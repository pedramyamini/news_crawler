بەپێی راگەیێندراوی کۆشکی کرملین، رۆژی چوارشەممە ٢٩ - ٠٩ - ٢٠٢١ ڤلادیمیر پووتین، سەرۆکی رووسیا و رەجەب تەیب ئەردۆغان، سەرۆککۆماری تورکیا لە شاری سۆچی کۆدەبنەوە و پرسە نێودەڵەتییەکان تاوتوێدەکەن و هاوئاهەنگیی نێوان رووسیا و تورکیا دەخرێتە بەر باس، هەروەها گفتوگۆی ورد لەسەر کێشە نێودەوڵەتییەکانی ئێستا دەکرێت؛ لەوانە بارودۆخی سووریا، لیبیا، ئەفغانستان و باشووری قەوقاز.  فه‌رمانگه‌ی په‌یوه‌ندییه‌كان لە سه‌رۆكایه‌تیی كۆماری توركیاش رایگه‌یاند، ئه‌ردۆغان له‌سه‌ر بانگهێشتی ڤلادیمیر پووتین سبه‌ی چوارشەممە سەردانی رووسیا دەکات.  بەپێی فەرمانگەی پەیوەندییەکانی کۆماری تورکیا له كۆبوونه‌وه‌كه‌ی ئه‌ردۆغان و پووتین له پاڵ تاوتوێكردنی په‌یوه‌ندییه‌كانی نێوانیان، دوایین پێشهاته ناوچه‌یی و نێوده‌وڵه‌تییه‌كانیش تاوتوێ ده‌كرێن.  ئەم سەردانەی ئەردۆغان لەکاتێکدایە لە چەند رۆژی رابردوودا رووسیا لە ئیدلب هێرشە ئاسمانییەکانی بۆ سەر گرووپە چەکدارەکانی نزیک لە تورکیا چڕتر کردوونەتەوە، خوڵوسی ئاکار، وەزیری بەرگریی تورکیا دەڵێت , ئەو هێرشانەی رووسیا پابەندنەبوونە بە دانوستاندنی سوچی.  خوڵوسی ئاکار رۆژی دووشەممە ٢٧ی ئەیلوولی ٢٠٢١ باسی لە دەقی دانوستاندنی نێوان تورکیا و رووسیا کرد و گوتی: "ئێمە بەتەواوی پابەندی خاڵەکانی دانوستاندنی نێوانمانین. لەو بابەتەدا ئەوەی پێویست بووبێت کردوومانە و هەوڵی رژدیش دەدەین بۆ ئەوەی پابەندبین، بەڵام لەم دواییەدا بۆردوومانە ئاسمانییەکان زیادیان کردووە. ئێمە گوتمان کە ئەمە پێشێلکردنی خاڵەکانی دانوستاندنە. لەمبارەیەوە لە هەموو ئاستێکدا هەوڵەکان بەردەوامن".  خوڵوسی ئاکار رایگەیاند، بە شێوەیەکی زۆر هەستیارانە چاودێریی دۆخەکە دەکەن، "لە لایەک لەسەرمانە برا سوورییەکانی ئەوێمان بپارێزین، لەلایەکی دیکەش یەکینەکانمان و ئاسایشی سنوورەکانمان بپارێزین. هاوکات بۆ پاراستنی وڵاتەکەمان کە بەرگەی شەپۆلێکی دیکەی کۆچ ناگرێت، لەسەرمانە لەوێدا سەرکەوتوو بین".  هاوکات پەیوەندیی نێوان ئەنقەرە و واشنتنیش لە دۆخێکی باشدا نییە. رەجەب تەیب ئەردۆغان دوای گەڕانەوەی لە کۆبوونەوەی ئەنجوومەنی گشتیی نەتەوە یەکگرتووەکان رۆژی هەینی ٢٤ - ٠٩ - ٢٠٢١ لە ئیستەنبووڵ باسی ئەو پشتیوانییە سەربازییانەی ئەمریکای بۆ رۆژئاوای کوردستان کرد و لەبارەی پەیوەندییان لەگەڵ ئەمریکا گوتی، لەگەڵ هیچ سەرۆکێکی ئەمریکا دۆخی پەیوەندییەکانی هێندەی ئێستا خراپ نەبووە.