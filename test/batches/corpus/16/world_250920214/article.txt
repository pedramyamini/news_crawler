زوزانا کاپوتۆڤا، سەرۆکی سلۆڤاکیا دەڵێت، "ئێمە ناتوانین هەسارەکەمان بپارێزین، ئەگەر بێت و بەشداری بە ژنان و کچان و کەمینەکان نەکەین. ئەو تووندوتیژییەی لەسەر بنەمای رەگەز دەکرێت شتێکی کوشندەیە بۆ تەندروستیی کۆمەڵگەکانمان. "  ئەو ١٣ ژنەی کە لە کۆمەڵەی گشتیی نەتەوە یەکگرتووەکاندا قسەیان کرد، تەنیا لە ١٠ % ـی کۆی قسەکەرانی کۆمەڵەکە پێکدەهێنن.  یەکێکی دیکە لە خانمە سەرکردەکانی ئەفریقا کە لە کۆمەڵەی گشتیی نەتەوە یەکگرتووەکاندا قسەی کرد، ئیساتو تورای، جێگری سەرۆکی گامبیا بوو، ئەو داوای زیادکردنی نوێنەرایەتییەکانی ئەفریقای لە ئەنجوومەنی نەتەوە یەکگرتووەکان کرد. ئەمەش لە کاتێکدایە کە ئەفریقا هیچ ئەندامێکی هەمیشەیی لە ئەنجوومەنەکەدا نییە.   خانمە سەرۆکوەزیرانی باربادۆسیش قسەی لەبارەی دۆخی کۆرۆناوە کرد. هاوکات سامیا سولوحو، وەکو یەکەمین خانمە سەرۆکی تەنزانیا لەبارەی یەکسانی رەگەز قسەیکرد.  سامیا سولوحو حەسەن، سەرۆکی تەنزانیا گوتی، "وەکو یەکەم خانمە سەرۆک لە مێژووی وڵاتەکەمدا، گەیشتن بە بەدیهێنانی یەکسانیی رەگەزی لە وڵاتەکەم بارێکی قورسە لەسەر شانم. "  ئەم بانگەوازەی ژنانیش لەکاتێکدایە کە بە گوێرەی ئامارەکانی نەتەوە یەکگرتووەکان بۆ ساڵی ٢٠٢١، ٢٦ ژن وەکو سەرکردەی وڵاتان لە پۆستەکانی سەرۆک و سەرۆکی حکومەت لە ٢٤ وڵاتدا کاردەکەن.   ١٠ کەس لە کۆی ئەو ٢٦ خانمە سەرکردانە پۆستی سەرۆکی وڵاتیان هەیە و ١٣ شیان پۆستی سەرۆکی حکومەتیان وەرگرتووە.  هاوکات، تەنیا لە ٢١ % ـی وەزیرانی حکومەت لە جیهاندا ژنن و کەم وڵات هەن کە توانیبێتیان رێژەی بەشداریی ژن لە کابینەی حکومەتدا بگەیێننە ٥٠ %.   هەرچی بەشداریی ژنانە لە پەرلەمان، تەنیا لە ٢٥ % ـی ئەندامانی پەرلەمان پێکدەهێنن.  ئەوەش لەکاتێکدایە کە ئامارەکانی نەتەوە یەکگرتووەکان لەبەرامبەر ژنان ئەوە نیشاندەدەن لە هەر سێ ژن یەکیان رووبەڕووی تووندوتیژیی جەستەیی یان دەستدرێژیی سێکسی دەبێتەوە.  بەگوێرەی پێشبینییەکانی نەتەوە یەکگرتووەکانیش، ١٣٠ ساڵی دیکە پێویستە بۆ ئەوەی یەکسانیی رەگەزیی بەدیبێت.