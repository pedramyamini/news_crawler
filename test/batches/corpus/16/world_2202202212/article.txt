دوای داننان بە سەربەخۆیی دوو ناوچەی ئۆکراینا لەلایەن رووسیاوە، هێلسنکی بە خێرایی سەرکۆنەی کرد. سەبارەت بەوەی کە ترسیان لە ئەگەری داگیرکاریی رووسیا لە ئۆکراینا بووەتە هۆی ئەوەی هێلسنکی نزیکتر ببێتەوە لە چوونە نێو هاوپەیمانیی ئاسایش بە سەرۆکایەتیی ئەمریکا؛ ساولی نینیستۆ، سەرۆکی فینلاند گوتی، نازانێت، "بەڵام لە گفتوگۆیەکی زیندووداین لەبارەی ئەندامبوون لە ناتۆ، ئەگەر رووسیا هۆکار بدات بەدەستەوە ئەوە بێگومان چالاکبوونی [ئەو ئەندامبوونە] خێراتریش دەبێت".  سەرۆکی فینلاند دەڵێت، وڵاتەکەی "پاڵپشتیی تەواوی ئۆکراینا و گەلەکەی دەکات". فینلاند و سوێد ئەندام نین لە رێکخراوی ناتۆ، بەڵام هەردووکیان هاوبەشن لە هاوپەیمانیی سەربازیی رۆژئاوادا.  هێلسنکی و ستۆکهۆڵم دەستوەردانی رووسیا لە سیاسەتی ئاسایشی وڵاتەکانیان رەتدەکەنەوە، ئەوەش لە کاتێکدایە کە مۆسکۆ داوایکردووە رێکخراوی ناتۆ فراوانتر نەکرێت.  فینلاند و سوێد لەلایەن رێکخراوی ناتۆوە دڵنیاییان پێدراوە لەوەی دەرگای رێکخراوەکە بەڕوویاندا کراوەیە بۆ بوونە ئەندام تێیدا، بەڵام هەردوو حیزبە سۆشیاڵ دیموکراتەکانی ئەو دوو وڵاتە هیچ پلانێکیان بۆ چوونە نێو ئەو رێکخراوە نییە؛ بەڵام فینلاند بەفەرمی بوونە ئەندام لە رێکخراوەکە وەکو "بژارەیەک" سەیردەکات.  لەنێوان ساڵانی ١٨٠٩ و ١٩١٧ رووسیا و فینلاند سنووریان پێکەوە هەبووە، لە جەنگی جیهانیی دووەمیشدا بەشێوەی سەربازی رووبەڕووی یەکدی بوونەتەوە.  لەکاتی جەنگی ساردیشدا، سەرکردەکانی فینلاند رازیبوون بەوەی کە نەبنە بەشێک لە هەماهەنگیی بەرگریی رۆژئاوا، ئەوەش بە مەبەستی خۆبەدوورگرتن لە داگیرکاریی یەکێتیی سۆڤیەت.