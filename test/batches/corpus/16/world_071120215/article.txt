نووسینگەی راگەیاندنی سەرۆکوزەیرانی عێراق رۆژی یەکشەممە ٠٧ - ١١ - ٢٠٢١ بڵاویکردەوە، لەمیانی پەیوەندییە تەلەفۆنییەکەدا "ئەنتۆنی بلینکن توڕەیی و نیگەرانیی خۆی لەو پەلامارە ترسنۆکانە دژی مستەفا کازمی دەربڕیوە و پەلامارەکەی بە دەستدرێژی بۆسەر عێراق و سەروەرییەکەی ناوبردووە، نەک تەنیا پەلامارێک بێت بۆسەر سەرۆکوەزیرانی وڵات".  وەکو لە راگەیێندراوەکەدا هاتووە، بلینکن بە کازمیی راگەیاندووە، ویلایەتە یەکگرتووەکانی ئەمریکا "رۆڵی بوێر و ئازایانەی" مستەفا کازمی لە بەرەنگاربوونەوەی ئاڵنگارییە سەختەکان کە رووبەڕووی وڵاتەکەی دەبنەوە و هەڕەشەن بۆسەر ئاسایش و سەقامگیریی عێراق، بەرز دەنرخێنێت.  بەگوێرەی راگەیێندراوەکە، سەرۆکوەزیرانی عێراق و وەزیری دەرەوەی ئەمریکا جەختیان لە بەهێزترکردنی پەیوەندییە دوو قۆڵییەکەی نێوان هەردوو وڵات و قۆستنەوەی هەلەکان بۆ خزمەت و بەرژەوەندییەکانی گەلانیان کردووەتەوە.  بەرەبەیانی رۆژی یەکشەممە ٠٧ - ١١ - ٢٠٢١ بە فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق.  سەبارەت بە وردەکاری هەوڵی کوشتنی سەرۆکوەزیرانی عێراق، سەعد مەعن، سەرۆکی شانەی راگەیاندنی ئەمنیی عێراق رایگەیاند، "هەوڵی کوشتنەکە بە سێ فڕۆکەی بێفڕۆکەوان ئەنجامدرا؛ دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج؛ بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران؛ لێکۆڵینەوەیەکی بەرفراوانیش دەستیپێکردووە".