مێت فرێدریکسن، سەرۆکوەزیرانی دانیمارک بە میدیای وڵاتەکەی راگەیاند، راستە نزیکبوونەوەی زیاتری ویلایەتە یەکگرتووەکانی ئەمریکا و ئوسترالیا بووەهۆی ئەوەی حکومەتی ئوسترالیا لە کڕینی ژێردەریاییە فەرەنسییەکان پاشەکشە بکات، بەڵام جۆ بایدن دۆستێکی دڵسۆز و جێگەی متمانەی ئەوروپایە.   ئەم هەڵوێستەی سەرۆکوەزیرانی دانیمارک لە کاتێکدایە، لە کۆبوونەوەی رۆژی سێشەممە ٢١ - ٩ - ٢٠٢١ دا لە برۆکسل، زۆربەی دیپلۆماتانی ئەوروپی هاوسۆزیی خۆیان بۆ فەرەنسا دووپاتکردەوە و تەنانەت هەندێکیشیان هۆشدارییان دایە واشنتن لە ئەگەری قوڵبوونەوەی جیاوازییەکانی نێوانیان.   بەڵام فرێدریکسن گوتی، دەبێت ئەو راستیە لەبەرچاو بگیرێت کە جۆ بایدن پاڵپشتی لە بەهێزبوونی پەیوەندی و هاوپەیمانی نێوان ئەمریکا و یەکێتیی ئەوروپا دەکات.   سەرۆکوەزیرانی دانیمارک ئاماژەی بەوەشکرد، هەندێک ئاستەنگ لەنێوان هاوپەیمانەکاندا هەن، بەڵام ناکرێت ئەو ئاستەنگانە گەورە بکرێن و گوتیشی، لەو رەخنانە تێناگات کە فەرەنسا و یەکێتیی ئەوروپا ئاراستەی ئەمریکایان دەکەن.   فرێدریکسن لەبارەی پەیوەندییەکانی نێوان وڵاتەکەی و ئەمریکا گوتی، زۆر باشن، بەڵام "ئەوەش واتای ئەوە ناگەیێنێت کە ئێمە لە حکومەتی دانیمارک لەگەڵ ئەمریکادا جیاوازییمان نییە. بۆ نموونە، ئێمە دەمانویست پڕۆسەی کشانەوەی هێزە نێودەوڵەتییەکان لە ئەفغانستان جۆرێکی دیکە بێت؛ سەرەڕای ئەوەش هیچ توڕەبوونێکم بەرامبەر ئیدارەی نوێی ئەمریکا نییە".   دانیمارک بە هاوپەیمانێکی بەهێزی ئەمریکا لە ئەوروپا دادەندرێت. حکومەتی ئەو وڵاتە لە ٢٠ ساڵی رابردوودا هێزی ناردووەتە عێراق و ئەفغانستان بە مەبەستی یارمەتیدانی هێزەکانی ئەمریکا لەو دوو وڵاتە؛ لە هەمانکاتدا دانیمارک جەخت لەوە دەکاتەوە کە پابەندبوونەکانی خۆی لە چوارچێوەی ناتۆدا جێبەجێ دەکات، لەوانەش لە بواری دابینکردنی بەشی پێویست لە داهات بۆ بواری بەرگری.   مێت فرێدریکسن گوتی، بایدن سیاسەتی ئەمریکای دوورخستەوە لەوەی کە تەنیا سەرنجی لەسەرخۆی بێت و ئێستا ئەمریکا کاردەکات بۆئەوەی پێگەی پێشەنگبوون لە جیهان وەربگرێتەوە و ئەوەش رۆڵێکە کە تەنیا ئەمریکا دەتوانێ بیگێڕێ.  کێشەکانی فەرەنسا لەگەڵ ئەمریکا، بەریتانیا و ئوسترالیا دوای ئەوە هات کە ئەو سێ وڵاتە بە مەبەستی "پاراستنی ئاسایشی زەریای هیندی - ئارام" رێککەوتنێکیان واژۆکرد، کە بەپێی رێککەوتنەکە ئەمریکا و بەریتانیا ژێردەریایی دەدەنە ئوسترالیا کە بە وزەی ئەتۆم ئیش دەکات.  دوای ئەو رێککەوتنە ئوسترالیا چیدیکە پێویستی بە ژێردەریایی فەرەنسا نەما و لەو رێککەوتنەی کە لە ساڵی ٢٠١٦ لەگەڵ ئەو وڵاتە واژۆی کردبوو کشایەوە، رێککەوتنەکە بە قەبارەی ٦٦ ملیار دۆلار بوو، ئەوەش بووە هۆی زیانگەیاندن بە فەرەنسا و تووڕەبوونی ئەو وڵاتە.