تۆڕی "سی بی ئێس نیوز"ی ئەمریکی، لە زاری پۆلیسی گواستەوە، گلین دی فریس، بزنسمانی تەمەن ٤٩ ساڵی ئەمریکی لە رووداوی تێکشکانی فڕۆکەیەکی بچووکدا لە ویلایەتی نیوجێرسی، گیانی لەدەستداوە.  دی فرێس لەگەڵ ویلیام شاتنەری ئەکتەری کەنەدیدا، لە رێگەی کەپسوولێکی سەر بە کۆمپانیای "بلو ئۆریگن"، کە جێف بێزۆسی، ملیاردێری دامەزرێنەری کۆمپانیای "ئەمازۆن" خاوەندارییەتی دەکات، گەشتی بۆشایی ئاسمانی کردبوو.  راپۆرتە هەواڵییەکان دەڵێن، فڕۆکەکەی دی فرێس، لە ناوچەی ساسکس، تێکشکاوە، کەسێکی دیکەش بەناوی تۆماس فیچەر لە نێو فڕۆکەکەدا بووە لە کاتی رووداوەکەدا و ئەویش گیانی لەدەستداوە. دامەزراوەی فڕۆکەوانیی فیدراڵیی ئەمریکا، لێکۆڵینەوەی لە رووداوەکە دەستپێکردووە.  کارگێڕیی بلو ئۆریگن، لە تویتێکدا خەمباریی خۆی بە رووداوەکە دەربڕی و گوتی: "ئەو زیندوویەتییەکی گەورەی لە ژیان و وزە بە تیمی بلو ئۆریگن و هاوڕێکانی بەخشیبوو".  پۆلیسی ویلایەتە یەکگرتووەکانی ئەمریکا رایگەیاندووە، فڕۆکەکە لە ناوچەیەکی جەنگەڵی هامپتۆن تاونشیب، بە دووری ٦٤ کیلۆمەتر لە باکووری رۆژئاوای شاری نیویۆرک، لە ئێوارەی پێنجشەممەدا کەوتووەتە خوارەوە.  دامەزراوەی فڕۆکەوانیی فیدراڵیی ئەمریکا رایگەیاندووە، فڕۆکە تێکشکاوە لە جۆری "سیسنا ١٧٢ " بووە، کە فڕۆکەیەکی چوار نەفەرییە، بەکاردەهێنرێت بۆ مەشق و گەشتە تایبەتەکان، لە دۆخێکی تەمومژاویدا لە ناوچەی جەنگەڵەکان تێکشکاوە.  تۆماس فیچەر، کە هاوگەشتی دی فریش بووە، دامەزرێنەری کۆمپانیای "فیچەر ئاڤییەشن"ی تایبەت بە مەشقدانی فڕۆکەوانییە، ساڵی ٢٠١٢ لەگەڵ هاوژینەکەیدا ئەو کۆمپانیایەی دامەزراندووە و خاوەنی هەزاران کاژێر لە فڕینە.