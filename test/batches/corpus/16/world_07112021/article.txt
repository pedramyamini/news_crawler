رۆژی یەکشەممە ٧ - ١١ - ٢٠٢١ وەزارەتی ئیمێرجێنسیی کازاخستان لە راگەیێندراوێکدا بڵاویکردەوە، بەیانیی ئەمڕۆ تەقینەوەیەکی لەناکاو لە کانێکی دەرهێنانی خەڵووز لە هەرێمی کاراگاندا روویداوە کە کانێکی پیشەسازیی گەورەی وڵاتەکەیە.  هاوکات دوای رووداوەکە، لیژنەیەکی حکومەت بە سەرۆکایەتی یووری ئیلین، وەزیری ئیمێرجێنسی کازاخستان سەردانی شوێنەکەیان کرد و راگەیێندراوەکەی بەدوادا هات.   راگەیێندراوەکە دەڵێت، لە کاتی تەقینەوەکەدا ٦٤ کرێکار لە کانەکەدا بوون و ٥٦ یان توانییان خۆیان رزگار بکەن، ئاماژەی بەوەشکرد شەش کەس گیانیان لەدەستداوە و دوو کەسی دیکەش برینداربوون.  هاوکات، کۆمپانیای ئارسیلەر میتاڵ کە کار لەو کانەیەدا دەکات، رایگەیاند روودواەکە بە هۆی تەقینەوەی گازی میسان و خەڵووز روویداوە. ئاشکراشیکردە دوو کرێکارە بریندارەکە لە بارودۆخێکی خراپدان.   رووداوی تەقینەوە لە کانەکانی خەڵووز لە وڵاتانی سۆڤییەتی پێشوو زوو زوو روودەدەن، ئەمەش بۆ خراپی مەشق و راهێنانی تەندروستی و نەبوونی ژێرخانێکی باش دەگەڕێندرێتەوە.