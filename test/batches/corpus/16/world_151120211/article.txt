رۆژی یەکشەممە ١٤ - ١١ - ٢٠٢١ تەکسییەک کە سەرنشینێکی هەڵگرتبوو لە دەرەوەی نەخۆشخانەیەکی ژنان و منداڵبوون لە شاری لیڤەرپووڵی باکووری رۆژئاوای ئینگلتەرا وەستا و دواتر تەقییەوە.  تەقینەوەکە کاژێر ١١ی بەیانی بە کاتی لیڤەرپووڵ [کاژێر ٢ی دوای نیوەڕۆ بە کاتی هەولێر] روویدا و لە ئەنجامدا سەرنشینەکە   گیانی لەدەستدا و شۆفێری تەکسییەکەش برینداربوو و رەوانەی نەخۆشخانە کرا کە "ئێستا بارودۆخی جێگیرە".  پۆلیسی رووبەڕووبوونەوەی تیرۆر لە ناوچەکەدا رایگەیاند، ئەو سێ کەسەی دەستگیرکراون، تەمەنیان ٢٩، ٢٦ و ٢١ ساڵە و لە ناوچەی کێنسینگتۆنی شارەکە دەستگیرکراون.    پۆلیس گوتیشی، لێکۆڵینەوە لە رووداوەکە بەردەوامە و دوای دەستگیرکردنی ئەو سێ کەسەش، گەڕان بە شوێن کەسی دیکەدا بەردەوامە کە دەکرێت رۆڵیان لەو تەقینەوەیەدا هەبووبێت.   پۆلیس رایگەیاند، هێشتا ناتوانن پشتڕاستی بکەنەوە لەوەی تەقینەوەکە تیرۆریستی بووە یان نا.   بەگوێرەی میدیای بەریتانی، لەدوای تەقینەوەکە، ئەوەندەی توانراوە، نەخۆشەکان لەو نەخۆشخانەیە گوێزراونەتەوە بۆ شوێنی دیکە و سەردانکردنی نەخۆشخانەکەش سنووردارکراوە.   لای خۆشیەوە، بۆریس جۆنسن، سەرۆکوەزیرانی بەریتانیا سوپاسی هێزەکانی فریاکەوتن و پۆلیسی کرد بۆ وەڵامدانەوەیان و لێکۆڵینەوەیان لە رووداوەکە.   هاوکات، پریتی پاتێل، وەزیری نێوخۆی بەریتانیا لە تویتێکدا گوتی کە لە نزیکەوە چاودێریی رەوشەکە دەکات و گوتیشی، هێزەکانی پۆلیس و فریاکەوتن بە باشی کاردەکەن بۆ ئەوەی لێکۆڵینەوە لە رووداوەکە بکەن و دەری بخەن کە چی روویداوە.