درێژیی دیوارەکە زیاتر لە ١٠٠ کیلۆمەتر و تێچووەکەی ٤٠٧ ملیۆن دۆلار دەبێت، ئەندرێز دودا، سەرۆکی پۆڵەندا دەڵێت، لە رۆژانی داهاتوودا یاساکە واژۆدەکات.  لە مانگی هەشتی ئەمساڵەوە تاوەکو ئێستا هەزاران کۆچبەری رۆژهەڵاتی نێوەڕاست و ئەفریقیا لە بێلاڕووسەوە خۆیان گەیاندووەتە پۆڵەندا.  یەکێتیی ئەوروپا ئەلێکساندەر لوکاشینکۆ، سەرۆکی بێلاڕووس بەوە تۆمەتباردەکات کە ئەو رێگری لە کۆچبەرەکان ناکات بۆ چوونە وڵاتانی یەکێتیی ئەوروپا.  هورست زێهۆڤەر، وەزیرێکی حکومەتە کاربەڕێکەرەکەی ئەڵمانیا لە ٢٧ - ١٠ - ٢٠٢١ رایگەیاند کە ئەوان پشتگیریی پۆڵەند دەکەن بۆ پاراستنی سنوورەکانی لەگەڵ بێلاڕووس، هەروەها لە بەرامبەر شلکردنی سنوورەکانەوە سزای ئابووریی بێلاڕووس و ئەو هێڵی ئاسمانیانە دەدەن کە خەڵک دەبەنە مینسکی پایتەختی بێلاڕووس.  بێلاڕووس لە رۆژئاواوە لەگەڵ وڵاتانی لاتڤیا، پۆڵەند و لیتوانیا هاوسنوورە، ئەو وڵاتانە هێزێکی زۆری سەربازی و پۆلیسیان لەسەر سنوور جێگیرکردووە و بەتووندی مامەڵە لەگەڵ کۆچبەران دەکەن.  حکومەتی نەمسا رایدەگەیێنێت، لە ساڵی ٢٠٢١ تاوەکو ئێستا ٢٤٠ قاچاخچییان دەستگیرکردووە، هەروەها یۆرۆپۆلیش رایدەگەیێنێت، لە ئۆپەراسیۆنێکی هاوبەشی ئیسپانیا و فەرەنسا حەوت قاچاخچییان دەستگیرکردووە.