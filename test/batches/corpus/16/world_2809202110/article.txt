واژۆکردنی یاداشتنامەی لێکتێگەشتن بۆ کڕینی کەلوپەلی سەربازی و کەشتیی جەنگیی بێلهارا - ی فەرەنسی بە کەمتر لە دوو هەفتە لە هەڵوەشاندنەوەی رێککەوتننامەی ئوسترالیا هات بۆ کڕینی ژێردەریایی فەرەنسی و لە بەرامبەردا وەرگرتنی ژێردەریایی لە ئەمریکا و بەریتانیا کە بە وزەی ئەتۆم کاردەکات.  ئیمانوێل ماکرۆن، سەرۆکی فەرەنسا لە دوای کۆبوونەوەی لەگەڵ کریاکۆس میتسۆتاکس، سەرۆکوەزیرانی یۆنان لە کۆشکی ئێلیزێ لە کۆنگرەیەکی هاوبەشی رۆژنامەڤانیدا رایگەیاند: یۆنان سێ کەشتیی جەنگی لە فەرەنسا دەکڕێت بۆ بەستنی هاوبەشیەکی ستراتیژیی قووڵتر لە نێوان هەردوو وڵات و بەرگریکردن لە بەرژەوەندییە هاوبەشەکانیان لە دەریای نێوەڕاست.   ماکرۆن رێککەوتنەکەی بە "هەنگاوێکی ئازایانە بەرەو ئۆتۆنۆمیی ستراتیژیی ئەوروپی" ناوبرد و گوتی کە چیدیکە ناکرێت ئەوروپیەکان لە کێبڕکێی جیۆسیاسی دا "ساویلکە" بن.  هاوکات میتسۆتاکس رایگەیاند، "ئەمڕۆ رۆژێکی مێژووییە بۆ یۆنان و فەرەنسا و ئێمە بڕیارمانداوە هاوئاهەنگیی دوولایەنەی بەرگریی بەرەوپێشەوە ببەین".  ماکرۆن کڕینی کەشتیی بێلهارای فەرەنسی لەلایەن ئەسیناوە بە نیشانەی متمانەی یۆنان بە سیستەمی بەرگریی فەرەنسا ناوبرد.