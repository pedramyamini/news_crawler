لووتکەی نێوان سەرۆکی ئەمریکا و چین کە بەشێوەی ئۆنڵاین بەڕێوەدەچێت لەکاتێکدایە دوێنێ چوارشەممە جەیک سولیڤان، راوێژکاری ئاسایشی نیشتیمانی ئەمریکا و یانگ ژیچی، راوێژکاری سیاسەتی دەرەوەی چێن لە زیورخ بۆ ماوەی شەش کاژێر کۆبوونەوە، دوایی رایانگەیاند کە کۆبوونەوەکە بەرهەمداربووە.  لەماوەی چەند ساڵی رابردوودا پەیوەندییەکانی نێوان ئەمریکا و چین بەرزی و نزمی زۆری بەخۆیەوە بینیوە، هەردوولا لەسەر بارودۆخی هۆنگکۆنگ، بابەتی مافەکانی مرۆڤ و سەپاندنی هەژموونی چین بەسەر تایوان ناکۆکی لەنێوانیاندا هەیە.  ئەو بەرپرسە باڵا ئەمریکییەی کە نهێنی کۆبوونەوەی بایدن و شی ژینپینگی ئاشکراکردووە، دەڵێت بیرۆکەی کۆبوونەوەیان دوای ئەوە دێت بایدن کاتێک جێگری سەرۆکی ئەمریکا بوو، کاتێکی باشی لە گفتوگۆ و کۆبوونەوە لەگەڵ سەرۆکی چین هەبووە.  سەبارەت بەوەی کە بۆچی کۆبوونەوەکە بە ئۆنلاین بەڕێوەدەچێت، ئەمە پەیوەندی بە شی ژینپینگەوە هەیە کە لەوەتەی کۆرۆنا لە ٢٠١٩ لە چین بڵاوبووەتەوە، لە وڵاتەکەی نەچووەتە دەرەوە، چاوەڕوانیش ناکرێت بەشداری لە لووتکەی داهاتووی G ٢٠ بکات لە رۆما و هەروەها کۆنفرانسی گۆڕانی کەشوهەوا لە سکۆتلەندا.