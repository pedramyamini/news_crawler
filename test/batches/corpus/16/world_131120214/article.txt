ژمارەیەک سەرچاوەی ئاگادار لە بابەتەکە، کە نەیانویستووە ناویان ئاشکرا بكرێت، بە میدیای ئەمریکایان گوتووە، بەرپرسانی واشنتن هاوتا ئەوروپییەکانیان ئاگادارکردووەتەوە کە گومانیان هەیە رووسیا ئۆپەراسیۆنێکی سەربازی بۆ سەر ئۆکراینا ئەنجامبدات، پێنتاگۆنیش لە نزیکەوە چاودێریی جێگیرکردنی هێز لە لایەن رووسیاوە لە نزیک سنووری ئۆکراینا دەکات.   سەرچاوەکان باسیان لەوە کردووە، هەڵسەنگاندنی واشنتن بۆ ئەو ئەگەرە لەسەر بنەمای کۆمەڵێک وردەکاری بووە کە هێشتا بە وڵاتانی ئەوروپای نەداوە، لە کاتێکدا کە هەر کاردانەوەیەکی بەکۆمەڵی ئەوروپییەکان، پێویستی بە وەرگرتنی ئەو وردەکارییانە دەبێت. ژمارەیەک بەڵگەی ئاشکرا، بە گوێرەی ئەو سەرچاوە ئاگادارانە، ئەو زانیارییانەیان پشت ئەستوور کردووە.   رۆژی پێنجشەممە ١١ - ١١ - ٢٠٢١ بەرپرسێکی کۆشکی سپی بە میدیای ئەمریکی گوت، لەبارەی کۆکردنەوەی هێز لە لایەن رووسیاوە لەسەر سنوور، ئەمریکا لەگەڵ هاوپەیمانەکانی لە گفتوگۆدایە و گوتیشی، ئەمریکا ئۆکراینا بە هاوپەیمانیی خۆی دەبینێت و هەموو "دووژمنکارییەکی" رووسیا دژی رەتدەکاتەوە.   رووسیا دەڵێت، جێگیرکردنی هێز لەو ناوچانەی سنوور، شتێکە پەیوەندیی تەنیا بە نێوخۆی وڵاتەکەیەوە هەیە و رەتیشیدەکاتەوە هیچ نیازێکی بۆ ئەنجامدانی هێرش هەبێت.   هەر ئەم هەفتەیە، مۆسکۆ ئەمریکای بە وروژاندنی کێشە و ئەنجامدانی هەراسانکاری تۆمەتبارکرد، ئەوەش بەهۆی سووڕاندنەوەی کەشتیی سەربازی لەو ناوچانەی دەریای رەش کە دەکەونە نزیک سنوورەکانی رووسیا. دوای ئەوە روبلی رووسی ٠.٥ % ی بەهای خۆی بەرامبەر دۆلاری ئەمریکی لەدەستدا.   بەهاری ئەمساڵ، ناکۆکیی هاوشێوە دروستبوو کاتێک کە ئەمریکا و ناتۆ، رووسیایان بە کۆکردنەوەی ١٠٠ هەزار سەرباز بە تانک و فڕۆکەی جەنگییەوە لە نزیک سنووری ئۆکراینا تۆمەتبارکرد. گرژییەکان دوای ئەوە رەوینەوە کە جۆ بایدن، سەرۆکی ئەمریکا پەیوەندی بە ڤیلادیمیر پووتینەوە کرد و پێشنیازی کۆبوونەوەی بۆ کرد کە لە مانگی حوزەیرانی ئەمساڵدا ئەنجامدرا.   جموجووڵەکانی ئەم دواییەی رووسیا وای لە کۆشکی سپی کرد کە بیڵ بێرنز، بەڕێوەبەری سی ئای ئەی، ئەم مانگە، بنێرێت بۆ مۆسکۆ کە هەر لەوێ بە تەلەفۆن قسەی لەگەڵ پووتین کرد. هەروەها چوارشەممەی رابردوو، ئەنگێلا مێرکل، راوێژکاری ئەڵمانیا پەیوەندیی بە سەرۆکی رووسیاوە کرد و داوای لێکرد پەیوەندیی هاوڕێیانەی خۆی لەگەڵ ئەلێکساندەر لۆکاشینکۆ، سەرۆکی بێلاڕووس بەکاربێنێت بۆئەوەی کۆتایی بە کێشەی کۆچبەران بهیێنێت. پووتین ئەو داوایەی پشتگوێخست.   رۆژی دواتر کرملین لە راگەیێندراوێکدا بڵاویکردەوە کە پووتین و مێرکل دووبارە بە تەلەفۆن قسەیان لەبارەی ئۆکراینا و بێلاڕووس کردووە.   سەرۆکی رووسیا رەخنە لە بەکارهێنانی درۆنی جەنگی لەلایەن ئۆکرایناوە دەگرێت و بە پێشێلکاری دژی رێککەوتنەکانی پێشوو ناوی دەبات. هەروەها نیگەرانیی خۆی بەرامبەر جموجووڵی کەشتییە سەربازییەکانی ئەمریکا لە دەریای رەشدا خستوەتەڕوو.   ئەم هۆشدارییەی کە ئەمریکا لەبارەی ئۆکرایناوە بە یەکێتیی ئەوروپای داوە، لە سەروبەندی قووڵبوونەوەی کێشەی نێوان پۆڵەندا و بێلاڕووس لەسەر کۆچبەران دێت، هەروەها هاوکاتە لەگەڵ نەبوونی دڵنیایی لای ئەوروپییەکان بۆ زیادکردنی هەناردەی گازی سرووشتی رووسیا بۆ ئەوروپا لە کاتێکدا کە لەو کیشوەرە لەگەڵ داهاتنی زستان، خواست لەسەر سووتەمەنییەکە زیاد دەبێت، وێڕای ئەوەی کە پووتین بەڵێنی دابوو لەم چەند رۆژەوە ئاستی هەناردەکە زیادبکات بۆ ئەوەی بارگرانیی وزە لە ئەوروپا کەمبێتەوە.   پووتین پێشتر داوای لە وڵاتانی ئەوروپا کردبوو پەلە لە وەگەڕخستنی بۆری دووەمی پڕۆژەی نۆرد ستریم دوو بکەن کە تایبەتە بە گواستنەوەی گازەکە لە رووسیاوە بۆ ئەوروپا، ئەمریکا و ئۆکرایناش بە هەڕەشە بۆ سەر ئاسایشی نیشتمانیی وڵاتانی ئەوروپا دەیبینن.  سەرچاوەیەکی نزیک لە کرملین بە میدیای ئەمریکی گوتووە، رووسیا نیازی نییە ئێستا جەنگ دژی ئۆکراینا هەڵبگیرسێنێت، ئەگەرچی مۆسکۆ پێویستی بەوەیە پێشانی بدات کە ئامادەیە لە کاتی پێویستدا هێز بەکاربهێنێت.   سەرچاوەیەکی دیکە ئاماژەی بەوە کردووە، ئەنجامدانی هێرش لە لایەن رووسیاوە لەم کاتەدا ئەگەرێکی زۆر لاوازە، چونکە هێزە رووسیەکان لە لایەن خەڵکی کییڤی پایتەختی ئۆکراینا و شارەکانی دیکەی ئەو وڵاتەوە رەتدەکرێنەوە و رووبەڕوویان دەبنەوە.  لە کاتێکدا کە وڵاتانی رۆژئاوا ئامادەکاری دەکەن سزای نوێ بەسەر بێلاڕووسدا بسەپێنن، ئەلێکساندەر لوکاشینکۆی سەرۆکی ئەو وڵاتە هەڕەشەی داخستنی ئەو بۆریە دەکات کە گازی سرووشتیی رووسیا بە نێو وڵاتەکەیدا بۆ ئەوروپا دەگوازێتەوە، ئەگەر پۆڵەندا سنوورەکەی دابخات. لوکاشینکۆ بە زمانێکی تووندەوە لەو بارەیەوە گوتی، "پێشنیازدەکەم بۆ سەرکردایەتی پۆڵەندا، لیتوانیەکان و خەڵکە کەللە بەتاڵەکەی دیکە، کە پێش ئەوەی قسە بکەن، بیربکەنەوە. "  رۆژی پێنجشەممە ١١ - ١١ - ٢٠٢١ ئەنجوومەنی ئاساییشی نەتەوە یەکگرتووەکان لەسەر پرسی کۆچبەرانی سنووری نێوان پۆڵەندا و بێلاڕووس کۆبووەوە.   هەورەها کامالا هاریس، جێگری سەرۆکی ئەمریکا و ئیمانوێل ماکرۆن، سەرۆکی فەرەنسا رۆژی چوارشەممە لە پاریس گفتوگۆیان لە بارەی ئۆکراینا و بێلاڕووس کرد، ئەوە بە گوێرەی بەرپرسێکی ئەمریکی کە قسەی بۆ میدیای وڵاتەکەی کردووە.   دوو بەرپرسی ئیدارەی بایدن ئاماژەیان بەوە کردووە کە ئەوان پێیانوایە کێشەی کۆچبەران لەسەر سنووری پۆڵەندا و بێلاڕووس بە دەستی رووسیا دروستکراوە بۆ ئەوەی سەقامگیریی ناوچەکە تێکبدات.   بەرپرسێکی دیکەی ئەمریکی باسی لەوە کردووە کە نیگەرانییەکانی وڵاتەکەی لەبارەی نیازەکانی رووسیا بەهۆی ژمارەیەک بەڵگە و ئەو ئەزموونەشەوەیە کە ساڵی ٢٠١٤ لەگەڵ رووسیادا هەیانبوو، کاتێک کە مۆسکۆ نیمچە دوورگەی کریمیای بە رووسیاوە لکاند.   بەرپرسانی رووسیا تۆمەتەکانیان رەتکردوونەتەوە.   دیمتری پێسکۆڤ، گوتەبێژی سەرۆکی رووسیا رۆژی پێنجشەممە، بە تەلەفۆن بە رۆژنامەڤانانی گوت، "رووسیا هیچ پەیوەندی بەو شتەوە نییە کە لەسەر سنووری بێلاڕووس و پۆڵەندا روودەدات".