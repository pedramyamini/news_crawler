١٠ رۆژ بێ نان و ئاو لەسەر سنووری بێلاڕووس - پۆڵەندا ماونەتەو کە گەیشتوونەتە پۆڵەندا دوو مانگ کراونەتە زیندان، لەم چەند رۆژەی رابردوودا ئازاد کران و براونەتە کەمپ.   ئاڵا شاڵی، پەیامنێری رووداو چووەتە لای ئەو خێزانە، خەمی گەورەی ئەوان چارەنووسی منداڵەکانیان بوو، رێباز، باوکی منداڵەکان دەڵێت، "سەنتەرێک نەبوو سەروکاری ئەم منداڵانە بکا مامەڵەیەکی دروستیان لەگەڵ بکا، لە هەولێر سەنتەرێکیان پێگوتین، چووین مانگانە بۆ هەر منداڵێک ٦٠٠ دۆلاریان دەویست، هیی ئێمە دووان بوون دەبوو هەزار و ٢٠٠ دۆلار بدەین".   وەکو رێباز دەیگێڕێتەوە، خۆی مانگانە بە ٤٠٠ دۆلار ئیشی کردووە و دەڵێ، "جگە لەم رێگەیە و خاریج، رێگەی دیکەم لە بەردەما نەمابوو، دایکیشیان ژنێکی تێگەیشتووە، دەڵێت کەس لە دەردی منداڵی ئێمە تێنەگەیشت، ناچار بووین هاتینە دەرەوە".  رێگەیەکی دوورودرێژ و پڕمەترسییان بڕیوە. لە سەرما و سۆڵ و برسێتیی سنوور رزگاریان بوو، بەڵام یەکسەر خرانە بەندیخانە و دوای ٢ مانگ گرتن، رۆژی چوارشەممە و لەبەر منداڵەکانیان ئازاد کران و هێنرانە کەمپێکی شاری بێلاستۆکی پۆڵەندا.  سەروین، دایکی دوو منداڵەکە دەڵێت، "لەبەر منداڵەکانم هاتین، نەخۆشیی ئۆتیزمیان هەیە. لەسەر سنوور دۆخمان زۆر خراپ بوو، ١٠ رۆژ لە دارستان ماینەوە بێ ئاو و بێ نان و هیچ شتیێکمان لە کن نەبوو. شەو تا بەیانی لە بەردەم ئاگردا دەنووستین.. هیچیان نەدەداینێ، خواردن؛ دوو رۆژ جارێک چاوەڕێی یەک پارچە سەمونمان دەکرد".  رێبازی تەمەن ٣٦ ساڵ کە لە هەولێر کرێکار بووە، دەڵێ قەرزێکی زۆرمان لە باوک و برا و خێزانەکەمان کردووە تا بتوانین پارەی رێگەی پێدابین بکەین. بەهیوایە دوای ئەو هەمووە تاڵی و ناخۆشییە، هاتنەکەیان بەفیڕۆ نەچێت دەرگەی خێر بەڕووی منداڵەکانیدا بکرێتەوە.  بەهۆی ئەوەی کە حکومەتی پۆڵەندا کەمترین هاوکاریی پەنابەرانە، رێباز وەک زۆربەی کۆچبەران دەیەوێت پۆڵەندا وەک پردی گەیشتن بە یەکێک لە وڵاتانی ئەوروپی بەکار بێنێت، بەڵام دوای گرتنەکەیان، ناچارکراون بۆ ئەوەی سنوورداش نەکرێن، داوای مافی پەنابەرێتی لە پۆڵەندا بکەن.