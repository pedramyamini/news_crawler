دەنگدان لە سەرتاسەری ئەڵمانیا لە کاژێر ٠٨: ٠٠ ـی بەیانی (٠٩: ٠٠ بەکاتی هەرێمی کوردستان) تاوەکو ٠٦: ٠٠ ـی ئێوارە بەکاتی نێوخۆیی ئەو وڵاتە بەڕێوەدەچێت. ملیۆنان کەسیش پێش رۆژی دەنگدان، لە رێگەی پۆستەوە دەنگیانداوە.   چاوەڕوان دەکرێت ئەنجامی بەرایی نافەرمیی دەنگدانەکە لەکاتێکی کەم دوای داخستنی بنکەکانی دەنگدان بەردەست بن.   هەڵبژاردنەکانی پێشووی ئەڵمانیا چاوەڕوانییەکی زۆری لێ نەدەکرا کە ئەنجامی چاوەڕواننەکراوی لێبکەوێتەوە، چونکە ئەنگێلا مێرکل لە رکابەرەکان بوو و تاڕادەیەک ئەنجامەکان دیاربوون، بەڵام لەم هەڵبژاردنەدا ژمارەیەکی زۆر بەربژێر کێبڕکێ دەکەن، لەگەڵ ئەوەشدا دابەشبوونی دەنگەکان و دەنگدان لە رێگەی پۆستەوە وایکردووە پێشبینیکردنی ئەنجامەکان قورستر بن.  هەرچەندە پێشتریش دەنگدان لە رێگەی پۆستەوە لە ئەڵمانیا باو بووە، بەڵام ئێستا بەهۆی کۆرۆناوە رێژەکەی زیاترە، لە هەڵبژاردنی ساڵی ٢٠١٧ رێژەی ٢٨.٦ % ـی دەنگدەران لە رێگەی پۆستەوە دەنگیاندا، بەڵام ئەمساڵ چاوەڕوان دەکرێت ٥٠ % ـی دەنگدەران لە رێگەی پۆستەوە دەنگ بدەن.   ئەوەی کە یەکلاییبووەتەوە ئەوەیە کە حکومەتی داهاتوو هاوپەیمانی دەبێت، چونکە هیچ کام لە حیزبەکان چاوەڕێی ئەوەیان لێناکرێت کە بەتەنیا کورسیی تەواو بەدەستبهێنن بۆ ئەوەی حکومەت پێکبهێنن، بۆ ئەوەش لەوانەیە چەندین هەفتە بگرە مانگیشی بوێت.   پارتی کریستیان دیموکرات کە پارتەکەی مێرکلە بەپێی دوایین راپرسی کە لە هەفتەی رابردوو لە ئەڵمانیا ئەنجامدراوە، ٢٢ % ـی دەنگەکان بەدەستدەهێنێت، پارتی سۆشیال دیموکرات ٢٥ % و پارتی سەوزەکانیش ١٦ %.   ئۆلاف شۆڵتس، بەربژێری پارتی سۆشیال دیموکراتەکان بۆ راوێژکاری ئەڵمانیا لەوانەیە چانسی زیاتری هەبێت کە ببێتە راوێژکاری داهاتووی ئەڵمانیا بەوەی لەم حکومەتەدا جێگری راوێژکارە و پێشتریش وەزیری دارایی وڵاتەکە بووە.  بەربژێرەکانی دیکەش ئارمین لاشێت، بەربژێری کریستیان دیموکرات و ئەنالێنا بایربۆک، بەربژێری پارتی سەوزەکانن کە لە بانگەشەی هەڵبژاردنەکاندا رووبەڕووی چەندین رەخنە بوونەوە و پرسیار لەسەر توانایان بۆ سەرکردایەتیی ئەڵمانیا دروستکراوە.   بۆ هەڵبژاردنی پەرلەمانی فیدراڵیی ئەڵمانیا ژمارەیەک کورد بەربژێرن