بوتەفلیقە لە ٢٧ی نیسانی ١٩٩٩ تاوەکو ٢ی نیسانی ٢٠١٩ سەرۆکی جەزائیر بوو. لە ٢٠١٩ دا خەڵکێکی زۆر دژی گەندەڵی و خراپیی بارودۆخی ئابووری خۆپێشاندانیان کرد و داوای دەستلەکارکێشانەوەی بوتەفلیقە و هەڵوەشاندنەوەی سیستەمی سیاسییان کرد. زیادبوونی گوشارەکان وایکرد کە بوتەفلیقە لە ٢ی نیسانی ٢٠١٩ دا واز لە دەسەڵات بهێنێت.   بوتەفلیقە لە ٢٠١٣ دا تووشی جەڵتەی مێشک بوو و ئەوەش لە میدیا دووری خستەوە و لە شوێنێكی تایبەت لە ناوچەی زیرادلە لە رۆژئاوای جەزائیری پایتەخت دەمایەوە.  ئاژانسی فەرمیی ئەو وڵاتە ئەمڕۆ شەممە ١٨ - ٩ - ٢٠٢١ بڵاویکردەوە، بوتەفلیقە وەک سەرۆکی پێشووی جەزائیر رێوڕەسمی فەرمی بەخاکسپاردنی بۆ دەکرێت و لە گۆڕستانی شەهیدان کە بە چوارگۆشەی شەهیدانی جەزائیر ناسراوە، بەخاک دەسپێردرێت.  بوتەفلیقە لە ٢ی ئاداری ١٩٣٧ لە شاری وەجدەی مەغریب کە داروسێی جەزائیرە لەدایکبوو، لە سەردەمی شۆڕشی " ئازادکردنی جەزائیر" دژی دەسەڵاتی فەرەنسا لە ساڵی ١٩٥٤ تاوەکو ١٩٦٢ تێکەڵی کار و چالاکییە سەربازییەکان بوو.  دوای سەرکەوتنی شۆڕشی جەزائیر، بوتەفلیقە چەندین پۆستی وەرگرت، لەوانەش بوون بە وەزیری لاوان، وەزیری دەرەوە، وەزیری بەرگری تاوەکو بوون بە سەرۆککۆمار. بوتەفلیقە چوار خول بە سەرۆکی وڵات هەڵبژێردرایەوە و لە ساڵی ١٩٩٩ تاوەکو ٢٠١٩ لەو پۆستەدا مایەوە.  بوتەفلیقە لە نێوان ساڵانی ١٩٦٣ تاوەکو ١٩٧٩ وەزیری دەرەوەی جەزائیر بووە لە سەردەمی سەرۆکایەتیی هواری بومیدیەن.  ئەو یەکێک بوو لە ئەندامانی سەرەکیی شاندی دانوستاندنکاری تایبەت بە رێککەوتنی جەزائیری ساڵی ١٩٧٥ لەنێوان محەممەد رەزا شا، شای ئەو کاتی ئێران و سەدام حوسێن، جێگری سەرۆکی ئەو کاتی عێراق کە رێککەوتنی دابەشکردنی ئاوی "شەتولعەرەب"ی لێکەوتەوە و شای ئێران هاوکارییەکانی بۆ شۆڕشی ئەیلوولی کورد بڕی و نسکۆی شۆڕشی ئەیلوولی لێکەوتەوە.