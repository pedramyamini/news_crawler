بەڵام لەوەتەی ئیبۆلا هەیە و کۆرۆنا سەریهەڵداوە، ئەو ژن و پیاوە دەڵێن لە تەواوی ئەو خزمەتگوزارییانە دابڕاون کە پێشتر پێیان دەدرا.  ژان لیوس، تووشبووی ئایدز دەڵێت، "لەوەتەی کۆرۆنا بڵاوبووەتەوە و پێش کۆرۆناش، ئیبۆلا هەبوو، ئەمە کاریگەریی زۆری بەسەر تەندروستیمانەوە هەیە. بەر لە هەموو شتێک، چیدی هۆشیاریی تەندروستی بڵاوناکرێتەوە. پێشتر بەشە خۆراکمان پێدەدرا، ئەمە نەما. هەمووی بوو بە رابردوو. خزمەتگوزاریی تەندروستی و پاڵپشتیی دارایی لە کەرتی HIV کۆتاییان پێهات".  راپۆرتێکی ئەم دواییەی رێکخراوی ئایدزی سەر بە نەتەوە یەکگرتووەکان ئاماژەی بەوە دا، تەنانەت رێوشوێنەکانی دژ بە کۆرۆناش کاریگەرییان بەسەر پشکنینی بەرکەوتووانی HIV هەبووە.  تەنیا لە کۆنگۆ راوێژکاری بۆ HIV لە سەنتەرە پزیشکییەکانی وڵاتەکە بە رێژەی ٣٠ % دابەزیوە، رێکخراوی پزیشکانی بێ سنوور دەڵێن، ئەمە بەهۆی ئەوەوە بووە کە تووشبووانی ئایدز ترساون تووشی کۆرۆنا ببن.  مونسانا گاشینگ، هاوئاهەنگکاری هەرێمی بۆ بەرنامەی ئایدز دەڵێت، "سیستەمی تەندروستی رووبەڕووی گەلێک ئاستەنگی بووەتەوە و بە سەختی کار دەکات تاوەکو بتوانێت لانیکەم بۆ تووشبووان چارەسەری پێویست دابین بکات، هاوکات خەمی تووشبووانی کۆرۆناش لەئەستۆ بگرێت".  بەگوێرەی ئامارەکانی ماڵپەڕی HIV، ئێستا لە جیهاندا ٣٧ ملیۆن و ٧٠٠ هەزار تووشبووی ئایدز هەن، لەو ژمارەیەدا ٣٦ ملیۆنیان کەسانی پێگەیشتوون، ١.٧ ملیۆنیان منداڵن، زیاتر لە ٥٣ % ی تووشبووانی ئایدز ئافرەتن، نزیکەی پێنج ملیۆن تووشبووی ئایدز لە وڵاتانی ئەفریقین.