ئارمین لاشێت، بەربژێری پارتی یەکێتیی کریستیان دیموکرات گوتی "سەیرە کە چۆن لەم دۆسیەدا و کاتێک ئۆفیسی داواکاری بۆ لێکۆڵینەوە سەردانی وەزارەتەکەت دەکات، هێندە خۆت بێتاوان پیشانبدەی. "  تۆمەتەکانی ئارمین لاشێت دژی بەربژێرەکەی پارتی سۆسیال دیموکرات لەکاتێکدایە، ماوەی چەند هەفتەیەکە پارتی کریستیان دیموکرات لە راپرسییەکاندا لەدواوەیە.  بەگوێرەی راپرسییەکی دامەزراوەی پۆلەتیکۆ، لە مانگی ئەیلوولدا دەنگەکانی کریستیان دیموکرات لە ٣٥ % ـەوە بۆ ٢١ % دابەزیوون، هەرچی پارتی سۆسیال دیموکراتە لە ١٥ % ـەوە بۆ ٢٥ % بەرزبوونەتەوە.  سۆسیال دیموکرات لەگەڵ پێشکێشكردنی ئەنجامی باش، لەبەرامبەر تۆمەتەکانی ئارمین لاشێتیش بێدەنگ نەبووە.  ئۆلاف شۆلز، بەربژێری پارتی سۆسیال دیموکرات گوتی "ئاگاداری چۆن شتەکان بە هەڵە لێکدەدرێنەوە، بە مەبەستیش دەشێوێندرێن. هیچ لێکۆڵێنەوەیەک لە وەزارەتی دارایی نەکراوە. شتی وا نییە ئۆفیسی داواکاری گشتی پرسیاری لە وەزارەی دارایی هەبووبێت یان دژی وەزارەتی داد کەیسی هەبووبێت، ئێوە خۆتان بەمەبەست ئەم تۆمەتەتان هەڵبەستووە. "  ئانالێنا باربۆک، سەرۆکی پارتی سەوز کە  هەرچەندە بەمدواییانە لە راپرسییەکان دواکەوتووە، بەڵام خۆی تێکەڵ بە شەڕی نێوان بەربژێرانی دوو پارتە رکابەرەکەی دیکە نەکرد و سەرنجی خستە سەر ئامانج و بەرنامەکانی پارتەکەی کە کاری گەورەکەیان شەڕی گۆڕانی کەشوهەوا و  کەمکردنەوەی گازە زیانبەخشەکانە.  ئانالێنا باربۆک، بەربژێری پارتی سەوز دەڵێت "ئەوەتا ئامانجەکانی گۆڕانی کەشوهەوا لەدەستدەدەین و باجی قورسیشی بەدواوەیە، چونکە ئێوە هەردووکتان بەڕوونی پیشانتان دا کە سەرنجتان لەسەر چارەسەرەکان نییە، بەڵکو هەمیشە یەکدی بەوە تۆمەتباردەکەن. حکومەتی داهاتووی فیدراڵی دەتوانێت چالاکانە کاریگەری لەسەر قەیرانی کەشوهەوا هەبێت، ئەمەش واتای ئەوەیە کە دەبێت زووتر خۆمان لە خەڵووز رزگاربکەین، زۆر زووتر لە ٢٠٣٨. "  سیاسەتی کۆچبەری پرسیارێکی گەورەی دیبەتەکەبوو ئاراستەی بەربژیرەکان کرا، لاشێت بەرگری لە هەڵوێستی مێرکلی سەرکردەی پێشووی پارتەکەی کرد کە لە ٢٠١٥ پاڵپشتی بۆ ئەو کۆچبەرانە دەردەبڕێ لە سووریا و عێراق و ناوچەکانی دیکەوە روویان لە وڵاتەکەی کردووە.  هەرچی پارتەکەی سۆیال دیموکراتە، سیاسەتی تووندترە بەرامبەر کۆچبەران، داوای سیاسەتێکی کۆچبەری هاوشێوەی ئەوەی کەنەدا دەکات کە تەنیا لە رێگەی یاساییەوە رێگە بە کۆچبەران بدرێت بچنە نێو وڵاتەکە.  دیبەیتی سێیەمی بەربژێرەکانی ئەڵمانیا لە ٢٣ی ئەیلوول، سێ رۆژ بەرلە هەڵبژاردن بەڕێوەدەچێت.