دوای چوار ساڵ لە بڵاونەکردنەوەی زانیارییەکانی تایبەت بە ژمارەی بۆمبە ئەتۆمییەکان کە دۆناڵد ترەمپ، سەرۆکی پێشووی ئەمریکا بڕیاری لەسەر دابوو، ئەمساڵ وەزارەتی دەرەوەی ئەو وڵاتە ژمارەی بۆمبە ئەتۆمییەکانی بڵاوکردەوە و ئاشکرایکرد، تاوەکو رۆژی ٣٠ - ٩ - ٢٠٢٠، ویلایەتە یەکگرتووەکانی ئەمریکا خاوەنی ٣ هەزار و ٧٥٠ بۆمبی ئەتۆمی چالاککراو و نا - چالاککراو بووە.  ئەمەش ئەوە نیشاندەدا کە بەراورد بە ساڵی ٢٠١٩، ٥٥ بۆمب کەمترە، هەروەها بەراورد بە ژمارەی بۆمبەکان لە ساڵی ٢٠١٧ دا ٧٢ بۆمب کەمترە. زۆرترین ژمارەی بۆمبە ئەتۆمییەکانی ئەمریکا لە ساڵی ١٩٦٧، لە گەرمەی شەڕی ساردی نێوان ئەمریکا و یەکێتیی سۆڤێتی جاراندا بووە کە ئەو کاتە ئەمریکا خاوەنی ٣١ هەزار و ٢٥٥ بۆمبی ئەتۆمی بووە.  لەدوای کۆتاییهاتنی شەڕی سارد لە ١٩٨٩ و رووخانی یەکێتیی سۆڤێت لە ١٩٩١، بەرنامەی ئەتۆمیی ئەمریکا کە ساڵانە سەرقاڵی لێکۆڵینەوە و دروستکردنی چەک و بۆمبی ئەتۆمی بوو بەشێوەیەکی بەرچاو سست و خاو کرایەوە و لە ناوەڕاستی نەوەدەکانی سەدەی رابردوو لە سەردەمی ئیدارەی بیل کلینتۆن، سەرۆکی پێشووتری ئەمریکا، ژمارەی چەکە ئەتۆمییەکان بۆ نیوە زیاتر دابەزێندران و ئێستاش ئەمریکا و رووسیا بەگوێرەی رێککەوتنە ئەتۆمییەکەی نێوانیان ناچارن ساڵانە ژمارەی چەکە ئەتۆمییەکانیان کەمبکەنەوە.  ئاشکراکردنی ژمارەی بۆمبە ئەتۆمییەکان نەریتێكی وەزارەتی دەرەوەی ئەمریکایە کە لە ماوەی ٤ ساڵی سەرۆکایەتیی دۆناڵد ترەمپدا وەستێنرا و کاری پێنەکرا.  لە راگەیێندراوەکەیدا، وەزارەتی دەرەوەی ئەمریکا رایگەیاند، ئاشکراکردنی ئەو زانیارییانە لە چوارچێوەی ستراتیژییەتی ئەمریکایە بۆ زیاترکردنی شەفافییەت سەبارەت بە کۆگاکانی ئەتۆمی وڵاتان و گوتیشی، گرتنەبەری شەفافییەت گرنگە تاوەکو رێگری بکرێت لە بڵاوبوونەوەی چەکە ئەتۆمییەکان و هەروەها داماڵینیان.  بڵاوکردنی ئەو زانیارییانە هاوکاتە لەگەڵ هەوڵەکانی ئیدارەی بایدن بۆ دەستکردنەوە بە گفتوگۆکانی لەگەڵ رووسیا تایبەت بە چاودێریکردنی چەکە ئەتۆمییەکان.  ئیدارەی ترەمپ، ئەمریکای لە رێککەوتنی سنووردارکردنی چەکە ئەتۆمییە مامناوەندەکان لەگەڵ رووسیا کشاندەوە و هەروەها کۆتایی بە رێککەوتنی "نیو ستارت"ی لەگەڵ هەمان وڵات هێنا و رایگەیاند، پێویستە رێککەوتنی نوێ بکرێت کە چین تێیدا بەشدار بێت.  بایدن پێشنیازی ئەوەی کرد کە رێککەوتنی "نیو ستارت" بۆ ماوەی ٥ ساڵی دیکە درێژبکرێتەوە و سەرۆکی رووسیاش بە پێشنیازەکە رازیبوو کە هەردوولا ژمارەی کڵاوە ئەتۆمییەکانیان بە هەزار و ٥٥٠ دانە سنووردار دەکات.  پەیمانگەی ستۆکهۆلم بۆ لێکۆڵینەوەکانی ئاشتی راپۆرتێكی لە مانگی کانوونی دووەمی ئەمساڵدا بڵاوکردەوە و تێیدا ئاشکرایکرد، وڵاتانی خاوەن چەکی ئەتۆمی ژمارەیەکی زۆر لە بۆمبە ئەتۆمییەکانیان هەن کە نەیانخستووەتە لیستە بڵاوکراوەکانیانەوە.  پەیمانگەکە ئاماژە بەوەشدەکات، بەگوێرەی ئەو لێکۆڵینەوانەی کە کراون، ئەمریکا خاوەن ٥ هەزار و ٥٥٠ بۆمبی ئەتۆمییە کە لە لیستی وەزارەتی دەرەوەی ئەمریکا ئاماژەیان پێنەکراوە، هەروەها رووسیا خاوەن ٦ هەزار و ٢٥٥ بۆمبە و چین ٣٥٠ بۆمبی ئاشکرا نەکراوی هەن و بەریتانیا خاوەن ٢٢٥ بۆمبە و فەرەنسا ٢٩٠ بۆمبی هەن؛ هەروەها هەرسێ وڵاتی هیندستان، پاکستان و ئیسرائیل پێکەوە خاوەنی ٤٦٠ بۆمبی ئەتۆمین.