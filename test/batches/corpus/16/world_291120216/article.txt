دێسکی ئینگلیزی تۆڕی میدیایی رووداو ئێوارەی رۆژی یەکشەممە ٢٨ - ١١ - ٢٠٢١ ئیمەیڵێکی بۆ وەزارەتی ناوخۆی بەریتانیا و "ئاژانسی پاسەوانی سنوور و دەریاوانی" بەریتانیا نارد و ئەو پرسیارەیان ئاراستە کرا کە ئایا رووداوەکە لە سنوورە ئاوییەکانی بەریتانیادا روویداوە و ئایا لە لایەن کۆچبەرەکانیشەوە پەیوەندییان پێوە کراوە و داوای یارمەتییان کردووە؟  وەزارەتی ناوخۆی بەریتانیا لە وەڵامی ئیمەیڵەکەدا بە ناوی حکومەتی بەریتانیاوە قسەی کرد و رەتیکردەوە رووداوەکە لە سنووری ئاویی وڵاتەکەی روویدابێت. ئەفسەرێکی باڵای پەیوەندییەکانیش لە وەزارەتی ناوخۆی بەریتانیا بەناوی پاتریک دینهام بە رووداوی راگەیاند، رووداوەکە لەنێو سنوورە ئاوییەکانی فەرەنسادا روویداوە.   پاتریک دینهام گوتیشی، ئەو دەنگۆیانەی کە باس لەوە دەکەن کۆچبەرەکان لەنێو سنوورە ئاوییەکانی بەریتانیادا بوون کاتێک بەلەمەکەیان نقووم بووە "بەتەواوی نادروستن".   ئەو ئەفسەرە لە وەزارەتی ناوخۆی بەریتانیا گوتیشی: "شەوی رابردوو بەرپرسان دڵنیاییاندا کە رووداوەکە لە سنوورە ئاوییەکانی فەرەنسا روویداوە و هەربۆیە ئەوان سەرپەرشتیی هەڵمەتی تایبەت بە رزگارکردنی کۆچبەرەکانیان کرد، بەڵام هەر کە ئاگادارکراینەوە، دەستبەجێ هێلیکۆپتەرێکمان نارد بە مەبەستی پاڵپشتیکردنی هەوڵی گەڕانەکە و یارمەتیدانی هەوڵی رزگارکردنەکە".   ناردنی ئیمەیڵەکە دوای ئەوە هات کە رۆژی ٢٨ - ١١ - ٢٠٢١ زنار شینۆ، نێردراوی تۆڕی میدیایی رووداو بۆ فەرەنسا لەگەڵ یەکێک لە دوو رزگاربووەکەی رووداوەکە قسەی کرد.   ئەو رزگاربووە کە ناوی محەممەدە شێوازی رووداوەکەی بۆ زنار شینۆ گێڕایەوە و گوتی: "سەرەتا لەلای ماتۆڕی بەلەمەکەوە ئاو دەهاتە ناوەوە و دواتر ئاوەکەمان بەتاڵ دەکرد، پاشان باخیرەیەکمان بینی و ویستمان بچین بەرەو رووی، بەڵام گوتیان کە نابێت بچین بۆ ئەوێ و دەبێت ئەمشەو ئێمە بگەینە خاکی بەریتانیا. دواتر باخیرەکە نەما و ئێمە بە تەنیا لە ئاوەکەدا ماینەوە. پاشان هەوای بەلەمەکە دابەزی، پەمپێکی هەوا هەبوو کە چەند کەسێک هەوایان تێدەکرد و هەندێکی دیکەش ئاوی بەلەمەکەیان بەتاڵ دەکرد".  محەممەد درێژەی بە قسەکانی دا و گوتی: "پاش ماوەیەک رۆیشتین تەلەفۆنمان بۆ پۆلیسی فەرەنسا کرد بۆ ئەوەی بە هەنامانەوە بێت، چونکە پەمپی هەواکە خراپ بوو، دواتر پۆلیسی فەرەنسا لۆکەیشینی بۆ ناردین و پێی گوتین کە ئێوە لە ئاوی بەریتانیادان. ئێمە لەنێو ئاوی بەریتانیا بووین و تەلەفۆنمان بۆ پۆلیسی بەریتانیا کرد ئەوانیش دەیانگوت پەیوەندی بکەن بە پۆلیسی فەرەنسا، دوو کەس تەلەفۆنی دەکرد یەکێکیان بۆ پۆلیسی فەرەنسا ئەوەی دیکە بۆ بەریتانیا. بەڵام پۆلیسی فەرەنسا و بەریتانیا بە هانامانەوە نەدەهاتن".  ئەو کۆچبەرە کوردە کە تەنیا رزگاربووی کوردی بەلەمەکەیە لەبارەی خنکانی کۆچبەرانی نێو بەلەمەکە گوتی: "ئەوکاتەی ئێمە وردە وردە نقووم دەبووین، نەفەرەکان بێهیوابوون و وازیان هێنا. دواتر بە شەپۆلی ئاوەکە هاتینەوە نێو ئاوی فەرەنسا و بەلەمەکەش ئەوکاتە نقوومی ئاو بوو، هەموو نەفەرەکان کەوتنە نێو ئاوەکەوە، دواتر دەستمان بە چووپەکە گرت بۆ ئەوەی نقووم نەبین و هەریەکێک لە ئێمە دەستی ئەوەی دیکەی دەگرت بۆ ئەوەی نقووم نەبێت و نەخنکێت. دواتر بۆ بەرەبەیان هەموویان توانایان نەما و دەستیان لە بەلەمەکە و دەستیان لە ژیانی خۆیان بەردا".