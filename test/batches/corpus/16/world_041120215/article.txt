لە کۆنفرانسی کەشوهەوای نەتەوە یەکگرتووەکان لە گڵاسگۆ، سەرکردەکانی جیهان جەختیان لە زیادکردنی وەبەرهێنان لەو وزەی پاکدا کردەوە.  جۆ بایدن، سەرۆکی ئەمریکا لە کۆنفرانسەکەدا رایگەیاند، "دەمانەوێت کاری زیاتر بکەین بۆ ئەوەی هاوکاریی وڵاتانی سەرانسەری جیهان بکەین، بەتایبەتیش وڵاتە تازەگەشەسەندووەکان تاوەکو بتوانن خێراتر پشت بە وزەی پاک ببەستن و پیسبوونی هەوا چارەسەر بکەن بۆ ئەوەی جیهان دڵنیابکەینەوە کە هەسارەیەکی پاکتر، سەلامەتتر و تەندروستترمان دەبێت. "  بەگوێرەی سەنتەری ئەمریکی بۆ کەشوهەوا و چارەسەرە ژینگەییەکان، وزەی پاک ٢٩ % ی هەموو ئەو وزەیە پێکدەهێنێت کە لە سەرانسەری جیهان بەکاردەبردرێت.   لە لووتکەی گلاسگۆدا جەخت لەوە کرایەوە کە دەبێت لە رێگەی تەکنەلۆژیا و داهێنانی زیاترەوە، ئەو رێژەیە بەرزتربکرێتەوە بۆ ئەوەی جیهان بە تەواوی لە گازە گەرمکەرەکان رزگاریبێت.   سکۆت مۆریسن، سەرۆکوەزیرانی ئوسترالیا رایگەیاند، "ئەوە زانا، تەکنیککار، ئەندازیار، وەبەرهێنەر، پیشەساز و داراییەکانمانن، کە رێگەی گەیشتن بە ئاستی سفری گازە گەرمکەرەکان دیاریدەکەن. ئەرکی ئێمەشە وەکو سەرکردەکانی حکومەت پاڵپشتیان بکەین. تەکنەلۆژیا وەڵامێکی پێدەبێت بۆ ئابووریێکی لە کاربۆن داماڵراو، بە تایبەتیش بە تێپەڕبوونی کات".  لە کۆنفرانسەکەدا ئەمریکا، بەریتانیا، ئەڵمانیا و فەرەنسا بڕیاریاندا بە هاوبەشی ٨.٥ ملیار دۆلار بۆ کردنەوەی پڕۆژەی وزەی پاک لە ئەفریقیای باشوور دابینبکەن کە ٨٧ % ی وزەی خۆی لە خەڵۆز بەرهەمدەهێنێت.   هەروەها ژمارەیەک رێکخراوی خێرخوازی و بانکی نێودەوڵەتی بڕیاریاندا بە دابینکردنی ١٠.٥ ملیار دۆلار بۆ وەبەرهێنان لە وزەی پاک لە وڵاتە هەژارەکانی سەرانسەری جیهاندا.