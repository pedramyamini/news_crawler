شۆڵتز بە دەنگی ٣٩٥ پەرلەمانتار لە کۆی ٧٠٧ دەنگ بووە سەرۆکی حکومەتی نوێی ئەڵمانیا.  پرۆسەی دەنگدانەکە بە نهێنی بەڕێوەچوو، هەندێک پەرلەمانتاری هاوپەیمانەکەی شۆڵتز دەنگیان پێینەدا، ئەگەر سەرجەمیان دەنگیان پێیدابایە ژمارەی دەنگەکان دەگەیشتە ٤١٦ دەنگ.  شۆڵتز کە چەپێکی نیمچە چەپی سەربە پارتی سۆشیال دیموکراتە، لە هەڵبژاردنی ئەیلوولی ئەمساڵ پارتەکەی سەرکەوتنێکی مەزنی بەدەستهێنا دوای ئەوەی پێش پارتی یەکێتی کریستیان دیموکرات کەوتەوە، هەرچەندە جیاوازی دەنگەکان کەمبوو، بەڵام توانی دەستی خۆی پێش ئارمین لاشێتی دۆستی ئەنگێلا مێرکل و پاڵێوراوی پارتەکە بۆ پۆستی راوێژکاری ئەڵمانیا بخات.  حکومەتە نوێکەی ئەڵمانیا بەڵێنیداوە قەیرانی کۆرۆنا و گۆڕانی کەشوهەوا بکاتە کاری لەپێشینەی بەرنامەکەی.  ئەنگێلا مێرکل ١٠ رۆژ پێش تەواوکردنی ١٦ ساڵ لە حوکمڕانی دەسەڵاتی بۆ ئۆلاف شۆڵتز بەجێهێشت.  ئۆلاف شۆڵتز بووە ٩یەم راوێژکاری ئەڵمانیا لە دوای جەنگی جیهانی دووەمەوە، شۆڵتز لەکاتێکدا دێتە دەسەڵات، ئەڵمانیا لەبەردەم سەختترین قەیرانەکانی سەردەمدایە، ئاستەنگەکان بریتین لە هێشتنەوەی پێگەی ئەڵمانیا وەکو زلهێزێکی گەورەی یەکێتیی ئەوروپا لەکاتێکدا وڵاتان لە ٢٠١٥ ـەوە رووبەڕووی شەپۆل بەدوای شەپۆلی هاتنی کۆچبەران بوونەتەوە، لە رۆژهەڵاتەوە گرژییەکان لەگەڵ رووسیا رۆژ دوای رۆژ لە هەڵکشاندان، هەستانی چین ئاستەنگی بۆ وڵاتە نەیارەکانی دروستکردووە، قەیرانی کۆرۆنا لە شەپۆلی چوارەمییەتی، هێرشی ئەلکترۆنی و کێبکڕکێی ئابووری و بازرگانی وچەندین  هەروراز و نشێوی سەخت لەبەردەم راوێژکارە تەمەن ٦٣ ساڵەکەی ئەڵمانیان.     شۆلتز هەڵوێستی خۆی لەسەر پەنابەران لە چاوپێکەوتنێکدا لەگەڵ کەناڵی دۆیتچەی ئەڵمانی ئاشکرای کردووە، راوێژکاری نوێی ئەڵمانیا دژی و کۆچبەر و پەنابەران نییە، بەڵام دەڵێت، دەبێت میکانیزمێک هەبێت بەشێوەیەکی رێکخراو پەنابەران دیپۆرتی وڵاتانیان بکرێنەوە، هاوکات ئەگەر وەریشیان بگرن لە رێگەی میکانیزمێکی تۆکمەوە دەبێت بەجۆرێک بزانن ئەو کەسەی لە وڵاتەکەی جێدەهێڵێت بۆ بەجێی دەهێڵێت و چەندە ژیانی لە مەترسیدایە.