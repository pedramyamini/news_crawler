مامووتی سوفی، ئاژەڵێکە لەچاخی نوێدا ژیاوە و هاوشانی مرۆڤ لەسەر زەوی بووە، بەڵام رەچەڵەکەکەی نزیکەی ١٠ هەزار ساڵ بەر لەئێستا لەناوچووە. نزیکترین گیانەوەری زیندوو لەئێستای سەرزەویدا لە مامووتەوە، فیلی ئاسیاییە.  ئەو کۆمپانیا نوێیەی بۆ سەرلەنوێ زیندووکردنەوەی مامووت دروستکراوە، ناونراوە ' کلوسال '، ئەو کۆمپانیایە بەدوای زیندووکردنەوەی دەیان هەزار لەو ئاژەڵە زەبەلاحەدا دەگەڕێت دوای هەزاران ساڵ لە لەناوچوونی یەکجاری.  جۆرج چیرش، زانای زیندەوەرزانی لە کۆلێژی پزیشکیی زانکۆی هارڤارد، ماوەی ٨ ساڵە سەرۆکایەتی تیمێکی زانستیی بچووکی پێکهاتوو لە توێژەران دەکات، بۆ گەشەپێدانی کەرەستەی پێویست لەپێناو زیندووکردنەوەی مامووت. چیرش کارەکانی کۆمپانیا نوێیەکە بە "خاڵی وەرچەرخان بۆ دروستکردنی جیاوازییەکی زۆر لە جیهاندا" ناودەبات.  کۆمپانیاکە لە هەنگاوە سەرەتاییەکانیدا بۆ کارەکانی زیندووکردنەوەی مامووت، ١٥ ملیۆن دۆلاری وەک هەنگاوی یەکەمی پارەدارکردنی پڕۆژەکەی بۆ تەرخانکراوە، تیمی زانایانی کۆمپانیاکە لە تاقیگەکانی دکتۆر چیرش کاردەکەن و هەندێک لە تاقیکردنەوەکانیان لە تاقیگە تایبەتەکانیان لە بۆستن و دالاس دەکەن.  توێژەری دێرین لە تاقیگەکەی دکتۆر چیرش، ئیرۆنا هیسۆلی، سەرپەرشتی هەوڵەکانی کۆمپانیا نوێیەکە دەکات، بۆ دەستکاریکردنی دی ئێن ئەی فیلی ئاسیایی و لێکدانی لەگەڵ دی ئێن ئەی، مامووت وەک مووی چڕ و چەوریی ئەستووری ژێر پێست، لەپێناو بەرگەگرتنی سەرما.  توێژەرانی کۆمپانیا نوێیەکە ئومێد دەکەن، لەو تێکەڵکردنە لەماوەی چەند ساڵێکدا فیلی هاوشێوەی مامووت بەرهەم بهێنن، لە کۆتاییشدا بگەنە بەرهەمهێنانی گرووپی تەواوی ئەو جۆرە ئاژەڵە.  ئەگەر کۆمپانیای ' کلۆسال ' سەرکەوتووبێت لە بەرهەمهێنانی فیلی هاوشێوەی مامووت، ئەوکات کۆمپانیاکە رووبەڕووی پرسیاری ئەخلاقیی زۆر مەترسیدار دەبێتەوە، لەبارەی ئەوەی تاچەند مرۆڤانەیە ئاژەڵێک زیندووبکرێتەوە کە تەنیا زانیارییەکی زۆر کەممان لەسەر بیۆلۆژیا و خووەکانییەوە هەیە، دواتریش کێ بڕیار دەدات لەوەی دەکرێ ئەو ئاژەڵە جارێکی دیکە بخرێتەوە نێو سرووشت.  بیس شابیرۆ، زانای هەڵکۆڵینکاری دێرین لە زانکۆی کالیفۆرنیا، قسەی بۆ رۆژنامەی ' نیویۆرک تایمز ' کردووە و دەڵێ، "کێشەی زۆر هەیە رووبەڕووی زانایان دەبێتەوە بەدرێژایی ماوەی کارکردن لەسەر ئەو پڕۆژەیە".  هەندێک زانای دیکە، گومانی زۆریان لەوە هەیە ' کلۆسال ' بتوانێت ئەو کارە گەورەیە بکات. لە کاتێکدا بیرۆکەی کلۆسال لە ساڵی ٢٠١٣ ەوە سەریهەڵدا کاتێک سەرۆکی تیمەکە، چیرش قسەی بۆ ' ناشیۆنال جیۆگرافیک سۆسایتی ' کرد.  رۆژنامەی ' نیویۆرک تایمز ' دەڵێ "توێژەرانی ئەوکات، دەیانزانی چۆن سەرلەنوێ دی ئێن ئەی ئەو جۆرە لەناوچووانە زیندوو بکەنەوە، ئێستا دەکرێ جیاوازییە بۆماوەییەکانی نێوان جۆرە لەناوچووە کۆنەکە دوور لە فیلی ئێستا نوێبکرێنەوە، بەمەش دەگەنە ئەوەی چۆن ئەو جیاوازییە بۆماوەییانە بووەتە هۆکاری دروستکردنی جیاوازی لە لەشی ئەواندا".  چیرش، کە بەناوبانگە بەدۆزینەوەی رێگاکانی خوێندنەوە و داڕشتنەوەی دی ئێن ئەی، پرسیار دەکات لەبارەی زیندووکردنەوەی جۆرە لەناوچووەکانی ئاژەڵەکان، لەرێگەی سەرلەنوێ نووسینەوەی سرووشتی بۆماوەیی جۆرێکی نزیک لەو ئاژەڵانە کە ئێستا لە ژیاندا ماون.  لەبەرئەوەی مامووت و فیلە ئاسیاییەکانی ئێستا، پاشخانێکی هاوبەشیان هەیە و نزیکەی ٦ ملیۆن ساڵ لەمەوبەر پێکەوە ژیاون، چیرش پێیوایە دەکرێ بەو هۆیەوە و بەدەستکاریکردنی دی ئێن ئەی فیل، ئاژەڵێک بەرهەمبهێنرێتەوە لە مامووت بچێت و وەک ئەو هەڵسوکەوت بکات.   چیرش هەروەها پێیوایە دەکرێ زیندووکردنەوەی مامووت هاوکاربێت بۆ رێگرتن لە تووانەوەی زیاتری بەستەڵەکەکان لە ناوچەکانی وەک سیبیریا، چونکە مامووت لەو ناوچانە ژیاوە و رێگربووە لە لەناوچوونی وشکاییەکانی ئەو ناوچانە.  هەندێک زانا بۆچوونیان وایە کە مامووت، ئەندازیاری سیستمی ئیکۆلۆژی بووە، یان لەوانەیە ببێتە رێگەچارەیەک لەبەردەم بەرزبوونەوەی پلەی گەرمای هەسارەی زەوی، چونکە ئەو رێگربووە لە بەربڵاوبوونەوەی زیاتری دار بەهۆی وێرانکردنییەوە، ئەمە جیا لە خواردنی زۆری کەڕووەکان، کە بووەتە هۆی گەشەکردنی گژوگیا بەشێوەیەکی فراوانتر.  رۆژنامەی ' نیویۆرک تایمز ' دەڵێت، پارەدارکردنی سەرەتایی کۆمپانیاکە، لە رێگەی وەبەرهێنەرانی وەک کۆمپانیا ' کلیمات کاپیتاڵ ' ەوە کراوە و، کە کۆمپانیایەکی تایبەتە و هەوڵدەدات بۆ کەمکردنەوەی دەرچوونی کاربۆن لە سرووشتدا، ئەمە جیا لە کۆمپانیایەکی وەبەرهێنی ئەمریکی کامیرۆن وینکلیفۆش.