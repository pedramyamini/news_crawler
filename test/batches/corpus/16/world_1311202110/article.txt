کۆنفرانسەکە بە سەرۆکایەتی فەرەنسا، ئەڵمانیا، ئیتالیا، لیبیا و نەتەوە یەکگرتووەکان و ئامادەبوونی کامالا هاریس، جێگری سەرۆکی ئەمریکا و سێرگی لاڤرۆڤ، وەزیری دەرەوەی رووسیا و سەرکردە و نوێنەری چەندین وڵاتی دیکەی جیهان، بەڕێوەچوو کە ئامانج لێی پشتگیریکردنی بەڕێوەچوونی هەڵبژاردنی سەرۆکایەتیی لیبیایە کە بڕیارە لە ٢٤ ـی کانوونی یەکەمی ئەمساڵ ئەنجامبدرێت.  عەبدولحەمید دبێدیبە، سەرۆکوەزیرانی لیبیا و محەممەد مەنفی، سەرۆکی ئەنجوومەنی سەرۆکایەتی ئەو وڵاتەش بەشداربووی کۆنفرانسەکە بوون. سەرۆکوەزیرانی لیبیا دەڵێت، "لە کۆبوونەوەکەدا جەختمان لە چەند خاڵێکی زۆر گرنگ کردەوە کە گەرەنتی ئەنجامدانی هەڵبژاردنەکان لە کەشوهەوایەکی گونجاودا دەکەن، یەکێک لەو خاڵە گرنگانە گەرەنتیکردنی پەسندکردنی ئەنجامی هەڵبژاردنەکان و سزادانی رەتکەرەوانی بوو. "  ئەنجامدانی هەڵبژاردنە سەرۆکایەتییەکەی لیبیا دوای ١٠ ساڵ دێت لە رووخانی دەسەڵاتی موعەممەر قەزافی و هەبوونی شەڕی نێوان گرووپە چەکدارەکانی رۆژهەڵات و رۆژئاوای لیبیا کە ئەو وڵاتەی بە کرداری کردووەتە دوو بەشەوە و شەڕەکەش دەرفەتی بۆ دەستوەردانی هەرێمی و نێودەوڵەتی نێو لیبیا زیاتر کرد.  عیسام میجری، دانیشتووی تەرابلووس و شرۆڤەکاری سیاسییە، دەڵێت، "سەبارەت بە دۆخی لیبیا لە ١٠ ساڵی رابردوودا لەدوای مردنی قەزافی بە چەند قۆناخێك تێپەڕبووین؛ سەرەتا هەستمان بە ئازادی زۆر دەکرد و هەموو شتێك باش بوو، بەڵام دواتر کەوتینە نێو ململانێ و قەیران و شەڕی گرووپە چەکدارەکان کە وڵاتی کردە گۆڕەپانی چەکدارە بەکرێگیراوەکانی سەر بە وڵاتانی داراوسێ و دوورەکان. "  نەتەوە یەکگرتووەکان دەڵێت، لە ١٠ ساڵی رابردوودا نزیکەی ٢٠ هەزار چەکداری بەکرێگیراوی بیانی لە لیبیا شەڕیانکردووە. پێش دەستپێکردنی کۆنفرانسەکە هێزەکانی سەر بە حەفتەر راگەیێندراوێکیان بڵاوکردەوە و تێیدا هاتووە، نزیکەی ٣٠٠ چەکداری دەرەکی یارمەتیان داون، بەڵام هەموویان "لەسەر داوای حکومەتی فەرەنسا دەکشێنەوە. "  سەرۆکی ئەنجوومەنی سەرۆکایەتیی لیبیاش باس لەوە دەکات کە "دڵخۆشکەر بوو بۆ ئێمە ئەو بەرزنرخاندنەی کە کۆمەڵگەی نێودەوڵەتی خستیەڕوو لەئاست کاری ئەنجوومەنی سەربازی ٥ کۆ ٥ ـی لیبیا بۆ دەرکردنی ٣٠٠ چەکداری بەکرێگیراو لە خاکی لیبیا؛ ئەوەش سەرەتایەکی باشی ئەنجوومەنەکەیە بەرەو یەکخستنی دامەزراوەی سەربازیی لیبیا. "  بە مەبەستی یارمەتیدانی هێزەکانی حکومەتی ویفاقی نیشتمانی لە تەرابلووسی پایتەختی لیبیا، حکومەتی تورکیا ساڵی رابردوو هێزی رەوانەی ئەو وڵاتەی باکووری ئەفریقا کرد. ژمارەیەک راپۆرتیش ئاماژە بەوە دەکەن، رووسیاش ژمارەیەک "بەکرێگیراوی" گرووپی "واگنەر"ی ناردوەتە ئەو وڵاتە و یارمەتیی هێزەکانی خەلیفە حەفتەر دەدەن.   ئیمانوئێل ماکرۆن، سەرۆکی فەرەنسایە و دەڵێت، "یەکەم هەنگاو لە ئاست چوونەدەرەوەی چەکدارە بەکرێگیراوەکان نراوە کە بریتییە لە دەرکردنی ٣٠٠ چەکدار. تورکیا و رووسیاش دەبێت بێ دواخستن چەکدارە بەکرێگیراوەکان و هێزە سەربازییەکانیان بکشێننەوە، بوونی ئەو هێزانە هەڕەشە لە سەقامگیری و ئاسایشی لیبیا و هەموو ناوچەکە دەکات. "  جگە لە هەڵبژاردنەکان و چەکدارە بەکرێگیراوەکان، پرسی بە قاچاخبردنی چەک و هەروەها باندەکانی بە قاچاخبردنی مرۆڤ لە دەریای نێوەڕاستەوە بۆ ئەوروپا لە مژارە گەرمەکانی کۆنفرانسەکە بوون کە نەهێشتنیان بە بەردی بناخەی جێگیرکردنی لیبیایەکی ئاڵۆز و ناسەقامگیر دادەنرێت.