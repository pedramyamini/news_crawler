بەمەش سێ لایەنەکە هەنگاوێکی دیکە لە پێکهێنانی حکومەت نزیکبوونەوە و پارتەکەی ئەنگێلا مێرکلیش لە دوای ١٦ ساڵ لە پاراستنی پۆستی راوێژکاری ئەڵمانیا هەنگاوێک لە بوون بە ئۆپۆزیسیۆن نزیکبووەوە.  بەرپرسانی سێ پارتەکە دەڵێن، لەسەر کۆمەڵێک خاڵی هاوبەش رێککەوتوون و لە ماوەیەکی نزیکدا دانوستاندنی دیکە ئەنجام دەدەن.   ئۆلاف شۆڵز، بەربژێری پارتی سۆسیال دیموکرات بۆ پۆستی راوێژکاری ئەڵمانیا دەڵێت، "ئێمە لەسەر پەڕەیەک لە خاڵی هاوبەش رێککەوتووین. لەسەر نووسراوێک رێککەوتین کە دەتوانێت ببێتە بنچینەیەک بۆ بڕیاردان لە لایەن لایەنە سیاسییەکانەوە. ئەوەی لای خۆمەوە دەتوانم بیڵێم ئەوەیە کە ئەمە ئەنجامێکی زۆر باشە. ئێستا روونە کە دەتوانین حکومەتێک لە ئەڵمانیا پێکبهێنین کە دەتوانێت وڵات بەرەو پێشەوە ببات".  ئەگەر کۆبوونەوەکانی داهاتوو سەرکەوتوو بن، ئۆلاف شۆلزی سۆسیال دیموکرات کە ئێستا وەزیری دارایی وڵاتە، دەبێتە راوێژکاری نوێی ئەڵمانیا.   بەرپرسانی هەر سێ پارتەکە هاوڕان کە بە پێکهێنانی حکومەتێکی هاوبەش دەتوانن ئابووریی وڵات زیاتر بەرەو پێشەوە ببەن و رووبەڕووی گۆڕانی کەشوهەواش ببنەوە.   کریستیان لیندەر، سەرکردەی پارتی دیموکراتی ئازاد دەڵێت، "ئێمە ئەو بۆچوونەمان هەیە کە ماوەیەکی درێژە هیچ هەلێک نەڕەخساوە تاوەکو نوێگەری لە کۆمەڵگە، ئابووری و وڵاتەکەمان بکرێت. ماوەیەکی درێژە هەلێکی وەکو ئێستا نەهاتووەتە پێشەوە بۆ ئەوەی نوێگەری بکرێت. هەر بۆیەش نامانەوێت ئەم هەلە لەدەست بدەین. "   رۆژی ٢٦ی ئەیلوولی ئەمساڵ هەڵبژاردنی پەرلەمانی ئەڵمانیا بەڕێوەچوو. ئەنجامی دەنگدانەکەش بەو جۆرە بوو کە پارتی سۆسیال دیموکرات % ٢٥.٧، پارتی کریستیان دیموکرات و هاوپەیمانەکەی % ٢٤.١، پارتی سەوزەکان % ١٤.٨، پارتی دیموکراتی ئازاد % ١١.٥، پارتی ئەڵتەرناتیڤ بۆ ئەڵمانیاش ١٠.٣ % ی دەنگەکانی بردەوە.