هێزەکانی تیگرەی تۆمەتەکان رەتدەکەنەوە، بەڵام ژمارەیەک شاهێدحاڵی ناوچەکە کۆمەڵکوژییەکە پشتڕاست دەکەنەوە.   کیبرەت بیدەرە، دانیشتووی گوندی چێنای لە هەرێمی ئەمهارای سەر بە ئەسیوپیا دەڵێت، "خوشکەکەم لەگەڵ منداڵە یەک ساڵانەکەی کوژرا. نازانین ئێستا باوکمان لە کوێیە. ئەوان کاژێر ٥ ـی بەیانی هاتن و ئامۆزاکانمیان برد، نازانین ئەوانیش لە کوێن. "  دانیشتووانی گوندەکە ئاماژە بە کۆمەڵێک گۆڕی نوێ دەکەن و دەڵێن، گۆڕی کوژراوەکانی دەستی هێزەکانی تیگرەین. دەشڵێن، ژمارەیەکی زۆری کەسوکارەکانیان بۆ نەدۆزراونەتەوە، نە بە زیندوویی، نە بە مردوویی.  داگنو هوو، دانیشتووێکی دیکەی گوندەکە دەڵێت، " ٥٩ کەس بەخاکسپێردراون کە ٦ ـیان پیاوانی ئایینین، نزیکەی ١٠٠ کەسی دیکەش بێ سەروشوێنن کە تا ئێستاش بەدوایاندا دەگەڕێین. "  ١٠ مانگ لەمەوبەر، ناکۆکییە سیاسییەکانی نێوان سەرکردەکانی هەرێمی تیگرەی و حکومەتی ناوەندیی ئەسیوپیا گۆڕدرا بۆ شەڕێکی خوێناوی. هێزەکانی تیگرەی بە هێرشکردنەسەر هەرێمە هاوسنوورەکانی، دەیەوێت گەمارۆی حکومەتی ناوەندی بشکێنێت.   بەڵام لە هەرێمی ئەمهارا، لەسەر داوای حکومەت، خەڵکی ناوچەکە هێزێکیان بە ناوی فانۆ پێکهێناوە بۆئەوەی هێرشی چەکدارانی تیگرەی رابگرن.  رێکخراوە مرۆییەکان دەڵێن، هێزەکانی حکومەتی ئەسیوپیاش کۆمەڵکوژییان بەرامبەر خەڵکی تیگرەی ئەنجامداوە.