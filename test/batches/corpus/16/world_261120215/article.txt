شەوی پێنجشەممە ٢٥ - ١١ - ٢٠٢١ بۆریس جۆنسن، سەرۆکوەزیرانی بەریتانیا رایگەیاند کە لە نامەیەکدا بۆ ئیمانوێل ماکرۆن نووسیویەتی بۆ ئەوەی ئەو تراژیدیایەی رۆژی چوارشەممە لە نۆکەندی ئینگلیز روویداو و بەهۆیەوە ٢٧ کۆچبەر گیانیان لەدەستدا دووبارەنەبێتەوە، پێنج هەنگاو بنێت.   بۆریس جۆنسن دەڵێت: "رێککەوتنێک لەگەڵ فەڕەنسا بکرێت بۆ گەڕاندنەوەی ئەو کۆچبەرانەی لە رێگەی مەترسیدارەوە نۆکەندی ئینگلیز دەبڕن، ئەمەش کاریگەرییەکی هەنووکەیی و گەورەی دەبێت".  سەرۆکوەزیرانی بەریتانیا لە نامەکەیدا داوای دامەزراندنی هێزی هاوبەشی کردووە بۆ رێگری لە چوونی بەلەمی کۆچبەران لە فەرەنساوە بۆ بەریتانیا، هەروەها داوای دانانی ئامێری پێشکەوتووی وەکو راداری لە کەناراوەکان کردووە. لەگەڵ چڕکردنەوەی هەوڵە هەواڵگرییەکانی نێوان هەردوو وڵات.  فەڕەنسا،  وەزیرانی هەریەک لە وڵاتانی بەلجیکا، ئەڵمانیا، هۆڵەندا و بەریتانیا لەگەڵ کۆمیسیۆنی یەکێتیی ئەوروپای بانگهێشتی کالێ کردووە بۆ ئەوەی رۆژی یەکشەممە لەسەر پرسی کۆچبەران کۆببنەوە.  هاوکات بڕیارە رۆژی یەکشەممە، پریتی پاتێل، وەزیری نێوخۆی بەریتانیا لە کالێی فەڕەنسا لەگەڵ هاوتا فەڕەنسییەکەی کۆببێتەوە بۆ گفتوگۆکردن لەبارەی رەوشی کۆچبەران و بۆریس جۆنسنیش کۆبوونەوەکەی پشتڕاستکردەوە.   رۆژی چوارشەممە ٢٤ - ١١ - ٢٠٢١ بەلەمێکی کۆچبەران بە ٣٣ کەسەوە، کە ژن و پیاو و منداڵ بوون، لە شاری کالێی فەڕەنساوە بەڕێکەوتبوو و هەوڵی ئەوەیاندا بە نۆکەندی ئینگلیزدا خۆیان بگەیێنێتە بەریتانیا، بەڵام بەلەمەکەیان ژێرئاو کەوت و بەهۆیەوە ٢٧ کەس گیانیان لەدەستدا، کە کوردیشی تێدایە، بەڵام تاوەکو ئێستا پشتڕاستنەکراوەتەوە کە چەندیان کوردن و چەندیان هاوڵاتیی وڵاتانی دیکەن.   حکومەتی فەرەنسا خنکانی ئەو ٢٧ کۆچبەرە بە گەورەترین تراژیدی ناوبرد. هاوکات ئەم رووداوە بووە هۆی ئەوەی فەڕەنسا و بەریتانیا چاو بە پەیوەندیی نێوانیان بخشێننەوە.   بەگوێرەی بەرپرسانی فەرەنسا، لە سەرەتای ئەمساڵەوە ٣١ هەزار و ٥٠٠ کەس هەوڵیانداوە لە فەرەنساوە بچنە بەریتانیا و لەو ژمارەیە ٧ هەزار و ٨٠٠ کەس لە دەریادا رزگارکراون.   بەگوێرەی ئاماری وەزارەتی نێوخۆی بەریتانیا، لە سەرەتای ئەمساڵەوە زیاتر لە ٢٥ هەزار کۆچبەر لە رێگەی نۆکەندی ئینگلیزییەوە چوونەتە نێو بەریتانیا، ئەوە لە کاتێکدایە ساڵی رابردوو تەنیا ٨ هەزار و ٤٦٠ کۆچبەر پەڕیبوونەوە.