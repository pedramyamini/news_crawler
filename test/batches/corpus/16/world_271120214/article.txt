نورهان شێخ حەیدەر، پەنابەری سووری لە ساڵی ٢٠١٥ دا و لە تەمەنی ٤٢ ساڵیدا لەگەڵ هاوژین و منداڵەکانی چووە هۆڵەندا؛ لە ٢٠١٩ دا لە یەكێك لە قوتابخانەکانی شاری ئێسنی هۆڵەندا دەستی بە گوتنەوەی وانەی کیمیا کرد و بەهۆی "نایابی" کارەکانی وەک مامۆستایەک، خەڵاتی دامەزراوەی " یوو ئەی ئێف"ی هۆڵەندی پێبەخشرا کە تایبەتکراوە بە " قوتابی و مامۆستایانی پەنابەری نیشتەجێی هۆڵەندا".  دامەزراوەی "یوو ئەی ئێف"ی هۆڵەندی دامەزراوەیەکی سەربەخۆیە و دەرفەت دەداتە پەنابەران پەرە بە تواناکانیان لە بوارەکانی کار و خوێندندا بدەن؛ ئەوەش لە رێگەی ئاراستەکردنیان و پێشکێشکردنی هاوکاری دارایی.  خەڵاتی "یوو ئەی ئێف" بۆ ساڵی ٢٠٢١ درایە نورهان شێخ حەیدەر لەسەر "خێرا تێکەڵبوونی لەنێو کۆمەڵگە، کارکردنی خۆبەخشانە بۆ هاوکاریکردنی قوتابیانی پەنابەر، وانەگوتنەوە لە قوتابخانەی هۆڵەندی بێ دابڕان بە وزەیەکی زۆرەوە".  خەڵاتەکە بڕی چوار هەزار یۆرۆیە، بەڵام ئەو پارەیە تەنیا کاتێک دەدرێت کە وەرگرەکەی ئامادەبێت بخوێنێت.   سەبارەت بە وەرگرتنی خەڵاتەکە، نوورهان گوتی، "بەربژێرکردنم بۆ خەڵاتەکە لەلایەن مامۆستاکانی زانکۆی ' فیندزهایم ' ی هۆڵەندییەوە بوو. گومانم لە بەهێزی پەڕاوی کارەکانم نەبوو. خاوەنی هەموو بنەماکانی بردنەوەی خەڵاتەکە بووم"؛ گوتیشی، "خەڵاتەکە هانی پەنابەران دەدات گەڕان و کاری پیشەیی و خۆبەخشانەی زیاتر بکەن؛ پەنابەر دەبێت لە کۆمەڵگەکەیدا چالاک بێت".   نوورهان ئاماژەی بەوەش دا، "تێکەڵبوون بە کۆمەڵگەی هۆڵەندی تەنیا پێویستی بە فێربوونی زمانە، چونکە هۆڵەندییەکان هەرگیز بەچاوی بەزەیی تەماشای پەنابەران ناکەن، بەڵکو بیر لە چۆنێتیی هاوکاریکردن و پەرەدان و تێکەڵکردنی لەگەڵ کۆمەڵگەکەی خۆیان دەکەنەوە".