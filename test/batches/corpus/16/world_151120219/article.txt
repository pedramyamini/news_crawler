یەکێک لەو بەربژێرانە سەردان بەنلی، جێگری پارتی سۆسیالیستی گەلە کە بەشدار بوو لە دیبەیتێکی کەناڵی رووداو.  سەردار بەنلی دەڵێت، "کورد لە هەر شوێنێک پۆستێکیان بەدەستەوەبێ، لە هەر پارتێکی دانیمارک پۆست بگرنە دەست، دۆزی کورد پێشدەخەن، واتا ئێمە لە هەر شوێنێک پۆستمان دەستکەوێ، لۆبی خۆمان دروستدەکەین، لەو رووەوە باشە و لە تێڕوانینە گشتییەکەشدا، لە رووی سۆشیاڵ و گۆڕانی کەشوهەوا کاردەکەین کە ئەمە پرسێکی پڕمژارە".  هەڵبژاردنی شارەوانییەکانی دانیمارک کە چوار ساڵ جارێک بەڕێوەدەچن، هەلێکی زێڕینە بۆ ئەو کوردانی ئەو وڵاتە بوونی خۆیان بسەلمێنن.  سەرۆکی فیدراسیۆنی کۆمەڵەی کورد هانی کوردان دەدات ١٦ی تشرینی دووەم بچنە سەر سندووقەکانی دەنگدان و شوێن پێی خۆیان لە پۆستەکانی شارەوانیدا قایم بکەن.  عەدنان ئاغەجان، سەرۆکی فیدارسیۆنی کۆمەڵەی کورد دەڵێت، "لە هەڵبژاردنەکاندا فیدراسیۆنەکەی ئێمە خەڵکی خۆی هاندەدات بەشداری لەو چالاکییانەدا بکەن، بەشداری لە هەڵبژاردن بکەن، نەک تەنیا بۆ کورد، بەڵکو بڕۆنە سەر سندووقەکان و دەنگبدەن، ئەگەر لەو پرۆسانە بەشدار نەبین وندەبین. "  کورد لە دانیمارک دەرفەتێکی گەورەی بۆ  رەخسێندراوە تاوەکو خۆی بەرەوپێشببات، لە بەرامبەردا ئەوانیش هەوڵ و هیمەتی خۆیان بۆ بەرەوپێشبردنی وڵاتەکە وەگەڕخستووە.  ئاڤان عەزیز، ماستەر لە کۆمەڵناسی دەڵێت، "زۆربەی کوردی ئێرە جێگەی خۆیان کردووەتەوە، ئەو کەسانەی هاتوونەتە ئێرە بخوێنن، بڕوانامەی بەرزیان بەدەستهێناوە، زۆربەیان لە بواری پزیشکی کاردەکەن، لە بواری خوێندن و وانەگوتنەوە و بواری کۆمەڵایەتی و زۆربەی بوارەکان جێگەی خۆیان کردووەتەوە".  ئەنجوومەنی شارەوانیی دانیمارک لە ٢٤٣٢ کورسی پێکدێت، پارتی سۆسیال دیموکرات خاوەنی زۆرترینیانە، بەدوای ئەویشەوە پارتی لیبرالی ڤێنستەر دێت لە پلەی سێیەمیش پارتی کۆنسەرڤاتیڤ، کورد لە دانیمارک دڵی بە پارتی سوور و سەوز خۆشە، کە بە لیستی یەکێتیش ناودەبرێت، پارتێکە بە گوتەی دەنیز بەرخودان، نووسەر و رۆژنامەنووس لە دانیمارک، ئەو پارتە لە زۆربەی پێشهاتە سیاسییەکان پاڵپشتی لە دۆزی کورد دەکات، کە ئێستا لە رووی جەماوەرییەوە پێنجەمین پارتی ئەو وڵاتەیە.