مێرکل، لە هامبورگی ئەو دەمەی ئەڵمانیای رۆژئاوا لەدایکبووە، لە تێمپلنی برادینبێرگی ئەو دەمەی ئەڵمانیای رۆژهەڵات گەورە بوو؛  گەورەبوون لە ئەڵمانیای رۆژهەڵات لەو سەردەمەدا تاڕادەیەک خاڵێکی لاواز بوو.  رالف بۆلمان، نووسەری ژیاننامەی مێرکل دەڵێت: "هەموو ئەو پیاوانەی کە خەڵکی ئەڵمانیای رۆژئاوا بوون و ئەندامی پارتی کریستیان دیموکرات بوون، بەڕاستی پێشبینی ئەوەیان نەدەکرد ژنێك لە تەمەنی ٤٥ ساڵی کە لە ئەڵمانیای رۆژهەڵاتەوە هاتووە بەرەو ئەوە بڕوات کە ببێتە سەرۆکی پارتەکە و دواتریش راوێژکاری ئەڵمانیا، بەڵام مێرکل زۆرجار سوودی لە کەم هەڵسەنگاندنکردنەکەی بینیوە".  لە ٢٠٠٠ بووە سەرۆکی پارتی کریستیان دیموکرات و لە ٢٠٠٥ بووە راوێژکاری ئەڵمانیا. دوای سێ ساڵ قەیرانی دارایی جیهانیی سەریهەڵدا و یۆنان لە لێواری داڕمانیی تەواودا بوو. یەکێتیی ئەوروپا لەژێر کاریگەریی مێرکل پەیڕەوکردنی سیاسەتی سکهەڵگوشینی بەسەر یۆناندا سەپاند وەک مەرجی وەرگرتنی قەرز. یارمەتییەکە قۆناخ بە قۆناخ باری ئابووریی یۆنانی باش کرد.   مێرکل بە بڕیاردەری یەکلاییکەرەوە ناسراوە؛ لە ٢٠١١ و لەدوای کارەساتی وێستگەی ئەتۆمی فوکوشیمای ژاپۆن، بڕیاریدا بە داخستنی ٨ لە ١٧ وێستگە ئەتۆمییەکانی ئەڵمانیا.  ئەو دەمەی کە زۆربەی ئەوروپییەکان خۆیان لە قەرەی قەیرانی ئۆکراینا و رووسیا نەدەدا، مێرکل بە جیددی قۆڵی بۆ هەڵماڵی. هەر بەو نەفەسە و لە ریسکێکی سیاسیی دیکە دا، لە ٢٠١٥ دا دەرگای ئەڵمانیای بەڕووی زیاتر لە ملیۆنێک کۆچبەر کردەوە.  ئەنەس - پەنابەری سووری و خوێندکاری پەیوەندییەکان لە زانکۆی بەرلین دەڵێت: "خاتوو مێرکل ئەو دەرمانەیە کە ژیانی بۆ ناخم گەڕاندەوە، دەرفەتی هاتنمی بۆ ئەم وڵاتە و هەستکردن بە ئارامی پێدام؛ ئەو ئاسایشی پێ بەخشیم. مێرکل بۆ من بەهێزترین ژنی ئەم جیهانەیە".  ژنە بەهێزەکەی جیهان لە ٢٠١٧ دا و جارێكی دیکە و بۆ چوارەمین خول بە راوێژکاری ئەڵمانیا هەڵبژێردرایەوە. بەڵام دوای یەک ساڵ، بڕیارێكی دیکەی بێ پاشگەزبوونەوەی دا ئەمجارە تایبەت بە ژیانی سیاسی خۆی بوو.  ئەنگێلا مێرکل، راوێژکاری ئەڵمانیا گوتی: "پێموایە دەبێت ئێمە لاپەڕەیەکی نوێ هەڵبدەینەوە و پێویستە لەو بارەیەوە بڕیارێكی نوێی خۆمتان پێ رابگەیێنم؛ من خۆم بۆ سەرۆکایەتیی پارتی کریستیان دیموکرات بەربژێر ناکەمەوە، هەروەها چوارەمین خولی راوێژکاریم کۆتا خول دەبێت و لە پۆستی راوێژکاری ئەڵمانیا نامێنمەوە".  لە دوا راپرسی کە لە مانگی ئابی ئەمساڵدا کراوە، دەرکەوتووە دوو لەسەر سێی ئەڵمانییەکان لە کاری مێرکل رازی بوون،  بەشێكی کەمیان رەخنەی کەمتەرخەمی لێدەگرن لەئاست گۆڕانی کەشوهەوا.  مێرکلی تەمەن ٦٧ ساڵ، یەکەمین ژنە کە دەبێتە سەرۆکی پارتێكی ئەڵمانیا؛ یەکەمین و گەنجترین ژنیشە کە پۆستی راوێژکاری وڵات وەردەگرێت و زۆرترین کات لەو پۆستە دەمێنێتەوە.