نێد پرایس، گوتەبێژی وەزارەتی دەرەوەی ئەمریکا، رۆژی سێشەممە لە کۆنفرانسێکی رۆژنامەڤانیدا لەبارەی سەردانی وەزیری دەرەوەی ئیمارات بۆ سووریا گوتی، بەشار ئەسەد "دیکتاتۆرێکی دڕندە"یە و سەرکۆنەی هەوڵەکانی ئاساییکردنەوەی پەیوەندییەکان لەگەڵیدا کرد.  ئەوە لە کاتێکدایە کە رۆژی سێشەممە، بۆ یەکەمجار لە دوای ١٠ ساڵ، عەبدوڵڵا بن زاید، وەزیری دەرەوەی ئیمارات سەردانی دیمەشقی کرد و میدیای فەرمیی حکومەتی سووریا رایگەیاند کە لە لایەن بەشار ئەسەد پێشوازیی لێکراوە و پێکەوە باسیان لە چۆنێتیی پەرەپێدانی پەیوەندییەکانی نێوانیان کردووە.   لەو بارەیەوە، گوتەبێژی وەزارەتی دەرەوەی ئەمریکا گوتی، "ئەم ئیدارەیە هیچ پاڵپشتیێک بۆ هەوڵەکانی ئاساییکردنەوە یان پاکانەکردنی بەشار ئەسەد ناکات کە دیکتاتۆرێکی دڕندەیە. "  ئەوە لە کاتێکدایە کە ژمارەیەک وڵاتی ناوچەکە هەوڵدەدەن کۆتایی بە پەراوێزخستنی دیپلۆماسیی بەشار ئەسەد بێنن، ئەوەش دوای زیاتر لە ١٠ ساڵ لە دەستپێکردنی شەڕی نێوخۆی سووریا کە بووەتە هۆی وێرانبوونی ژێرخانی ئابووریی وڵاتەکە و ئاوارەبوون و کۆچبەربوونی نیوەی دانیشتووانەکانی.   بە گوێرەی میدیای فەرمیی سووریا، لە کۆبوونەوەکەیاندا، بەشار ئەسەد و وەزیری دەرەوەی ئیمارات باسیان لە پەیوەندییە دووقۆڵییەکانی نێوان هەردوو وڵات و "چۆنێتیی پەرەپێدانی هاوئاهەنگی لە ژمارەیەک بوار و کەرتی جیاجیادا کردووە کە جێی بەرژەوەندیی هاوبەشی هەردوولان".  کۆبوونەوەکە نوێترین ئاماژەی گەرمبوونەوەی پەیوەندییەکانی نێوان سووریا و ئیماراتە، کە لە شوباتی ساڵی ٢٠١٢ ـەوە، ئیمارات پەیوەندییەکانی لەگەڵ دیمەشق پچڕاندبوو.   لەگەڵ رووبەڕووبوونەوەی خۆپێشاندەرانی دژی بەشار ئەسەد کە دواتر بۆ شەڕێکی خوێناوی گۆڕدرا، پەیوەندییەکانی نێوان حکومەتی سووریا و ئیمارات بەردەوام روویان لە خراپی کرد.   سووریا لەلایەن ئێرانی نەیاری هەرێمیی ئیماراتەوە پشتیوانیی لێ دەکرێت، بەڵام کانوونی یەکەمی ساڵی ٢٠١٨، ئەو وڵاتەی کەنداو باڵیۆزخانەکەی لە دیمەشق کردەوە، ئەوەش وەکو هەوڵێک بۆ هێنانەوەی حکومەتی سووریا بۆ نێو ریزی وڵاتانی عەرەبی.   دوای ئەوەش، مانگی ئاداری ئەمساڵ، ئیمارات داوای لە سووریا کرد بگەڕێتەوە نێو کۆمکاری وڵاتانی عەرەبی، ئەگەرچی لە تشرینی دووەمی ساڵی ٢٠١١ پشتیوانی لە دوورخستنەوەی کرد.   دیمەشق لە بەدەستهێنانی یارمەتیی نێودەوڵەتی رووبەڕووی ئاستەنگ دەبێتەوە، بەتایبەتیش لە وڵاتانی دراوسێی عەرەبی کە پاڵپشتیی لە دژبەرانی حکومەتی سووریا دەکەن.   مانگی رابردوو، وەزیری ئابووری ئیمارات راگەیاند، ئەوان لەگەڵ سووریا لەسەر کۆمەڵێک پلان رێککەوتوون بۆ ئەوەی لە داهاتوودا هاوئاهەنگیی ئابووری بەهێزبکەن و لە سێکتەرە جیاوازەکاندا پێکەوە کاربکەن.