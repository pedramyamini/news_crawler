رۆژی دووشەممە ٢٩ - ١١ - ٢٠٢١ جۆن کێربی، گوتەبێژی وەزارەتی بەرگریی ئەمریکا لە کۆنفرانسێکی رۆژنامەڤانیدا رایگەیاند، لۆید ئۆستن، وەزیری بەرگریی ئەمریکا، ژەنەراڵ مایکڵ گارێتی، فەرماندەی فەرماندەیی سوپای ئەمریکای راسپاردووە بۆ ئەوەی: "پێداچوونەوە بەو راپۆرتانەدا بکات، کە لەبارەی رووداوەکەوە بڵاوکراونەتەوە" و لێکۆڵینەوەی زیاتر لەبارەی راستی و هەلومەرجی بەستراو بە رووداوەکەوە بکات.   بەگوێرەی جۆن کێربی، پێداچوونەوەی ژەنەراڵ گارێت سێ مانگ دەخایێنێت و لێکۆڵێنەوە لەبارەی "پابەندبوون بە یاسای جەنگ، دۆسیە تۆمارکراوەکان و رێکارەکانی راپۆرتی جەنگ" دەکات و هەڵسانگاندن بۆ ئەو زیان و قوربانیانە دەکرێت، کە لە ئەنجامی هێرشەکەدا کەوتوونەتەوە.   رۆژنامەی نیویۆرک تایمزی ئەمریکی لە نێوەڕاستی مانگی نۆڤێمبەردا راپۆرتێکی بڵاوکردەوە و تێیدا هاتبوو، "لە ئۆپەراسیۆنێکی تایبەتی سوپای ئەمریکادا کە لە ١٨ ـی ئاداری ٢٠١٩ لە نزیک پێگەیەکی داعش لە باغۆز سێ جار گرووپێکی سڤیلی بۆردوومانکردووە و لە ئەنجامدا ٧٠ کەس کە زۆربەیان ژن و منداڵ بوون گیانیان لەدەستداوە". هاوکات، راپۆرتەکە ئاماژەی بەوەشکردبوو کە سوپای ئەمریکا زانی بوویان کە ئەوانە خەڵکی سڤیلن و کوژراوانیان شاردووەتەوە.   گوتەبێژی پێنتاگۆن ئەوەشی گوت کە بەشێکی دیکەی کارەکانی ژەنەراڵ گارێت بریتی دەبێت لە وردبینیکردن لەوەی کە "ئایا پێوەرەکانی سووککردنەوەی ئەنجامی رووداوەکە، کە لە لێکۆڵینەوەی پێشتر ئاماژەی پێکراوە، بە شێوەیەکی کاریگەر لێکۆڵینەوەی لەسەرکراوە، ئایا پێوەرەکانی پرسەکە گونجاون؟ ئامادەکردنی راپۆرتەکە لە ئێستاوە ٩٠ رۆژ دەخایێنێت. "