بە هەزاران کۆچبەر لەسەر سنووری بێلاڕووس و پۆڵەندا لەژێر پلەی گەرمیی سفری سەتیدا رۆژ دەکەنەوە. حکومەتی پۆڵەندا بەردەوام بە بڵندگۆکان هۆشداری دەداتە کۆچبەران کە  هاتنە ناو پۆڵەندا، تەنیا لە رێگەی سنوورە یاساییەکانەوەیە، بەڵام کۆچبەران سوورن لەسەر بڕینی سنوور.  رێبوار بابکەیی، سەرۆکی لیژنه‌ى په‌یوه‌ندییه‌كان و ره‌وه‌ندى كوردستانی پەرلەمانی کوردستان دەڵێت، لە ساڵی ٢٠٢٠ ـەوە نزیکەی چوار بۆ حەوت هەزار کەس کۆچیان کردووە؛ بەڵام ئاری جەلال، سەرۆکی دەزگای لووتکە بۆ کاروباری ئاوارە و و پەنابەران دەڵێت، بە تەنیا لەمساڵدا ٢٥ هەزار کەس لە هەرێمی کوردستان کۆچیان کردووە. ئەوانەشی لە هەرێمی کوردستانەوە چوونەتە بیلاڕووسیا نزیکەی چوار هەزار کەس دەبن.  جووتیار عادل، گوتەبێژی حکومەتی هەرێمی کوردستان رایگەیاند، ""بێگومان کۆمەڵێک هۆکار هەن لەم چوارچێوەیەدا، ئەو هۆکارانە دیراسەت کراون و دەکرێن، لەم کۆبوونەوەیەش پێشنیازەکان ئامادە دەکرێن لەڕێگەی دروستکردنی لیژنەیەک، دوای ئەوەش ئەم پێشنیازانە و چارەسەری ئەم دۆخە وەکو راپۆرت ئامادە دەکرێت و بۆ ئەنجوومەنی وەزیران بەرزدەکرێتەوە".  دیمەنەکانی کۆچبەران لە سنووەرکان، حکومەتی عێراق و هەرێمی کوردستان و پەرلەمانیشی ناچار بە گەڕان بۆ دۆزینەوەی رێگەچارەیەک بۆ پرسەکە کرد، بڕیارە شاندێکی پەرلەمانی کوردستان بۆ کێشەی ئەو کۆچبەرانە بچنە بێلاڕووس و پۆڵەندا و لەگەڵ کۆچبەران و بەرپرسانی ئەو دوو وڵاتە کۆببنەوە، رۆژی چوارشەممەش وەزیری ناوخۆی هەرێمی کوردستان سەرپەرشتیی کۆبوونەوەیەکی لەسەر دیاردەی کۆچ و دۆخی کۆچبەران لەسەر راسپاردەی سەرۆکی حکومەت کرد.  بێلارووس لەلایەن یەکێتیی ئەوروپاوە بەوە تۆمەتبار دەکرێت کە کۆچبەران وەکو کارتی گوشار بۆسەر یەکێتییەکە بەکاردەهێنێت، دوای ئەوەی لە ماوەکانی رابردوودا یەکێتیی ئەوروپا کۆمەڵێک سزای بەسەر وڵاتەکەدا سەپاند.  وڵاتانی دراوسێی بێلاڕووس ناچاربوون بە هەزاران پۆلیس لەسەر سنوورەکانیان بڵاوبکەنەوە، بۆئەوەی رێگری لە پەڕینەوەی کۆچبەران بکەن. کۆنسوڵی پۆڵەندا لە هەرێمی کوردستان دەڵێت، وڵاتەکەی ئامادەنییە دەرگای وەرگرتن یان تێپەڕبوونی کۆچبەران بکاتەوە.  دۆمینیک میوزیال، کۆنسوڵی پۆڵەندا لە هەرێمی کوردستان بە رووداوی راگەیاند، "پێمانخۆشە هاوکاریی کۆچبەران لەسەر سنوور بکەین، بۆئەوەی چیدیکە ئازار نەچێژن، بەڵام پێویستە بیر لە چارەسەرێکی گشتی بۆ کێشەکە بکەینەوە، ئەو چارەسەرە گشتییەش رەنگە لەگەڵ چارەسەری کاتی و وەرگرتنی هەزار یاخود دوو هەزار کەس و نیشتەجێکردنیان لە شوێنێکی دیاریکراو یەکنەگرنەوە. ئەوە نابێتە چارەسەر، بەڵکو وادەکات کێشەکە گەورەتر ببێت، هەروەها دەبێتە ئاماژە و هاندەرێکیش بۆ رژێمی لۆکاشینکۆی دراوسێمان تاوەکو لەسەر رێچکەکەی بەردەوامبێت، ئێمەش ئەوەمان ناوێت، بۆیە دەبێت بەدوای ئەو چارەسەرانەدا بگەڕێین کە هانی نەدەن ئەو کارە بکات".  بەپێی کۆمیسیۆنی پەنابەرانی سەر بە نەتەوە یەکگرتووەکان لە ساڵی ٢٠٢١ ژمارەی پەنابەران لە جیهاندا نزیکەی ٢٦ ملیۆن و ٤٠٠ هەزار کەس بووە، بەشێکی ئەوان عێراقی و کوردن.