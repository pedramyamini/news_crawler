هیوا خدر، بەرپرسی فیدارسیۆنی سەرانسەری پەنابەرانی عێراقی لە تورکیا بە رادیۆی رووداوی راگەیاند، ٨٠ % ـی کۆچبەران لە سنووری دەریاوە دەچنە ئیتاڵیا ئەمەش زۆر مەترسیدارە و رێگەیەکی دوورودرێژە و بەلەمەکانیش زۆر کۆنن و لەرێگەدا تێکدەشکێن.  هیوا خدر ئاماژەی بەوەش دا، "کۆچکردن بۆ وڵاتانی ئەوروپا زۆر سەختبووە و رێگەکان زۆر مەترسیدارن، پۆلیسی سنووری یۆنان زۆر تووند و نامرۆڤانە مامەڵە دەکات و رێگە نادات کەس بپەڕێتەوە، هەندێکجار ئازاری جەستەیی کۆچبەرەکان دەدەن و هەموو بەڵگەنامەکانیشیان بەبەرچاوی خۆیانەوە دەسووتێنن و پارە و کەلوپەلی بەنرخیان دەبەن".  بەرپرسی فیدارسیۆنی سەرانسەری پەنابەرانی عێراقی لە تورکیا گوتی، "لە تورکیا ئەو کۆچبەرانەی دەگیرێن دەنێردرێنەوە بۆ وڵاتەکانی خۆیان، بەداخەوە هەندێک لە کۆچبەرانی کورد کە دەستگیردەکرێن خۆیان بە سووری یان ئێرانی دەناسێنن، قاچاخچییەکان پێیان دەڵێن ئەگەر وابڵێن دیپۆرتناکرێنەوە، بەڵام ئەمە راست نییە، ئێستا ژمارەیەکی زۆر کۆچبەر لە تورکیا دەستگیرکراون لەبەر ئەوەی خۆیان بە سووری یان ئێرانی لە قەڵەم داوە و هیچ بەڵگەنامەیەکیان پێ نییە و تووشی کێشە بوونە، هەندێکیشیان دەنێردرێنەوە ئەو وڵاتانە و لەوێ ژیانیان دەکەوێتە مەترسی، هەندێک هەن لە رێگەی یوئێنەوە داوای مافی پەنابەرییان کردووە، دوو سێجار سنوورداش کراونەتەوە و هەرجارە و خۆیان بە نەتەوەیەک لە قەڵەم داوە، ئەمەش دوای پشکنینی پەنجەمۆر ئاشکرا دەبێت و تووشی کێشە دەبن".  هیوا خدر ئەوەشی خستەڕوو، کە چەندین خێزان پەیوەندییان بە رێکخراوەکەیان کردووە، کە قاچاخچی پێی گوتوون خۆتان بە سووری یان ئەفغانی بنووسن و دواتر تووشی کێشە بوونە.  بەرپرسی فیدارسیۆنی سەرانسەری پەنابەرانی عێراقی لە تورکیا ئاماژە بەوە دەکات، خێزان هەبووە چوار مانگ لە تورکیا چاوەڕێ بووە قاچاخچی نەیتوانیوە بیپەڕێنێتەوە، دواتریش کە گوتوویەتی دەگەڕێمەوە قاچاخچی هەڕەشەی لێکردوون و داوای پارەی لێکردوون.  هیوا خدر گوتیشی "ئێستا بەشێک لە گەنجانی هەرێمی کوردستان دەیانەوێت رێگەی بەرازیل - مەکسیک بەکاربهێنن و رۆژانە لە تورکیا ژمارەیەکی زۆر لە گەنجان هەوڵدەدەن لەرێگەی بەرازیل و مەکسیکەوە بچنە ئەمریکا، ئەوێش رێگەیەکی مەترسیدارە و داوا دەکەم گەنجەکانمان ئەو رێگەیە هەڵنەبژێرن".