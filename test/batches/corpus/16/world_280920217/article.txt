یان ئیگیلاند، سکرتێری گشتیی ئەنجوومەنی پەنابەرانی نەرویجی دەڵێت، "ئێستا داڕمانێك لە ئابووریی ئەفغانستان و سەرجەم پێکهاتەی کۆمەڵایەتیی ئەو وڵاتە هەیە، ئەم زستانە کە بەڕێوەیە دەبێت تێبکۆشین تاوەکو پاروویەک نان بۆ خەڵک دابین بکەین. خەڵک نانی نییە بیخوات، سووتەمەنیی نییە، بەتانیی نییە، ئێمە بەرەو شەڕێکی دژ بە مەرگ دەڕۆین".  مالیک گوڵئاغا کە ئاوارەی کەمپی دەوروبەری کابووڵە لەگەڵ ١٠ لە هاوچارەنووسەکانی، بەشێكن لەو ٢٠ ملیۆن برسییەی ئەفغانستان کە نیوەی زیاتریان ئاوارەی شەڕ و تووندوتیژین. نوێژ و نزا بۆ زستانێكی ئارام دەکەن لە کاتێكدا پێشبینیی وەرزێکی وشک و سارد دەکرێت.  مالیک گوڵئاغا دەڵێت، "تەماشای خانووەکانمان بکە. ئێمە بەڕاستی پێویستمان بە هاوکاریی تاڵیبانە. ئاو نییە، خواردن نییە، نەوتمان نییە، خانووەکانمان وێرانن و دەبێت تاڵیبان چارەسەرمان بۆ بدۆزێتەوە، شیرازەی خێزانەکانمان تێکچووە".  بانکی ناوەندیی ئەفغانستان بەرەو داڕمان دەڕوات؛ داوا لە ئەمریکا دەکرێت لانیکەم ١٢٠ ملیۆن دۆلار لەو ١٠ ملیار دۆلارە بلۆککراوەی ئەفغانستانی پێبدات کە لەگەڵ چوونە دەرەوەی ئەمریکا، بلۆک کراوە.  پارەیەکی کەم لەدەست تاڵیبان ماوە و بڕیاری دەرکردووە هەموو کەسێك مافی هەیە هەفتانە نزیکەی ٢٠٠ دۆلاری ئەمریکی لە بانکەکان دەربێنێت. قەیرانی دارایی و کەمیی ئاسایش گوشاری خستووەتە سەر خەڵک و رۆژانە زیاتر لە پێنج هەزار ئەفغانی روو دەکەنە وڵاتانی دەوروبەر.  تاڵیبان هەموو کێشەکە لە چوارچێوەی پڕوپاگەندەی دووژمن دەبینێت و داوا لە خەڵک دەکات وڵات جێنەهێڵن. خەلیل ئەوڕەحمان حەقانی، وەزیری پەنابەران رایگەیاندووە، "داوا لە چین، کۆمەڵگەی نێودەوڵەتی و وڵاتانی ئیسلامی دەکەم هاوکاریی ئەفغانستان بکەن لەم بارودۆخە قورسەی کە رووبەڕوومان بووەتەوە، کە تێیدا خەڵک بەهۆی پڕوپاگەندەی حکومەتی گەندەڵکاری پێشوو، وڵات جێدەهێڵن و روودەکەنە وڵاتانی دەرەوە. ئێمە بڕیاری بەخشینمان بۆ خەڵک دەرکردووە، ئەی بۆچی دەڕۆن و وڵات جێدەهێڵن".  بە گوتەی نەتەوە یەکگرتووەکان، ئەگەر دۆخەکە بەم جۆرە بەردەوامبێت، تاوەکو ناوەڕاستی ساڵی ٢٠٢٢، نزیکەی ٩٧ % ی ئەفغانییەکان دەکەونە ژێر هێڵی هەژارییەوە.