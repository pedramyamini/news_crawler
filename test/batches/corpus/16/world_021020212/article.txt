بڕیار بوو پێشانگەی جیهانیی دوبەی لە ساڵی ٢٠٢٠ بکرێتەوە، بەڵام بەهۆی پەتای کۆرۆناوە دواخرا. رۆژی پێنجشەممە ٣٠ - ٩٠ - ٢٠٢١ رێوڕەسمی کردنەوەی پێشانگەکە بەڕێوەچوو و رۆژی هەینیش بە رووی گەشتیار و سەردانکاراندا کرایەوە.  شوێنەکەی دەکەوێتە نێوان دوبەی و ئەبوزەبی و بە شاری ئاییندە ناودەبرێت و سەردەمیانەترین تەکنەلۆژیای تێدا بەکارهاتووە؛ لەوانە ئینتەرنێتی ٥ جی، هەروەها بەشێکی زۆری کارەباکەی لە وزەی خۆر بەرهەمدەهێنرێت و ئاوەکەشی دووبارە خاوێن دەکرێتەوە و بەکاردەهێنرێتەوە.   ئیسماعیل حەلەبی، گەشتیارێکی میسرییە و دەڵێت، "سەرنجڕاکێشترین شت بۆ من تەکنەلۆژیای پێشکەوتووە. دەمەوێت سەیری بەشی ژاپۆنی و چینی و هەموو وڵاتانی دیکە لە پێشانگەکە بکەم کە تەکنەلۆژیایان تێدا خراوەتەڕوو. پێموایە ئەمە زۆر سەرنجڕاکێشە. "  بڕیارە لە داهاتوودا شوێنی پێشانگەکە وەکو خۆی بهێڵدرێتەوە و بکرێتە بەشێک لە شارێکی گەورەتری سەردەمیانە.   ریم هاشمی، وەزیری دەوڵەت بۆ هاوئاهەنگیی نێودەوڵەتی دەڵێت، "ئێمە بڕیارمانداوە کە هەموو بەشەکانی پێشانگەکە هەڵنەوشێنینەوە. هەموو ئەو شتانەی دروستمانکردوون، بەشێکی هەرەزۆریان، واتە ٩٠ % یان بۆ ئەو شارەی داهاتوو دەمێننەوە. "  پێشانگەکە شەش مانگ کراوە دەبێت و ئیمارات چاوەڕێ دەکات ٢٥ ملیۆن گەشتیار لە دەرەوەی وڵاتەوە سەردانی پێشانگەکە بکەن.