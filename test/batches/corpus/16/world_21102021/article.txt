ئانی لۆگار، وەزیری دەرەوەی سلۆڤینیا دەڵێت "سەرکردەکان باس لە گۆڕانکارییەکانی ئەمدواییەی نرخەکانی وزە دەکەن و گفتوگۆ لەسەر ئەوە دەکەن کە دەکرێت لەسەر ئاستی وڵاتانی ئەندام چی بکرێت. کۆمیسیۆنی یەکێتیی ئەوروپا ژمارەیەک رێکاری دیاریکردووە کە بەردەستن بۆ ئەوەی وڵاتان بتوانن لە نێوخۆی خۆیاندا کاریگەریی بەرزبوونەوەی نرخەکانی وزە کەمبکەنەوە. "  نزیکبوونەوەی زستان و کرانەوەی بازاڕ و کارگە گەورەکان لە دوای کۆتاییهاتنی قەدەخەی هاتووچۆ، وایانکردووە لە یەکێتیی ئەوروپا و بەریتانیاش خواست لەسەر گازی سرووشتی زیادبێت.   رووسیاش کە ٤٣ % ی گازی ئەوروپا دابین دەکات، ئامادەنییە ئاستی هەناردەکەی زیادبکات. ئەوەش وایکردووە نرخی سووتەمەنییە سرووشتییەکە لە ئەوروپا لە چاو سەرەتای ئەمساڵ بە رێژەی ٤٠٠ % زیادبێت.   سەرۆکی کۆمیسیۆنی یەکێتیی ئەوروپاش دەڵێت، کاتی ئەوە هاتووە پشت بە وزەی نوێبووەوە ببەستن بۆ ئەوەی تووشی ئەم جۆرە قەیرانانە نەبن.   ئورسولا ڤۆندەر لاین، سەرۆکی کۆمیسیۆنی یەکێتیی ئەوروپا رایگەیاند "ئەگەر سەیری گاز بگەین، ٩٠ % ی ئەو گازەی ئێمە بەکاریدەهێنین، لە دەرەوە هاوردەدەکرێت. لە راستیدا، ٩٧ % ی نەوتیشمان هاوردەکراوە. بەڵام وزە نوێبووەکان لە نێوخۆدا بەرهەمدەهێنرێن. ئەم سێ هۆکارە پیشانمان دەدەن کە گۆڕینی وزەکەمان بۆ وزەی سرووشتی نەک تەنیا بۆ هەسارەکەمان گرنگە، بەڵکو بۆ ئابوورییەکەمان و خۆڕاگرتنی لە بەرامبەر گۆڕینی نرخی وزەش گرنگە. "  هاوکات بڕیارە لەم کۆبوونەوەیە دوو رۆژیەی یەکێتیی ئەوروپادا باس لە چۆنیەتی بەرەوپێشبردنی هەڵمەتی کوتان و کۆنتڕۆڵکردنی زیاتری کۆرۆنا بکرێت.   پرسی کۆچبەرانیش یەکێکی دیکە دەبێت لە تەوەرەکانی دیکەی لووتکە ئەوروپییەکە. وڵاتانی ئەندام لە یەکێتیی ئەوروپا لە ٢٤ و ٢٥ی مانگی حوزەیران رێککەوتن لەسەر ئەوەی کە هاوئەهەنگیی نێوانیان زیادبکەن بۆ ئەوەی سنوورە هاوبەشەکانیان باشتر بپارێزن و کۆتایی بە کۆچی نایاسایی بهێنن. لەم کۆبوونەوەیەشدا باس لە دەستپێکردنی ئەو هەوڵانە دەکرێت.