لە کۆنگرەیەکی رۆژنامەڤانیی هاوبەشیدا لە مۆسکۆ لەگەڵ موسا فەقی محەممەد، سەرۆکی کۆمیسیۆنی یەکێتیی ئەفریقیا، وەزیری دەرەوەی رووسیا، رۆژی سێشەممە گوتی، پۆلیسی پۆڵەندا "گازی فرمێسکڕێژ، ئاوهاوێژ و تەقە"یان لە دژی کۆچبەران بەکارهێناوە بۆ ئەوەی کردارەکانی بشارێتەوە.   رۆژی دووشەممە، دوای هەشت رۆژ مانەوەیان لە خاڵێکی سنووریی نێوان بێلاڕووس - پۆڵەندا، کۆچبەران ئەو شوێنەیان جێهێشت کە تێیدا دەمانەوە و چوونەتە بەردەم دەروازەیەکی سنووریی نێوان هەردوو وڵات بە ناوی "برۆزگی. "  وەزارەتی بەرگریی نیشتمانیی پۆڵەندا رۆژی سێشەممە ١٦ - ١١ - ٢٠٢١ لە هەژماری خۆی لە تویتەر ڤیدیۆی هێرشی کۆچبەرەکانی بۆسەر هێزەکانیان بڵاوکردەوە کە بەشێکیان کۆچبەری کوردن و رایگەیاند، "کۆچبەران بۆمبی دەنگییان پێیە کە لەلایەن هێزەکانی بێلاڕووسەوە پێیاندراوە. "  لە بەرامبەردا هێزەکانی پۆڵەندا بە گازی فرمێسکڕێژ و ئاوهاوێژ وەڵامی کۆچبەرانیان دایەوە.  لاڤرۆڤ دەڵێت، پۆڵەندا لەوە تێدەگات کە "هەموو نەریتەکانی یاسای مرۆیی نێودەوڵەتی و رێککەوتنە جیهانیەکانی پێشێلکردووە".  ئەوە لە کاتێکدایە کە پۆلیسی پۆڵەندا، بێلاڕووسی (هاوپەیمانی مۆسکۆ) بە هاندانی کۆچبەران بۆ هێرشکردنە سەر پۆلیسی پۆڵەندی تۆمەتباردەکات.   وەزارەتی بەرگریی پۆڵەندا رایگەیاند، سەربازەکانیان و هێزەکانی دیکەی سەر سنوور بە بەرد و نارنجۆک هێرشیان کراوەتە سەر.   هەروەها گوتیشی، "هێزەکانی بێلاڕووس هەوڵیانداوە تەلبەندی سنوورەکە ببڕن بۆ ئەوەی کۆچبەران بە نایاسایی بپەڕنەوە بۆ پۆڵەندا".   لەگەڵ دابەزینی پلەی گەرما بۆ ژێر سفری سیلیزی لە سنووری بێلاڕووس - پۆڵەندا، رەوشی کۆچبەران سەختتر بووە و ١٠ رۆژ بەسەر شەپۆلی کۆچبەراندا تێدەپەڕێت کە دەیانەوێت لە رێگەی پۆڵەنداوە بگەنە یەکێتیی ئەوروپا، بەڵام ئەو وڵاتە سوورە لەسەر ئەوەی دەرگایان بەڕوودا نەکاتەوە.  وەزارەتی بەرگریی پۆڵەندا باسی لەوەشکرد شەوی دووشەممە چوار سەربازی بێلاڕووس هەوڵی تێکشکاندنی تەلبەندی سنوورەکەیان داوە و گوشاریان خستووەتەسەر ١١ کۆچبەر بۆ ئەوەی بەزۆر بیاننێرنە پۆڵەندا، بەڵام هەوڵەکەیان شکستیپێهێندرا.