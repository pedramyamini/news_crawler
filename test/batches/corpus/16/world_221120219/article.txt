ئانیک جیرادین، وەزیری ناوچە ئاوییەکانی فەرەنسا دەڵێت، "بە گشتی ٩٦٠ مۆڵەت بەخشراون کە دەکاتە ٨٠ % هەموو داواکارییەکان. بەڵام ئێمە دەمانەوێت کەس بێ بەش نەکەین لە مافی خۆی. دەمانەویت زیاترین مۆڵەت بدرێتە هاووڵاتیان. ئەمە ئەو کارەیە کە ئێمە دەیکەین. ئێمە دەستبەرداری ئەم مافەمان نابین. چ ئەمڕۆ بێت یان سبەی. "  ماسیگرانی فەرەنسی لە چەند رۆژی رابردوودا بە تووندی دژی پێشنیازێکی حکومەتی فەرەنسا وەستانەوە بۆ ئەوەی قەرەبووی ئەو ماسیگرانە بکرێتەوە کە ناتوانن چیدیکە لە سنوورە ئاوییە هاوبەشەکانی نێوان فەرەنسا و بەریتانیا کاری خۆیان درێژە پێبدەن. ئەوان داوای مۆڵەتی راوەماسی لە حکومەتی فەرەنسا دەکەن.  بەپرسانی دوورگەی جێرێسی مەرجیان هەیە بۆ پێدانی مۆڵەتی راوەماسی بە ماسیگرە فەرەنسییەکان. ئەوان دەڵێن هەر کەسێکی فەرەنسی کە داوای مۆڵەتی راوەماسی دەکات دەبێت بە بەڵگە بیسەلمێنێت پێش جیابوونەوەی بەریتانیا لە یەکێتیی ئەوروپا ماسیگربووە و ماسیگری پیشەی بووە. زۆرێک لە ماسیگرانی فەرەنسی ناتوانن بیسەلمێنن کە پێشتر ماسیگر بوون.  ئۆلیڤەر رێپرێت، سەرۆکی لیژنەی راوەماسی فەرەنسا دەڵێت، "ماسیگران بێ دەنگ نابن. بە بڕوای ئێمە ئەوان تاوەکو ئێستا زۆر دانیان بەخۆیاندا گرتووە و چەندین مانگە چاوەڕوانن. ئەم رەوشەی ئێستا لە کاتێکدایە کە لە وەرزی پشووی سەری ساڵ نزیکدەبینەوە و خواستێکی زۆر بۆ ئاژەڵە دەریاییەکان هەیە و کایکە بچووکەکانمان ناتوانن نزیکببنەوە لە ئاوەکانی بەریتانیا. "  یەکێک لە خاڵە سەرەکییەکانی رێککەوتنی نێوان بەریتانیا و یەکێتیی ئەوروپا ئەوەیە کە بەریتانیا دەبێت مافی ماسیگرە فەرەنسییەکان لە سنووری ئاوی خۆی بپارێزێت. فەرەنسا بەریتانیا بە پێشێلکردنی ئەو مافە تۆمەتباردەکات. پەیوەندییەکانی نیوان فەرەنسا و بەریتانیا لە نزمترین ئاستی خۆیاندان. ئەو دوو وڵاتە جگە لە کێشەی راوەماسی کێشەی هاتووچۆی کۆچبەری نایاساییش لە نێوانیاندا هەیە.