فەرهەنگە ئەمریکییەکە لە سەر ماڵپەڕی خۆی نووسیویەتی: "وشەی ڤاکسین جگە لە بواری پزیشکی، لە ساڵی ٢٠٢١ پەیوەندیی بە زۆر بواری دیکەشەوە هەبووە. "  فەرهەنگەکە دەشڵێت، گەڕان بە دوای واتا و پێناسەی وشەی ڤاکسین لەم ساڵدا زیادیکردووە.   بەپێی فەرهەنگە ئەمریکییەکە: "ڤاکسین بۆ زۆر خەڵک، بە واتای گەڕانەوە بە ژیانیی پێش پەتاکە دەێت. بەڵام لە هەمانکاتیشدا چەقی گفتوگۆ بووە لەسەر بژارە تایبەتەکان، لایەنگیریی سیاسی، رێکاری پیشەیی، سەلامەتیی قوتابخانە، خراپی کوالیتیی چاودێریی تەندروستی و زۆری دیکە. "  مێریام وێبستەر دەشڵێت دروستکردنی ڤاکسینەکانی جۆری mRNA وایکردووە کە پێویستیان بە فراوانکردنی پێناسەی وشەی "ڤاکسین" بکات، چونکە ئەو جۆرە ڤاکسینە بۆ دروستکردنی بەرگری، بە خانەکانی مرۆڤ دەڵێت دژە تەن دروستبکات، بە بەراورد لەگەڵ ڤاکسینە کۆنەکان کە بەشێکی مردووی ڤایرۆسەکە یان دژە تەن بەردەدەنە نێو لەشەوە.   ئەمساڵ بەراورد بە ٢٠٢٠، گەڕان بە دوای وشەکە بە رێژەی ٦٠١ % زیادیکردووە، بەراورد بە ٢٠١٩ ـش، بە رێژەی % ١٠٤٨.  ئێستاش دووبارە ڤاکسینەکان بوونەتەوە جێگەی مشتومڕ، ئەوەش بەهۆی دەرکەوتنی جۆرێکی نوێی کۆرۆنای گۆڕاو کە وایکردووە وڵاتان پەنا بۆ دابەشکردنی قورچکی زیاتری ڤاکسین ببەن و هەروەها بیر لە گۆڕین و گونجاندنی ڤاکسین لەگەڵ جۆرە نوێیەکە بکەنەوە.  رێکخراوی تەندروستیی جیهانی، جۆری ئۆمیکرۆن بە "گۆڕاوێکی نیگەرانکەر" ناوبردووە و وڵاتانی سەرانسەری جیهانیش ئێستا گەشتەکانیان لەگەڵ وڵاتانی باشووری ئەفریقا سنوورداردەکەن، کە لەو ناوچەیە بۆ یەکەمجار گۆڕاوەکە دۆزراوەتەوە.   لە ئەمریکا، ئەنتۆنی فاوچی، زانای پزیشکی هەرە باڵای حکومەتی ئەو وڵاتە رۆژی دووشەممە داوای لە هەموو ئەو کەسانەی شیاوی وەرگرتنی ڤاکسینن، بڕۆن خۆیان بکوتن بۆ ئەوەی بە تووندی نەخۆش نەکەون.  گوتیشی: "گۆڕاوێکی لەم جۆرە، هەرچەندە هێشتا زۆری لە بارەوە نازانین، بەڵام یەک شت کە دەیزانین ئەوەیە کە خەڵکی کوتراو زۆر زۆر باشتر دەبن لە خەڵکی نەکوتراو. من بە هێزەوە پێشنیاز دەکەم ئێستا بڕۆن بەرگریتان بەهێز بکەن. "