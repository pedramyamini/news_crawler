لە ساڵی ١٩٤٩ کە کۆماری چین بە سیستمی کۆمۆنیستی دامەزرا و تایوانیش بووە سیستمێکی فیدراڵی و دیموکراسی، پەکین تایوانی بە بەشێكی دانەبڕاوی خۆی راگەیاندووە و نەشیشاردووەتەوە کە ئەگەری بەکارهێنانی هێز یەكێکە لە بژارەکانی بەردەمی.  جین ساکی، گوتەبێژی کۆشکی سپی دەڵێت: "هیچ گۆڕانکارییەک رووینەداوە و سەرۆکیش هیچ گۆڕانکارییەکی لە سیاسەتی ئەمریکا لە ئاست تایواندا نەکردووە. پەیوەندیی بەرگریمان لەگەڵ تایوان لەژێر رووناکیی ئەو یاسایەیە کە ناوی یاسای پەیوەندییەکانی تایوانە و یەکێک لە بڕگەکانیشی ئەوەیە کە ئەمریکا هاوکاریی تایوان بکات لە پاراستنی تواناکانی تاوەکو بتوانێت بەرگریی لە خۆی بکات؛ لە بڕگەیەکی دیکەیدا هاتووە، ئەمریکا بەوردی دەڕوانێتە هەر هەوڵێک کە مەبەست لێی دیاریکردنی داهاتووی تایوان بێت بەڕێگەیەکی نائاشتییانە. "  وانگ وێنبین، گوتەبێژی وەزارەتی دەرەوەی چینیش ئاماژە بەوە دەکات کە تایوان "بەشێکە لە چین و ناکرێت دەستکاریی بکرێت. " بە گوتەی ئەو، پرسی تایوان بە تەواوەتی پەیوەندیی بە نێوخۆی چینەوە هەیە، بێ هیچ دەستوەردانێکی بیانی. کاتێك کە باس دێتە سەر سەروەری و یەکپارچەیی خاکی وڵات، ئیدی چین ئامادەی هیچ سازشێک نییە. نابێت هیچ کەس توانا و پێداگریی چین لە بەرگریکردن لە سەروەریی نیشتمانی بە کەم بزانێت و لەبەردەم ملیار و ٤٠٠ ملیۆن دانیشتووانەکەی چیندا نەوەستێت.  چین نمایشی فڕۆکە سەربازییەکانی لە هەرێمی ژوهای کرد کە دەکەوێتە ئەوبەری تایوان. لە نمایشەکەدا سەرووی ١٥٠ فڕۆکەی چینی بە ئاسمانی تایواندا فڕین؛ ئەوەش کارێكە دەسەڵاتی تایوان وەک پێشێلی یاسا نێودەوڵەتییەکان تەماشای دەکات، بەڵام لە سەرانسەری جیهان کەمتر لە ٢٠ وڵات هەن کە دان بە تایواندا دەنێن وەک ناوچەیەکی خاوەن سەروەریی تەواو؛ ئەمریکا خۆیشی کە بەرگری لە تایوان دەکات وەک وڵات دان بە تایواندا نانێت.  لۆید ئۆستن، وەزیری بەرگریی ئەمریکا دەڵێت، "هیچ کەس نایەوێت لە ناوچەی تایوان ئاڵۆزی دروستبێت، بەدیاریکراوی سەرۆک بایدن. ئەمریکا پابەندە بە سیاسەتەکانی لەئاست چین کە وەک یەک وڵات تەماشای دەکات، بەڵام لەگەڵ هێشتنەوەی یاسای پەیوەندییەکانی تایوانە کە رێگەمان پێدەدات هاوکاریی تایوان بکەین بەرگری لەخۆی بکات. "  زانیارییە هەواڵگرییەکانی ئەمریکا باس لەوە دەکەن، چین بەنیازە تاوەکو ساڵی ٢٠٢٧ ببێتە هێزی ژمارە یەکی ناوچەی ئاسیا و ئەمریکا ببەزێنێت؛ لەکاتێكدا ئەوە ئامانجی ساڵی ٢٠٥٠ی چین بوو.  یانس ستۆلتینبێرگ، سکرتێری گشتیی ناتۆیە و لەسەر ئەو پرسە دەڵێت، پێشبینی بە بارودۆخێكی گریمانەیی ناکات، بەڵام "دەمەوێت بڵێم ئەوەی گرنگە ئەوەیە کە گرژییەکانی ناوچەی دەریای باشووری چین و ناوچەی تایوان کەمبکرێنەوە؛ دەزانم کە بارودۆخەکە خەریکە بەرەو ئاڵۆزیی زیاتر دەڕوات. دەبێت سەرجەم ناکۆکییەکانی ناوچەکە بەڕێگەی سیاسی و دیپلۆماسی چارەسەر بکەین. "  لە ساڵی ١٩٧١ و لەگەڵ بەهێزتربوونی چین، ئەمریکا پشتگیرییە سیاسییەکانی بۆ پەکین دەربڕی و کورسییە هەمیشەییەکەی تایوانی لە ئەنجوومەنی ئاسایشی نێودەوڵەتی بە ئاسانی دایە چین؛ ئێستاش لەگەڵ زیاتربوونی هەژموونی چینییەکان نازانرێت هەڵوێستی ئەمریکا لە ئاست تایوان بە چ ئاقارێکدا دەڕوات.