رۆژی یەکشەممە ژنێکی ٣٧ ساڵان کە کارمەندی پێشووی فەیسبووک بوو و کاری شیکردنەوەی داتاکانە، هاوکات لە کۆمپانیا گەورەکانی وەکو گووگڵ و پینترێست کاریکردووە، رایگەیاند، "هیچ شتێکی وەکو فەیسبووکی" نەبینیوە لەوەی کە گوێ بەوە نادەن بەکارهێنەرەکانی تووشی چی دەبن. هاوکات تۆڕەکەیشی بە "ژەهراوی" بۆ گەنجان و هەرزەکاران پێناسەکرد.  ئەو ژنە کە ناوی فرانسیس هاوجینە، رایگەیاند، بەڕێوەبەرانی ئینستاگرام کە سەر بە کۆمپانیای فەیسبووکە ئاگاداری ئەو کاریگەرییە نەرێنییانەن کە تۆڕەکە لەسەر کەسانی گەنجان و هەرزەکاران دایدەنێت. گوتیشی، ئەلگۆریزمی فەیسبووک رێگە بە بڵاوکردنەوەی زانیاریی هەڵە و چەندان شتی دیکە دەدات. ئەو ژنە داوای گۆڕانکاری و شۆڕشێکی کرد دژی تۆڕەکانی فەیسبووک.  کاتێک کە سیناتۆرەکانی ئەمریکا ئامادەکارییان دەکرد بۆ ئەوەی فرانسیس شایەتی لەسەر ئەو بەڵگەنامانە بدات کە ئاشکرای کردوون، فەیسبووک دووچاری لەکارکەوتن بووەوە کە زیاتر لە شەش کاژێری خایاند، ئەوە تەنیا تۆڕی کۆمەڵایەتیی فەیسبووک نەبوو، بەڵکو ئەو تۆڕە کۆمەڵایەتییانەی دیکەش کە سەر بە کۆمپانیاکە بوون، هەمان کێشەیان هەبوو، وەکو ئینستاگرام و وەتسئەپ.   دوای ئەوەی کە فەیسبووک کارا بووەوە، کۆمپانیاکە داوای لێبووردنی کرد، مارک زووکەربێرگ، بەڕێوەبەری جێبەجێکاری فەیسبووک لە هەژماری خۆی گوتی، "فەیسبووک، ئینستاگرام و وەتسئەپ گەڕانەوە و ئێستا کار دەکەن. بمانبوورن بۆ وەستانی ئەمڕۆمان و دەزانم چەند پشت دەبەستن بە خزمەتگوزارییەکانمان بۆ پەیوەندیکردن بە کەسە نزیکەکانتانەوە. "  کۆمپانیای فەیسبووکیش لە راگەیێندراوێکدا ئاماژەی بەوە کرد، "بە قورسی کارمان دەکرد بۆ ئەوەی ئەپلیکەیشنەکانمان بگەیێنینەوە بە بەکارهێنەران، ئێستاش دڵخۆشین کە کەوتوونەتەوەکار. "  فەیسبووک بەرەبەیانی ئەمڕۆ سێشەممە بەکاتی هەولێر هۆکاری لەکارکەوتنەکەی خستە سەر کێشەیەکی تەکنیکی کە لە تۆڕەکانی پەیوەندیکردنی دروستبوونە.  لەبەرامبەر ئەو پچڕانەی خەڵکی بە یەکدی و بە جیهانەوە کە لە رێگەی فەیسبووک و ئەپلیکەیشنەکانی دیکەی ئەو کۆمپانیایەوە پێوەی پەیوەستبوون، بەڕێوەبەری فەیسبووک رەنگە زۆرترین باجی دابێت کاتێک ماڵپەڕی تایبەت بە چاودێریی سامانی دەوڵەمەندەکانی جیهان بڵاویکردەوە کە نزیکەی شەش ملیار دۆلار زیانی پێگەیشتووە و ئێستا سەرمایەکەی نزیکەی ١١٧ ملیار دۆلارە. بلوومبێرگیش هەمان داتای پشتڕاستکردووەتەوە.   بۆ رکابەرانی فەیسبووکیش، رۆژێکی باش بوو، تویتەر زیادبوونێکی بەرچاوی لە ژمارەی بەکارهێنەرانی تۆمارکرد، تۆڕی پەیوەندیی تەلەگرامیش لە ریزبەندی ٥٦ ـەمین ئەپلیکەیشن کە خەڵکی ئەمریکا بەکاریدەهێنن بۆ نامەگۆڕینەوە، هاتە ریزبەندی پێنجەم.   تۆڕی سیگناڵیش لە تویتێکدا دەڵێت، "ملیۆنان" بەکارهێنەری زیادیکردووە.   دیمەنێک لە هەڤپەیڤینە ٦٠ خولەکییەکەی ژنە کارمەندەکەی پێشووی فەیسبووک