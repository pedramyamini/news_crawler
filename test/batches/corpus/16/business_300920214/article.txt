بۆریس جۆنسن، سەرۆکوەزیرانی بەریتانیا رایگەیاند، "دەزانم چەندە ناخۆش و بێزارکەرە کە نیگەرانی بەهۆی کەمبوونەوەی بەنزین و سووتەمەنییەوە سەریهەڵداوە. ئێمە هەوڵدەدەین بارودۆخەکە باشتر بکەین. کۆمپانیاکان ئاگاداریان کردوومەتەوە کە خەریکە کێشەی کەمیی خستنەڕوو چارەسەر دەبێت. داوام لە خەڵک ئەوەیە بگەڕێنەوە سەر کارەکانیان و بارودۆخەکە بە ئاسایی وەربگرن".  ماوەی چەند هەفتەیەکە نرخی گازی سرووشتی لە بەریتانیا بە رێژەیەکی بەرچاو بەرزبووەتەوە، ئەوەش بووەتە هۆکار بۆ پەککەوتنی بەشێک لە پیشەسازییەکانی ئەو وڵاتە.  بەرزبوونەوەی نرخی گازی سرووشتی، گواستنەوەی سووتەمەنیی بۆ بەنزینخانەکان ئەستەم کردووە. هەربۆیە سەرەی دوور و درێژ لە بەنزینخانەکانی بەریتانیا کۆتایی نەهاتووە.  شۆفێرێک بەناوی ریچارد ئاڵین دەڵێت، "خەڵک لەم بارودۆخە بێزار بوون. دەزانی، بەهۆی ئەم کێشەیەوە قەرەباڵخی دروستبووە. ئەگەر بیانتوانیبایە هەندێک چاودێر رەوانەی ئێرە بکەن، زۆر باشتر دەبوو، بۆئەوەی هاتووچۆ ئاسان بێت. هیچ نەبێت بەو جۆرە رێگری لە تووڕەبوونی خەڵک دەکەن".  گرانت شاپس، وەزیری گواستنەوەی بەریتانیا رەخنە لە خەڵک دەگرێت و دەڵێت، هۆکاری سەرەکیی سەرهەڵدانی  دۆخەکەن لە بەنزینخانەکان.  وەزیری گواستنەوەی بەریتانیا دەشڵێت، کێشەی کەمیی سووتەمەنییان نییە، بەڵام خەڵک ترساون و لەبەر ئەوەیە بە لێشاو روویان لە بەنزینخانەکان کردووە و بوونەتە سەرچاوەی ئاڵۆزی؛ بەڵام هاووڵاتییان رەخنەکان رەتدەکەنەوە.  شۆفێرێکی دیکە بەناوی دەیڤید هارت باس لەوە دەکات، "لەم کاتانەدا هیچ یاسا و رێسایەک جێبەجێ ناکرێت. خەڵک بێزار بووە؛ دەزانی، ئەگەر ئێستا بەنزینم دەستنەکەوێت، ناتوانم بچمە سەر کارەکەم. ئەمڕۆم لەدەست دەچێت. هەوڵمدا لە پشووی کۆتایی هەفتە بەنزین بکڕم، بەڵام نەمتوانی".  نرخی یەک لیتر بەنزین لە بەریتانیا بەرزبووەتەوە بۆ نزیکەی دوو دۆلار و نرخی گازیش لە مانگی هەشت بەدواوە بە رێژەی ٧٠ % بەرزبووەتەوە.  لە کاتێکدا نرخی ١٠٠٠ پێ سێجا گازی سرووشتی لە بازاڕەکانی جیهان بە پێنج تاوەکو شەش دۆلار مامەڵەی پێوە دەکرێت، لە بەریتانیا نرخەکەی گەیشتووەتە ٢٥ دۆلار.  بەرزبوونەوەی نرخی سووتەمەنییش لە بەریتانیا بووەتە هۆکار بۆ بەرزبوونەوەی بەرچاوی نرخی کاڵا و شتومەک.