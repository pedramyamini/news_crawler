نزیکەی ٥٠ هەزار کەس رۆژی هەینی ٥ - ١١ - ٢٠٢١ کۆببوونەوە بۆ ئەوەی بەشداری لە فێستیڤاڵی دوو رۆژەی ئەسترۆ وۆڵددا بکەن.  لە کاتی دەرکەوتنی راپەرێک بۆ سەر سەکۆکە و دەستکردنی بە گۆرانیگوتن، قەرەباڵخییەک لە ئەنجامی هەوڵدان بۆ نزیککەوتنەوە لە سەکۆکە دروستبوو.   بە گوێرەی میدیای ئەمریکی، دوای بینینی هەندێ لە هەوادارانی لە نزیک سەکۆکە، راپەرەکە چەندینجار وەستاوە و داوای لە هێزە ئەمنییەکان کردووە ئەوانەی تووشی هەناسەتووندی بوون لە نێو قەرەباڵخییەکە دەربهێنێت و هاوکارییان بکات.   بەهۆی ئەو رووداوەوە، رۆژی دووەمی فێستیڤاڵەکە کە شەممە بوو، هەڵوەشایەوە.   ژمارەیەک ڤیدیۆ لە تۆڕە کۆمەڵایەتییەکان بڵاوکراونەتەوە و پێشانیدەدەن کە کارمەندانی فریاگوزاری بە چەندین شێوە یارمەتیی ئەو کەسانە دەدەن کە تووشی هەناسەتووندی بوون و لەسەر زەوی کەوتوون.   بە گوێرەی میدیای ئەمریکی، پێش ئەوەی فێستیڤاڵەکە دەستپێبکات، ژمارەیەکی زۆری بەشداربووان بە کۆمەڵ خۆیان کردووە بە دەروازەی ئەو پارکەی کە فێستیڤاڵەکەی تێدا رێکخرابوو و گوێیان بە رێکارە ئەمنییەکان نەدابوو.   پۆلیسی هیوستن رایگەیاند، ژمارەیەک لەو کەسانەی بوونەتە هۆی ئاژاوەکە، دەستگیرکراون.