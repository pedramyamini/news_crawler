ویلایەتە یەکگرتووەکانی ئەمریکا دەڵێت، ئەو هاووڵاتییانەی رووسیا کە ڤیزەی ئەمریکایان دەوێت، دەبێت بچنە وارشۆی پایتەختی پۆڵەندا و بەو جۆرەش خەڵکی رووسیا خرانە نێو ئەو لیستەوە کە بە "هاووڵاتییانی بێ وڵات" ناودەبرێن و دەبێت لە وڵاتی سێیەم داوای ڤیزە بکەن.  لە ١٢ی ئایاری ٢٠٢١ ـەوە باڵیۆزخانە و دوو کۆنسوڵگەرییەکەی ئەمریکا لە رووسیا پێدانی ڤیزەی نادیپلۆماسییان راگرتووە، ئەوەش بەهۆی بڕیارێکی رۆژی ٢٣ی نیسانی ٢٠٢١ی رووسیا؛ بەگوێرەی بڕیارەکەی حکومەتی رووسیا، تەواوی ئەو کەسانەی لە باڵیۆزخانە و کۆنسوڵگەرییەکانی ئەمریکا لە رووسیا کار دەکەن، دەبێت ئەمریکی بن.  بڕیارەکەی ئەمریکا واتای ئەوەیە، هاووڵاتییانی رووسیا دەخرێنە نێو لیستی ئەو وڵاتانەوە کە خەڵکەکەیان وەکو "هاووڵاتیی بێ وڵات" دادەندرێن، کە بریتین لە، ئێران، سووریا، یەمەن، کوبا، ئەریتریا، لیبیا، سۆماڵ، باشووری سوودان و ڤەنزوێلا. مەبەست لە "هاووڵاتیی بێ وڵات" ئەوەیە، خەڵکی ئەو وڵاتانە بۆ وەرگرتنی ڤیزەی ئەمریکا دەبێت بچنە وڵاتی سێیەم، چونکە ئەمریکا لەو وڵاتانە نوێنەرایەتیی دیپلۆماسیی نییە یان نوێنەرایەتیی هەیە، بەڵام بە هۆکاری سیاسی و ئەمنی ڤیزە نادات.  هەنگاوەکەی ئەمریکا نیگەرانیی لای بەرپرسانی رووسیا بەدوادا هات. ماریا زاخارۆڤا، گوتەبێژی وەزارەتی دەرەوەی رووسیا لە هەژماری خۆی لە تۆڕی کۆمەڵایەتیی فەیسبووک نووسیویەتی، ماوەی چەندین ساڵە دیپلۆماتانی ئەمریکی ئەو خزمەتگوزارییانەیان "تێکداون" کە دەبێت باڵیۆزخانە و کۆنسوڵگەرییەکان پێشکێشیان بکەن و ئێستاش "رێکارێکی تەکنیکییان کردووەتە دۆزەخێکی راستەقینە".  لە کۆتاییەکانی حوزەیرانی ٢٠٢١ دا باڵیۆزی ئەمریکا بۆ رووسیا گەڕایەوە مۆسکۆ و باڵیۆزی رووسیاش بۆ ئەمریکا گەڕایەوە واشنتن دی سی، بەڵام هێشتا چەندین کێشەی جیددی لەنێوان هەردوو وڵات ماون.