سابیر یاسین، بەڕێوەبەری ئۆفیسی ئەوروپای تۆڕی میدیایی رووداو دەڵێت، "گرنگیی کۆبوونەوەی ئەمجارە لەوەدایە کە بۆ یەکەمجار دوای پەیدابوونی پەتای کۆرۆنا ئەو ژمارە گەورەیەی میدیاکارانی جیهان پێکەوە کۆدەبنەوە و باسی ئایندەی کاری میدیایی و نوێترین گۆڕانکارییەکان و پێکەوەکارکردن دەکەن".  لە کۆبوونەوەی ئەمجارەی ENEX دا جگە لە باسکردنی کاریگەریی گەمارۆکانی ئەمریکا لەسەر ڤەنزوێللا، باسی ئەو مژارانەش دەکرێت کە لە داهاتوودا بۆ کاری میدیایی بایەخیان هەیە. سابیر یاسین لەوبارەیەوە دەڵێت، "یەکێک لەو مژارانەی ئەمجارە زۆر بایەخی پێدەدرێت مەسەلەی ژینگە و گۆڕانکارییە ژینگەییەکانە. ئەمساڵ باسی ئەوە دەکرێت کە چۆن دامەزراوە میدیاییەکانی ئەندام لە ENEX لە ٥٠ وڵاتی جیهان پێکەوە بایەخ بە رووماڵکردنی کاریگەرترین گۆڕانکاریی ژینگەیی بدەن".  ئەمساڵ چوار کەناڵی نوێ لە چوار وڵاتی جیهان دەبنە ئەندام لە ENEX. ئەو کەناڵانە کاریگەرترین میدیاکانی بەڕازیل، نێجیریا، ئازەربایجان و پۆرتۆریکۆن. ENEX وەکو رێکخراوی نەتەوە یەکگرتووەکانی دامەزراوە میدیاییەکان سەیری دەکرێت. بەپێی داتاکانی ENEX ئەندامانی ئەو دامەزراوەیە ٩٠ % ی هەواڵەکانی هەموو جیهان رووماڵدەکەن. لە ساڵانی رابردوودا رووداو ناوی کوردستانی وەکو وڵات بردە نێو ئەو دامەزراوەیەوە.  کۆبوونەوەی گشتیی ئەمجارەی ENEX تاوەکو ٩ - ١٠ - ٢٠٢١ لە ناوچەی کاریبی لە دوورگەی کوراساو بەڕێوەدەچێت. ئەو دوورگەیە ئۆتۆنۆمیی هەیە لە چوارچێوەی شانشینی هۆڵەندا و لە ناوچەکەدا وەکو "بەهەشتی کاریبی دەناسێندرێ".