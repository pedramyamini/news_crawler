کۆبوونەوەکە لە پەراوێزی بەشداریی سەرکردەکانی جیهاندا بووە لە خولی ٧٦ ـەمینی کۆمەڵەی گشتیی نەتەوە یەکگرتووەکان.  د. بەرهەم ساڵح، سەرۆککۆماری عێراق لەگەڵ ئەنتۆنیۆ گوتێرێز، سکرتێری گشتیی نەتەوە یەکگرتووەکانیش کۆبووەوە و پێزانینی خۆی پێڕاگەیاند بۆ پشتیوانیی نەتەوە یەکگرتووەکان لە زامنکردنی لە شەفافیەتی هەڵبژاردنەکانی ١٠ی مانگی داهاتوو.  رۆژی سێشەممە ٢١ - ٠٩ - ٢٠٢١، ٧٦ ـەمین کۆبوونەوەی ئەنجوومەنی گشتیی نەتەوە یەکگرتووەکان لە نیویۆرک بە ئامادەبوونی بەشێکی زۆری سەرۆک و سەرکردەی وڵاتانی جیهان بەڕێوەچوو. لە پەراوێزی کۆبوونەوەکەدا، جۆ بایدن، سەرۆکی ئەمریکا و د. بەرهەم ساڵح، سەرۆککۆماری عێراق دیدارێکیان ئەنجامدا.  سەرۆکی ئەمریکا بە سەرۆککۆماری عێراقی راگەیاندووە، پابەندن بە هەوڵەکان بۆ بەڕێوەچوونی هەڵبژاردنێکی شەفاف و متمانەپێکراو کە بڕیارە لە ١٠ - ١٠ - ٢٠٢١ بەڕێوەبچێت.