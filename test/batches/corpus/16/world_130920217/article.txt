بەگوێرەی ئەو پارتە، لە ماوەی چوار ساڵی رابردوودا، زیاتر لە هەزار و ١٠٠ رووداوی تەقەکردن لە سوێد روویانداوە و بەو هۆیەوە زیاتر لە ١٥٠ کەس کوژراون.   رووداوەکانی تەقەکردن و تووندوتیژی سەرشەقام، لە سوێد گەیشتوونەتە بەرزترین ئاستی تۆمارکراو. بۆیە پارتی مۆدێراتی ئۆپۆزسیۆن داوادەکات یاسای تایبەت بە تیرۆر بۆ رووبەڕووبوونەوەی چەتە و رێگرەکان بەکاربهێنرێت.   بە تەنیا لەم هاوینەدا، ٣٦ کەس لە سوێد بەدەستی ئەو گرووپانە تەقەیان لێکراوە و کوژراون، ئەوەش وایکردووە ژمارەیەک لە پارتەکانی ئەو وڵاتە هەڵوێستی تووند بنوێنن.   تۆڕی ئێس ڤی تیی سوێدی بڵاویکردووەتەوە، کە ئولف کریسترشۆن، سەرۆکی پارتی مۆدێرات، رایگەیاندووە ئەوان داوا دەکەن هەموو چەتەکان دەستگیربکرێن و سزاکانیان دووهێندە بکرێت. هەروەها هۆشداریی داوە هەر تەقەکارێک بدۆزنەوە و هاووڵاتی سوێدی نەبێت، دەستبەجێ دیپۆرتی دەکەنەوە.   بەگوێرەی پارتی مۆدێرات، ٥ هەزار ئەندامی گرووپە چەتەگەری و تاوانکاری لەو ناوچانەی سوێد هەن، کە ئاساییشیان وەکو پێویست بەهێز نییە.  هەروەها ئەو پارتە باسی لەوە کردووە نزیکەی ٤٠ گرووپی تاوانکار لە سوێد هەن، کە هەندێکیان لە دەرەوەی وڵاتەوە بە مەبەستی ئەنجامدانی تاوان چوونەتە ئەو وڵاتە.   ئەنجوومەنی رووبەڕووبوونەوەی تاوان لە سوێد باس لەوە دەکات وڵاتەکەیان بە دۆخێکی کەموێنەدا دەڕوات لە رووی زیادبوونی ئاستی تاوان.  هەروەها هۆی ٨٠ % ی تاوانەکان دەگەڕێنێتەوە بۆ هەبوونی ژینگەی هاوکار بۆ ئەنجامدانی تاوان، لەوانەش ئەو شوێنانەی کە ماددە هۆشبەرەکانی تێدا بە قاچاخدەبرێن.  ئێریک نۆرد، بەرپرسی پۆلیسی یۆتێبۆری و دەوروبەری، پێیوایە پەیوەندیێک لە نێوان زیادبوونی رێژەی تاوان و زیادبوونی ژمارەی کۆچبەراندا هەیە.   بە گوتەی ئەو بەرپرسە سوێدییە، "هەموو ئەوانەی کە لە شەڕی چەتەکاندا تەقە دەکەن یان تەقەیان لێدەکرێت خەڵکی وڵاتانی رۆژهەڵاتی نێوەڕاست، بەڵقان، باکوور و رۆژهەڵاتی ئەفریقان".   لە راپۆرتێکی تۆڕی ئێس ڤی تی - دا ئاماژە بە کۆچبەرێکی سووری بە ناوی ریاز زەیتوون کراوە کە دەڵێت، دوای زیادبوونی رووداوەکانی تەقەکردن لە ناوچەکەی، هەست بەوە دەکات سوێد چیدیکە شوێنێکی سەلامەت نییە، بۆیە بەنیازە بە یەکجاری ئەو وڵاتە بەجێبێڵێت.  ریاز کە ئێستا لە ناوچەی هیولستای ستۆکهۆڵمی پایتەخت خاوەنی فرۆشگایێکە، لە ساڵی ٢٠١٠ ەوە چووەتە سوێد. لەو کاتەوە فرۆشگاکەی حەوت جار دزیی لێکراوە. بەهۆی بەردەوامبوونی هەڕەشەکانیش بۆ ماوەی ساڵێک ناچاربووە دایبخات.  لەم دواییانەشدا، هەر بەگوێرەی راپۆرتی ئەو تەلەڤزیۆنە سوێدییە، لە نزیک فرۆشگاکەی تەقە لە چوار کەس کراوە.  ریاز بە ئێس ڤی تیی گوتووە، "رۆژێ ١٠ جار پۆلیس دێتە ئەم شوێنە، هیچ سەقامگیریێک نییە. "  ریاز هەروەها گوتوویەتی، "حەوت جار بە زەبری دەمانچە و چەقۆ دزیم لێکراوە. جارێکیان بەربوومەوە سەر زەوی و هێرشکارەکان هەموو لەشی منیان دایە بەر شەق. چەکیان پێ بوو، دەمتوانی چی بکەم؟! ئەو کاتە کاژێر نزیکی هەشت و نیوی بەیانی بوو، دواتر شووشەیەکی مۆڵۆتۆڤیان فڕێدایە نێو فرۆشگاکەم و هەموو شتێکیان سووتاند. فرۆشگاکەم دەفرۆشم و سوێد بە یەکجاری بەجێدێڵم. ئێرە هیچ ئەمنیەتی لێ نییە. "