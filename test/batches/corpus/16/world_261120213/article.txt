لەو رۆژەدا بازاڕەکان داشکاندنی گەورە دەکەن و هەزاران کەس بە لێشاو روو لە سوپەرمارکێت و فرۆشگاکان دەکەن، بۆئەوەی بەبۆنەی نزیکبوونەوەی سەری ساڵ شت بکڕن.  لە فرۆشگایەکی لەندەنی پایتەختی بەریتانیا، لە رۆژی بلاک فرایدەیدا، هەزار و ٥٠٠ کارمەند بەیەکەوە کار دەکەن بۆئەوەی بە داواکاریی کڕیارەکان رابگەن، جگە لەوەش هەزار و ١٠٠ رۆبۆتیش یارمەتییان دەدەن.  ئالان پێنهەیل، بەڕێوەبەری زنجیرەی دابینکاری کۆمپانیای دەڵێت، "ئێمە ئەم رۆبۆتە یارمەتیدەرانە بەکاردەهێنین کە داواکارییەکان لە شوێنێکەوە بۆ شوێنێکی دیکە دەگوێزنەوە. واتە شتەکان لە کۆگا دەبەنە دەرەوە. هەموو گواستنەوەکە لەلایەن رۆبۆتەوە دەکرێت. ئێمە هەندێک رۆبۆتی زیادەمان هێناون بۆئەوەی لە کاتی قەرەباڵخیدا هاوکاریمان بکەن".  بلاک فرایدەی بە دەرفەتێک بۆ تاک فرۆشەکان دادەنرێت بۆئەوەی بەرهەمە کۆنەکانیان، وەکو تەلەڤیزیۆن و مۆبایلی مۆدێل کۆن، هەرزانفرۆش بکەن و ساخیان بکەنەوە.  کلەیر بێلێ، پسپۆڕ لە بواری تاکفرۆشی دەڵێت، "دەتوانن بە داشکاندنی گەورە ئەو بەرهەمانە لە کۆگاکانیان بهێننە دەرەوە و لە زنجیرەی دابینکاریش دووریان بخەنەوە، ئەوەش بە دیاریکردنی ماوەیەکی سنووردار یان ئۆفەرێکی سنووردار بۆ ئەو داشکاندنە. واتە هەر کە ماوەکە نەما، داشکاندنەکەش نامێنێت، بۆیە کڕیارەکە پەلە دەکات لە کڕینیان، چونکە بۆ ئەو شتێکی گەورەیە".  ژمارەیەکی زۆری فرۆشگا و سوپەرمارکێتی وڵاتانی رۆژهەڵاتی نێوەڕاست و رۆژهەڵاتی ئاسیاش، بەبۆنەی بلاک فرایدەیەوە داشکاندن بۆ کاڵاکانیان دەکەن.  ساڵی رابردوو، بەهۆی قەدەخەی هاتووچۆوە، زۆربەی کڕیاران ناچاربوون لەسەر ئینتەرنێت شت بکڕن، بە جۆرێک کە بەگوێرەی داتاکانی کۆمپانیای ئەدۆبی ئەمریکی، تەنیا لە ئەمریکا، لە رۆژی هەینیی رەشی ئەو ساڵەدا، کڕیارەکان بایی نۆ ملیار دۆلار لەسەر ئینتەرنێت شتیان کڕیوە.