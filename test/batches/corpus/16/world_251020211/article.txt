هەر ئەمڕۆ بە خەڵکی پەکین گوترا لە ماڵەکانیان نەچنە دەرەوە، ئەگەر ئێجگار پێویست نەبێت.  رۆژی دووشەمە ٢٥ - ١٠ - ٢٠٢١ چین ٣٩ تووشبووی دیکەی لە جۆری گۆڕاوی دەلتا راگەیاند و بەو جۆرەش لەماوەی یەک هەفتەدا ژمارەی تووشبووان بە ڤایرۆسەکە گەیشتە ١٠٠ کەس.   هەرچەندە ژمارەی تووشبووان بەراورد بە زۆربەی وڵاتانی دیکە ئێجگار کەمە، بەڵام چین دەیەوێت لەڕێگەی راگەیاندنی قەدەخەی هاتووچۆ لەو ناوچەیەی تووشبووەکان تۆمارکراون و ئەنجامدانی زۆرترین پشکنین رێگە نەدات ژمارەی تووشبووان زیاتر بێت.  ئەمڕۆ لە پەکین و چەندین شار و شارۆچکەی دیکەی چین دەیان هەزار کەس نۆرەیان بۆ پشکنینی کۆرۆنا گرت؛ شوێنە گەشتیارییەکان بەڕووی خەڵکدا داخران؛ بۆ زۆربەی خەڵک دیمەنەکان لە سەرەتای سەرهەڵدانی کۆرۆنا دەچوون کە یەکەمجار لە شاری ووهانی چین لە کۆتایی ٢٠١٩ سەریهەڵدا و دواتر بە بەشەکانی دیکەی وڵات و جیهاندا بڵاوبووەوە.