بۆ چەندین ساڵ، بازرگانیی دراو سەرچاوەیەکی گرنگی ئابووریی دەرەوەی ئەفغانستان بووە، بەڵام لەو کاتەوەی تاڵیبان دەستی بەسەر ئەفغاستاندا گرتووە، بڕی دۆلار لەو وڵاتە کەمیکردووە.  سەرچاوەیەک بە ئاژانسەکانی هەواڵی راگەیاندووە کە کۆمپانیای وێستێرن یونیون بۆ ناردنی دراو کە لە زۆربەی وڵاتەکانی جیهاندا کاردەکات، لەم چەند رۆژەدا فەرمانێکیان لە بانکی ناوەندییەوە پێگەیشتووە. بەپێی فەرمانەکە پێویستە ناردن و وەرگرتنی پارە تەنیا بە دراوی ئەفغانییەوە (ئەفغانی: دراوی ئەفغانستان) بکرێت.   سەرچاوەکە گوتیشی، ئەو پارانەی پێش فەرمانەکە بە دۆلار نێردراون، دەتوانرێت بە دۆلار وەربگیرێن.   پێش کۆنترۆڵکردنی کابوول لەلایەن تاڵیبانەوە لە رۆژی ١٥ی مانگی ئاب، هەر دۆلارێک بەرامبەر ٨٠ ئەفغانی ئاڵوگۆڕی پێکراوە و ئێستا گەیشتووەتە نزیکەی ٨٥ ئەفغانی بۆ هەر دۆلارێک.  خاوەن بانکەکانیش نیگەرانن لەم بڕیارەی حکومەتی نوێ. یەکێک لە خاوەن بانکەکان دەڵێت، "جێی نیگەرانییە کە ئەو دۆلارە کەمەی کە لە بانکەکاندا ماوە بەرەو کەمتر دەچێت و بەمەش بەهای دراوی ئەفغانی بەرامبەر بە دۆلار دەگاتە ١٠٠ ئەفغانی بۆ هەر دۆلارێک. "  ئەمەش لە کاتێکدایە کە بەپێی سەرچاوەکان، زیاتر لە سێیەکی ئەفغانستانییەکان رۆژانە بە کەمتر لە ٢ دۆلار ژیان بەرێوەدەبەن.  بەگوتەی خاوەن بانکەکان، لەم دوو هەفتەی دواییدا، رێکارەکانی راکێشانی دۆلار لە بانکەکاندا زۆر چڕکراونەتەوە و خزمەتگوزارییەکانیش کەمکراونەتەوە بە جۆرێک رێگە دراوە تەنیا ٢٠٠ دۆلاری هەفتانە رابکێشرێت.  هاوکات بەپێی ئاژانسەکانی هەواڵ ٨٠ % ـی پارەی بانکەکانی ئەفغانستان بە دۆلار دانراوە.