ئەمڕۆ چوارشەممە، ١٠ - ١١ - ٢٠٢١ ستیێفان لوێڤێن، سەرۆکوەزیرانی سوێد نامەی دەستلەکارکێشانەوەی ئاراستەی ئەندریاس نورلێن، سەرۆکی پەرلەمان کرد.   وازهێنانی ستیێفان لوێڤێن دوای ئەوە هات، کە هەفتەی رابردوو لە کۆنگرەی حیزبەکەی بە سەرۆکی پارتی سۆسیال دیموکرات هەڵنەبژێردرایەوە، لە شوێنی ئەو ماگدالێنا ئاندەرشۆن بووە سەرۆکی پارتی سۆسیال دیموکرات.  دوای دەستلەکارکێشانەوەی ستیێفان لوێڤێن، سەرۆکی پەرلەمان دەکەوێتە گفتوگۆ لەگەڵ فراکسیۆنەکانی نێو پەرلەمان بۆ دەستنیشانکردنی بەربژێرێک بۆ شوێنەکەی لوێڤێن. ئێستا بەهێزترین بەربژێر بۆ پۆستی سەرۆکوەزیران ماگدالێنا ئاندەرشۆنە، کە ئێستا وەزیری داراییە.  ماگدالێنا ئاندەرشۆن، دەبێتە یەکەم ژن ئەو پۆستە باڵایەی سوێد وەربگرێت، بەو مەرجەی بتوانێت دەنگی زۆرینەی پەرلەمانتارانی سوێد بەدەستبێنێت، وا چاوەڕوان دەکرێت هەفتەی داهاتوو پەرلەمان بۆ دەنگدان لەسەر بەربژێری پۆستی سەرۆکوەزیران کۆببێتەوە.  سۆسیال دیموکرات لە پەرلەمان پێویستی بە دەنگی هاوپەیمانەکانیەتی بۆ ئەوەی بەربژێرەکەیان پۆستی سەرۆکوەزیران وەربگرێت. لەوانەش پارتی سەوز، پارتی چەپ و پارتی ناوەند.  پارتی ناوەند رۆژی چوارشەممە رایگەیاند پشتگیریی لە ئەندرشۆن دەکات، چاوەڕێ دەکرێت چەپەکانیش هەمان هەڵوێستیان هەبێت.  بە بوونی ماگدالێنا ئاندەرشۆن بە سەرۆکوەزیران، سوێدیش دەچێتە ریزی وڵاتانی دیکەی ئەسکەندەناڤیا کە لەلایەن ژنانەوە بەڕێوەدەبرێن، لەوانەش، نەرویج، دانیمارک، فنلەند و ئاسلەند.  ئەو گۆڕانکارییەی نێو پارتی سۆسیال دیموکرات لە کاتێکدان، کە کیرڤی جەماوەری پارتەکە روو لە دابەزینە، ئەمەش لە کاتێکدایە ١١ ـی ئەیلوولی ٢٠٢٢ هەڵبژاردنی پەرلەمان لەو وڵاتە بەڕێوەدەچێت.  لە ماوەی ئەمساڵدا ئەوە دووەمجارە ستیێفان لوێڤێن دەستلەکاربکێشێتەوە، یەکەمجار کاتێک بوو کە حوزەیرانی ئەمساڵ پەرلەمانی سوێد بە زۆرینەی دەنگ متمانەی لە حکومەتەکەی وەرگرتەوە، بەڵام لە سەرەتای مانگی حەوت جارێکی دیکە لەلایەن پەرلەمانەوە بە سەرۆکوەزیرانی سوێد هەڵبژێردرایەوە.  لۆیڤێن لە ساڵی ٢٠١٨ ـەوە سەرۆکایەتیی کابینەیەکی دەکرد، کە لە هاوپەیمانیێکی لەرزۆکی نێوان پارتە چەپڕەوە میانڕەوەکان پێکهاتووە.