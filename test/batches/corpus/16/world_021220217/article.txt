رۆژی ٣٠ - ١١ - ٢٠٢١ جێراڵد دارمانین، وەزیری ناوخۆی فەرەنسا تویتێکی کرد و تێیدا ئاماژەی بەوە کردبوو، ئیمانوێل ماکرۆن، سەرۆکی فەرەنسا حکومەتی وڵاتەکەی راسپاردووە بۆئەوەی تەرمی کۆچبەرەکانی نۆکەندی ئینگلیز بە خاک بسپێرن.  دارمانین باسی لەوە کردبوو، حکومەت لەگەڵ ئەو شارەوانییانە کار دەکات کە ئامادەن لەنێو خاکەکەیاندا تەرمی خنکاوەکان بە خاک بسپێردرێن، بۆئەوەی ئەو کارە بە رێکوپێکی ئەنجام بدرێت.  بە مەبەستی وەرگرتنی زانیاریی زیاتر لەوبارەوە، زنار شینۆ، پەیامنێری رووداو بە ئیمەیل پرسیاری ئاراستەی وەزارەتی ناوخۆی فەرەنسا کردووە و وەڵامی دراوەتەوە.  وەزارەتی ناوخۆی فەرەنسا لە وەڵامی پرسیارەکەی زنار شینۆدا دەڵێت، سەرۆککۆماری وڵات داوای کردووە تەرمی کۆچبەرەکان لە وڵاتەکەی بە خاک بسپێردرێن و لەسەر ئەو بنچینەیەش حکومەت ئەو کارە دەکات.  وەزارەتی ناوخۆی فەرەنسا ئاماژە بەوەش دەکات، ئەگەر خێزانێک دەیەوێت تەرمی کەسانی نزیکی بگەڕێنێتەوە وڵاتەکەی، ئەوا دەتوانێت ئەو کارە بکات و حکومەتی وڵاتەکەیشی دەتوانێت لەو رووەوە ئەرکی خۆی جێبەجێ بکات، بەڵام حکومەتی فەرەنسا "ئامادە نییە خەرجیی گەڕانەوەی هیچ تەرمێک لە ئەستۆ بگرێت".  رۆژی ٢٤ - ١١ - ٢٠٢١ بەلەمێکی کۆچبەران لە نۆکەندی ئینگلیز نقووم بوو و لە ئەنجامدا لانیکەم ٢٧ کەس گیانیان لەدەستدا و ئەوەی تاوەکو ئێستاش روونە ئەوەیە کە دوو کەسیان رزگاریان بووە کە یەکێکیان هاونیشتمانییەکە.