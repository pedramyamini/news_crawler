رۆژی یەکشەممە ٣١ - ١٠ - ٢٠٢١ جێن ساکی، گوتەبێژی کۆشکی سپی، رایگەیاند تووشی کۆرۆنا بووە و ئاماژەی بەوەکرد کە دوایین جار لەگەڵ جۆ بایدن، سەرۆکی ئەمریکا قسەی کردووە رۆژی سێشەممە ٢٦ - ١٠ - ٢٠٢١ بووە کە لە کۆشکی سپی بینیویەتی و نزیکەی دوو مەتر لێی دووربووە و هەردووکیان ماسکیان بەستبوو.  جۆ بایدن، کە زوو زوو تێستی کۆرۆنای بۆ دەکرێت، بەگوێرەی کۆشکی سپی، دوایین جار رۆژی شەممە ٣٠ - ١٠ - ٢٠٢١ تێستی بۆ کراوە و ئەنجامی تێستەکەی نێگەتیڤ بووە.   هاوکات، جێن ساکی، رۆژی هەینی هاوەڵی جۆ بایدنی نەکرد لە گەشتەکەیدا بۆ بەشداریکردن لە لووتکەی وڵاتانی گرووپی ٢٠ لە رۆمای پایتەختی ئیتاڵیا، بڕیاریشە ئەمڕۆ دووشەممە بچێتە گلاسگۆی سکۆتلاند بۆ بەشداریکردن لە لووتکەی گۆڕانی کەشوهەوا ناسراو بە کۆپ ٢٦.   ئەمەش لەکاتێکدایە کە پێشتر، جێن ساکی، پلانی هەبوو لەگەڵ بایدن بچێتە ئەوروپا، بەڵام هەر لەو کاتەی کە بڕیاربوو ماڵەوە جێبهێڵێت گەشتەکەی هەڵوەشاندەوە، دوای ئەوەی کە زانیویەتی ئەندامانی خێزانەکەی تووشی کۆرۆنا بوون.   جێن ساکی لە تویتێکدا دەڵێت: "لەو کاتەوە من خۆم کەرەنتین کردووە و پێشتر لە رۆژانی چوارشەممەوە تاوەکو شەممە تێستی پی سی ئاڕ - ی کۆرۆنام کردووە و نێگەتیڤ بووە، بەڵام ئەمڕۆ [یەکشەممە] تێستەکەم پۆزەتیڤ دەرچوو". دەشڵێت پێشتر ڤاکسینی وەرگرتووە، بۆیە نیشانەکانی پەتاکە بە سووکی کاریگەرییان کردووەتە سەری.   ساکی دەشڵێت، لە رۆژی چوارشەممەوە ٢٧ - ١٠ - ٢٠٢١ هیچ پەیوەندییەکی نزیکی نە لەگەڵ جۆ بایدن و نە لەگەڵ ئەندامانی باڵای ستافی کۆشکی سپیی نەبووە "چوار رۆژ دوای دوایین پەیوەندی، تێستەکەم نێگەتیڤ بووە".  تووشبوونی گوتەبێژی کۆشکی سپی بە کۆرۆنا لە کاتێکدایە چەند رۆژێک پێش گەشتەکەی بایدن بۆ ئەوروپا، هەموو ستافی کۆشکی سپی رۆژانە تێستی کۆرۆنایان بۆ کراوە. پێشتریش لە ٩ی ئەیلوولی ئەمساڵ، بایدن فەرمانی وەرگرتنی ڤاکسینی بۆ هەموو فەرمانبەرانی فیدراڵی دەرکرد و  کردییە ناچاری. تەنانەت زۆربەی بەرپرسانی کۆشکی سپی قورچکی سێیەمیشیان وەرگرتووە.   هاوکات، بایدن لە ٢٧ی ئەیلوول قورچکی سێیەمی ڤاکسینی وەرگرت، ئەمەش دوای ئەوەی دەسەڵاتی تەندروستیی ئەمریکا وەرگرتنی قورچکی سێیەمی ڤاکسینی کۆرۆنای بۆ رێژەیەکی زۆر لە هاوڵاتییانی ئەمریکی پەسەندکرد.   لە جیاتی جێن ساکی، لە گەشتەکەی بۆ ئەوروپا بایدن لەلایەن کارین ژان پیێر، جێگری گوتەبێژی کۆشکی سپییەوە هاوەڵیی دەکرێت. هاوکات جێن ساکیش دەڵێت کە لەدوای ١٠ رۆژ لە کەرەنتینکردن و وەرگرتنی تێستی نێگەتیڤ دەگەڕێتەوە بۆ سەر کارەکەی.