لایەنگرانی ئێریک زێمۆ، بەربژێرە راستڕەوەکەی هەڵبژاردنی سەرۆکایەتیی فەرەنسا بە شەق و بۆکس هەڵدەکوتنە سەر نزیکەی ٥٠ گرووپی چالاکڤانی مافەکانی مرۆڤ و دژە رەگەزپەرستی کە بانگەشەی ئەوە دەکەن فەرەنسا خاکی هەموو پێکهاتەیەکە بەبێ جیاوازی.  بەپێی تۆمارێکی ڤیدیۆیی کە لەلایەن میدیاکانی فەرەنساوە بڵاوکراوەتەوە، ئێریک زێمۆ لە کاتێکدا لە یەکەم هەڵمەتی هەڵبژاردندا بەنیازبوو بچێتە شوێنی قسەکردن و قسە بۆ لایەنگرانی بکات، لەلایەن کەسێکەوە هێرش دەکرێتە سەری.  بەڵام خۆبەربژێرکردنی ئێریک زێمۆ لە هەڵبژاردنی سەرۆکایەتی کە بڕیارە نیسانی ٢٠٢٢ بەڕێوەبچێت، کۆمەڵگەی فەرەنسیی دابەشکردووە.  چالاکڤانێکی دژی رەگەزپەرستی دەڵێت، "ئێمە هاتینە ئێرە بۆئەوەی چالاکییەکی ئاشتییانە بکەین. ئێمە دژی رەگەزپەرستین. ئێمە تەنیا هاتووین ئەوە بڵێین هەموو کەسێک لەگەڵ رەگەزپەرستیدا هاوڕا نییە و ئێمە بە شێوەیەکی ئاشتییانە دژی وەستاینەوە. ئەو تیشێرتانەی لەبەرمان بوو، دامانکەندن بۆئەوەی دووبارە لێمان نەدرێت".  ئێریک زێمۆ، کە خۆبەربژێرکردنی ئەو گرژی و ئاڵۆزییەی لێکەوتووەتەوە، کەسایەتییەکی راستڕەوی تووندە. رۆژی ٥ ـی ئەم مانگە پارتێکی بەناوی ' ریکۆنکێت ' واتە "دووبارە دەستبەسەرداگرتنەوە"، راگەیاند.  زێمۆ لە چەند مانگی رابردوودا هەوڵی داوە سۆزی نەتەوەپەرستەکانی فەرەنسا بەلای خۆیدا رابکێشێت، بۆئەوەی هەڵبژاردنەکان بباتەوە. ئەوانەشی پاڵپشتیی لێدەکەن بۆچوونیان لە پارتی راستڕەوی تووندی نەتەوەیی نزیکن کە مارین لۆپێن سەرکردایەتیی دەکات.  زێمۆ بە لێدوانەکانی دژی ئیسلام و کۆچبەران دەناسرێت و چەندین جار لەسەر ئەو پرسە چووەتە بەردەم دادگە. ئەو بەربژێرەی هەڵبژاردنی سەرۆکایەتیی فەرەنسا بانگەشەکەی بۆ هۆڵێکی دیکە گواستووەتەوە و لەوێ لە یەکەم گوتاریدا گوتوویەتی، "دەمەوێت بە شێوەیەکی سیستەماتیک هەموو ئەوانەی بە نایاسایی لە فەرەنسان دیپۆرت بکەمەوە".  ئێریک زێمۆ، بەربژێری سەرۆکایەتیی فەرەنسا رایگەیاند، "نەخێر نا، بێگومان من رەگەزپەرست نیم. نەخێر، بێگومان ئێوەش رەگەزپەرست نین. هەموو ئەو شتەی دەمانەوێت بەرگریکردنە لە میراتی نەتەوەییمان. بۆ ماوەی چەندین مانگە فەرەنسا گەڕاوم و لەگەڵ خەڵکی کۆبوومەتەوە. ئەوان ترسیان لە دوو شتە: ترس لە داڕووخانێکی گەورە و هەژارکردنی خەڵکی فەرەنسا، لەنێوچوونی هێزەکەمان و داڕووخانی سیستەمی قوتابخانەمان؛ ترسی جێگۆڕکێی گەورەی بەئیسلامکردنی فەرەنسا، کۆچبەری و ناسەقامگیریی هەمیشەیی".  لە دوای لێشاوی کۆچبەریی ساڵی ٢٠١٥ ملیۆنان کۆچبەر لە رۆژهەڵاتی نێوەڕاست و وڵاتە ئیسلامییەکانەوە روویان لە ئەوروپا کرد و فەرەنساش بێبەش نەبوو لە لێشاوەکە.  بەگوێرەی ئامارەکانی فەرەنسا، تاوەکو ساڵی ٢٠٢٠ نزیکەی شەش ملیۆن و ٨٠٠ هەزار کۆچبەر لە فەرەنسادا هەبوون کە ١٠.٢ % ی کۆی دانیشتووانە ٦٧ ملیۆنییەکەی فەقەنسا پێکدێنن. هاوکات، موسڵمانان ٧ - ٩ % دانیشتووانی فەقەنسا پێکدەهێنن.