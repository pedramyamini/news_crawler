لە راگەیێندراوێکدا کە لەلایەن وەزارەتی ناوخۆی تونسەوە بڵاوکراوەتەوە، باس لەوەکراوە لەلایەن یەکەکانی ئاسایشی کەنار دەریای ویلایەتی سەفاقسەوە، ٩٠ کۆچبەر دەستگیرکراون کە یەکێکیان هاووڵاتیی تونسە و ئەوانی دیکە هاووڵاتیی ئەفریقین و رێکاری یاساییان بەرامبەر گیراوەتەبەر.  لە راگەیێندراوەکەدا هاتووە، لە ناوچەی نەبیل لە باکووری رۆژهەڵاتی تونس، سێ کەس و لە شاری مەدەنین لە باشووری تونس، هەشت کەسی دیکە بە هەمان هۆکار دەستگیرکراون.  وڵاتانی وەک تونس و لیبیا لە باکووری ئەفریقیا بە رێڕەوی کۆچبەرانی نایاسایی دادەنرێن کە دەیانەوێت لە رێگەی دەریای ناوەڕاستەوە بگەنە ئەوروپا.  ئیتاڵیا، فەرەنسا و ئیسپانیا دەکەونە باکووری تونس و دەریای نێوەڕاست ئەو وڵاتانە بە تونسەوە دەبەستێتەوە.  ساڵانە هەزاران کۆچبەر بەمەبەستی دەستەبەرکردنی ژیانێکی باشتر و گەیشتن بە ئەوروپا، لە ئەفریقیاوە دەچنە دەریای ناوەڕاست.  لە کاتێکدا ژمارەیەک لەو کۆچبەرانە دەتوانن بگەنە ئەوروپا، بەشێکیشیان لە دەریادا، ژێرئاو دەکەون و دەخنکێن.