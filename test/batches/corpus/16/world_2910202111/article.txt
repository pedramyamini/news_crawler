لەگەڵ رۆژانە بەرزبوونەوەی ژمارەی تووشبووانی کۆرۆنا لە مۆسکۆ و شارەکانی دیکەی رووسیا، سەرۆکایەتیی شارەوانیی مۆسکۆ رێنوێنیی نوێی دەرکردووە و تێیدا پشووی فەرمیی ناچاریی بە پێدانی مووچە بۆ ماوەی ١١ رۆژ راگەیاندووە کە لە رۆژی ٢٨ - ١٠ - ٢٠٢١ ـەوە دەستپێدەکات.  بڕیارە لە رۆژی شەممە ٣٠ - ١٠ - ٢٠٢١ دا، ئەو رێنوێنییە لە سەرانسەری رووسیا جێبەجێ بکرێت و تاوەکو رۆژی ٠٧ - ١١ - ٢٠٢١ بەردەوام دەبێت.  دەرکردنی رێنوێنییە نوێکان لەدوای ئەوە هات رۆژی پێنجشەممە ٢٨ - ١٠ - ٢٠٢١ سەرووی ٤٠ هەزار کەس تووشی کۆرۆنا بوون، لەنێویاندا نزیکەی هەزار و ٢٠٠ کەس گیانیان لەدەستدا، ئەوەش لە ماوەی شەش مانگی رابردوودا بە بەرزترین رێژەی تووشبوون بە کۆرۆنا دادەنرێت.  بەگوێرەی رێنوێنییە نوێکان، کارمەندان بە شێوەی ئۆنڵاین کارەکانیان ئەنجامدەدەن و سەرجەم رێستۆرانت، قاوەخانە، فرۆشگەی جلوبەرگ، یانەی وەرزش، کتێبخانە و چەندین دامەزراوەی دیکە دادەخرێن و رێستۆرانتەکان تەنیا دەتوانن بە شێوەی دیلیڤەری کار بکەن.  رێنوێنییەکان خزمەتگوزارییە تەندروستییەکانیش دەگرێتەوە و تێیدا کاری پەرستاران و ناردنی ئۆتۆمبێلی فریاکەوتن تەنیا بۆ بارودۆخە نائاساییە مەترسیدارەکان دەبێت و قوتابخانەکان دادەخرێن و زانکۆکان تەنیا بە شێوەی ئۆنڵاین دەخوێنن.  تاوەکو ئێستا لە رووسیا نزیکەی هەشت ملیۆن و ٤٠٠ هەزار تووشبووی کۆرۆنا دەستنیشانکراون، لەو ژمارەیەش سەرووی ٢٣٥ هەزار کەس گیانیان لەدەستداوە و نزیکەی حەوت ملیۆن و ٢٨٠ هەزار کەسیش چاکبوونەتەوە.