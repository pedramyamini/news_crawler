ئەمڕۆ پێنجشەممە ٤ - ١١ - ٢٠٢١ مەولوود چاوشئۆغلو، وەزیری دەرەوەی تورکیا لەگەڵ ئەندامانی لیژنەی پلاندانان و بودجەی پەرلەمانی وڵاتەکەی بۆ قسەکردن لەبارەی بودجەی ساڵی ٢٠٢٢ی وەزارەتەکەی کۆبووەوە.   وەزیری دەرەوەی تورکیا لەبارەی پەیوەندییەکانی حکومەتی وڵاتەکەی و ئیدارەی بایدن قسەی کرد و رایگەیاند، کۆبوونەوەکەی چەند رۆژێک پێش ئێستای نێوان رەجەب تەیب ئەردۆغان، سەرۆککۆماری تورکیا و جۆ بایدن، سەرۆکی ئەمریکا ئەرێنی بووە.   مەولوود چاوشئۆغلو ئاماژەی بەوەکرد، ئەمریکا و تورکیا ئەندامی ناتۆن، بەڵام یارمەتیدانی "پەکەکە و یەپەگە" لە لایەن ئەمریکاوە، رێگەدان بە مانەوەی فەتحوڵڵا گولەن، سەرۆکی بزووتنەوەی خزمەت لەنێو وڵاتەکەی و ئەو هەڵوێستەی واشنتن لەبارەی کڕینی سیستەمی دژەمووشەکی ئێس ٤٠٠ هەیەتی لەگەڵ هاوپەیمانییەتیدا یەکناگرێتەوە و گوتیشی: "سەرۆکەکەمان لە کۆبوونەوەکەدا بە روونی جەختی لەو خاڵانە کردەوە. گرووپێکی هاوبەش بۆ تاوتوێکردن و چارەسەری ئەم پرسانە پێکدەهێنین. پێشتر ئێمە پێشنیازێکی لەو جۆرەمان بۆ ئەمریکا کرد و ئێستاش ئەو پێشنیازە لە لایەن ئەمریکاوە و بایدنەوە کراوە".   رۆژی یەکشەممە ٣١ - ١٠ - ٢٠٢١ جۆ بایدن، سەرۆکی ئەمریکا و رەجەب تەیب ئەردۆغان، سەرۆککۆماری تورکیا لە رۆما کۆبوونەوە و قسەیان لەسەر پەیوەندییەکانی نێوان وڵاتەکانیان و چەند پرسێکی دیکە کرد.   کۆشکی سپی هەمان رۆژ لەبارەی کۆبوونەوەکە بڵاویکردەوە، بایدن بە ئەردۆغانی گوتووە کە "ئەمریکا خوازیاری پاراستنی پەیوەندیی بەرهەمدار و هەروەها فراوانکردنی هاوئاهەنگییەکانە لەگەڵ تورکیا"، سەرۆکی ئەمریکا "جەختی لە نەهێشتنی جیاوازییەکان لەگەڵ تورکیا کردووەتەوە؛ هەردوو سەرکردە تاوتوێی پرۆسەی سیاسیی سووریا، دۆخی رۆژهەڵاتی دەریای نێوەڕاست و لیبیایان کردووە".   هەر بەپێی راگەیێندراوەکە، بایدن "نیگەرانیی خۆی لە کڕینی سیستەمی ئێس ٤٠٠ی رووسی لەلایەن تورکیاوە دەربڕیوە و جەختی لە گرنگیی بەهێزیی دامەزراوە دیموکراسییەکان، رێزگرتن لە مافەکانی مرۆڤ و سەروەریی یاسا کردووەتەوە".   سەرۆککۆماری تورکیاش هەمان رۆژ لەبارەی کۆبوونەوەکە رایگەیاند، یەکێک لە بابەتەکانی دیدارەکەیان هاوکارییەکانی ئەمریکا بۆ هەسەدە بووە. ئەردۆغان رایگەیاند، نیگەرانیی خۆی لەوبارەیەوە بە بایدن راگەیاندووە و گوتوویەتی، یارمەتیدانی هەسەدە لە لایەن واشنتنەوە "زیان بە هاوئاهەنگییەکانی نێوانمان دەگەیێنێت".