رۆژی دووشەممە ٠٨ - ١١ - ٢٠٢١ دەیڤد بیزلی، بەڕێوەبەری جێبەجێکاری پرۆگرامی خۆراکی جیهانی سەر بە نەتەوە یەکگرتووەکان رایگەیاند، لە سەرەتای ئەمساڵدا ژمارەکە ٤٢ ملیۆن کەس بوو، "بەڵام بەهۆی خراپیی ئاسایشی خۆراکەوە سێ ملیۆن کەسی دیکە لە ئەفغانستان لە لێواری برسێتی نزیکبوونەتەوە". ئاژانسەکە هۆکارەکانی بۆ رووبەڕووبوونەوەی چەکداری، گۆڕانی کەشوهەوا و کۆرۆنا گەڕاندەوە.  لەدوای سەردانێکی بۆ ئەفغانستان، بیزلی گوتی، دواهەمین داتا ئەوە نیشاندەدات کە ئێستا زیاتر لە ٤٥ ملیۆن کەس لە جیهاندا لە لێواری برسێتیدا دەژین و گوتیشی، نرخی سووتەمەنی بەرزبووەتەوە، نرخی خۆراک هەڵکشاوە و پەینی کیمیاییش گران بووە و هەموو ئەوانەش لە هەندێک وڵات قەیرانی درێژخایەن دروستدەکەن.  بەگوێرەی پرۆگرامی خۆراکی جیهانی، ئەو خێزانانەی رووبەڕووی برسێتی دەبنەوە زۆرجار بڕیاری ناچاری دەدەن، بۆ نموونە "کچان لە تەمەنێکی بچووکدا بە شوو دەدەن، منداڵەکانیان لە قوتابخانە دەردەهێنن و بۆ خواردنیش کوللە و کاکتەس و گەڵای دار دەخۆن. تەنانەت بەشێک لە خەڵکی ئەفغانستان منداڵەکانیان دەفرۆشن بۆئەوەی خواردنی پێبکڕن".  یەکێک لەو وڵاتانەی دۆخێکی زۆر خراپی هەیە بریتییە لە سووریا. ئاژانسەکەی سەر بە نەتەوە یەکگرتووەکان دەڵێت، بارودۆخی ئەو وڵاتە لە هەموو کاتێکی دیکەی ١٠ ساڵی رابردوو خراپترە و " ١٢.٤ ملیۆن کەس لە خەڵکی ئەو وڵاتە نازانن چ کاتێک ژەمە خواردنێکی دیکەیان دەستدەکەوێت".  ئاژانسەکە دەشڵێت، هەریەکە لە ئەسیوپیا، هایتی، سۆماڵ، ئەنگۆلا، کینیا و بوروندی رووبەڕووی برسێتی بوونەتەوە.