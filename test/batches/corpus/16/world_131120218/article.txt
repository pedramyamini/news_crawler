رۆژی هەینی، ١٢ - ١١ - ٢٠٢١، ستیڤ بانۆن، یەکێک لە گەورە ستراتیژدانەرانی نێو کۆشکی سپی ئەمریکا لە سەردەمی ئیدارەی ترەمپ لەلایەن دادگەیەکی فیدراڵییەوە بە "پەکخستنی" دەسەڵاتەکانی کۆنگرێس لە ئەنجامدانی لێکۆڵینەوەکانی سەبارەت بە هێرشەکانی رۆژی ٦ - ١ - ٢٠٢١، تۆمەتبار کرا.  بانۆن کە هاوکات گەورە راوێژکاری ترەمپ بووە، رووبەڕووی دوو تۆمەتکراوەتەوە لە ئامادەنەبوون لەبەردەم کۆنگرێس بۆ شایەتیدان لەسەر رووداوەکان و تۆمەتی دووەمیش رەتکردنەوەی داوایەکی کۆنگرێس بە خستنەڕووی بەڵگەکانی لەبەردەم لیژنەی لێکۆڵینەوەکانی نێو ئەنجوومەنی نوێنەرانی ئەمریکا کە چەند هەفتەیەکە سەرقاڵی لێکۆڵینەوەیە لە هێرشەکانی سەرەتای ئەمساڵی سەر کۆنگرێس.  لە ناوەڕاستی مانگی تشرینی یەکەمی ئەمساڵ، بانۆن داوایەکی لیژنەی لیکۆڵینەوەکانی ئەنجوومەنی نوێنەرانی رەتکردەوە و رایگەیاند سەرۆکانی پێشووی ئەمریکا پارێزبەندییان هەیە و ئەو پارێزبەندییەش ماف دەداتە ئەو کە راوێژکاری سەرۆکی پێشووی ئەمریکا بووە بەوەی کە هەرچی بەڵگە و گفتوگۆی گرنگ و نهێنی هەن ئاشکرا نەکات. وەڵامەکەی بانۆن لەلایەن لیژنەی لێکۆڵەری سەر بە ئەنجوومەنی نوێنەران رەتکرایەوە کە رایگەیاند پارێزبەندی سەرۆکەکان تەنیا لە کاتی بوونیان لە دەسەڵات کاری پێدەکرێت و ترەمپ چی دیکە سەرۆکی ئەمریکا نییە.  بێنی تۆمسن، سەرۆکی لیژنەی لێکۆڵینەوەکان کە سەر بە پارتی دیموکراتە رایگەیاند، "تۆمەتبارکردنی بانۆن بە دوو تۆمەت پەیامێکی روونە بۆ هەموو ئەوانەی پێیانوایە دەتوانن لیژنەی ئەنجوومەنی نوێنەرانی ئەمریکا و لێکۆڵینەوەکانی پەکبخەن بەوەی کە هیچ کەس لە سەرووی یاساوە نییە".  ستیڤ بانۆن بە یەکێک لە کەسایەتییە نزیکەکانی ترەمپ  و نهێنی هەڵگری ئەو دادەنرێت کە رۆڵێکی گەورەی لە سەرخستنی هەڵمەتی هەڵبژاردنەکەی لە ٢٠١٦ دا گێڕاوە. ئەوەش بە گرتنەبەری "بانگەشەی پۆپۆلیستی" کە بووە هۆی کۆکردنەوەی دەنگی زۆربەی ئەمریکییە سپی پێست و ناڕازی و گرووپە کۆنسەرڤاتیڤە راستڕەوەکان.  هەرچەندە بانۆن لە رۆژی هێرشکردنەسەر کۆنگرێس لە ٦ - ١ - ٢٠٢١ دا هیچ پۆستێكی فەرمی نەبووە، بەڵام بەگوێرەی زانیارییەکانی لیژنەی لێکۆڵەری ئەنجوومەنی نوێنەران، بانۆن ئەندامی "شانەی قەیرانەکان" بووە کە لەلایەن گەورە راوێژکارانی ترەمپەوە رابەرایەتی دەکرا و لە رۆژی هێرشەکە لە نێو هۆتێلێکی پێنج ئەستێرەیی نزیک لە بارەگای کۆنگرێس کۆبوونەوەیان ئەنجامداوە و کۆبوونەوەکەش تاوەکو دوای هێرشەکانیش بەردەوامبووە. لیژنەکە هەروەها پێیوایە بانۆن بەر لە چەند رۆژێک لە هێرشەکە، لەگەڵ ترەمپ "باسی رێکخستنی" خۆپیشاندانێکیان بۆ بەردەم بارەگای کۆنگرێس کردووە.  سەلماندنی دەستێکەڵکردنی بانۆن لەو دۆسێیانە کاتێكی زۆری پێویستە و پێشبینی دەکرێت چەند ساڵێک بخایێنێت و لە ئەگەری سەرکەوتنی کۆمارییەکان لە هەڵبژاردنەکانی کۆنگرێس لە تشرینی دووەمی ٢٠٢٢ و بردنەوەی زۆرینەی کورسییەکانی ئەنجوومەنی پیران، ئەوا لێکۆڵینەوەکان شکستدەهێنن و هەڵدەوەشێندرێنەوە چونکە سەرجەم لێکۆڵینەوەکان پێویستیان بە پەسندکردنی زۆرینەی ئەندامانی ئەنجوومەنی پیران هەیە.  بەڵام سەبارەت بە هەردوو تۆمەتەکانی تایبەت بە "ئامادەنەبوون لەبەردەم کۆنگرێس بۆ شایەتیدان لەسەر رووداوەکان" و "رەتکردنەوەی داوایەکی کۆنگرێس بە خستنەڕووی بەڵگەکانی لەبەردەم لیژنەی لێکۆڵینەوەکانی نێو ئەنجوومەنی نوێنەران"، لە ئەگەری سەلماندنیاندا لەنێوان یەک مانگ تاوەکو یەک ساڵ بۆ هەر تۆمەتێك زیندانی دەکرێت.