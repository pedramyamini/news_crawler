فلیپۆ گراندی، کۆمیسیاری باڵای رێکخراوی UNHCR لە پەرلەمانی ئەوروپا گوتارێکی پێشکێشکرد و تێیدا ئاماژەی بەوەکرد لەگەڵ رێکخراوی کۆچبەریی نێودەوڵەتی داوادەکەن چارەسەرێکی بەپەلە بۆ ئەو خەڵکە هەڕەشەلەسەرەی سەر سنوور بدۆزرێتەوە.  گراندی جەختی کردەوە تەلبەندکردن و پەرژینکردنی سنوورەکان لە دژی کۆچبەران، مامەڵەی تووند لەگەڵیان، هیچ پاساوێک هەڵناگرێت. ئەو گوتی: "نابێ لێبگەڕێین لە نێو ئاوەکاندا بخنکێن یاخود فڕێبدرێنە نێو رووبارەکان یان ئەشکەنجە بدرێن".  ئەو بەرپرسەی نەتەوە یەکگرتووەکان داوایکرد دەستبەجێ یارمەتی مرۆیی بگەیێندرێتە ئەو کۆچبەرانە، هیچ بەربەستێک لەبەردەم گەیاندنی یارمەتییە مرۆییەکان دروستنەکرێت.  بەگوێرەی ئامارە فەرمییەکان، لە سەرەتای ئەمساڵەوە، زیاتر لە چوار هەزار و ١٠٠ کۆچبەر لە بیلاڕووسەوە چوونەتە لیتوانیا، کە بەشی هەرە زۆریان خەڵکی هەرێمی کوردستان و عێراق بوون.   دوای تووندکردنی سنوورەکانی لیتوانیا، لە مانگی ئابەوە، نزیکەی ٢٦ هەزار کۆچبەری نایاسایی هەوڵیانداوە بچنە پۆڵەندا. سەرکردەکانی یەکێتیی ئەوروپا دەڵێن، هۆکاری دروستبوونی لێشاوی کۆچبەران سیاسییە و لەلایەن بێلاڕووسەوە ئاراستەدەکرێت.