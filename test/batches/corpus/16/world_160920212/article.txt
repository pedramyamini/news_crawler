نووسینگەی سەرۆکوەزیرانی بەریتانیا رایگەیاند، جۆنسن تیمێکی بەهێز و یەکگرتوو پێکدەهێنێت بۆ دووبارە خۆڕێکخستنەوە بۆ قۆناخی دوای کۆرۆنا.  یەکێک لەو گۆڕانکارییە گەورانەی لە کابینەی نوێی حکومەتی بەریتانیا کراوە، گۆڕینی دۆمێنیک راب، وەزیری دەرەوەی ئەو وڵاتەیە کە لیز ترەس شوێنەکەی گرتووەتەوە. دۆمێنیک یاریدەدەرێکی گەرەوی بۆریس جۆنسن بوو، بەتایبەتی ئەو کاتانەی کە سەرۆکوەزیرانی بەریتانیا تووشی کۆرۆنا بوو، بەڵام کەوتە ژێر رەخنەی زۆرەوە کاتێک لە یۆنان رۆژانی پشووی خۆی بەسەردەبرد و درەنگ گەڕایەوە بۆ وڵاتەکەی؛ ئەو کاتە ئەفغانستان کەوتە ژێر دەستی تاڵیبان.  ترەس یەکێکە لە بەرپرسە کاریگەرەکانی ناو پارتی پارێزگارخوازانی بەریتانیا، بەو پێیەی لە پۆستی پێشوویدا کە وەزیری بازرگانیی نێودەوڵەتیی بەریتانیا بوو، سەرکەوتوو بوو لە بەدەستهێنانی رێککەوتنی بازرگانی لەگەڵ ئوسترالیا و ژاپۆن دوای جیابوونەوەی بەریتانیا لە یەکێتیی ئەوروپا. ترەس بەرپرسی بۆردی بازرگانیی بەریتانیاش بوو، کە بەهۆی لێهاتوویی لە کارەکەیدا بەردەوام ستایش کراوە.  لیز ترەس، وەزیری دەرەوەی نوێی بەریتانیا رایگەیاند، "سەرۆکوەزیران تیمێکی بەهێز و یەکگرتووی پێکهێناوە، کە کار بۆ بەریتانیا و بۆ جێبەجێکردنی کارە هەرە لەپێشینەکانی خەڵکی بەریتانیا دەکات. زۆر خۆشحاڵم پۆستی وەزیری دەرەوەم پێ سپێردراوە بۆئەوەی رووخسارێکی بەهێزی نێودەوڵەتی لە بەریتانیا پیشانبدەم، بەو پێیەی دەبمە نوێنەری هەموو خەڵکی بەریتانیا لە هەموو شوێنێک".  یەکێکی دیکە لە گۆڕانکارییەکانی ناو کابینەی بەریتانیا، گۆڕینی گاڤین ویلیامسن، وەزیری پەروەردە بوو کە نازم زەهاوی، کەسایەتیی سیاسیی بەریتانی و بە رەچەڵەک کورد شوێنەکەی گرتەوە. گاڤین رەخنەی زۆری لێگیرا کە لە کاتی تەشەنەکردنی ڤایرۆسی کۆرۆنا قوتابخانەکانی بۆ ماوەیەکی دوورودرێژ داخست.  جگە لە وەزیرانی دەرەوەو  پەروەردە، وەزیرانی داد و نیشتەجێبوونی بەریتانیاش لە پۆستەکانیان لادران.  گۆڕینی کابینەی بەریتانیا بە ماوەیەکی کەم دێت لە بڕیارەی بەرزکردنەوەی باج لەلایەن سەرۆکوەزیرانی بەریتانیا بۆ پارەدارکردن و باشترکردنی خزمەتگوزارییە تەندروستییەکان و دەستەبەری کۆمەڵایەتی.  بۆریس جۆنسن بەنیازە لە رێگەی بەرزکردنەوەی باج بە رێژەی ١.٢٥ % بەسەر فەرمانبەران و کارمەندان، ٥٠ ملیار دۆلار داهاتی زیاتر کۆبکاتەوە بۆ پێشخستنی کەرتی تەندروستیی وڵاتەکەی. ئەمەش لە کاتێکدایە، پێشتر بەڵینی دابوو باج لەسەر داهاتی تاکە کەس بەرزنەکاتەوە، لەبەر ئەوەش رووبەڕووی رەخنەی هەندێک لە ئەندامی پارتەکەی بووەوە.