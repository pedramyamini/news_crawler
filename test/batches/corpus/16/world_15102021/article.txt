هەفتەی رابردوو، هەرسێ لایەن رێککەوتن هاوپەیمانییەک بۆ پێکهێنانی حکومەتی نوێی ئەڵمانیا پێکبهێنن؛ ئێستا بەشێکی سەرەکی گفتوگۆکانی ئەو سێ لایەنە لەسەر دابەشکردنی پۆستەکانە.  ئۆڵاف شوڵز، بەربژێری سۆسیالدیموکراتەکان بۆ بوون بە راوێژکاری ئەڵمانیا دەڵێت، وڵاتەکەی بەر لە کریسمس دەبێتە خاوەنی حکومەتێکی نوێ. پارتەکەشی دەڵێت، ئەنجامی باشیان لە گفتوگۆکان دەستخستووە.  لارس کلینگبێڵ، سکرتێری گشتیی پارتی سۆسیال دیموکرات گوتی: "لەم کۆبوونەوانەدا، هەموو بابەتە پەیوەندیدارەکانمان باسکردن. بەیەکەوە پلانمان داڕشتووە. بە بۆچوونی من ئەنجامی باشمان دەستکەوتووە. پێموایە کە هێشتا رێگەیەکی درێژمان لەپێشە و یەک دوو ئاڵنگاری لەپێشمان دەبن. بەڵام دەتوانین بەیەکەوە بەسەر ئەو ئاڵنگاریانەدا سەربکەوین، کە بەرۆکی هەموومانی گرتووە. "    هەرچی سەوزەکانە، خۆیان یەکلایی کردووەتەوە، کە لەگەڵ سۆسیال دیموکراتدا بن و داواشیان لە پارتی دیموکراتی ئازاد کردووە، کە بەشداری لە هاوپەیمانییەتییەکە بکەن.  مایکڵ کێڵنەر، سکرتێری گشتیی پارتی سەوز رایگەیاند: "خاڵە هاوبەشەکان زیادیانکردووە و خاڵە ناکۆکەکانمان کەمیانکردووە. بەڵام هێشتا هەندێک شت هەن تاوەکو چارەسەر بکرێن و روونبکرێنەوە. ئێمە لەسەر ئەنجامەکان دەوەستین و ئامادەکاری بۆ کۆبوونەوەی گەورەتر لە رۆژی هەینی لێرە دەکەین، بۆ ئەوەی بتوانین بەشێوەیەکی خێرا بەرەو پێشەوە بچین. "  پارتی دیموکراتی ئازادیش رایدەگەیێنێت کە گفتوگۆکان لەگەڵ پارتی سۆسیال دیموکرات و سەوزەکان بە باشی بەڕێوەچوون و دەشڵێت، هەڵسەنگاندن بۆ ئەم گەڕەی گفتوگۆکان دەکەن و گرنگ ئەوەیە ئەوەی لە کۆبوونەوەکاندا باس دەکرێت جێبەجێ بکرێت، کە دەبێتە بناخەی بڕیاردانیان.  ئەوەی دەمێنێتەوە، پارتی کریستیان دیموکراتە. هەموو ئاماژەکان بۆ ئەوە دەچن لە دوای ١٦ ساڵ لە پاراستنی پۆستی راوێژکاریی ئەڵمانیا، ئەمجارە ببنە ئۆپۆزیسیۆن.