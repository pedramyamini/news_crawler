بە گوێرەی رۆژنامەی نیویۆرک تایمز، رۆژی هەینی ١٠ - ٩ - ٢٠٢١ دادوەرێکی تایبەتی دۆسیەی هێزەکانی مارێنزی ئەمریکی داوای لە تیمی پزیشکیی زیندانەکە کردووە کە راپۆرتێکی بەپەلە لەسەر رەوشی ئەو زیندانییە عێراقیە ئامادەبکەن.   عەبدولهادی عێراقی کە تەمەنی ٦٠ ساڵە، لە رۆژی چوارشەممەوە قاچەکانی سڕ بوون و توانای جووڵاندنیانی نەماوە. زیندانییەکە ماوەیەک بوو تووشی رەقبوونی بڕبڕەی پشت ببوو.   ئێستا، لە کۆی ئەو ٣٩ کەسەی لە گوانتانامۆدا بەندکراون، عەبدولهادی عێراقی لە هەمووان پەککەوتووترە.   نیویۆرک تایمز باس لەوە دەکات، لە ساڵانی رابردوودا تیمە پزیشکییەکانی بنکەی سەربازی گوانتانامۆ، ژمارەیەک نەشتەرگەرییان بۆ بڕبڕەی پشتی ئەو زیندانییە کردووە.  سوزان هێنسلەر، پارێزەری بەندکراوەکە دەڵێت، "ئەو چیدیکە ناتوانێت قاچەکانی بەکاربهێنێت و تەنانەت بە دارشەقیش ناتوانێت بڕاوت. "  وردەکارییەکانی رەوشی تەندروستیی عەبدولهادی عێراقی رۆژی هەینی لە دانیشتنێکی پێش دەستپێکردنی پرۆسەی دادگاییکردنی پێنج تۆمەتباری هێرشەکانی ١١ی سێپتێمبەر ئاشکراکران.   هیچ یەک لەو پێنج تۆمەتبارە لە دادگە ئامادە نەبوون. پارێزەری یەکێکیان بە دادوەری دادگەکەی گوتووە، بریکارەکەی کە ناوی عەممار بەلووچییە، شەوەکە هەمووی بەخەبەر بووە بۆئەوەی یارمەتی عەبدولهادی عێراقی بدات.   پارێزەرەکە باسی لەوە کردووە کە عەبدولهادی عێراقی رەتیکردووەتەوە ژنە پەرستارێک چاودێری بکات، بۆیە زیندانیەکانی دیکە هاوکاری دەکەن.   هاوکات پارێزەرێکی دیکە باسی لەوە کردووە کە عەبدولهادی "لە رەوشێکی تەندروستیی خراپتردایە" لەوەی کە باسی لێوەدەکرێت.   عەبدولهادی عێراقی کە ناوی راستەقینەی نەشوان تامرە، تۆمەتبارە بە سەرکردایەتیکردنی هێزەکانی قاعیدە و تاڵیبان لە ئەفغانستان کە ئەمریکا دەڵێت، لە ساڵانی ٢٠٠٣ و ٢٠٠٤ "تاوانی جەنگ"یان دژی هێزە ئەمریکیەکان لە ئەفغانستان ئەنجامداوە.  ئەگەر تۆمەتەکەی بەسەردا ساخبێتەوە، تا کۆتایی ژیانی لە بەندینخانە دەمێنێتەوە. ساڵی ٢٠٠٦ لە تورکیا لە لایەن ئاژانسی هەواڵگریی ناوەندیی ئەمریکا ناسراو بە سی ئای ئەی دەستگیرکرا و بە "دەستگیرکراوێکی بەنرخ" پۆلێنکرا؛ ساڵی دواتر گوێزرایەوە گوانتانامۆ.   پارێزەرەکانی عەبدولهادی عێراقی دەڵێن، تەنانەت پێش دەستگیرکردنیشی، کێشەی لە بڕبڕەی پشتیدا هەبووە.   ساڵی ٢٠١٧، پاسەوانەکان بینیبوویان کە لەنێو ژووری زیندانەکەیدا تووشی میزبەربوونی خۆنەویستانە بووە و لەو کاتەوە پشت ئێشەکەی تووندتربوو.   ئەوکات پێنتاگۆن تیمێکی تایبەت بە نەشتەرگەریی دەماری ناردە گوانتنامۆ و لە ماوەی ٩ مانگدا ٥ نەشتەرگەرییان بۆ بڕبڕەی پشتییان کرد.   ئێستا زیندانییە پەککەوتووەکە بە کورسییەکی تایەدار و دارشەقە لە نێو گرتووخانەکە هاتووچۆی پێدەکرێت؛ بۆ دادگاییکردنیشی، بە کورسیێکی پزیشکیی تایبەت بە ساڵاچووان دەبردرێتە دادگە.  هەروەها لە نێو ژووری دادگاییکردنەکەدا، پاسەوانەکان قەرەوێلەیەکی پزیشکیان داناوە بۆئەوەی هەرکاتێک لە ژێر کاریگەری دەرمانی ئازارشکێندا خەوی لێکەوت، لەسەری بخەوێت.  دۆسیەی بەندکراوە عێراقیەکە ئاستەنگەکانی بەردەم وەزارەتی بەرگریی ئەمریکا بۆ دادگاییکردنی بەندکراوە بەساڵداچووەکانی گوانتانامۆ بەرجەستە دەکات.   کاتێک کە سەرباز و کارمەندانی دیکەی گرتووخانەی گوانتانامۆ پێویستیان بە چارەسەری پزیشکییە، دەنێردرێنە نەخۆشخانەکانی نێو ئەمریکا، بەڵام ئەو بژاردەیە بۆ بەندکراوەکان بەردەست نییە، بۆیە پێنتاگۆن ناچاربووە کە پزیشکی پسپۆڕ و پێداویستیی پزیشکیی پێشکەوتوو بگوازێتەوە گرتووخانەکە، چونکە یاسای ئەمریکا رێگەنادات بە هیچ شێوەیەک هیچ یەک لەو زیندانیانە بگوازرێنەوە بۆ ئەمریکا، نە بۆ دادگاییکردن، نە بۆ زیندانیکردن و نە بۆ وەرگرتنی چارەسەری بەپەلە.   لەژێر سایەی پەیماننامەی جنێڤدا، پێویستە لەسەر ئەمریکا چارەسەری پزیشکی بۆ "دەستگیرکراوانی جەنگ" دابین بکات. فەرماندەکانی بنکەی سەربازی گوانتانامۆ لە رابردوودا بەردەوام باسیان لەوە کردووە کە ئەو چاودێرییە تەندروستییەی لە زیندانەکەا پێشکێش دەکرێت، هاوشێوەی ئەوەیە کە پێشکێش بە سەربازانی ئەمریکا دەکرێت.   بەڵام پارێزەرەکەی عەبدولهادی عێراقی، رۆژی پێنجشەممە رایگەیاند، بە بریکارەکەی گوتراوە، "چارەسەری پزیشکیی تایبەت تا چەندین هەفتەی دیکە بەردەست نابێت. "  ساڵی ١٩٠٣، ئەمریکا زەوی لە کوبا بەکرێ گرت و بنکەی ئاسمانیی گوانتامۆی دامەزراند. ساڵی ٢٠٠٢، گرتووخانەکەی تێدا کردەوە بۆ زیندانیکردنی ئەو کەسانەی کە ئەمریکا بە ئەنجامدانی هێرشەکانی یازدەی سپتێمبەر تۆمەتباریان دەکات. لەو کاتەوە، ژمارەیەک ئەندامی قاعيدە و بزووتنەوەی تاڵیبانی تێدا بەندکراون.