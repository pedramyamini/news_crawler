خشتەی کاتی سەرەکیی کۆبوونەوەکانی گۆڕانی کەشوهەوا لەنێوان رۆژانی ٣١ - ١٠ - ٢٠٢١ تاوەکو ١٢ - ١١ - ٢٠٢١ دانرابوو، بەڵام دوایین رۆژی کۆنفرانسەکە کە هەینی ١٢ - ١١ - ٢٠٢١ بوو، وادەی کۆنفرانسەکە یەک رۆژ درێژکرایەوە و بڕیارە ئەمڕۆ شەممە، ١٣ - ١١ - ٢٠٢١ دوایین رۆژی بێت و چاوەڕێش دەکرێت وڵاتانی بەشداربوو رێککەوتنی کۆتاییان رابگەیێنن.  زیاتر لە ١٠٠ وڵاتی بەشداربووی کۆنفرانسی گلاسگۆ تایبەت بە کەشوهەوا نزیکن لە رێککەوتن لەبارەی کەمکردنەوەی دەردانی گازە زیانبەخشەکان و سەرچاوەکانی نێو کۆنفرانسەکەش باس لەوە دەکەن، هۆکاری درێژکردنی ماوەی گفتوگۆکان بۆ زیاتر نزیککردنەوەی بیروبۆچوونەکانە سەبارەت بە سێ سەرچاوە سەرەکییەکەی گەرمبوونی هەسارەی زەوی کە ئەوانیش نەوت، گاز و خەڵووزن، هەروەها دابینکردنی بڕە پارەی پێویست و میکانیزمی دابەشکردنی هاوکارییە داراییەکان لە وڵاتە ساماندارەکانەوە بۆ هەژارەکان.  زانایان هۆشداریدەدەن لە بەرزبوونەوەی پلەی گەرمای زەوی بە ٢ پلەی سیلیزی بەراورد بە پلەی گەرمای پێش قۆناخی دەستپێکردنی شۆڕشی پیشەسازی کە لە ساڵی ١٧٥٠ لە ئەوروپا بە دیاریکراوی لە بەریتانیا دەستیپێکرد؛ ئەو زانایانە زەنگی مەترسییان لێداوە و دەڵێن، پاراستنی ژیان لەسەر هەسارەی زەوی پێویستی بە هێشتنەوەی پلەی گەرمایە لەئاست ١.٥ پلەی سیلیزی.  دەستەبەرکردنی ئەو ئامانجەش پێویستی بە کەمکردنەوەی دەردانی گازە کاربۆنییەکانە بە رێژەی ٤٥ % تاوەکو ساڵی ٢٠٣٠ و گەیاندنی ئەو رێژەیە بە سفر تاوەکو ساڵی ٢٠٥٠.