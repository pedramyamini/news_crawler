ئەمڕۆ هەینی ١٥ - ١٠ - ٢٠٢١ دەیڤید ئامێس، ئەندامێکی پەرلەمانی بەریتانیا لە کاتی کۆبوونەوەی هەفتانەی لە کەنیسەی بێلفێرس مێسۆدیست لەگەڵ چەند بەرپرسێکی خۆجێیی شارۆچکەی لی لە باشووری رۆژهەڵاتی وڵاتەکە بە چەقۆ هێرشکراوەتە سەری و بریندار کراوە، دواتر هەر لە شوێنی رووداوەکە چارەسەری پزیشکی وەرگرتووە، بەڵام بەهۆی سەختیی برینەکەیەوە گیانی لەدەستدا.  دەیڤید ئامێس تەمەنی ٦٩ ساڵە و لە ساڵی ١٩٨٣ ـەوە پەرلەمانتاری پارتی پارێزگارانە، پارتەکەی بۆریس جۆنسن، سەرۆکوەزیرانی بەریتانیا.  تاوەکو ئێستا ناسنامەی تۆمەتبارەکە بڵاو نەکراوەتەوە و پاڵنەری پشت هێرشەکە دیار نییە، بەڵام بەپێی زانیارییەکانی پۆلیسی بەریتانیا کە لە ماڵپەڕی خۆیان بڵاویانکردووەتەوە، کەسەکە تەمەنی ٢٥ ساڵە.     دەیڤد ئامێس جەختی لەوە دەکردەوە کە دەبێت هەموو کارێک بکرێت بۆ پاراستنی گیانەوەران و هۆکارێکیش بوو بۆئەوەی لە پەرلەمانی بەریتانیا چەندین یاسا بۆ پاراستنی گیانەوەران دەربکرێن.      ئامێس پاڵپشتیکارێکی سەرەکی برێگزیت بوو و دواتریش چەندین جار نیگەرانی خۆی لە هێواش جێبەجێکردنی پڕۆسەکە و چوونە دەرەوەی بەریتانیا لە یەکێتیی ئەوروپا دەربڕی.      ئەوە یەکەمجار نییە کە لە بەریتانیا هێرشدەکرێتە سەر پەرلەمانتارێک، لە حوزەیرانی ٢٠١٦ بە چەقۆ هێرشکرایە سەر جۆ کۆکس و گیانی لەدەستدا، هەروەها پێشتریش لە ساڵی ٢٠١٠ ستیفن تیمس بە چەقۆ هێرشێکرایە سەری، بەڵام رزگاری بوو.  دەیڤد کامیرۆن، سەرۆکوەزیرانی پێشووتری بەریتانیا لە تویتەر رایگەیاند کە هەواڵی زۆر نیگەرانکەریان پێگەیشتووە و "بیرمان لای دەیڤید ئامێس و خێزانەکەیەتی و نزایان بۆ دەکەین".   لەلایەکی دیکەوە، کەیر ستارمەر، سەرکردەی ئۆپۆزیسیۆنی بەریتانیا هەواڵەکەی بە "تۆقێنەر و شۆک ئامێز" ناوبرد.