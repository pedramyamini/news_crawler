زەوییە فیدراڵییەکان ئەو زەوییانەن، کە خاوەنداریەتییان بۆ حکومەتی ئەمریکا دەگەڕێتەوە و  بەگوێرەی بڕگەی ٤ی دەستووری ئەمریکی لەژێر دەسەڵاتی تەواوی کۆنگرێسدان، کە ماف بەو دامەزراوەیە دەدات کڕین و فرۆشتن، کارکردن، گۆڕینی ناو، رێگریکردن لە بەکارهێنانی بۆ کشتوکاڵی یان دەرهێنانی نەوت یان هەر کارێكی دیکەی پێبکات.  سیستەمی سیاسی ئەمریکا سەرمایەدارییە، کە تێیدا حکومەت تەنیا دەزگایەکی جێبەجێکارە و خاوەنی هیچ زەوی و سامانێک نییە، جگە لەو زەوییە فیدراڵییانە سەرجەم خاوەنداریەتییەکان کەسین و بۆ کەرتی تایبەت دەگەڕێنەوە.  دێب هالاند، وەزیری ناوخۆی ئەمریکا رایگەیاند، وەزارەتەکەی بە فەرمانی ئیدارەی بایدن کار بۆ گۆڕینی ناوی هەندێ زەویی فیدراڵی دەکات، کە واتای رەگەزپەرستی دەدەن و "شەرمەزاری" بۆ ئەمریکا دروستدەکەن.  وەزیری ناوخۆی ئەمریکا لە راگەیێندراوێکدا ئاشکرایکرد، هەندێ زەویی فیدراڵی لە ئەمریکا هەن، کە ناوەکانیان ئاماژە بۆ "ناوچە" یان "هۆز" یان "رەگەزێکی دیاریکراو" دەکەن و ئەوەش بۆ مێژوو و پێگەی ئەمریکا جێگەی شەرمەزارییە، گوتیشی گۆڕینی ئەو ناوانە بەو واتایە دێت لە دامەزراوە حکومییەکان و ئاڵوگۆڕکردنی نامەکانی نێوان ویلایەتەکاندا، چیدیکە بەکارنەهێندرێن.  هالاند راشیگەیاند: "لەنێو زمانی بەکارهاتووی رۆژنەمان و لەسەر زەوییە فیدراڵییەکانمان، شوێنێک بۆ زاراوە رەگەزپەرستەکان نییە، دەبێت لەمەولا زەوییە فیدراڵییەکانمان ببنە جێگەی گێڕانی ئاهەنگی نیشتمانی و بەرزنرخاندنی کولتوور و مێژووی باب و باپیرانمان نەک شوێنێک بن بۆ یادکردنەوە و وەبیرهێنانەوەی خەڵک بە سەرکوتکاری".  زۆربەی ئەو ناوانەی کە ئیدارەی بایدن کار  بۆ گۆڕینیان دەکات، ناوی کۆنی "هیندییە سوورەکان"ن، کە بەر لە دۆزینەوەی ئەمریکا و "داگیرکردن"ی لەلایەن کۆچبەرە ئینگلیز، سکۆتلاند، ئیسپانی و نەتەوەکانی دیکەی ئەوروپا، نیشتەجێی ئەو وڵاتە بوون و خاوەنداریێتییان دەکردن.