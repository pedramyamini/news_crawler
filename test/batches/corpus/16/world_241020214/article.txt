سەنگ کیم کە لە مانگی ئایاری ئەمساڵەوە لەلایەن جۆ بایدن، سەرۆکی ئەمریکاوە بە نێردەی وڵاتەکەی بۆ کاروباری کۆریای باکوور دانراوە، داوای لە پیۆنگ یانگ کرد دەست لە تاقیکردنەوە مووشەکییەکان هەڵگرێت کە "ئەنجامی پێچەوانەیان" دەبێت. کیم هیوایشی خواست کۆریای باکوور بە ئەرێنی وەڵامی هەوڵەکانیان بۆ دەستکردنەوە بە گفتوگۆکان بداتەوە.  رۆژی سێشەممە ١٩ - ١٠ - ٢٠٢١، کۆریای باکوور مووشەکێکی نوێی بالیستی لەسەر ژێردەریاییەک تاقیکردەوە و ئەنجوومەنی ئاسایشی نێودەوڵەتی بە ئەنجامدانی کۆبوونەوەیەکی بەپەلە ناچار کرد.  سەنگ کیم، تاقیکردنەوە مووشەکییەکە بە هەراسانکردن ناوبرد و داوای لەو وڵاتەکرد کۆتایی بەو تاقیکردنەوە مووشەکییەکانە بهێنێت کە "جێگەی نیگەرانی ئەمریکا و هاوپەیمانەکانیەتی و ئەنجامی پێچەوانەشیان دەبێت".  لەوەڵامدا گوتەبێژێکی وەزارەتی دەرەوەی کۆریای باکوور رایگەیاند "ئامانج لە ئەنجامدانی تاقیکردنەوە مووشەکییەکە ئەمریکا نەبووە و تەنیا بۆ بەرگریکردن لە وڵات بووە، بۆیە پێویست ناکات ئەمریکا هەست بە نیگەرانی بکات. "  لە سەردەمی ئیدارەی ترەمپدا پەیوەندیی نێوان واشنتن و پیۆنگ یانگ گەیشتە بەرزترین ئاست و سێ کۆبوونەوەی لووتکەیان ئەنجامدا بەبێ ئەوەی بگەنە رێککەوتنێک سەبارەت بە بەرنامە ئەتۆمییەکەی کۆریای باکوور.  جۆ بایدن، سەرۆکی ئەمریکا بەڵێنیدا بە ئەنجامدانی گفتوگۆی دیپلۆماسی، بەڵام هاوکات لەگەڵ گرتنەبەری رێگەیەکی تووندتر لەگەڵ گەڕان بەدوای دەرفەتی زیاتر بۆ پەردان بە گفتوگۆکان لەگەڵ کۆریای باکوور.