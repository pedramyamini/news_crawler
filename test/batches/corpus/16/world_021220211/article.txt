رۆژی پێنجشەممە ٢ - ١٢ - ٢٠٢١ ئاژانسی هاوکاریی مرۆیی سەر بە نەتەوە یەکگرتووەکان راپۆرتێکی دەربارەی بارودۆخی مرۆیی لە جیهاندا بڵاوکردەوە و تێیدا پێشبینی دەکات کە بۆ ساڵی ٢٠٢٢ نزیکەی ٢٧٤ ملیۆن کەس لە سەرتاسەری جیهان پێویستیان بە یارمەتیی بەپەلە دەبێت، کە بە بەراورد بە ساڵی ٢٠٢١ رێژەکە ١٧ % زیاددەکات.  ئەمەش بەگوێرەی راپۆرتەکەی نەتەوە یەکگرتووەکان، واتای ئەوەیە کە لەهەر ٢٩ کەس لە سەرتاسەری جیهاندا، کەسێک پێویستی بە یارمەتیی مرۆیی دەبێت، کە بە بەراورد بە ساڵی ٢٠١٥ رێژەکە ٢٥٠ % زیادیکردووە، ئەوکات بۆ هەر ٩٥ کەس لە جیهاندا کەسێک پێویستی بە یارمەتیی مرۆیی هەبوو.   مارتن گریفیس، سەرۆکی ئاژانسی هاوکاریی مرۆیی سەر بە نەتەوە یەکگرتووەکان دەڵێت: "ژمارەی ئەو کەسانەی یارمەتییان پێویستە، هەرگیز ئەوەندە بەرز نەبووە".   هاوکات، ئاژانسەکانی نەتەوە یەکگرتووەکان و رێکخراوی دیکەی هاوکاریی مرۆیی رایدەگەیێنن، لە ساڵی داهاتوودا، بۆ یارمەتیدانی ١٨٣ ملیۆن کەسی لێقەوماو و کەمدەرامەت لە ٦٣ وڵاتدا ٤١ ملیار دۆلاریان پێویستە، ئەمەش لەکاتیکدایە کە بۆ ساڵی ٢٠٢١ نزیکەی ٣٥ ملیار دۆلاریان پێویست بووە و لە چوار ساڵی رابردوودا رێژەکە چوار ئەوەندە کەمتر بووە.   راپۆرتەکە ئاماژە بە باری ناهەمواری وڵاتانی وەکو ئەفغانستان، ئەسیوپیا و میانمار دەکات، کە بە هۆی شەڕوپێکدادانەوە رووبەڕووی برسێتی و قەیرانی مرۆیی بوونەتەوە.   ئەوەش لە کاتێکدایە کە پێشتر نەتەوە یەکگرتووەکان رایگەیاندبوو، نزیکەی ٢٦ ملیۆن کەس لە ئەسیوپیا، بەهۆی جەنگەوە، پێویستییان بە یارمەتیی مرۆیی هەیە و نزیکەی ٤٠٠ هەزاریان لە لێواری برسێتیدا دەژین.   راپۆرتەکەی نەتەوە یەکگرتووەکان هۆشداری دەدات لەوەی زیاتر لە ٢٤ ملیۆن کەس لە ئەفغانستان، کە دەکاتە ٦٥ % کۆی دانیشتووانەکەی، هاوکاری مرۆییان پێویستە کە لە نیویشیدا، نزیکەی ٩ ملیۆن کەس لە لێواری برسێتیدا دەژین.  بۆ یارمەتیدانیشیان داوای ٤.٥ ملیار دۆلار دەکات.   بەگوێرەی نەتەوە یەکگرتووەکان، ئێستا ٨١١ ملیۆن کەس لە سەرتاسەری جیهاندا ئاسایشی خۆراکیان نییە و رووبەڕووی بەدخۆراکی بوونەتەوە.   هەرچی لە بارەی کاریگەرییەکانی کەشوهەواشەوەیە، نەتەوە یەکگرتووەکان دەڵێت تاوەکو ساڵی ٢٠٥٠ نزیکەی ٢١٦ ملیۆن کەس لەنێو وڵاتەکانیاندا ئاوارە دەبن و نزیکەی ٤٥ ملیۆن کەس لە ٤٣ وڵاتدا رووبەڕووی برسێتی دەبنەوە.