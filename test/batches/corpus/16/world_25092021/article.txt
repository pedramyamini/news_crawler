ئەنگێلا مێرکل، راوێژکاری ئەڵمانیا لەبارەی هەڵبژاردنەوە دەڵێت، "بۆئەوەی ئەڵمانیا بە بەهێزی بمێنێتەوە، دەبێت ئارمین لاشیت ببێتە راوێژکار و پارتەکەشی بەهێزترین پارت بێت".   ئارمین لاشێت، بەربژێری پارتی کریستیان دیموکراتیش دەڵێت، "بۆ ئەڵمانیایەکی باش، ئەوروپایەکی باش و جیهانێکی باشتر، داوای متمانەی ئێوە دەکەم، بۆئەوەی ببمە راوێژکاری داهاتووی کۆماری فیدراڵیی ئەڵمانیا".   لەلایەکی دیکەوە ئولاف شوڵزە، بەربژێری پارتی سۆسیال دیموکرات بۆ بوونە راوێژکاری داهاتووی ئەڵمانیا رکابەری ئارمین لاشیت دەکات. شوڵز رۆژی هەینی لە کۆڵن بانگەشەی کرد و ئەنجامی راپرسییەکانیش لە رۆژانی رابردوودا متمانەی زیاتری پێدا بۆئەوەی بە دڵنیاییەکی زیاترەوە قسە بکات و باسی سەرکەوتن و گۆڕانکاری لە ئەڵمانیادا بکات.  ئولاف شوڵز دەڵێت، "پێویستمان بە دەستپێکێکی نوێیە بۆ ئەڵمانیا؛ پێویستە حکومەت بگۆڕدرێت. پێویستمان بە حکومەتێکە کە سۆسیال دیموکراتەکان سەرۆکایەتی بکەن".   ئانالینا بایربۆک بەربژێری پارتی سەوزە بۆ ئەوەی ببێتە کەسی یەکەمی ئەڵمانیا. ئانالینا لە دوایین رۆژی بانگەشەدا لە دۆسڵدۆرف بوو و هاوشێوەی بانگەشەکانی چەندین رۆژی رابردووی جەختی لە مەترسییەکانی چارەسەرنەکردنی دیاردەی گۆڕانی کەشوهەوا کردەوە.   ئەو بەربژێرەی پارتی سەوز بۆ راوێژکاری ئەڵمانیا دەڵێت، "ئەگەر بمانەوێت خۆشگوزەرانیمان بمێنێتەوە؛ ئەگەر بمانەوێت ئەم دۆخە زۆر باشە بمێنێتەوە، ئەوە کاتی ئەوەیە پیشەسازییەکەمان بە جۆرێک بونیادبنێین کە پشت بە وزەی خاوێن ببەستێت".   لە هەڵبژاردنی رۆژی ٢٦ی ئەم مانگەدا نزیکەی ٦٠.٤ ملیۆن کەسی مافی دەنگدانی هەیە. دوایین راپرسییەکانیش دەریدەخەن، پارتی سۆسیال دیموکرات نزیکەی ٢٥ % ی دەنگەکان، پارتی کریستیان دیموکرات و هاوپەیمانەکەی نزیکەی ٢٣ % ی دەنگەکان و پارتی سەوزیش نزیکەی ١٧ % ی دەنگەکان بەدەستدەهێنن.