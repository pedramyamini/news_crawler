رەین پاڵسین، بەڕێوەبەری نووسینگەی فریاکەوتن لە رێکخراوی فاو رایگەیاند، ملیۆنان گوندنشینی ئەفغانی بۆ دابینکردنی خۆراک و داهاتی رۆژانەیان پشت بە کشتوکاڵ دەبەستن، کشتوکاڵ لە ٢٥ % ی بەرهەمی نەتەوەیی ئەفغانستان و  ٤٥ % ی هێزی کاری ئەو وڵاتە پێکدەهێنێت.  پاڵسین دەڵێت، باشترین رێگە بۆ رێگریکردن لە ئاوارەبوونی ملیۆنان ئەفغانی، هاوکاریکردنی جووتیارانە بۆ مانەوە لە کێڵگەکانیان، راشیگەیاند پێویستە لەکاتی گونجاودا دەستوەربدرێتە نێو کێشەکەوە تاوەکو رێگری لە هەڵکشانی زیاتری قەیرانی مرۆیی لە ئەفغانستان بکرێت.  نەتەوە یەکگرتووەکان هۆشداریداوە تاوەکو کۆتایی ئەمساڵ، نزیکەی لە ٩٧ % ی ئەفغانییەکان رووبەڕووی قەیرانی خۆراک دەبنەوە.   پاڵسین دەڵێت: "بەگوێرەی ئەو ئەزموونەی کە ئێمە لە ئەفغانستان هەمانە، یەک خێزان کە ئاوارە دەبێت لەنێوان ٣ تاوەکو ٥ ساڵی پێویستە تاوەکو هەڵدەستێتەوە سەرپێ. گرنگە ئێمە لەکاتی گونجاودا دەستوەربدەینە نێو ئەو بابەتە تاوەکو رێگری لە ئاوارەبوونی زیاتری خەڵک بکەین. "