منداڵێکی کۆچبەری کورد دەڵێت، "پەنجەکانم کاریان نەدەکرد، چونکە جەنگەڵەکە زۆر سارد بوو. ئەگەر براکەم مردبا، چیم دەکرد؟ رەنگە ئەمشەو لە سەرما مردبا، بەڵام هاتمە ئێرە و ئێستا ژیانم پارێزراوە. نازانم دواتریش چی دەبێت".  بەشێک لە کۆچبەرەکان بێهیوا بوون لەوەی پۆڵەندا سنوورەکەی بەڕوویاندا بکاتەوە، بۆیە ئاماژە بەوە دەکەن، بە ئارەزووی خۆیان دەگەڕێنەوە وڵاتەکانیان.  گفتوگۆی رۆژنامەڤانێک و کۆچبەرێکی باشووری کوردستان:  رۆژنامەڤان: دوای ئەمە چی روودەدات؟  کۆچبەر: نازانم، بەڵام دەگەڕێینەوە وڵاتەکەمان  رۆژنامەڤان: دەگەڕێنەوە عێراق؟  کۆچبەر: بەڵێ من دەگەڕێمەوە ماڵەوە  رۆژنامەڤان: واتە هەموو ئەمانەی ئێرە دەڵێن دەگەڕێینەوە ماڵەوە؟  کۆچبەر: بەڵێ، هەموویان دەگەڕێنەوە  کۆچبەران لە کەمپێکی تایبەت بە کۆچبەران لە بێلاڕووس یارمەتیی پزیشکی و بەشێک لە پێداویستییە سەرەتاییەکانیان بۆ دابینکراوە. کۆچبەرێک دەڵێت، "ئێرە باشە. دارستانەکە زۆر زۆر سارد بوو".  گوتەبێژێکی باڵیۆزخانەی عێراق لە مۆسکۆ بە میدیای رووسیای گوتووە، ٢٠٠ کۆچبەر پەیوەندییان پێوە کردووە و ئامادەیی خۆیان دەربڕیوە ئارەزوومەندانە بگەڕێنەوە عێراق.  کۆچبەرێک ئاماژە بەوە دەکات، "هەموو خەڵکەکە دەگەڕێنەوە عێراق. من دەچمەوە عێراق، چونکە پۆڵەندا سەرئێشەی زۆری هەیە".  هاوکات د. ئەحمەد سەحاف، گوتەبێژی وەزارەتی دەرەوەی عێراق بە تۆڕی میدیایی رووداوی راگەیاند، "ئەوان سەرقاڵی ئامادەکارین بۆ تەواوکردنی رەزامەندی و ئامادەکردنی ئاماری ئەو کۆچبەرانەی لە بێلاڕووسن و ناوی خۆیان تۆمارکردووە. لەم هەفتەیەشدا گەشتەکان بۆ گەڕاندنەوەیان دەستپێدەکەن".