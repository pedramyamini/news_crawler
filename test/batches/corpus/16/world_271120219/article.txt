بەرپرسانی قوبرس رایانگەیاند، هەفتەی داهاتوو پاپای ڤاتیکان سەردانی ئەو وڵاتە دەکات و کارئاسانی دەکات بۆ ئەوەی ژمارەیەک کۆچبەر لەو وڵاتەوە بگوازرێنەوە بۆ رۆمای پایتەختی ئیتاڵیا.  ماریۆس پێلاکانۆس، گوتەبێژی حکومەتی قوبرس بە رۆژنامەڤانانی راگەیاند، پاپا فرانسیس لە دوو تاوەکو ٤ ـی مانگی داهاتوو لەو وڵاتە دەبێت و کاروباری گواستنەوەی ژمارەیەک کۆچبەر بۆ ئیتاڵیا رێکدەخات.   لە ساڵی ٢٠١٣، پاپای ڤاتیکان سێ خێزانی سووریی لە دوورگەی لیسبۆسی یۆنانی گواستنەوە بۆ رۆما. مانگی داهاتوو، دوای سەردانەکەی بۆ قوبرس، سەردانی یۆنانیش دەکات.  پاپا فرانسیس رایگەیاند، "من بیر لەوانە دەکەمەوە کە لە ماوەی ئەم ساڵانەی دواییدا و تاوەکو ئەمڕۆش لە شەڕ و هەژاری هەڵدێن و لەسەر کەنارەکانی کیشوەرەکە یان شوێنەکانی دیکە دەگیرسێنەوە، هەروەها لە بری میواندۆستی، رووبەڕووی دووژمنکاری و تەنانەت فریودانیش دەبنەوە. ئەوان برا و خوشکی ئێمەن. چەند کەس تاوەکو ئێستا لە دەریادا ژیانیان لەدەستداوە؟ ئەمڕۆ دەریاکەمان، دەریای نێوەڕاست، گۆڕستانێکی گەورەیە. "  پێلکانۆس لەبارەی ئەو کارەی پاپا رایگەیاند، "ئەمە کارێکە کە هاوسۆزیی سەرکردەی کەنیسەی کاسۆلیکیی رۆمانی لەگەڵ برا مرۆڤانەماندا دەسەلمێنێت کە لە پێویستیدان. " باسی لەوەشکرد کە "ئەوە دانپێدانانێکیشە بۆ ئەوەی کە قوبرس رووبەڕووی کێشەی زیادبوونی لێشاوی کۆچبەران بووەتەوە. "  قوبرس لە ساڵی ١٩٧٤ ـەوە دابەشکراوە لە ئەنجامی داگیرکردنی باکووری دوورگەکە لە لایەن هێزەکانی تورکیاوە کە ئەوەش لەدوای رێکخستنی کودەتایێک لە قوبرسی یۆنانیدا لە لایەن دەستە سەربازییەکەی ئەسیناوە هات.  ماریۆس پێلاکانۆس جەختیشی لە داواکاریی قوبرس کردەوە کە دەبێت کۆچبەران بە شێوەیەکی "دادپەروەرانەتر بەسەر وڵاتانی ئەندام لە یەکێتیی ئەوروپادا" دابەشبکرێن بۆ ئەوەی "بارگرانییەکە" لەسەر وڵاتانی سنووری پێشەوەی یەکێتییەکە کەمبکرێتەوە.   قوبرس یەکێکە لە ئەندامانی یەکێتیی ئەوروپا و دەڵێت "قەیرانی کۆچبەرانی" هەیە، دەیەوێت پێدانی مافی پەنابەری بەو کەسانەی کە بە نایاسایی دەچنە ئەو وڵاتە هەڵپەسێرێت. دەشڵێت، لەنێو ٢٧ ئەندامەکەی یەکێتیی ئەوروپادا، زۆرترین رێژەی کۆچبەرانی بەراورد بە ژمارەی دانیشتووان وەرگرتووە، لە کاتێکدا کە ژمارەی دانیشتووانی یەک ملیۆن کەسن.  ئەو دوورگەیە هەروەها تورکیا بە دروستکردنی ئەو قەیرانە تۆمەتبار دەکات و دەڵێت، ئەنقەرە رێگەی بە کۆچبەران داوە تاوەکو لە کۆماری تورکیی قوبرسی باکوورەوە بە ئاسانی بپەڕنەوە بۆ نێو خاکی قوبرس.  بە گوێرەی ئامارە فەرمییەکان، لێشاوی کۆچبەران بەرەو قوبرس لەمساڵدا بە رێژەی ٣٨ % زیادبووە بەراورد بە ساڵی رابردوو. پێشتریش قوبرس داوای کردبوو کە بەشێک لە پەناخوازان بگوازرێنەوە بۆ وڵاتانی دیکەی ئەندام لە یەکێتیی ئەوروپا و بەشێکی دیکەش دیپۆرتی وڵاتە بنەڕەتییەکانیان بکرێنەوە.