هەرچەندە لە سیستەمی پەرلەمانیدا، کە بە گشتی پەسندکردنی پۆستە حکومییەکان پێویستیان بە ٥٠ +١ی دەنگی پەرلەمانتارانە، بەڵام سیستەمی پەرلەمانی سوێد جیاوازە و تێیدا بەربژێران پێویستیان بەوەیە ٥٠ +١ی ئەندامانی پەرلەمان واتە زۆرینە لە دژیان دەنگ نەدەن، نەک لە بەرژەوەندییان دەنگ بدەن.  پەرلەمانی سوێد کە بە "ریکسداگ" ناسراوە لە ٣٤٩ کورسی پەرلەمانی پێکهاتووە و سەرۆکی پارتی سۆشیال دیموکرات، کە پارتەکەی ماگدالینا ئاندێرشۆنی تەمەن ٥٤ ساڵە، خاوەن ١٠٠ کورسیی پەرلەمانە و لە دەنگدانی ئەمڕۆدا ١١٧ پەرلەمانتار بە بەڵێ دەنگیان پێدا، لە بەرامبەردا ١٧٤ دەنگی نەخێر، واتە یەک دەنگ کەمتر لە ٥٠+١ی پێویست بۆ دوورخستنەوەی لە پۆستی سەرۆکوەزیران؛ ٥٧ پەرلەمانتاریش دەنگیان نەدا.  لە ٤ - ١١ - ٢٠٢١ ئاندێرشۆن بە سەرۆکی پارتی سۆشیال دیموکراتی فەرمانڕەوا لە شوێنی ستیفان لۆڤین هەڵبژێردرا، کە لە ساڵی ٢٠١٢ وە تاوەکو ٢٠٢١ سەرۆکی ئەو پارتە بوو.  لۆڤین لە تشرینی یەکەمی ٢٠١٤ تاوەکو تشرینی دووەمی ٢٠٢١ دا سەرۆکوەزیرانی سوێد بووە، ئەو مافی هەبوو تاوەکو ئەیلولی ٢٠٢٢ لە پۆستەکەیدا بمێنێتەوە، بەڵام لە چەند هەفتەی رابردوودا دەستی لە کارکێشایەوە و وەک سەرۆکوەزیرانی کاربەڕێکەر لە پۆستەکەی مابووەوە تاوەکو هەڵبژاردنی ئەمڕۆی ئاندێرشۆن.  ئاندێرشۆن، وەزیری دارایی نێو حکومەتەکەی لۆڤین بوو و هەر لە ئێستاوە ئامادەکاری دەکات بۆ هەڵبژاردنەکانی ئەیلوولی ٢٠٢٢.  سەرکەوتنی ئاندێرشۆن لە دەنگدانەکەی ئەمڕۆی پەرلەماندا بە رێککەوتنی ئەو بوو لەگەڵ پارتی چەپی سوێد لەسەر "زیادکردنی مووچەی خانەنشینان" لە بەرامبەر بەدەستهێنانی دەنگی پەرلەمانتارەکانی ئەو پارتە، بەر لەوەش ئاندێرشۆن رەزامەندی هەردوو پارتی "سەوز" و پارتە میانڕەوەکانی نێو پەرلەمانی بەدەستهێنابوو.  بە بوونی ماگدالێنا ئاندێرشۆن بە سەرۆکوەزیران، سوێدیش دەچێتە ریزی وڵاتانی دیکەی ئەسکەندەناڤیا کە لەلایەن ژنانەوە بەڕێوەدەبرێن، لەوانەش، نەرویج، دانیمارک، فنلەند و ئاسلەند.