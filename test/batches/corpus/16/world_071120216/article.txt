رۆژی یەکشەممە ٠٧ - ١١ - ٢٠٢١ وەزارەتی دەرەوەی فەرەنسا راگەیێندراوێکی لەبارەی هێرشەکەی سەر ماڵی مستەفا کازمی، سەرۆکوەزیرانی عێراق و فەرماندەی گشتیی هێزە چەکدارەکانی وڵات بڵاوکردەوە.  لە راگەیێندراوەکەی وەزارەتی دەرەوەی فەرەنسادا هاتووە، پاریس "بە تووندی سەرکۆنەی هەوڵی کوشتنی مستەفا کازمی، سەرۆکوەزیرانی عێراق لە ماڵەکەی خۆی دەکات، کە سەرلەبەیانیی رۆژی یەکشەممە ٧ی تشرینی دووەم روویدا".  لە بەشێکی دیکەی راگەیێندراوەکەدا هاتووە، "فەرەنسا پاڵپشتیی تەواوی خۆی بۆ پرۆسەی دیموکراسیی عێراق دەردەبڕێت" و دەشڵێت، نوێترین هەنگاوی ئەو پرۆسە دیموکراسییە بریتیبوو لە بەڕێوەچوونی هەڵبژاردنە پەرلەمانییەکەی مانگی رابردووی ئەو وڵاتە کە لەلایەن حکومەتی عێراقەوە رێکخستن و ئامادەکاریی باشی بۆ کرا.  وەزارەتی دەرەوەی فەرەنسا دەڵێت، پاریس "هەر جۆرە ناسەقامگیری، تووندوتیژی و هەوڵێکی ترساندن لەو وڵاتەدا رەتدەکاتەوە. فەرەنسا شانبەشانی خەڵک و بەرپرسانی عێراق دەوەستێت و داوای دانبەخۆداگرتن" دەکات.  بەرەبەیانی رۆژی یەکشەممە ٠٧ - ١١ - ٢٠٢١ بە فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق.  سەبارەت بە وردەکاری هەوڵی کوشتنی سەرۆکوەزیرانی عێراق، سەعد مەعن، سەرۆکی شانەی راگەیاندنی ئەمنیی عێراق رایگەیاند، "هەوڵی کوشتنەکە بە سێ فڕۆکەی بێفڕۆکەوان ئەنجامدرا؛ دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج؛ بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران؛ لێکۆڵینەوەیەکی بەرفراوانیش دەستیپێکردووە".