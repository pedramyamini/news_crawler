بەگوێرەی راپۆرتەکەی زانکۆ ئەمریکییەکە، ئەو ئۆتۆمبێلانەی کە بە گاز و بەنزین کاردەکەن، هۆکاری سەرەکی پیسبوونی کەشوهەوای پاریسن.  بەگوێرەی ئاژانسی فرانس پرێس، ئاستی پیسیی تەنۆچکەکان لە هەوای پاریس لە هەر مەتر سێجایەک ٨٠ مایکرۆگرامە، هەفتەیەک لەمەوبەر گەیشتە ١٤٤ مایکرۆگرام مەتر سێجا. ئەمە لەکاتێکدایە بەگوێرەی پێوەرەکانی یەکێتیی ئەوروپا، ئەم ئاستە لە رۆژێکدا نابێت لە ٥٠ مایکرۆگرام زیاتر بێت.  لە پاریس بەکارهێنانی ئۆتۆمبێل بەگوێرەی ژمارەی تابلۆکانیان بە نۆرەیە، رۆژێک تابلۆ ژمارە جووتەکان، رۆژەکەی دیکە تابلۆ ژمارە تاکەکان، حکومەت ئامانجییەتی خەڵک پاس، شەمەندەفەر و میترۆ بەکاربێنن، کە ئەمەش تێچووی بۆ هاووڵاتیان کەمترە و لەم نێوانەدا حکومەت رۆژانە ٤.٣ ملیۆن دۆلار زیانی بەردەکەوێت.  هەر لەچوارچێوەی هەڵمەتی بەرەنگاربوونەوەی گۆڕانی کەشوهەواوە، دوو ساڵ لەمەوبەر سەرۆکایەتیی شارەوانیی پاریس بڕیاری دا ٨٠٠ پاس بکڕێت، کە بە کارەبا کاربکەن و هیچ گازێکی زیانبەخش بە ژینگەدا بڵاونەکەنەوە.  لە ٢٠١٦ شدا ئاستی پیسی کەشوهەوای پاریس، ئاستی شاری پەکینی تێپەڕاند، کە پاریس ١٨٠,٠٠٠ ئۆتۆمبێلی تێدایە، کەچی پەکین ٥.٤ ملیۆن ئۆتۆمبێلی تێدایە.  بەگوێرەی ئامارەکانی کۆربەندی ئابووریی جیهانی، ساڵانە ٤٨ هەزار کەس لە فەرەنسا بەهۆی پیسبوونی هەواوە دەمرن.  پاریس دەیەوێت بە کەشوهەوایێکی پاک و خاوێن پێشوازی لە یارییەکانی ئۆلۆمپیادی ٢٠٢٤، بکات، هەوڵی کڕینی ئەم پاسە کارەباییانە بۆ پاککردنەوەی ژینگەکەی گەورەترین مامەڵەی کڕینی پاسە، کە تائێستا لەسەر ئاستی ئەوروپادا کرابێت.  هەر بەگوێرەی کۆربەندی ئابووریی جیهانی، تاوەکو ساڵی ٢٠٢٥، دوو لەسەر سێی پاسەکانی پاریس دەبنە کارەبایی، لە ٢٠٢٤ ئۆتۆمبێلی گاز قەدەخە دەکرێن، لە ٢٠٣٠ ش ئۆتۆمبێلی بەنزین.  پێشتر لە وڵاتانی دیکە هەوڵی هاوشێوە دراون، لە ٢٠١٧ شاری شینژینی چین ١٦ هەزار پاسی کارەبایی کڕی.