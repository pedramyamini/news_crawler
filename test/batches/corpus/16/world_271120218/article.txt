جیمی ئۆکیسۆن، سەرۆکی پارتی دیموکراتی سوێد بە میدیای وڵاتەکەی راگەیاند، "ئەو شێوازەی گەڕاندنەوەی کۆچبەران کە ئێمە باسی دەکەین، بە تەواوی پشت بە گەڕانەوەی خۆویستانە دەبەستێت. "  دیموکراتەکانی سوێد لەم کۆنگرەیەی خۆیاندا باس لە سیاسەتی ساڵانی داهاتوویان دەکەن؛ یەکێک لەو بوارانەش گفتوگۆی لەسەردەکەن، گەڕاندنەوەی خۆویستانەی کۆچبەرانە بۆ وڵاتەکانیان.  لە کارنامەی کۆنگرەی پارتی دیموکراتی سوێددا هاتووە، ئەو پارتە دەیەوێت هەموو ئەو کەسانەی بە کۆچبەری چوونەتە سوێد هانبدات بۆ ئەوەی بگەڕێنەوە وڵاتەکانیان ئەگەر "نەیاتوانی رەگەکانیان لە سوێد دابکوتن. "  روون نییە کە مەبەستی ئەو پارتە لە داکوتینی رەگ چییە، یان دەیانەوێت کام چینی پەنابەر و کۆچبەر بکاتە ئامانج.   ئۆکیسۆن دەشڵێت، ئەوان دەیانەوێت ژمارەیەکی کەمتری کۆچبەران وەربگرن، بەڵام "پێویستیشمان بەوەیە دەست بە گفتوگۆ بکەین لەسەر چۆنیەتی ناردنەوەی ئەو کەسانەی کە نابێت لە سوێد بن. پێویستە گفتوگۆ بکەین لەسەر ئەوەی کە چۆن دەتوانین دیپۆرتکردنەوەکە زیادبکەین، هەروەها چۆن دەتوانین هانی گەڕانەوەی خۆویستانەی ئەو کەسانە بدەین کە نەیاتوانیوە خۆیان لەگەڵ کۆمەڵگەی سوێدی بگونجێنن. "  ئۆکیسۆن گوتیشی، "مانەوەی کەسێک لە سوێد ساڵ دوای ساڵ بێ ئەوەی بە هیچ جۆرێک لە جۆرەکان بەشداری لە نەریت و شێوازی ژیانی وڵاتەکەدا بکات یان تەنانەت خۆی فێری زمان بکات، مانەوەیەکی باش نییە. "  پارتی دیموکراتی سوێد لە کۆی ٣٤٩ کورسی، ٦٢ کورسیی پەرلەمانی ئەو وڵاتەی هەیە.