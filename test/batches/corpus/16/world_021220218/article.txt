پارتی سۆسیال دیموکرات، پارتی دیموکراتی ئازاد و پارتی سەوز هاوپەیمانییەکیان بەناوی "ترافیک لایت" بۆ پێکهێنانی حکومەت پێکهێناوە. "ترافیک لایت" وەکو ئاماژەیەکە بۆ رەنگی ئاڵای ئەو پارتانە کە سوور و زەرد و سەوزن.  هاوپەیمانییەکە لە چەند رۆژی داهاتوودا حکومەتی نوێی ئەڵمانیا پێکدەهێنێت و دەیەوێت لە رێگەی ئاسانکردنی یاساکانی کۆچکردن، کێشەی نەبوونی کارمەندی شارەزا و خاوەن توانا لە ئەڵمانیا نەهێڵێت.  هۆبەرتۆس هایل، وەزیری کار و کاروباری کۆمەڵایەتی لە کابینەی کاربەڕێکەری ئەڵمانیا کە بڕوای وایە لە کابینەی داهاتووشدا لە پۆستەکەیدا دەمێنێتەوە، دەڵێت، "هاوپەیمانییە نوێیەکە بڕیاریداوە لەم بوارەدا لیبراڵتر بێت".  ئەو وەزیرە لە گوتارێکیدا لە کۆنفرانسێکی بازرگانەکان لە رۆژهەڵاتی ئەڵمانیا ئاماژەی بە یاسای کۆچی ساڵی ٢٠٢٠ کرد و گوتی، سێ پارتی پێکهێنەری حکومەتی داهاتووی ئەو وڵاتە سوورن لەسەر فراوانکردنی.  ئاماژەی بەوەش کرد، "جوانترین بیرۆکەکان لەبارەی کۆچی خاوەن تواناکان، هیچ سوودێکمان پێناگەیێنێت ئەگەر ئێمە خۆمان وڵاتێک نەبین کە پێشوازی لەو خەڵکانە بکات کە دەتوانین سوودیان لێ وەربگرین".  ئەو وەزیرە داواشی لە پارتی سۆسیال دیموکراتی ئۆلاف شۆڵتزی راوێژکاری داهاتووی ئەڵمانیا کرد، کار لەسەر بەرەوپێشبردنی خولەکانی مەشق و راهێنان بکات. گوتیشی، ئەڵمانیا تەنیا پێویستی بە هەڵگرانی بڕوانامەی ماستەر نییە، بەڵکو بەو کەسانەشە کە توانای پیشەییان پەیداکردووە.  رۆژی ٢٤ - ١١ - ٢٠٢١ پارتەکانی سۆسیال دیموکرات، سەوزەکان و دیموکراتی ئازاد رێککەوتنی تایبەت بە پێکهێنانی حکومەتی داهاتوویان راگەیاند. ئەوەی کە پەیوەندیی بە بابەتی کۆچبەران و پەنابەرانەوەیە، سێ پارتەکە دەڵێن، حکومەتی نوێی ئەڵمانیا کار دەکات بۆئەوەی وڵاتەکە ببێتە جێگەی سەرنجی پەناخوازانی شارەزای بوارە جیاوازەکان و کارئاسانییش دەکات بۆ ئەو پەناخوازانەی کە ئامادەیی ئەوەیان هەیە لەگەڵ کۆمەڵگەی ئەڵمانیدا تێکەڵ بن.  یەکێک لەو خاڵانەی لە کارنامەی سێ پارتەکەدا بۆ پێکهێنانی حکومەت هاتووە، کەسی بیانی دوای مانەوەی بۆ پێنج ساڵ لەو وڵاتە مافی وەرگرتنی وڵاتینامەی هەیە، تەنانەت لە هەندێک حاڵەتیشدا سێ ساڵ بەسە بۆئەوەی وڵاتینامەی پێبدرێت. ئەم خاڵە لە کاتێکدایە، ئێستا پێدانی وڵاتینامە هەشت ساڵی دەوێت و ئەو کەسانەش کەیسەکەیان زیاتر یارمەتیدەرە شەش ساڵی دەوێت.  وەکو لە کارنامەکەدا هاتووە، حکومەتی داهاتووی ئەڵمانیا رێگە دەدات هاووڵاتی چەند وڵاتینامەیەکی هەبێت. ئێستا وەرگرتنی وڵاتینامەی ئەڵمانی پێویستی بەوەیە داواکار دەستبەرداری وڵاتینامەکەی خۆی ببێت، بەڵام هەڵاوێردن ئەو کەسانە دەگرێتەوە کە خەڵکی وڵاتانی ئەندام لە یەکێتیی ئەوروپان.  بە گوێرەی یاسا نوێیەکە، وڵاتینامە دەدرێتە ئەو منداڵانەش کە لە ئەڵمانیا لەدایکبوون و دایک و باوکیان خەڵکی وڵاتانی دیکەن، بەڵام دایکەکە یان باوکەکە لانیکەم پێنج ساڵە لەو وڵاتەدایە.  ئەڵمانیا یەکێک لە وڵاتە هەرە پێشکەوتووەکانی ئەوروپایە و بۆ بووژاندنەوەی ئابوورییەکەیشی کە بەهۆی کۆرۆناوە زیانی بەرکەوتووە، پێویستی بە کەسانی بەئەزموون و کارزانە. سێ پارتەکە ئاماژە بەوە دەکەن کە حکومەتەکەیان پێدانی ڤیزە بەو کەسانە ئاسانتر دەکات کە دەیانەوێت بە مەبەستی کارکردن بچنە ئەو وڵاتە.  بە گوێرەی کارنامەی حکومەتەکە، ئەو کەسانەی مافی مانەوەیان لە ئەڵمانیا کاتییە، مافی زیاتریان پێدەدرێت و رێگەیان پێدەدرێت دوای مانەوەیان بۆ ماوەی چوار تاوەکو شەش ساڵ لەو وڵاتە، خێزانەکانیشیان ببەن.