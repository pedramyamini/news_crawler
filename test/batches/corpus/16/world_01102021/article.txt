رۆژی ٢٦ی ئەیلوولی رابردوو، هەڵبژاردنی پەرلەمانی فیدراڵی ئەڵمانیا بەڕێوەچوو و تێیدا لە کۆی ٧٣٥ کورسی پەرلەمانی، پارتی سۆشیال دیموکرات بە بەدەستهێنانی ٢٠٦ کورسیی پلەی یەکەمی بەدەستهێنا، پارتی کریستیان دیموکرات بە ١٩٦ کورسی پلەی دووەم و سەوزەکان بە ١١٨ کورسی پلەی سێیەم و پارتی ئازادی و دیموکراسیش بە ٩٢ کورسی، پلەی چوارەمی بەدەستهێنا.  دوو رۆژ دوای هەڵبژاردنەکان، پەرلەمانتارە نوێیەکانی پارتی سۆشیال دیموکرات لەگەڵ هاوتاکانیان لە پارتی سەوزەکان لە بەرلین کۆبوونەوە و ئەگەر  و بژاردەکانی پێکهێنانی حکومەتی نوێی ئەڵمانیایان تاوتوێکرد.  بڕیارە رۆژی یەکشەممە، ٣ی ئەم مانگە، بەمەبەستی پێکهێنانی حکومەت،  هەردوو پارتی یەکەم و دووەمی ئەڵمانیا بە جیا دەست بە گفتوگۆکانیان لەگەڵ پارتە بچووکەکاندا بکەن.  پێکهێنانی حکومەتی ئەڵمانیا پێویستی بە رێژەی (٥٠+١)ی کورسییەکانی پەرلەمانە، کە دەکاتە ٣٦٨ کورسی، بۆیە هیچ کام لە فراکیسۆنەکانی پەرلەمانی ئەڵمانیا ناتوانن بە تەنیا حکومەت پێکبێنن و ناچارن دەست بە گفتوگۆ بکەن بۆ هاوپەیمانیی بۆ پێکهێنانی حکومەت.