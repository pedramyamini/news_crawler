جۆ فاهلا، وەزیری تەندروستیی ئەفریقای باشوور لەبارەی کوشندەیی گۆڕاوەکە دەڵێت، لەم قۆناخەدا هیچ بەڵگەیەکیان نییە کە بیسەلمێنێت ڤایرۆسەکە کوشندەترە، "تەنیا وەکو جۆرەکانی دیکە کە گۆڕانکاری و بازدان هەبووە، لەمەش روویداوە، هەندێك خێراتر بڵاودەبنەوە بەڵام پێویستی بە ترس نییە و باس لەوە نییە کە باس لە کوشندەییەکەی بکات کە زیاتر بووبێت. "  پسپۆڕان، راوێژکاران و توێژەران لە رێكخراوی تەندروستی جیهانی هۆشداریدەدەن دەبێت پێش هەر کاردانەوەیەک بە وردی کار لەسەر چۆنییەتی رووبەڕووبوونەوەی ڤایرۆسەکە بکرێت. جۆ فاهلاش دەڵێت، "کاردانەوەی هەندێك وڵاتان بۆ داخستنی سنوورەکان دژی نەریت و رێنماییەکانن کە لەلایەن رێكخراوی تەندروستیی جیهانی دادەندرێن. "  ماریا ڤان کەرخۆڤ، سەرۆکی بەشی تەکنیکی کۆڤید - ١٩ لە پرۆگرامی رووبەڕووبوونەوە فریاگوزارییەکان دەڵێت، "ئەمڕۆ گرووپی راوێژکاریی تەکنیکیی رێكخراوی تەندروستیی جیهانی لەبارەی ڤایرۆسەکە کۆبوونەوە و لەوەیان کۆڵیوەتەوە چی لەبارەی ڤایرۆسەکە دەزانین، دەبێت وەکو جۆرێكی جێگەی گرنگی و بایەخ لێی بڕوانین، چونکە بەپێی زانیارییەکانمان، بەتایبەت ئەوەی لە ئەفریقای باشوور دەستمان کەوتووە دەبێت جێگەی بایەخ بێت و ناوی "ئۆمیکرۆن"ـە.  ئۆمیکرۆن کە جۆرێكی نوێی کۆرۆنایە، کۆمەڵێك تایبەتمەندی هەن، توانای بازدان و خۆگۆڕینی هەیە، بەڵام هەواڵە خۆشەکە ئەوەیە کە دەتوانیت خۆت و خانەوادەکەت پارێزراو بکەیت.  ڤایرۆسی کۆرۆنا کاتێك بڵاودەبێتەوە، خۆی دەگۆڕێت، کۆمەڵێك جۆری نوێ دروستدەبن، توێژەران بەدواداچوون بۆ کۆرۆنا دەکەن بۆ ئەو گۆڕانکارییانەی روویانداوە، بەڵام ئەمە پێویستی بە وردییەکی زۆر هەیە.  د. سیمۆن کلارک، پرۆفیسۆر لە خانەزانی و مایکرۆبایۆلۆجی لە زانکۆی ریدینگ باس لەوە دەکات، "ڤایرۆسی کۆرۆنا خڕە، ڤایرۆسەکە پرۆتینی نوێی دروستکردوون، بە زەحمەت جەستە دەتوانێت دژەتەن دروستبکات و دژی ڤایرۆسەکە بوەستێت. کۆمەڵێك دەرچووی لەسەرن کە پرۆتینی گرنگن بۆ پەیوەندیی نێوان ڤایرۆس و خانەکانی جەستەی مرۆڤ. وەکو کلیلێکن بۆ چوونە نێو جەستە، کاتێك جەستە تووشی هەوکردنێك دەبێت، دژەتەن دروستدەکات و دژی ئەو پرۆتینانە هەوڵدەدات بەرگری دروستبکات و بلۆکیان بکات. "  کۆمەڵێك پسپۆڕ لە رێكخراوی تەندروستیی جیهانی کە بەدواداچوون و چاودێری دۆخەکە دەکەن دەڵێن ڤایرۆسە نوێیەکە کە ناوی "ئۆمیکرۆن"ـە، جێگەی شڵەژانە و سەرۆکی بەشی تەکنیکی کۆڤید - ١٩ لە پرۆگرامی رووبەڕووبوونەوە فریاگوزارییەکان دەڵێت ڤایرۆسەکە توانای گۆڕانکاریی زۆری هەیە.