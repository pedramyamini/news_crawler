وڵاتانی ئەندام لە رێکخراوی تەندروستیی جیهانی تاوەکو کاژێر ١٩: ٠٠ی رۆژی پێنجشەممە کاتیان هەبوو تاوەکو بەربژێرەکانیان دەستنیشان بکەن. هاوکات ئەڵمانیا رۆژی چوارشەممە رایگەیاند، بۆ خوولی داهاتوو تێدرۆس بەربژێرەکەیان دەبێت کە تاوەکو ئێستا تاکە بەربژێر بووە بۆ ئەو پۆستە.  بەگوێرەی ئاژانسەکانی هەواڵ، وڵاتانی دیکەی یەکێتیی ئەوروپاش بەدوای بڕیارەکەی بەرلین کەوتوون و پاڵپشتیی خۆیان بۆ دکتۆرە ئەسیوپییەکە راگەیاندووە.  هەریەک لە وڵاتان، لەنێویاندا نەمسا، فەرەنسا، پورتوگال و ئیسپانیا زەرفێکی نامەی داخراویان بۆ رێکخراوی تەندروستیی جیهانی لە ژنێف ناردووە.  رێكخراوەکە تاوەکو رۆژی ١ی تشرینی یەکەم زەرفی نامەکان ناکاتەوە. چەند هەفتەیەک دواتر لیستی بەربژێران بۆ هەر ١٩٤ وڵاتەکەی ئەندامی رێکخراوەکە دەنێردرێت پێش ئەوەی بڵاوبکرێتەوە.  لە ساڵی ٢٠١٧ تێدرۆس بووە یەکەمین کەسی ئەفریقی کە سەرکردایەتیی رێکخراوی تەندروستیی جیهانی بکات.  تێدرۆس لە هێڵی پێشەوە کاری کردووە لەو کاتەی کە کۆرۆنا سەریهەڵدا و بەهۆی دەرکەوتنی زۆریەوە وایکرد لەلای زۆربەی خەڵکی ناسراوبێت. پێشتر لە کۆنفرانسێکی رۆژنامەڤانیدا لە رۆژی چوارشەممە، کاتێک پرسیاری خۆبەربژێرکردنەوەی لێکرا، هیچ وەڵامێکی لەبارەیەوە نەدایەوە.  ئەگەر هاتوو بەربژێری رکابەر بۆ تێدرۆس هاتە پێشەوە، ئەوا لە مانگی تشرینی دووەمی ٢٠٢٢ پرۆسەی هەڵبژاردن بەڕێوەدەچێت بۆئەوەی پێنج بەربژێر بپاڵێورێن. دواتر لە مانگی حوزەیراندا لەمیانی کۆمەڵەی ساڵانەی تەندروستیی جیهانی، وڵاتانی ئەندام لە رێکخراوەکە لە دەنگدانێکی نهێنیدا دەنگ بۆ دیاریکردنی بەڕێوەبەری گشتی دەدەن و لە مانگی ئابی ساڵی داهاتوو دەستبەکار دەبێت.