بە گوێرەی پرۆژەبودجەکە، ئەمریکا تاوەکو ٢٠٣٠، دەردانی گازە گەرمکەرەکان بۆ نیو هێندەی ئێستا کەمدەکاتەوە و تا ساڵی ٢٠٥٠ دەیگەیێنێتە ئاستی سفر، ئەوەش بە وەبەرهێنانی بودجەیەکی گەورە لە ژێرخانی سەرچاوەکانی وزەی سرووشتی.   لەو پرۆژە بودجەیەدا کە بایدن سەرسەختانە هەوڵی بۆ دەدا، ٥٥٥ ملیار دۆلار بۆ پرۆگرامەکانی تایبەت بە کەشوهەوا تەرخانکراوە، کە زۆربەی ئەو بڕە پارەیە خۆی لە کەمکردنەوەی باج لەسەر ئەو کۆمپانیا و پیشەسازییانەدا دەبینێتەوە کە سەرچاوەی وزەی پاک بەکاردەهێنن.   پێشتر بایدن لە پلانەکەیدا قەبارەی پرۆژە بودجەکەی بە ٣.٥ ترلیۆن دۆلار دانابوو و ٦٠٠ ملیار دۆلاری بۆ کەشوهەوا پێشنیاز کردبوو، بەڵام هەر لەنێو پارتەکەیدا ناڕەزایی هەبوو.   لە کاتی دەستکردن بە جێبەجێکردنی پرۆژە بودجەکە، رووبەڕووبوونەوەی گۆڕانی کەشوهەوا لە رێوشوێنەوە دەگۆڕدرێت بۆ یاسا؛ ئەوەش وا دەکات ئیدارەکانی داهاتووی ئەمریکا نەتوانن بەئاسانی هەڵیبوەشێننەوە.   دوایین هەوڵ پێش ئەمە لە ساڵی ٢٠٠٩ دا بوو کاتێک کە دیموکراتەکان لە ماوەی ئیدارەی باراک ئۆباما، سەرۆکی پێشووتری ئەمریکا لە کۆنگرێس نەیانتوانی سیستمی سەپاندنی باج بەسەر بەکاربەر و دەردارانی کاربۆندا پەسندبکەن.   یەکێک لە زۆرترین بڕە پارەی نێو پرۆژە بودجەکە بۆ ئەوە تەرخانکراوە کە بۆ ماوەی ١٠ ساڵ، باج لەسەر وەبەرهێنان لە سەرچاوە نوێبووەکانی وزە لاببردرێت، واتە ئەو کێڵگە و وێستگانەی کە کارەبا لە هێزی با، تیشکی خۆر، تەوژمی ئاو، پەستانی هەڵم و وزەی ئەتۆمی بەرهەم دەهێنن.  بەندەکانی دیکەی پەیوەندیدار بە کەشوهەوا لەو پرۆژە بودجەیەدا ئەمانەی خوارەوەن:  - کەمکردنەوەی باج لەسەر ئەو بەکاربەرانەی کە روو لە وزەی سرووشتی و کارەبایی دەکەن  - پەرەپێدانی دادپەروەریی ژینگەیی لە رێگەی زیادکردنی وەبەرهێنان لەو ناوچانەی ئەمریکا کە بەهۆی گۆڕانی کەشوهەواوە زیانیان بەرکەوتووە  - دروستکردنی دامەزراوەیەک بە ناوی ئاژانسی سڤیلی کەشوهەوا بۆ رەخساندنی هەلی کار و پاراستنی زەوییە گشتییەکان  - وەبەرهێنان لە چاککردنەوەی کەنارەکان، پاراستنی دارستانەکان و بوژاندنەوەیان و پاراستنی کواڵیتیی خاک