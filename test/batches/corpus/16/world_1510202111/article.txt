خۆپێشاندەران داوای لەکارلادانی تارق بەیتار کە دادوەری لێکۆڵینەوەی تەقینەوەکەی بەندەری بەیرووتە، تەقینەوەکە لە ئەنجامی هەڵگرتنی بڕێکی زۆر لە نیتراتی ئەمۆنیۆمەوە بوو، بەو هۆیەوە ٢١٤ کەس کوژران و ٦٠٠٠ کەسی دیکە برینداربوون.  خۆپێشاندانەکان لە دوای ئەوە بوون حەسەن نەسروڵڵا، ئەمینداری گشتیی حیزبوڵڵا رایگەیاند، "لە رێگەی ئەم دادوەرەوە بە دادپەروەری ناگەین".  رووداوەکان لە کاتێکدان ئۆپۆزیسیۆن و میدیا سەربەخۆکانی ئەو وڵاتە دەڵێن، جگە لە بەرپرسانی لوبنان ئەمینداری گشتیی حیزبوڵڵاش دەیزانی کە ئەو ماددەیە بەو بڕە زۆرە لەو جێگەیە هەڵگیراوە و مەترسیی جیدییە بۆ سەر ژیانی خەڵک.   شەڕە قورسە چەکدارییەکەی نێوان گرووپە شیعە و کریستیانەکان کپبووەتەوە و ئێستا بارودۆخ هێورە؛ سوپای وڵات گەشتی گەڕۆک بە کۆڵان و گەڕەکەکانی ناوچەی تەییونە دەکەن، نەوەک هەر ساتێک چەکدارانی حیزبوڵڵای لوبنانی شیعی و هێزەکانی لوبنانی سوننی کۆڵانەکان بکەنەوە سەنگەری دژ بە یەک و دیمەنی شەڕی ١٥ ساڵەی ناوخۆیی وڵات دووبارە بکەنەوە.  میشێل عەون، سەرۆکی لوبنان دەڵێت، "ئەوەی کە ئەمڕۆ لە ناوچەی تەییونە بینیمان، دیمەنێكی خەمناکە و جێگەی قبووڵکردنیش نییە. ئەوەی کە بینیمان ئێمەی بردەوە بۆ ئەو رۆژانەی رابردوو کە شەڕی ناوخۆیی لوبنان هەبوو. لێکۆڵینەوە لە بەرپرسانی رووداوەکانی بەیرووت بەردەوام دەبێت هاوشێوەی لێکۆڵینەوەی تایبەت بە تەقینەوەکەی بەیرووت کە وەک کاری پێشینەم دەمێنێتەوە و هەروەها ئەوە بەڵێنی منە بۆ گەلی لوبنان و کۆمەڵگەی نێودەوڵەتی".  نزیکەی ٢٤ کاژێر لەمەوبەر، لە ئەنجامی خۆپێشاندانەکانی لایەنگرانی حیزبوڵڵای لوبنان لە بەیرووت کە تێیدا داوای دوورخستنەوەی تاریق بەیتار، دادوەری لێکۆڵەریان دەکرد لە پەڕاوی تەقینەوەکەی بەندەری بەیرووت ساڵی رابردوو کە سەتان کوژراو و هەزاران برینداری لێکەوتەوە.  پێکدادان لەنێوان خۆپێشاندەران و گرووپێكی دیکە روویدا کە حیزبوڵڵا دەڵێت، سەر بە هێزەکانی لوبنانن بە سەرۆکایەتیی سەمیر جەعجەع.  ئاڵۆزییەکان بەخێرایی بۆ پێکدادانی چەکداری گۆڕدران و تێیدا جگە لە چەکی ئاسایی، بۆمبیش بەکارهێنرا.  نێد پرایس، گوتەبێژی وەزارەتی دەرەوەی ئەمریکا لەو بارەوە گوتی، "دەمەوێت جەختبکەمەوە لەوەی کە ئێمە دژ بە هەر جۆرە هەڕەشە و ترساندنێك دەکەین کە رووبەڕووی سیستەمی دادوەریی وڵات دەکرێتەوە و ئەمریکا پشتگیری لە سەربەخۆیی سیستەمی دادوەری لوبنان دەکاتەوە. دەبێت دادوەر لە هەڕەشە، تووندوتیژی و ترساندن پارێزراو بن لەنێویاندا هەڕەشەکانی حیزبوڵڵای لوبنان. ئێمە بە بەردەوامی بە روونی گوتوومانە کردە تیرۆریست و نایاساییەکانی حیزبوڵڵای لوبنان ئاسایشی ئەو وڵاتە لەناودەبەن".  نزیکەی ٥ کاژێر لە شەڕی نێوان گەڕەکی شییاحەی ژێر دەستی حیزبوڵڵای لوبنان و گەڕەکی عەین روومانەی ژێر دەستی هێزە لوبنانییەکان، ١٥ ساڵی شەڕی ناوخۆیی لوبنانی وەبیر لوبناییەکانی هێنایەوە کە بەهۆیەوە زیاتر لە ١٢٠ هەزار کەس کوژران، زیاتر لە ملیۆنێك کەس ئاوارەبوون و سەروەریی لوبنان لەو کاتەوە هێزی قۆناخی پێش شەڕی وەرنەگرتووەتەوە.