یەکەم وێنەی عەتارد کە رۆژی هەینی ١ - ١٠ - ٢٠٢١ گیراوە، بە کامێرایەکی کوالێتی نزمی کەشتییەکە گیراوە، چونکە ئێستا کەشتییەکە لەتوانایدا نییە کامیرای کوالێتی بەرز بەکاربهێنێت و بیاننێرێتەوە بۆ سەر زەوی.   لە مانگی ئابی ٢٠٢١ دا کەشتیی ئاسمانیی بێپی کۆڵۆمبۆ، کە دروستکراوی ئەوروپا و ژاپۆنە، زۆر لە ئاسمانی هەسارەی زوهرە نزیکبووەوە. ئەمە جاری دووەمە وێنەی هەسارەکە دەگرێت.   یەکەم وێنە لە ئۆکتۆبەری ساڵی ٢٠٢٠ بوو کە بە دووری ١٠ هەزار و ٧٠٠ کیلۆمەتر وێنەی هەسارەکەی گرت، بەڵام ئەمجارە لە دووری ٥٧٠ کیلۆمەترەوە وێنەی گرتووە.  ئەم نزیکبوونەوەی کەشتییە ئاسمانییەکە لە هەسارەی زوهرەوە بۆ ئەوەیە تاوەکو هێزی کێشکردنەکەی بەکاربهێنن بۆ کۆنترۆڵکردنی خێرایی کەشتییەکە تاوەکو بگات بە ئامانجە سەرەکییەکەی کە هەسارەی عەتاردە.   ئامانجەکەش ئەوەیە خێرایی کەشتییەکە کەمبکەنەوە بۆ ئاستێک تاوەکو بتوانێت خولێکی جێگیر بە دەوری هەسارەی عەتارد دا بدات و دواتر لەسەری بنیشێتەوە، بۆ ئەم مەبەستەش حەوت ساڵی پێویستە کە بڕیارە لە مانگی کانوونی یەکەمی ساڵی ٢٠٢٥ بگاتە شوێنی مەبەست.   کەشتیی پێبی خۆی دوو کەشتییە بەیەکەوە بەستراون. کە یەکێکیان هی ئاژانسی بۆشایی ئەوروپا و ئەوی دیکە هی ژاپۆنە و لە ساڵی ٢٠١٨ دەستی بە ئەرکەکەی کردووە.   ئامانجی کەشتییەکە توێژینەوە لە شێوەی عەتارد و هێزی کێشکردنەکەی دەبێت. هەرکاتێک گەیشتە سەر هەسارەکە، هەردوو کەشتییەکە لێکجیا دەبنەوە و بە جیا لێکۆڵینەوە لەسەر رووی عەتارد و هێزی کێشکردنەکەی دەکەن.  کەشتی پێبی کە دروستکراوی ئەوروپایە لێکۆڵینەوە لە خولگەی ناوەوەی هەسارەی عەتارد دەکات و کەشتیی میۆ - ی ژاپۆنی کار لەسەر خولگەی دەرەوەی هەسارەکە دەکات بۆ ئەوەی زانیاری لەسەر پێکهاتەی ناوەوەی هەسارەکە، رووەکەی و گەشەی جوگرافیای کۆبکەنەوە.   کەشتییەکان بەشێوەیەک دیزاینکراون کە ئەو رووەی لە خۆرە دەتوانێت بەرگەی پلەی گەرمی ٤٣٠ پلەی سیلیزی بگرێت و ئەو رووەی دەکەوێتە بەر سێبەری هەسارەی عەتارد دەتوانێت بەرگەی - ١٨٠ پلەی سیلیزی لەژێر سفردا بگرێت.   هاوکات، ئەم هەوڵەی زانایانیش دوای ئەرکی کەشتیی مەسنجەری ناسا دێت کە لە ساڵی ٢٠١٥ و دوای چوار ساڵ خولانەوە بەدەوری عەتاردا ئەرکەکەی کۆتاییهات.   ئەوەی دەزانرێت لەبارەی هەسارەی عەتارد ئەوەیە کە کەمێک لە مانگی زەوی گەورەترە و کڕۆکەکەی لە ئاسن پێکدێت. هاوکات، توێژەران بەم کارەیان دەیانەوێت زانیاریی زیاتر لەسەر پێکهاتەی کۆمەڵەی خۆر کۆبکەنەوە.