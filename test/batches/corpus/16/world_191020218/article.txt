ئەمە یەکەمین کۆڕبەندی مۆسکۆ دەبێت لەبارەی ئەفغانستان لەدوای وەرگرتنی دەسەڵات لەلایەن تاڵیبان.  ڤلادمیر پووتین دەڵێت، هەرچەندە پێویستدەکات مامەڵە لەگەڵ تاڵیباندا بکەین، پێویستە لە دانپێدانان بە حکومەتەکەیدا پەلە نەکەین. هۆشداریش لەبارەی زیادبوونی هەڕەشەی گرووپە پەڕگیرەکان لەو وڵاتە دەدات.   ڤلادمیر پووتن، سەرۆکی رووسیا گوتیشی "بەپێی زانیاریەکانمان، ژمارەی ئەندامانی داعش تەنیا لە باکوری ئەفغانستان نزیکەی ٢ هەزار کەسە. سەرکردەکانیان دەیانەوێت چالاکییەکانیان لە وڵاتانی ئاسیای نێوەڕاست، هەرێمە رووسیەکان ئەنجام بدەن و کار لەسەر تووندوتیژی نێوان ئایینەکان دەکەن. تیرۆریستان دەیانەوێت لە ژێر چەتری پەنابەرێتییەوە بچنە نێو ئەو وڵاتانەی کە پێشتر بەشێک بوونە لە یەکێتی سۆڤیەت. بە داخەوە، حکومەتی راگوزەری تاڵیبان رەنگدانەوەی کۆمەڵگەی ئەفغانی نییە. "  بڕیارە لە کۆڕبەندەکەی ئەمڕۆدا باس لە چارەسەرکردنی قەیرانەکانی ئەفغانستان بکرێت، لەوانە؛  قەیرانی دارایی، هەڕەشەی تیرۆریستان و راگرتنی بەرهەمهێنان و بازرگانی پێکردنی ماددەی هۆشبەر.  ئەمەش لەکاتێدایە کە وەک رووسیا دەڵێت بازرگانی ماددەی هۆشبەر سەرچاوەیەکی سەرەکی بەدەستهێنانی داهاتە لەو وڵاتەدا.   کۆڕبەندەکە بە بێ بەشداربوونی ئەمریکا بەڕێوەدەچێت.   نێد پرایس، گوتەبێژی وەزارەتی دەرەوەی ئەمریکا گوتی "ئێمە بەشداری لە دانوستاندنەکانی مۆسکۆ دا ناکەین. کۆڕبەندی ترۆیکا پڵەس کۆڕبەدێکی کاریگەر و بونیاتنەرە. ئێمە لە نزیکەوە چاودێری دۆخەکە دەکەین و چاومان لەوەیە کارەکانی بەباشی بەڕێوەبچێت. بەڵام ئێمە بڕیارمان نەداوە لەم هەفتەیەدا بەشداری کۆڕبەندەکە بکەین. "   رووسیا لەبارەی کۆنفرانسەکە رایگەیاندووە، شاندێکی باڵای تاڵیبان بەشداری تێدادەکەن، هەروەها ئاماژەی بەوەشداوە، دەبێت ئەو وڵاتانەی ٢٠ ساڵ لە ئەفغانستان بوون، بەرپرسیارییەتی قۆناخی دوای کشانەوەشیان هەڵبگرن.  بەڕێوەچوونی ئەم کۆنفرانسە لەکاتێکدایە، رۆژی دووشەممە زاڵمای خەلیل زاد، نوێنەری ئەمریکا بۆ کاروباری ئەفغانستان کە هاوکات دەکاتە سەرۆکی شاندی ئەمریکی بۆ دانوستاندن لەگەڵ تاڵیبان دەستی لەکارکێشایەوە، لە نامەی دەستەلەکارکێشانەوەکەیدا ئاماژەی بەوەداوە، خەمبارە بەو ئەنجامەی خەڵکی ئەفغانستان پێی گەیشتوون و "ئەو رێککەوتنە سیاسییەی لەنێوان حکومەتی ئەفغانستان و تاڵیباندا هەبوو بەو جۆرەی کە خوازیاری بووین، ئەنجامی نەبووە".