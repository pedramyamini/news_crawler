عەلی دۆڵەمەڕی، نوێنەری حکومەتی هەرێمی کوردستان لە فەرەنسا بە تۆڕی میدیایی رووداوی راگەیاند، ١٢ پەرلەمانتاری فەرەنسا، کە دۆستی کوردن، پرۆژە پێشنیازێکیان لەبارەی ئەنفال و مێژووی نەهامەتییەکانی کورد لە رێککەوتننامەکانی سیڤەر و لۆزانەوە تاوەکو شەڕی داعش ئامادەکردووە و رادەستی ئەنجوومەنی نیشتمانی (پەرلەمان) وڵاتەکەیان کردووە بۆ ئەوەی بیخاتە خشتەی کاری دانیشتنەکانی پەرلەمانەوە و پرسی ئەنفال بە جینۆساید بناسێنێت.  نوێنەری حکومەتی هەرێمی کوردستان لە فەرەنسا ئاماژەی بەوەکرد، پرۆژە پێشنیازەکە لە ٥ - ١٠ - ٢٠٢١ ـەوە دراوەتە دەستەی سەرۆکایەتیی پەرلەمانی فەرەنسا و چاوەڕێدەکرێت بخرێتە بەرنامەی کاری دانیشتنەوە.  تاوەکو ئێستا پەرلەمانی چەند وڵاتێک بە فەرمی تاوانی ئەنفالیان وەکو جینۆساید ناساندووە، لەوانە بەریتانیا، هۆڵەندا، نەرویج و سوێد.  عارف قوربانی، شارەزای دۆسیەی ئەنفال بە رووداوی گوت: "ناساندنی دۆسییەی ئەنفال وەکو جینۆساید، پێویستی بە لۆبییەکی بەهێزە و نابێ تەنیا لە چوارچێوەی پەرلەمانی چەند وڵاتێکدا بمێنێتەوە، پێویستە گوشار دروستبکرێت بۆ ئەوەی ئەو پرسە ببرێتە نەتەوە یەکگرتووەکان و لەوێ دانی پێدا بنرێ".  عارف قوربانی گوتی: "باشترە پەرلەمانی کوردستان و مۆنۆمێنتی شەهیدان، ئاڵای ئەو چەند وڵاتە هەڵبکەن کە دانیان بە جینۆسایدکرنی گەلی کورددا ناوە، ئەمەش لە پێناو هاندانی وڵاتانی دیکە بۆ داننان بەو تاوانەدا".  رۆژی ١٢ی شووباتی ١٩٨٨ شاڵاوی ئەنفال لەلایەن رژێمی بەعس بە سەرۆکایەتیی سەددام حوسێن دژی کورد دەستیپێکرد. لە ئەنجامدا و لە هەشت قۆناخدا زیاتر لە ١٨٢ هەزار کورد کۆمەڵکوژ و بێسەروشوێنکران.