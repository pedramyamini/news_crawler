مارسیلۆ لۆربێرگ، وەزیری ژینگەی شاری لاپاز رایگەیاند، "ئەوە دەزانین کە لەو زۆنەدا نزیکەی ٤٠٠ هەزار رووەک لەسەر رووبەری ١٧٩ هێکتار زەوی رواون؛ ئێرە بە سییەکانی شار دەناسرێت؛ ئێمە بۆ هەموو ئەو کەسانەی پێشنیاز دەکەین کە لە کۆرۆنا چاکدەبنەوە کە لە شوێنی وەها چێژ لە هەناسەدان وەربگرن و هەوایەکی پاک وەربگرن کە بە دڵنیاییەوە هەستی هێورکەرەوەیان پێدەبەخشێت".  لە ساڵی ١٩٣٠ و دوای ئەوەی هێڵی شەمەندەفەری شارەکە بە ناوچەکەدا برا، ئەندازیاران دەستیانکرد بە چاندنی سەدان هەزار دار سنەوبەر و یۆکالیپتۆس. بەرپرسانی تەندروستیی بۆلیڤیا لە دارەکانی ئەو دارستانە چەندین جۆری دەرمان بۆ چارەسەرکردنی نەخۆشیی سییەکان دروستدەکەن.  یۆکالیپتۆس درەختێکی هەمیشە سەوزە، خێرا گەشە دەکات، لە بنەڕەتدا لە ئوسترالیادایە، بەڵام لە ئاسیا و ئەمریکای باشووریش دەڕوێندرێت.  ئوسمای هویایتا، تووشبووی کۆرۆنا دەڵێت، "ئەمڕۆ لەوە تێدەگەم کە چەندە گرنگە ئەو تۆزە دارستانەمان هەیە؛ ئێستا دەزانم سوودەکانی دارستان چین. بەڵێ لەگەڵ قۆناخی یەکەمی کەرەنتین تووشی کۆرۆنا بووم. باپیرەم بە کۆرۆنا مرد، منیش تووشبووم، بەڵام نیشانەکانم هێندە قورس نەبوون و تەنیا هەستی بۆنکردنم لەدەستدا".  راپۆرتێکی گۆڤاری مێدیکاڵ تودەی دەڵێت، پێکهاتەکانی یۆکالیپتۆس وەکو دەرمان بۆ کەمکردنەوەی کۆکە و سەرما و هەوکردن بەکاردێن، هاوکات چەندین جۆری مەرهەمی لێ دروستدەکرێت کە ئازاری ماسولکە و جومگەکان ناهێڵن.  بۆلیڤیا ٥٣ ملیۆن هێکتار لە خاکەکەی بە دارستان داپۆشراوە کە دەکاتە نیوەی وڵاتەکە.