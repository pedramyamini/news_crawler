هەر ئەوەیە کە ئەمڕۆ وەزیرانی دەرەوەی وڵاتانی ناتۆ ناچار بە کۆبوونەوە لە لاتڤیا کردووە تاوەکو تاوتوێی چەند مژارێک بکەن، ئەوانیش:  - چۆنیەتیی پاراستنی سنوورە دەرەکییەکانی وڵاتانی ئەندامی ناتۆ  - شێوازی چارەسەرکردنی قەیرانی کۆچبەران بەمەبەستی سفرکردنی کاریگەرییەکانی رووسیا  - رووبەڕووبوونەوەی هەڕەشە مووشەکییەکانی رووسیا بۆ سەر ناوەڕاستی ئەوروپا و دەریای باڵتیک  - بەرپەرچدانەوەی هەڕەشەکانی رووسیا لە رۆژهەڵاتی سنووری ئۆکراینا  - چۆنیەتیی سنووردارکردنی هەڕەشەکانی رووسیا لە دەریای رەش  - هەروەها شێوازی تێکشکاندنی هێرشە ئیلیکترۆنییەکانی رووسیا بۆسەر وڵاتانی رۆژئاوا.  ئۆرسۆلا ڤۆندێرلاین، سەرۆکی کۆمسیۆنی یەکێتیی ئەوروپا رایگەیاند، "چەند مانگێکە لیتوانیا رووبەڕووی هێرشی ئەلیکترۆنی رژێمی لۆکاشێنکۆ دەبێتەوە؛ بۆیە پێویستە ئێستا پێکەوەکارکردنمان بگەیێنینە ئاستێکی بەرزتر، هەر ئەوەیە کە ئێستا کار لەسەر راگەیێندراوێكی نوێی یەکێتیی ئەوروپا و ناتۆ دەکەین. ئامانجی ئێمە نوێکردنەوەی پابەندییە سیاسییەکانمانە. "  وڵاتانی ناتۆ رووسیا بە هەوڵدان بۆ داگیرساندنی شەڕ لە سێ بەرەدا تۆمەتبار دەکەن؛ بەرەیەک لە کالینینگراد رووسیاوە کە دراوسێی راستەوخۆی وڵاتانی رۆژئاوای ئەوروپایە؛ بەرەیەک لە دەریای رەش، کە هەرسێ وڵاتی ئەندامی ناتۆ، تورکیا، بوڵگاریا و رۆمانیای لەسەرن؛ بەرەی سێیەمیش ئۆکراینیایە، کە ناتۆ و هاوپەیمانەکانی رووسیا بە چڕکردنی هێزی سەربازی لەسەر سنوورەکانی رۆژهەڵاتی ئەو وڵاتە تۆمەتبار دەکەن.  یانس ستۆلتینبێرگ، سکرتێری گشتیی ناتۆ دەڵێت، "دڵنیابوونەوە لە نیازەکانی رووسیا نییە، بەڵام دەزانین کە رووسیا هێزی زۆری لەسەر سنووری ئۆکراینا چڕکردووەتەوە؛ هەر بەو جۆرەش پێشتر بەر لەوەی نیمچە دوورگەی کریمیا داگیربکات، هێزی لەسەر سنوورەکان چڕکردبووەوە، رووسیا بەردەوامە لە ناسەقامگیرکردنی رۆژهەڵاتی ئۆکراینا و بەردەوامە لە هێرشکردنی ئەلیکترۆنی بۆ سەر ئەو وڵاتە. ئەگەر رووسیا هێز دژ بە ئۆکراینا بەکاربهێنێت، ئەوە باج و دەرهاوێشتەی دەبێت، بۆیە ئێمە بەردەوام داوا لە رووسیا دەکەین بارودۆخەکە هێور بکاتەوە. "  رووسیا تۆمەتەکانی ناتۆ رەتدەکاتەوە؛ لە بەرامبەردا مانۆڕە سەربازییەکانی ناتۆ لە دەریای رەش بە هەڕەشە لەسەر وڵاتەکەی دەبینێت و رۆژئاواش بە ناردنی چەکی پێشکەوتووی کوشندە بۆ ئۆکراینا تۆمەتبار دەکات.  لەلایەکی دیکەوە ڤلادیمیر پووتین، سەرۆکی رووسیا دەڵێت، "رۆژئاواییە هاوبەشەکانمان لەڕێگەی پێدانی چەکی کوشندەی مۆدێرن بە ئۆکراینا، بارودۆخەکە ئاڵۆزتر دەکەن، ئەوە سەرباری ئەنجامدانی مانۆڕی سەربازی هەراسانکەر لە دەریای رەش و ناوچەکانی دیکەی سەر سنوورەکانمان. "  هاوکات ڤۆلۆدیمیر زێلێنسکی، سەرۆکی ئۆکراینا ئاماژە بەوە دەدات، "هەندێ میدیا ترساون لەوەی کە شەڕێک لەنێوان ئێمە و رووسیا رووبدات؛ بەڵام ئێمە کۆنترۆڵی تەواوی سنوورەکانمان کردووە و بە تەواوەتی ئامادەی هەموو جۆرە هەڵکشانێکین. "  لەلایەک ناتۆ دەستی دیپلۆماسییەتی بۆ رووسیا درێژکردووە و بایدن بەنیازە لە سەرەتای ساڵی داهاتوو لەگەڵ پووتین کۆببێتەوە؛ بەڵام لەلایەکی دیکە دەستی ناتۆ لەسەر پەلاپیتکەی چەکە وەک ئامادەکارییەک بۆ هەر سەرکێشییەکی سەربازیی رووسیا.