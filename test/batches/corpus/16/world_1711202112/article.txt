دەشتی جەمال، سکرتێری فیدراسیۆنی پەنابەرانی سەرانسەری عێراق، ئەمڕۆ چوارشەممە ١٧ - ١١ - ٢٠٢١ بە تۆڕی میدیایی رووداوی راگەیاند: "بەپێی ئەوەی رۆژنامەکانی بەریتانیا بڵاویانکردووە پۆلیسی فەڕەنسا هەوڵی چۆڵکردنی کەمپی دانکیخ لەسەر سنووری نێوان فەڕەنسا و بەریتانیا دەدات، کە زیاتر لە ١٥٠٠ پەنابەری تێدا کۆبووەتەوە و زۆربەیان کوردن و بەشی زۆریشیان کوردی باشووری کوردستانن و دەیانەوێت بگەنە بەریتانیا".  بەپێی ئاماری فیدراسیۆنی پەنابەرانی سەرانسەری عێراق ئەمساڵ زیاتر لە  ٢٣ هەزار کۆچبەر بە بەلەم گەیشتوونەتە بەریتانیا، هەروەها لە ماوەی ئەم مانگەدا ٣٨ کۆچبەر، کە خەڵکی هەرێمی کوردستانن پەیوەندیان بە فیدراسیۆنەکەوە کردووە و داوای رێنماییان کردووە.   دەشتی جەمال دەڵێت: "ئەوە یەکەمجار نییە کەمپی دانکیخی پەنابەران دەکەوێتە بەر هێرشی پۆلیسی فەڕەنسا، دیارە بەپێی چەندین رێککەوتننامەی نێوان فەڕەنسا و بەریتانیا چەندینجار هەوڵی تێکدانی ئەو کەمپەی دراوە، بۆ گوشارخستنە سەر پەنابەران بۆ ئەوەی پەرتەوازە بکرێن و رێگەیان لێبگیرێت بپەڕنەوە بەریتانیا".  کەمپی دانکیخ دەکەوێتە ناو خاکی فەڕەنسا لەسەر سنووری فەڕەنسا و بەریتانیا، ئەوانەی لەو کەمپەدان، دەیانەوێت بپەڕنەوە بۆ بەریتانیا.