سەعید خەتیبزادە، گوتەبێژی وەزارەتی دەرەوەی ئێران دەڵێت، گفتوگۆکانی هەفتەی رابردووی نێوان جێگری بەرپرسی سیاسەتی دەرەوەی یەکێتیی ئەوروپا و جێگری وەزیری دەرەوەی ئێران بەرهەمدار بوون، تێیدا رێککەوتوون دەست بە گفتوگۆکان بکەنەوە.  گوتەبێژی وەزارەتی دەرەوەی ئێران دەڵێت، ئەوان هیچ پێشمەرجێکیان بۆ گەڕانەوەی ئەمریکا بۆ گفتوگۆکان دانەناوە.  سەعید خەتیبزادە رایگەیاند، "ئامانجی سەرەکیی ئێمە ئەوەیە کە دڵنیابینەوە لەوەی هەموو سزاکان هەڵدەوەشێندرێنەوە و گەرەنتیمان پێدەدرێت بۆئەوەی هیچ کەسی دیکە لە واشنتن هەرگیز نەتوانێت جارێکی دیکە یاری لەگەڵ جیهاندا بکات و گاڵتەی پێبکات. ئەم ئەنجامە تەنیا لە رێگەی گفتوگۆی کردەییەوە بەدیدێت".  نەبیلە مەسرالی، گوتەبێژی کاروباری دەرەوە و سیاسەتی ئەمنیی یەکێتیی ئەوروپا بە ئاژانسی فرانس پرێسی راگەیاندووە، "لەم قۆناخەدا، ناتوانین ئەنجامدانی کۆبوونەوە [لەگەڵ ئێران] پشتڕاست بکەینەوە".  رازیبوونی ئێران بۆ دەستپێکردنەوەی گفتوگۆ ئەتۆمییەکان لە کاتێکدایە کە هەفتەی رابردوو ئیسرائیل و ویلایەتە یەکگرتووەکانی ئەمریکا رایانگەیاند، ئەوان ئامادەن پلانێکی دیکە بەکاربهێنن ئەگەر بەرپرسانی تاران بە نیازپاکییەوە نەگەڕێنەوە نێو گفتوگۆکان.  یائیر لاپید، وەزیری دەرەوەی ئیسرائیل رایگەیاندووە، "ئەگەر رژێمێکی تیرۆریست بیەوێت چەکی ئەتۆمی بەدەستبێنێت، ئەوا پێویستە ئێمە هەنگاو بنێین و روونی بکەینەوە، کە جیهانی خاوەن شارستانیەت رێگەی پێ نادات. ئەگەر ئێرانییەکان بڕوا نەکەن کە جیهان رژدە لەسەر وەستاندنیان، ئەوا هەوڵی دروستکردنی بۆمب دەدەن. ئیسرائیل مافی ئەوەی هەیە کە لە هەر کاتێکدا و بە هەر شێوازێک بێت، هەنگاو بنێت. ئەوە نەک تەنیا مافی ئێمەیە، بەڵکو بەرپرسیارێتیشمانە".  حوزەیرانی ئەمساڵ، دوای شەش گەڕی دانوستاندن، کۆبوونەوەکانی زیندووکردنەوەی رێککەوتنی ئەتۆمی لە ڤیەننا چەقیان بەست و ئێران پیتاندنی یۆرانیۆمی بۆ بەرزترین ئاست لە مێژووی خۆیدا بەرزکردەوە، کە بە گوتەی ئاژانسی نێودەوڵەتیی وزەی ئەتۆم لە دروستکردنی بۆمبی ئەتۆمی نزیکبووەتەوە.