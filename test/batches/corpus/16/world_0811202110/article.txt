بڕیارەکە بۆ زیاتر لە ٣٠ وڵاتی جیهانە، مەکسیکیش ناوی لەنێو لیستەکەدا هەیە.  لە شاری تیخوانا لە مەکسیک، لەگەڵ دەرکردنی بڕیارەکە لەلایەن واشنتنەوە، قەشە و ژمارەیەک خەڵک روویان لە سنوورەکان کرد، سەریان خستە سەر دیوارەکەی مەکسیک، نزایان کرد هاتووچۆی نێوان خەڵکی دوو وڵاتەکە بێ کێشە دەستپێبکاتەوە.  لە ئێل پاسۆی ویلایەتی تێکساس لەگەڵ شاری خوارێز کە مۆرکی مەکسیکییان پێوەدیارە، خاوەن دووکانەکان ئامادەییان نیشاندا پێشوازی لە دۆست و خزمانی ئەو دیوی سنوور بکەن.  مارکۆس ریڤێرا، خاوەن کارە و دەڵێت، "پەتاکە کاریگەری لە هەمووان کرد، ئێمەش چاوەڕێی خەڵکەکانمانین بێن و سەردانمان بکەن، ئەمە سوودی بۆ ئابووریی ئێل پاسۆ و خوارێز هەیە. "  هەر بەهۆی ئەو هەنگاوەوە، لە لۆس ئەنجلسی کالیفۆرنیا، کۆمپانیایەکی فڕۆکەوانی کارمەندەکانی لەسەر تاکتیکەکانی شەڕ و بەرگریکردن رادەهێنێت، چونکە لەگەڵ دەستپێکردنەوەی گەشتە ئاسمانییەکان بۆ ئەمریکا، چاوەڕواندەکرێت کۆمەڵە خەڵکێکی کەللەرەق لەنێو فڕۆکەدا پابەندی بەستنی ماسک نەبن و بەرهەڵستی رێوشوێنەکانی تەندروستی بکەن.  ئاژانسە گەشتیارییەکانیش دەڵێن، تۆمارکردنی گەشت لە کۆمپانیاکانیان بەشێوەیەکی بەرچاو بەرزبووەتەوە.   مارک، راهێنەرە و ئاماژە بەوە دەکات، "ئێمە نامانەوێ وا فێریان بکەین مرۆڤی شەڕاوییان لێ دەربچێت، دەمانەوێ وایان لێبکەین بتوانن بەرگری لەخۆیان بکەن، هێرش و شەڕ لەلایەن سەرنشینانی نێو فڕۆکە رووی لە زیادبوونە. "  سنوورەکانی ئەمریکا بە بڕیارێکی دۆناڵد ترەمپی سەرۆکی پێشووی ئەمریکا لە سەرەتاکانی ٢٠٢٠ بەڕووی جیهاندا داخران.  ئێستاش کە سنوورەکان دەکرێنەوە، پێویست دەکات گەشتیارە بیانییەکان پێش ئەوەی بچنە نێو فڕۆکە، بەڵگەی وەرگرتنی ڤاکسین پێشانبدەن و پشکنینێکی نێگەتیڤیش پێشانبدەن کە لە ماوەی سێ رۆژ پێش گەشتەکە کرابێت. بەمشێوەیەش کەرەنتین ناکرێن.   لە ئەمریکا نزیکەی ٥٠ ملیۆن تووشبووی کۆرۆنا تۆمارکراون، زیاتر لە ٧٧٥ هەزار کەس گیانیان لەدەستداوە، هاوکات ١٩٢ ملیۆن کەس لانیکەم دوو قورچک ڤاکسینی وەرگرتووە کە دەکاتە ٥٨.٣ % کۆی دانیشتووانی وڵاتەکە.