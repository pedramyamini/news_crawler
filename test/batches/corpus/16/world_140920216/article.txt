کۆشکی سەرۆکایەتیی رووسیا (کریملین) لە بڵاوکراوەیەکدا، هەواڵی کەرەنتینکردنی سەرۆکی وڵاتی راگەیاند، ئاشکرای کرد "سەرۆک پووتین لە دۆخێکی تەندروستیی زۆر باشدایە".   کریملین زیاتر دەڵێ پووتین تووشی کۆرۆنا نەبووە، بەڵام خۆی بڕیاریداوە خۆی کەرەنتین بکات.  لە پەیوەندییەکی تەلەفۆنیدا لەگەڵ ئیمام عەلی رەحمون، سەرۆکی تاجیکستان، پووتین رایگەیاندووە "بەهۆی دەرکەوتنی تووشبوونی هەندێک لە چواردەورەکەم بە ڤایرۆسی کۆرۆنای گۆڕاو، بڕیارمداوە بۆ ماوەیەکی دیاریکراو خۆم کەرەنتین بکەم". بەوەش وەک کریملین ئاشکرایکردووە، سەرۆکی رووسیا بەشداری لە کۆبوونەوەی هەفتەی داهاتووی لووتکەی هەرێمایەتی لە تاجیکستان ناکات.  ڤلادیمێر پووتین، ئەمڕۆ سێشەممە لە کرملن لەگەڵ بەشار ئەسەد، سەرۆکی سووریادا کۆبووەوە. ئەوە یەکەم سەردانی ئەسەدە بۆ رووسیا پاش هەڵبژاردنەوەی بە سەرۆکی وڵات لە هەڵبژاردنەکانی مایسی رابردوودا.  هەمان رۆژی چاوپێکەوتنی لەگەڵ ئەسەد، پووتین، وەک ئەوەی کریملین رایگەیاندووە، چاوی بە ژمارەیەک وەرزشوان کەوتووە و بەشداری لە مەشقی سەربازیدا کردووە، بەرلەوەی بڕیاری خۆکەرەنتینکردن بدات.