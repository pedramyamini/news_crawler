ئەمڕۆ هەینی ٢٢ - ١٠ - ٢٠٢١ وەزارەتی ئیمێرجینسیی رووسیا بڵاویکردەوە، تەقینەوەکە لە کارگەی ئیلاستیک لە هەرێمی ریازان، کە بە دووری ٢٧٠ کیلۆمەتر دەکەوێتە باشووری مۆسکۆ، روویداوە.   بەرپرسانی مۆسکۆ لە سەرەتای رووداوەکەدا رایانگەیاند، لە ئەنجامی تەقینەوەکە حەوت کەس گیانیان لەدەستداوە و نۆ کەسی دیکەش بێسەروشوێنن، بەڵام دواتر رایانگەیاند کە هەر نۆ کەسەکەی دیکەش گیانیان لەدەستداوە؛ گوتیشیان کەسێک بە برینی سەختەوە رەوانەی نەخۆشخانە کراوە.   بە گوتەی بەرپرسانی رووسیا، کارگەکە تایبەتە بە دروستکردنی تەقەمەنی بۆ بەکارهێنانی لە بواری سڤیلدا، وەکو بەکارهێنانی لە دروستکردنی توونێلدا، بەڵام بەگوێرەی وێبسایتی کارگەکە، ئەوان توانای بەرهەمهێنانی چەک و تەقەمەنیی سەربازیشیان هەیە.   ئەلێکسەندەر چوپریان، وەزیری ئیمێرجینسیی رووسیا سەردانی شوێنی رووداوەکەی کرد و وەزارەتەکەش لە راگەیێندراوێکدا بڵاویکردەوە، لە ئەنجامی تەقینەوەکەدا ئاگرێکی گەورە کەوتووەتەوە و بۆ کۆنترۆڵکردنیشی ١٧٠ کارمەندی فریاگوزاری و ٥٠ ئۆتۆمبێلی ئاگرکوژێنەوە و فریاکەوتنیان راسپاردوون.   لەبارەی هۆکاری دروستبوونی تەقینەوەکە، وەزارەتی ئیمێرجینسی بڵاویکردەوە، "بەهۆی هەڵەیەکی نادیارەوە" لە پرۆسەی بەرهەمهێنانی تەقەمەنییدا روویداوە. بە گوتەی کارمەندانی فریاگوزاری، کارگەکە بەتەواوەتی سووتاوە.   رووداوی تەقینەوە و ئاگرکەوتنەوە لە رووسیا نامۆ نییە؛ لە کانوونی یەکەمی ساڵی ٢٠٢٠ دا لە هەرێمی ئورالس حەوت کەس بەهۆی ئاگرکەوتنەوە لە خانەیەکی بەساڵاچووان گیانیان لەدەستدا.  لە ساڵی ٢٠١٨ یشدا بەهۆی ئاگرکەوتنەوە لە مۆڵێکدا ٦٤ کەس گیانیان لەدەستدا، ئەوەش بەهۆی ئەوەی کە سیستمی ئاگادارکردنەوەی مۆڵەکە کاری نەدەکرد.