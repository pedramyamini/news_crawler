پۆلیسی شاری بیاوا پۆدلاسکای پۆڵەندا لە تویتەر بڵاویکردەوە، "دوێنێ، لە نێو دارەکاندا، لە نزیک سنوور، تەرمی گەنجێکی سووری دۆزرایەوە".   پۆلیس ئاماژەی بەوە کردووە کە نازانن هۆکاری راستەقینەی مردنی کۆچبەرەکە چییە.   بڵاوبوونەوەی هەواڵەکە لە کاتێکدایە، رۆژی هەینی ١٢ - ١١ - ٢٠٢١ یش بڵاوکرایەوە کە کوڕە کوردێکی تەمەن ١٤ ساڵ لە سنووری نێوان ئەو دوو وڵاتە گیانی لەدەستداوە.    پۆلیسی شاری بیلایستۆکی باکووری رۆژهەڵاتی پۆڵەندا هەواڵەکەی بۆ میدیای بەریتانی پشتڕاستکردەوە؛ رۆژنامەڤانێکیش لەو وڵاتە ئەوروپییەوە بە تۆڕی میدیایی رووداوی راگەیاند، بەڵێ ئەو کەسەی گیانی لەدەستداوە کوڕێکی تەمەن ١٤ ساڵ بووە؛ دوو کۆچبەریش بۆ میدیای پۆڵەندییان روونکردەوە ئەو هاونیشتمانییە بەهۆی سەرماوە گیانی لەدەستداوە.   بە مردنی ئەو کۆچبەرە "سووری"یە، ژمارەی ئەو کۆچبەرانەی تاوەکو ئێستا لەو سنوورەدا گیانیان لەدەستداوە بۆ ٩ کەس بەرزبووەوە.   شەپۆلی کۆچبەران لە رێگەی بێلاڕووسەوە ماوەی چەند مانگێکە دەستی پێکردووە؛ کۆچبەرەکان مەبەستیانە بەنێو پۆڵەندادا تێپەڕبن و بچنە نێو ئەڵمانیا و لەوێ و وڵاتانی دیکەی رۆژئاوای ئەوروپا بمێننەوە و داوای مافی پەنابەری بکەن.   رۆژی ١١ - ١١ - ٢٠٢١ کەریم نووری، بریکاری وەزارەتی کۆچ و کۆچبەرانی عێراق لە بوولتەنی کاژێر ٢١: ٠٠ی تۆڕی میدیایی رووداو بەشداربوو کە تایبەت بوو بە پرسی کۆچبەران لەسەر سنووری نێوان بێلاڕووس - پۆڵەندا و رایگەیاند، پێشبینی دەکەن نزیکەی ٣ هەزار تاوەکو ٤ هەزار کۆچبەر لەو سنوورەدا بن و زۆربەیشیان لە باشووری کوردستانەوە چوون.