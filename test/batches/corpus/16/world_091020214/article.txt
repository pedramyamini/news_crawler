رۆژی شەممە ٩ - ١٠ - ٢٠٢١ شی جین پینگ، سەرۆکی چین لە ئاهەنگێکی فەرمی لە پەکین جەختی لەسەری پێویستی سەرکردایەتیکردنی چین لەلایەن پارتە کۆمۆنیستەکەی کردەوە و گوتی، "پێویستە تایوان بگەڕێتەوە باوەشی وڵاتی دایک"، کە مەبەستی چین بوو.    ئەم ئاهەنگە بەبۆنەی ١١٠ ـەمین ساڵیادی شۆڕشی چین رێکخرابوو؛ ئەو "شۆڕش"ەی کە لە ساڵی ١٩١١ بووە هۆی کۆتاییهێنانی دەسەڵاتی ئیمپراتۆریەتی چینگ و دوای ئەوە کۆماری چین دامەزرا کە لەلایەن سەن یات سەن سەرکردایەتیکرا.   لەلایەکی دیکەوە، ١٠ی ئۆکتۆبەر بە رۆژی نەتەوەیی تایوان دادەنرێت.   لە رووی سیستەمی بەڕێوەبردنەوە، چین یەک پارتی سیاسی بەڕێوەی دەبات، لەکاتێکدا تایوان سیستەمی فرەپارت و دیموکراسی پەیڕەودەکات. هاوکات پەیامی شی بەو ئاڕاستەیە بوو کە هەردوولا داهاتوویەکی هاوبەشیان دەبێت.   ئەم پەیامەش شی لەکاتێکدایە، لە چەند رۆژی رابردوودا چین نمایشێکی فڕۆکەوانیی لە سنووری ئاسمانیی تایوان ئەنجامدا و تێیدا نزیکەی ١٥٠ فڕۆکەی بەکارهێنا و تایوانیش ئەمەی بە کارێکی "نابەرپرسانە" و هەڕەشە بۆ سەری ناوبرد.   تایوان و چین پێشتر یەک وڵات بوون، بەڵام دوای شەڕی نێوخۆ لە ساڵی ١٩٤٩ تایوان لە چین جیابووەوە، ئەوەش کاتێک پارتی نەتەوەیی کە ئەوکات دەسەڵاتی چینی بەدەستەوە بوو بۆ دوورگەی تایوان رایکرد و وڵاتی چینی ئێستاش کەوتە دەستی پارتی کۆمۆنیست کە ئەوکات ماو زێدۆنگ سەرکردایەتی دەکرد.   لەو کاتەشەوە تایوان خۆی وەک هەرێمێکی سەربەخۆ خۆی بەڕێوەدەبات، بەڵام چین ئەمە رەتدەکاتەوە و دژی هەر هەوڵێکی نێودەوڵەتی دەوەستێتەوە کە تایوان لە چین جیابکاتەوە، هاوکات چین رەتیشی دەکاتەوە کە بە زەبری هێز دوورگەکە بخاتەوە ژێر رکێفی خۆیەوە.