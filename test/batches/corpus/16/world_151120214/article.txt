پۆلیسی سوێد لە ئامارێکی نوێدا ئاشکرایکرد، لە سەرەتای ئەمساڵەوە تاوەکو ٣١ی ئۆکتۆبەری رابردوو، تەنیا لە پارێزگای ستۆکهۆڵم ١١٥ ئاگادارکردنەوەیان پێگەیشتووە سەبارەت بە رووداوی تەقەکردن کە ٢٢ قوربانییان لێکەوتووەتەوە.  بەپێی راگەیێندراوی پۆلیسی سوێد، ئەو گەنجەی کە شەوی هەینیی رابردوو ١٢ - ١١ - ٢٠٢١ لە رۆژئاوای ستۆکهۆڵم بەهۆی برینەکانی گیانی لەدەستدا، بووە قوربانیی ژمارە ٢٢ی رووداوەکانی تەقەکردن کە لە ئەمساڵدا لە ستۆکهۆڵم روویاندا، بەشێکی زۆری ئەو رووداوانەش پەیوەندییان بە ململانێی نێوان مافیاکانەوە هەیە، بەڵام لەو رووداوانە دەکۆڵنەوە بۆ گەیشتن بە راستییەکان و هۆکارەکانی ئەنجامدانی ئەو تاوانانە.  سەبارەت بە زۆربوونی رووداوەکانی تەقەکردن لە سوێد، ئاژانسی فرانس پرێس دەڵێت، تەنانەت قوربانییەکانی ئەو تاوانانە کۆچبەر و نەوەی کۆچبەرەکانن لە سوێد کە گەنجی تەمەن خوار ٣٠ ساڵن و بێکارن و بڕوانامەی ناوەندیشیان نییە، هەروەها لە گەڕەکە پشتگوێخراوەکاندا دەژین.  ئاژانسەکە دەشڵێت، ئەو کۆچبەرانە بۆ تۆڵەکردنەوە یان وەرگرتنەوەی قەرز و ململانێ بۆ خۆسەپاندنی گرووپە چەتەکانیان، تەقە لە یەکدی دەکەن، ئەو رووداوانەش هەڕەشە لە پرەنسیپەکانی یەکسانی و ئاشتیی کۆمەڵایەتی دەکەن کە بناخەی وڵاتی سوێدە.