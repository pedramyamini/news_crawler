لێشاوی بەردی تواوە و ئاگراوی گڕکانەکە وەکو تاڤگەیەک شەش کیلۆمەتر و نیوی بڕیوە و شۆڕبووەتەوە بۆ نێو زەریای ئەتڵەسی. لێشاوی بەردەتواوەکان ٤٧٦ هێکتار رووبەری دوورگەی لاپاڵمی داپۆشیوە.   هەروەها لانیکەم ٨٥٥ خانووی وێران کردووە. شەش هەزار کەس بەو هۆیەوە ناچاربوون ماڵەکانیان جێبهێڵن. ئێستا لێشاوی بەردە تواوەکان گەیشتووەتە نێو زەریا و ١٠ هێکتاری زەریاکەی داپۆشیوە. زانایان هۆشداری لە دروستبوونی تەقینەوە بەهۆی تێکەڵبوونی ئاو و ئاگر دەدەن.   ئەرناو فۆڵج دوران، گڕکانناس دەڵێت، "ژمارەیەک پرس هەن کە مایەی نیگەرانین، بەتایبەتی لێشاوی بەردەتواوەکان، دروستبوونی گازی زیانبەخش و خۆڵەمێش. ئێستا لێشاوی بەردەتواوەکان گەیشتووەتە نێو زەریا و ئەگەری ئەوە هەیە تەقینەوەی بچووک رووبدەن. "  حکومەتی ئیسپانیا داوای لە خەڵکی دورگەی لاپالما کردووە کە ٣.٥ کیلۆمەتر لە دەوروبەری شوێنی تێکەڵبوونی ئاگر و ئاوەکە دووربکەونەوە، چونکە بەهۆی بەهەڵمبوونی ئاوی زەریاکەوە، مەترسیی دروستبوونی گازی کوشندە هەیە کە کاردەکاتە سەر پێست، چاو و کۆئەندامی هەناسە.    ئەرناو فۆڵج دوران دەڵێت، "پێویستە گازەکان بخرێنە ژێر چاودێرییەوە. پێویستە ئەوەشمان لەبیربێت کە هەر لیترێک لە ئاوی دەریا، ٣.٥ گرام کلۆریدی سۆدیۆمی تێدایە، واتە ئێستا بڕێکی زۆری ئەو ماددەیە دەبێتە هەڵم و هەموو ئەو گازی کلۆرە دەچێتە نێو بەرگەهەواوە، دواتریش بەو هۆیەوە ترشی هایدرۆکلۆریک دروستدەبێت کە بێگومان کاریگەریی زیانبەخشی بۆ سەر تەندروستیی خەڵک هەیە. "  لە هەندێ شوێن، پانتایی لێشاوی بەردەتواوەکان گەیشتووەتە ٦٠٠ مەتر و بەشێک لە جووتیارانی ناوچەکە بەرهەمی دار مۆزەکانیان لێکردووەتەوە پێش ئەوەی ئەو لێشاوە بیانفەوتێنێت.   حکومەتی ئیسپانیا دەڵێت، تاوەکو ئێستا هیچ کەس بەهۆی گڕکانەوە زیانی گیانیی پێنەگەیشتووە.