بیل کلنتن، سەرۆکی پێشووتری ئەمریکا بەهۆی تووشبوونی بە نەخۆشییەکی پەیوەست بە خڕۆکە سپییەکانی نێو خوێن، لە ناوەندی پزیشکی ئێرڤن سەر بە زانکۆی کالیفۆرنیا لەژێر چاودێری چڕی پزیشکیدا خەوێندراوە.  ئەنجڵ ئۆرینا، گوتەبێژی کلینتن لە تویتەر نووسیویەتی: "شەوی سێشەممە، ١٢ - ١٠ - ٢٠٢١ سەرۆک کلنتن بەهۆی تووشبوونی بە نەخۆشییەکی گوازراوەوە خرایە ژێر چاودێری چڕی پزیشکییەوە".  گوتەبێژەکەی کلنتن رەتیکردەوە کە نەخۆشییەکەی کلنتن پەیوەندی بە ڤایرۆسی کۆرۆناوە هەبێت و گوتی: "تەندروستیی کلنتن بەرەو باشبوونەوە دەڕوات و باری دەروونیشی زۆرباشە و سوپاسی تیمی پزیشک و پەرستاران دەکات، کە خزمەتگوزاری پزیشکییان پێشکێشکردووە".  کلنتن، کە هێشتا نەخۆشخانەی جێنەهێشتووە بە گوتەی ئۆرینا: "رۆژ لە دوای رۆژ ژمارەی خڕۆکە سپییەکانی بەرەو داکشان دەڕۆن و بەرگریی لەشی بەباشی وەڵامی دەرمانەکان دەداتەوە و بەمزووانە دەگەڕێتەوە ماڵەوە".  بیل کلنتن، ٤٢ ەمین سەرۆکی ئەمریکایە، لە نێوان ساڵانی ١٩٩٣ تاوەکو ٢٠٠١ بۆ ماوەی دوو خولی لە دوای یەک سەرۆکی ویلایەتە یەکگرتووەکانی ئەمریکا بووە.  کلنتن، کە لە ١٩ - ٨ - ١٩٤٦ لە ویلایەتی ئارکانسی ئەمریکا لە دایکبووە، هەشت ساڵی سەرۆکایەتییەکەی بە یەکێک لە قۆناخە گرنگەکانی ئەمریکا لە رووی ئابووری و کۆمەڵایەتی دادەنرێت، کە تێیدا یاسای گرنگی تایبەت بە پێشکێشکردنی هاوکاری تەندروستی بە منداڵ و خێزانە هەژارەکانی ئەمریکا دەرکران. ئەوە جگە لە رەخساندنی زیاتر لە ٢٢ ملیۆن و ٥٠٠ هەزار هەلی کار، کە لە ماوەی ٤٠ ساڵی رابردووی مێژووی ئەمریکادا بەرزترینە.