دوای دوو هەفتە لە تەقینەوەی، بەرپرسانی دوورگەی لاپالما دەڵێن، گڕکانە "زۆر زیاتر چالاک بووە. " شەوی رابردووش زانایان هەشت بوومەلەرزەیان بە گوڕی ٣.٥ پلەی رێختەر بەهۆی گڕکانەکەوە تۆمارکرد.   بەرپرسانی دوورگەکە دەڵێن، گڕکانەکە بە بەرزیی شەش کیلۆمەتر گاز و خۆڵەمێش فڕێدەداتە نێو هەواوە. لە ١٩ی ئەیلوولەوە، ٦ هەزار کەس ناچار بوون بەهۆی مەترسیی لێشاوی بەردە تواوەکانەوە ماڵەکانیان جێبهێڵن و تاوەکو ئێستاش سەرووی ٨٠٠ خانوو بەهۆی ئەو بەردە ئاگرینانەوە وێرانبوون.   هەروەها بەهۆی تێکەڵبوونی بەردە ئاگرینەکان لەگەڵ ئاوی زەریای ئەتڵەسی، مەترسیی دروستبوونی تەقینەوە و دروستبوونی گازی کوشندە دەکرێت و حکومەتی ئیسپانیا داوای لە خەڵکی ناوچەکە کردووە لەو شوێنە دووربکەونەوە.   زانایان وا مەزندەی دەکەن کە گڕکانەکە تاوەکو ئێستا ٨٠ ملیۆن مەتر سێجا بەردی تواوەی فڕێدابێتە دەرەوە، کە زیاتر لە دوو هێندەی ئەو بڕەیە کە لە ماوەی دوایین تەقینەوەیدا لە ساڵی ١٩٧١ فڕێیدایە دەرەوە.