رۆژی شەممە ٢ - ١٠ - ٢٠٢١ وەزارەتی دادی ئەمریکا رایگەیاند کە چەکدارێکی داعش بە ناوی محەممەد خەلیفە، لە مانگی کانوونی دووەمی ساڵی ٢٠١٩ لە شەڕێکدا لەلایەن هێزە کوردییەکانەوە بە دیل گیراوە. دەشڵێت، محەممەد ئەندام بووە لە "وەزارەتی راگەیاندنی داعش کە بەرپرسیار بوو لە بڵاوکردنەوەی ڤیدیۆی سەربڕینی رۆژنامەڤانی ئەمریکیی جەیمس فۆلی. "  وەزارەتی دادی ئەمریکا راشیگەیاندووە، تۆمەتبارەکە لەم هەفتەیەدا رادەستی ئێف بی ئای کراوە و لە دادگەی ڤێرجینیا "تۆمەتی دابینکردنی پاڵپشتیی دارایی بۆ داعش" دراوەتە پاڵی.  بە گوتەی وەزارەتەکە، ئەو چەکدارەی داعش، لە ساڵی ٢٠١٣ کەنەدای جیهێشتووە بۆ ئەوەی بچێتە ریزەکانی داعشەوە لە سووریا و دوای ساڵێک بووەتە ئەندامێکی سەرەکیی تیمی راگەیاندنی داعش، ئەمەش بەهۆی ئەوەی زمانی ئینگلیزی و عەرەبی بە باشی زانیوە.   هاوکات، محەممەد خەلیفە، لە چاوپێکەوتنێکیدا لەگەڵ رۆژنامەی نیویۆرک تایمزی ئەمریکی کە لە ساڵی ٢٠١٩ لە زیندانێکی باکووری سووریا لەگەڵی ئەنجامدابوو، گوتبووی کە هیچ رۆڵێکی لە کوشتنی راستەوخۆ دا نەبینیوە و "من تەنیا دەنگەکە بووم". بەگوێرەی رۆژنامەکە، ئەو پەشیمانیی خۆی لەو کردارانە دەرنەبڕیوە.   هەر بەگوێرەی وەزارەتی دادی ئەمریکا، جگە لە کاری وەرگێڕان، دەنگی خستووەتە سەر نزیکەی ١٥ ڤیدیۆ کە لەنێویدا لە دوو گرتە ڤیدیۆیی ساڵی ٢٠١٤ دا دەرکەوتووە کە پێش سەربڕینی دوو رۆژنامەڤانی ئەمریکی بە ناوەکانی جەیمس فۆلی و ستێڤن سۆتلۆف قسە دەکات.  لەلایەکی دیکەوە، راج پارێک، جێگری داواکاری گشتیی ناوچەی رۆژهەڵاتی ڤێرجینیا رایگەیاند، کە محەممەد خەلیفە "نەک تەنیا شەڕی بۆ داعش کردووە، بەڵکو ئەو دەنگەش بووە کە لە پشت ڤیدیۆ تووندڕەوەکانەوە وەستابوو" گوتیشی کە لەڕێی پێگەکەیەوە توانیویەتی کردە تووندڕەوەکانی داعش بە جیهاندا بڵاوبکاتەوە.   دوای دەستبەکاربوونی ئیدارەی بایدن لە کانوونی دووەمی ٢٠٢١، محەممەد خەلیفە کە تەمەنی ٣٨ ساڵە، لەدایکبووی سعودیە و خاوەنی وڵاتینامەی کەنەدایە، دەبێتە یەکەمین چەکداری داعش کە لەنێو ئەمریکادا دادگایی بکرێت و بڕیارە لە هەفتەی داهاتوو دا لە دادگە ئامادەبێت.