رۆژی دووشەممە ٦ - ١٢ - ٢٠٢١ ناوەندی ئیندۆنیزیا بۆ گڕکان و کەمکردنەوەی مەترسیی جیۆلۆجی لە تویتەر رایگەیاند کە دووبارە گڕکانەکەی چیای سێمێرۆ لە دوورگەی جاڤای ئەو وڵاتە تەقیوەتەوە و گوندەکانی دەوروبەری بە خۆڵەمێش داپۆشیوە. گوتیشی کە هەشت کەسی دیکە بەهۆی گڕکانەکە گیانیان لەدەستداوە و ٢٧ کەسی دیکەش بێسەروشوێنن.   تیمەکانی فریاکەوتنی وڵاتەکە لەگەڵ پۆلیس و سوپا بۆ گەڕان بەدوای بێسەروشوێنبوواندا راسپێردراون.  رۆژی شەممە ٤ - ١٢ - ٢٠٢١ لە دوورگەی جاڤای ئیندۆنیزیا، کە چڕترین دوورگەی وڵاتەکەیە لەڕووی دانیشتووانەوە، گڕکانێک تەقییەوە و بووە هۆی شڵەژان و ترسێکی زۆر لەنێو هاووڵاتیانی دوورگەکەدا کە بەهۆیەوە سەتان کەس دەربەدەربوون.   لە ئەنجامی گڕکانەکە لانیکەم ١١ گوند لە ناوچەی لوماجانگ بە خۆڵەمێش داپۆشراون. گڕکانەکە بووە هۆی دەربەدەربوونی لانیکەم ٩٠٠ کەس لەو گوندانە و خۆیان لە قوتابخانە، مزگەوت و هۆڵەکانی گوندەکانی دیکە حەشاردا.   هاوکات، رۆژی یەکشەممە ٥ - ١٢ - ٢٠٢١ ئاژانسی وەڵامدانەوەی کارەسات لە ئیندۆنیزیا رایگەیاند، بەهۆی گڕکانەکەی چیای سێمێرو لە ناوچەی لوماجانگی رۆژهەڵاتی پارێزگای جاڤا ١٤ کەس گیانیان لەدەستداوە و لانیکەم ٥٧ کەس بەهۆی گڕکانەکەوە بریندار بوون کە ٤١ لەوانەش بەهۆی سووتانی بەشێکی جەستەیانەوە رەوانەی نەخۆشخانە کراون.  بەگوێرەی بەرپرسانی ناوچەکە، کە بە میدیای وڵاتەکەیان راگەیاندووە، هەڵچوونی گڕکانەکە باران و رەشەبای لەگەڵدا هاتووە، کە داروپەردووی سووتاوی گڕکانەکەی لە شێوەی قوڕ و لیتەدا بەرەو خوارووی گوندەکان راماڵیوە و بەهۆیەوە چەندین خانوو و شوێنی نیشتەجێبوونی خەڵکی لەژێر خۆڵەمێشی گڕکانەکەدا خەرقبوون، پردێکیش کە دوو گوندی پێکەوە دەبەستەوە رووخاوە و ژمارەیەکی زۆری خەڵکی ناوچەکەش ناچاربوون ماڵەکانیان جێبهێڵن.  پێشتر لە مانگی کانوونی دووەمی ئەمساڵ گڕکانی سێمێرو تەقییەوە و خۆڵەمێش و دووکەڵەکەی تاوەکو سێ هەزار و ٦٧٦ مەتر لەسەر ئاستی رووی دەریا بەرزبووەوە، بەڵام هیچ زیانێکی گیانیی نەبوو.  ئیندۆنیزیا، کە ژمارەی دانیشتووانی زیاتر لە ٢٧٠ ملیۆن کەس دەبن، چەقێکی مەترسیداری بوومەلەرزە و چالاکیی گڕکانەکانە، ئەوەش دەگەڕێتەوە بۆ ئەوەی کە وڵاتەکە کەوتووەتە سەر ' زنجیرەی ئاگرینی ' زەریای هێمن.   لە دوورگەکانی باشووری رۆژهەڵاتی ئاسیا نزیکەی ١٣٠ گڕکانی چالاک هەن.  لە ساڵی ٢٠١٨ دا گڕکانێک لە نۆکەندی نێوان دوورگەکانی جاڤا و سومارتا تەقییەوە، کە بووە هۆی رۆچوونی زەوی لەژێر ئاودا و تسۆنامی بەداوداهات، بەهۆیەوە زیاتر لە ٤٠٠ کەس گیانیان لەدەستدا.