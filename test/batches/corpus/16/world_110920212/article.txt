جۆ بایدن، سەرۆکی ئەمریکا داوا دەکات خەڵکی وڵاتەکەی دژی ئەو رق و کینەیە بوەستنەوە کە لە دوای هێرشەکانی یازدەی سێپتێمبەر بەرامبەر موسڵمانان دروستبووە.  داواکەی جۆ بایدن لە کاتێکدایە، ئامارەکان پیشانی دەدەن لە دوای هێرشەکانی ١١ی سپتێمبەرەوە، رق و کینە و هێرشی دژی موسڵمان لە نێوخۆی ئەمریکادا زیادیکردووە.   بە گوێرەی پەیمانگەی واتسنی ئەمریکی، لە نێوان ساڵانی ٢٠٠٠ و ٢٠٠٩ دا ژمارەی ئەو تاوانانەی بەهۆی رق و کینەوە ئەنجامدراون بە رێژەی ١٨ % دابەزیون، بەڵام هەر لەو ساڵانەدا ژمارەی ئەو تاوانانە بەرامبەر موسڵمانان بە رێژەی ٥٠٠ % زیادیکردووە.   لە ساڵی ٢٠١٦ شدا ژمارەی هێرشەکانی دژی موسڵمانان لە ئەمریکادا گەیشتە لووتکە و لەو ساڵەدا ١٢٧ هێرش لە سەرانسەری وڵات تۆمارکراون، ئەوە لە کاتێکدایە لە ساڵی ٢٠٠١ دا ٩٣ هێرش تۆمارکرابوون.   هاوکات پەیمانگەی نیو ئەمێریکا، کە تایبەتە بە لێکۆڵینەوە لە سیاسەتی گشتی، بەو ئەنجامە گەیشتووە کە چالاکییەکانی دژی موسڵمانان، لە نێویشیاندا هێرشی رق و کینەدار بۆ سەر مزگەوت و ناوەندە ئیسلامییەکان، تووندوتیژیی دژی موسڵمانان و قسەی دەمارگیرانەی بەرپرسان دژی موسڵمانان، لە کۆتایی ساڵی ٢٠١٥ ەوە "بەشێوەیەکی بەرچاو زیادیانکردووە. "  جگە لەوە، زانکۆی (ساوز ئەیژیان ئەمێریکانز لیدینگ توگێزەر) دەڵێت، لە ساڵی ٢٠١٦ ەوە زیاد لە ٤٨٠ رووداوی تووندوتیژی بە هاندەری رق و کینە دژی ئاسیاییەکان، موسڵمانان، سیخەکان، هیندۆسەکان، خەڵکی رۆژهەڵاتی نێوەڕاست و ئەمریکییە عەرەبەکان ئەنجامدراون. هەر لەو کاتەوە ٢٥٢ رووداوی دیکە بە هاندەری ترسی ناڕەوا لە خەڵکی بیانی دژی ئەو چینانە تۆمارکراون.  ئەمڕۆ ٢٠ ساڵ بەسەر هێرشەکانی ١١ی سێپتێمبەری ساڵی ٢٠٠١ تێپەڕدەبن، کاتێک کە ١٩ ئەندامی رێکخراوی قاعيدە چوار فڕۆکەی نەفرهەڵگریان لە نێوخۆی ئەمریکادا رفاند و هێرشیانکردە سەر دوو تاوەرەکەی سەنتەری بازرگانیی جیهانی لە نیویۆرک و باڵەخانەی پێنتاگۆن لە ڤێرجینیا.  یەکێک لەو فڕۆکانە پێش ئەوەی بگاتە واشنتن دی سیی پایتەخت، لە ویلایەتی پەنسلڤانیا تێکشکا. لەو رۆژەدا، کۆی گشتیی ٢ هەزار و ٩٩٧ هاووڵاتیی سڤیل و ١٩ ئەندامەکەی قاعیدە کوژران.   ئەو رووداوانە کاریگەریی گەورەیان لەسەر ئەمریکا و رۆژهەڵاتی نێوڕاست هەبوو، کاتێک لە ژێر ناونیشانی "شەڕی دژی تیرۆر، " ئەمریکا هەر لە ساڵی ٢٠٠١ ـدا جەنگی ئەفغانستان و لە ساڵی ٢٠٠٣ ـێش جەنگی عێراقی دەستپێکرد.