کۆنگرێسی ئەمریکا سەرقاڵی لێکۆڵینەوەیە لە کۆمپانیای فەیسبووک و تۆڕەکانی دیکە کە سەر بە کۆمپانیاکەن وەک ئینستاگرام بۆ ئەوەی بۆی دەربکەوێت کە ئەو ئەپلیکەیشنانە چۆن کاریگەری لەسەر گەنجان و منداڵان دادەنێن.  نیک کلێگ، جێگری کۆمپانیای فەیسبووک بۆ کاروباری جیهانی لەو بارەیەوە رایگەیاند، ئامادەن ئەلگۆریتمی کۆمپانیاکەیان بخەنە بەردەست دەسەڵاتدارانی ئەمریکا بۆ ئەوەی شێوازی کاری کۆمپانیاکەیان بۆ روون بێتەوە کە چۆن نێوەڕۆکێک بڵاودەکەنەوە.  هەفتەی رابردوو کۆمپانیای فەیسبووک کەوتەبەر رەخنەی تووندی کۆنگرێسی ئەمریکا دوای ئەوەی هەندێ بەڵگەنامە لەلایەن کارمەندێکی باڵای پێشووی کۆمپانیاکە بڵاوکرانەوە بەوەی کە فەیسبووک ئاگادارە کە هەندێ لە ئەپەکانی زیانی بۆ منداڵان هەیە بەڵام هیچ کارێک ناکات.  تاوەکو ئێستا کۆمپانیای فەیسبووک رەتیکردووەتەوە کە ئاگاداربێت نێوەڕۆکی ئەو شتانەی کە بڵاویدەکەنەوە زیانی هەبێت بۆ گەنجان و رێگەیان لێ نەگرتبێت.