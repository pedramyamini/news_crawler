دوای تەنیا چوار رۆژ لە پۆستکردنی لە گرووپێکی فەیسبووک، جولی بە برایەن رۆسێری - ی باوکی شادبووەوە، کە هەموو ئەو ماوە زۆرە [ئەو ٥٨ ساڵە] لە شوێنێک بە دووریی یەک کاژێر ژیاوە، کە ئەویش شارۆچکەی دێوسبەری بووە لە وێست یۆرکشایەر.  باوکی ئەو ژنە دەڵێت، "ئەوە وەکو موعجیزەیەک بوو، منیش باوەڕم بە موعجیزەکان نییە"، جولی لە وەڵامی ئەو قسانەی باوکیدا گوتوویەتی، "بەڵام موعجیزەیەکمان هەیە".  جولی دەڵێت، "ئەمە مانای هەموو دنیای بۆ من هەیە. ئەمساڵ دایکم و زڕباوکم لەدەستدا، دواتریش باوکم و زڕدایکێکی جوانم دۆزییەوە".  جولی لە ساڵی ١٩٦٢ لەدایکبووە، بەڵام لەگەڵ گەورەبوونیدا باوکی نەناسیوەتەوە، بە نزیکەیی هەموو تەمەنی لەوەدا بەسەربردووە کە باوکی بناسێت. ئەو دەڵێت، "کاتێک منداڵ بووم، زۆر بیرم لەمە نەدەکردەوە. پرسیارم لەبارەوە نەدەکرد".  دوای مردنی دایک و زڕباوکی، جارێکی دیکە جولی بڕیاری ئەوە دەدات کە بەدوای باوکی بایۆلۆجییدا بگەڕێت. هەربۆیە لە گرووپێکی فەیسبووک پۆستێک دەکات و داوای یارمەتی دەکات بۆ دۆزینەوەی باوکی. باوکی دەڵێت، "نامەیەکم بۆ هات و پرسیاری ئەوەی دەکرد: ئایا کەسێک بەناوی جولی لەند دەناسیت؟ پاش ماوەیەکی کەم دیسان پرسیار دەکرایەوە: باشە، تۆ کەسێک بەناوی جولی دەناسیت؟ منیش گوتم: بەڵێ، دەیناسم. بەو شێوەیە بوو، بە خۆمم گوت: سوپاس خودایە، ئەو دەگەڕێتەوە".  دوای دۆزینەوەی باوکی، جولی وێنەیەکی خۆی و باوکی بڵاوکردەوە و لەسەری نووسیوە، "ئەمڕۆ چ رۆژێکی نایاب بوو! بۆ یەکەمجار باوکمم بینییەوە! زۆر سوپاس بۆ هەموو خەڵکی خۆشەویستی دیوسبەری! ماوەیەکی زۆر درێژ بوو چاوەڕێی ئەم رۆژەم دەکرد، هەر زۆر دڵخۆشم".  سەدان کەس لەڕێگەی ئۆنلاینەوە پیرۆزباییان لە جولی و باوکی کردووە. جولی دەڵێت، باوەڕ بەوە ناکات کە دوای ئەو هەموو ساڵە زۆرە توانیویەتی باوکی بدۆزێتەوە و هێشتا باوکی زیندوو و تەندروستە.  برایەن رۆسێری دەڵێت، کاتێک جولی منداڵ بووە رۆژانی یەکشەممە کاتی لەگەڵ بەسەربردووە بە قسەکردن و یاریکردن لەگەڵیدا، بەڵام لەناکاو پەیوەندییەکی تەلەفۆنیی پێوە کراوە و پێی گوتراوە کە جولی براوەتەوە بۆ لانکەشێر، ئیدی پێشبینیی ئەوەشی نەکردووە کە جارێکی دیکە بیبینێتەوە.  جولی دەڵێت، بەبێ هاوکاریی ئەو خەڵکە لە فەیسبووک نەیدەتوانی باوکی بدۆزێتەوە کە چەندین ساڵ بوو لێی ونببوو، باوکیشی بە گریانەوە گوتی، "سوپاسێکی گەورە و بێپایان بۆ ئێوە.. ئێوە دەزانن، ئەوە چەشنی هەموو دونیایە بۆ من".