ئەسعەدوڵڵا هەرونگول لەگەڵ هاووڵاتیێکی یەمەنی بەناوی سندی سەلام کازمی ئازاد دەکرێت، هەردووکیان چەندین ساڵە بەبێ حوکمدان و هەڵدانەوەی لاپەڕەکانیان زیندانی کراون.  هەردوو هاووڵاتییەکە بڕیاری ئازادکردنیان بۆ دەرچووە، بەڵام رادەستکردنەوەیان بە وڵاتانی خۆیان پێویستی بە رێککەوتنێک دەکات لەگەڵ تاڵیبان و هەروەها لایەنی دەسەڵاتدار لە یەمەن.  ئەسعەدوڵڵا لە ساڵی ٢٠٠٧ ـەوە دەستگیرکراوە و براوەتە گرتووخانەی گوانتانامۆ، تاوەکو ئێستا ٩٠٠ پەیامی لە زیندان نووسیوە و بانگەشەی بێتاوانیی خۆی کردووە، تاوەکو ساڵی رابردوو چاو بە فایلەکانی خشێندراوەتەوە و داواکەی قبووڵکراوە، بەتایبەتی دوای ئەوەی دەنگۆ بڵاوبووەوە کە ئەسعەدوڵڵا تووشی کێشەیەکی جیددی خەمۆکی بووەتەوە.  کەسایەتییەکەی دووەم کە نازناوی کازمی لێنراوە، لە ساڵی ٢٠٠٣ لە دووبەی لەلایەن هەواڵگریی ئەمریکییەوە دەستگیرکرا و تۆمەتی ئەوەی درایە پاڵ کە گوایە پاسەوانی ئوسامە بن لادن بووە.  لۆید ئۆستن و بەرپرسانی دیکەی ئەمریکی دەڵێن، ئامانجی جۆ بایدنی سەرۆکی ئەمریکا ئەوەیە گوانتانامۆ لە زیندانیان بەتاڵ بکات و پەیمانەکەی باراک ئۆباما، سەرۆکی پێشووتری ئەمریکا بباتە سەر. ئەوکات بایدن خۆی جێگری سەرۆکی ئەمریکا بوو.  لەوەتەی ئۆباما بووەتە سەرۆکی ئەمریکا، تەنیا کەسێک لە گرتووخانەی گوانتانامۆ ئازادکرابێت، هاووڵاتییەکی مەغریبییە بەناوی عەبدوللەتیف ناسر کە لە سەردەمی ئۆباماوە بڕیاری لەسەر درابوو.  جۆ بایدن پەیمانی ئیدارەی ئۆبامای دووپاتکردووەتەوە بۆ داخستنی گرتووخانەی گوانتانامۆ، بە درێژایی ئەمساڵانە، ٧٨٠ کەس لەو گرتووخانەیە هێڵدرابوونەوە و دەستبەسەربوون، ٥٤٠ یان لە سەردەمی ئیدارەی جۆرج بووش ئازادکران، ٢٠٠ یان لە سەردەمی ئیدارەی ئۆباما و یەکیشیان لە سەردەمی ئیدارەی ترەمپ، تاوەکو ئەمڕۆ ٣٩ زیندانی لە گوانتانامۆ ماونەتەوە.