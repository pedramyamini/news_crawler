لە هەر شەقامێکی شاری ئۆتاوای پایتەخت بڕوانی، دەبینی کە رێکلامی هەلی کاریان هەڵواسیوە و ئیمەیڵیان داناوە بۆ ئەوەی داواکاری پێشکێشبکرێت.    ١٩ مانگ بەر لە ئێستا حکومەت رێکارەکانی بەرەنگاربوونەوەی کۆرۆنای تووندکرد و خەڵکی وڵاتەکە بۆ خۆ پاراستن لە پەتاکە کەمتر دەچوونە شوێنی گشتی.  ئێستا کە رێکارەکان شلکراونەتەوە، بازاڕی پایتەخت و تەواوی شارەکانی دیکەش پڕبووە لە خەڵکی؛ شوێنە گەشتیارییەکان بەهۆی کەمیی کارمەندەوە، ناتوانن داواکاریی کڕیارەکانیان پڕبکەنەوە.  ژۆزیان بۆلێت، ئارایشگەرێکە و دەڵێت، "لە وێبسایتی ئارایشگەکاندا زۆر کەس دەبینم کە بەدوای کارمەند و ستافدا دەگەڕێن. ئەمە نەک تەنیا لەبەر پەتاکەیە، بەڵکو بە بڕوای من لەبەر نەبوونی کەسانی خاوەن ئەزموون و بەهرەیە کە تەمەنیان لە نێوان ٢٥ بۆ ٣٥ ساڵیدایە. "   دۆخەکە بەشێوەیەکە، تەناتەت لە بەشێک لە رێستۆرانتەکاندا نووسراوی "هاوکاریمان پێویستە"یان هەڵواسیوە و زۆر کەم وەڵامیش دەدرێنەوە.   بەگوێرەی ئامارەکانی حکومەت، دوو لەسەر سێی ناوەندەکانی کارکردن لە کەنەدا رووبەڕووی کەمیی کارمەند بوونەتەوە.   بێنۆیت پرێتێت، بەڕێوبەری هۆتێلێک لە کەنەدا دەڵێت، "ئێمە نزیکەی ١٠ % بۆ ١٥ % کارمەندمان کەمترە لە ساڵی ٢٠١٩. لەم هۆتێلەدا نزیکەی ٢٥ کەسمان پێویستە. کارمەندمان بۆ هەموو شوێنەکان پێویستە؛ بۆ پرسگە، پاککردنەوە، تەکنیککار، خزمەتگوزاری رێکخستنی ژوورەکان و کارمەندی چێشتخانە. ئەمە چەند ساڵێک بەر لە ئێستاش هەر پێویستمان بوو، بەڵام ئەمساڵ لە رادەبەدەر بارودۆخەکە خراپە. "    ئەو کەرتانەی پشکی شێریان لە کەمیی کارمەند بەرکەوتووە بریتین لە کەرتی تەندروستی، بیناسازی و گەشتوگوزار.   بەگوێرەی دوایین ئاماری کەنەدا، لە مانگی ئەیلوولدا یەک ملیۆن و ١٤ هەزار و ٦٠٠ هەلی کار بەردەستبوون کە ١٩٦ هەزار و ١٠٠ دەرفەتیان بۆ رێستۆرانت و کافێکان بووە و ١٣١ هەزار و ٢٠٠ دەرفەتیش بۆ کەرتی تەندروستی بوون. ئەمەش بەراورد بە ساڵی ٢٠١٩ ژمارەکە دوو هێندەی کردووە.   بەگوێرەی ئاماری فیدراسیۆنی کەنەدی بۆ بزنسی سەربەخۆ، بەهۆی کۆرۆناوە، بەشێوەیەکی گشتیی هەر بزنسێک نزیکەی ١٣٥ هەزار دۆلاری [ئەمریکی] قەرزار بووە و نزیکەی ١٨٠ هەزار ناوەندی کارکردنیش کە دەکاتە یەک لەسەر شەشی کۆی ناوەندەکانی بزنس لە کەنەدا مەترسی داخرانیان لەسەرە.