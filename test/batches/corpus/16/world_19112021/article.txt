ئێستا لە سەرانسەری ئەڵمانیا ٧٥ کەس وەکو راستڕەوی پەڕگیری "مەترسیدار" پۆڵێنکراون و حکومەتی ئەو وڵاتە دەڵێت ژمارەیەکی زیاتریش لەو کەسانە هەن کە پەیوەندییان بەو راستڕەوە "مەترسیدارانەوە" هەیە.   بەگوێرەی هۆڵگەر مۆنش، سەرۆکی ئاژانسی فیدڕالیی ئەڵمانیا بۆ رووبەڕووبوونەوەی تاوان، لە کۆتایی ساڵی ٢٠١٧، کەمتر لە ٣٠ کەس لە سەرانسەری ئەو وڵاتە لە لیستی راستڕەوە مەترسیدارەکاندا بوون.   سەرۆکی ئاژانسەکە دەڵێت، ئەوان لە نزیکەوە چاودێریی ئەو کەسانە دەکەن بۆ ئەوەی رێگە لە روودانی تاوان بگرن.   ئاژانسی هەواڵگریی نێوخۆی ئەڵمانیا، لە راپۆرتێکیدا لە ساڵی ٢٠٢٠ ئاشکرای کردبوو کە ژمارەی ئەو کەسانەی کە سەر بە راستڕەوە پەڕگیرەکانن، بۆ ٣٣ هەزار و ٣٠٠ کەس بەرزبووەتەوە، ٤٠ % یان لەو جۆرە بوون کە "پاڵپشتیی بەکارهێنانی تووندوتیژی دەکەن یان بانگەشەی بۆ دەکەن. "