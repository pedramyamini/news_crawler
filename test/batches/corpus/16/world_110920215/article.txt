بە گوێرەی لێکۆڵەرانی ئەو کۆمپانیایە، ئەو دوو ئەپلیکەیشنە لە ئاداری ساڵی ٢٠٢٠ ەوە بۆ سیستەمی ئەندرۆید چالاککراون و لەو کاتەوە زیاتر لە هەزار و ٤٠٠ کەس دایانبەزاندوونەتە سەر مۆبایلەکانیان.   کۆمپانیای ئیسێت دەڵێت، هاککەرەکان ئەو دوو ئەپلیکەیشنەیان دروستکردووە بۆئەوەی داتای هەستیار لەبارەی کورد لە عێراق، ئێران، تورکیا و سووریا کۆبکەنەوە، پەیوەندییە تەلەفۆنییەکانیان تۆماربکەن، فایلی نێو مۆبایلەکانیان بدزن و ئەو شتانە ببینن کە دەچێتە سەر شاشەی مۆبایلەکانیان.   هاککەرەکان لە رێگەی شەش هەژماری کوردییەوە لەسەر فەیسبووک بە زاراوەی سۆرانی بە خەڵکیان گوتووە ئەو ئەپلیکەیشنانە تایبەتن بە هەواڵی کوردی.   لە راپۆرتی ئەنجامی لێکۆڵینەوەی کۆمپانیا سلۆڤاکییەکەدا هاتووە، هاککەرەکان ئەو هەژمارانەی فەیسبووکیان بەکارهێناوە بە دانانی لینکی ئەپلیکەیشنی ساختە و تایبەت سیخووڕی لە نێو گرووپەکاندا و زۆربەی ئەو گرووپانەش کە کراونەتە ئامانج، گرووپی لایەنگرانی پارتی دیموکراتی کوردستان بوون.  یەکێک لەو گرووپانە زیاتر لە ١١ هەزار ئەندامی هەیە. هەژمارەکانیش بە ناوی لایەنگرانی پارتییەوە دروستکراون کە یەکێکیان ناوی pDKHewalـە.   لێکۆڵەرانی کۆمپانیای ئیسێت دەڵێن، هەڵمەتەکە لە لایەن گرووپێکەوە بووە بە ناوی بلەید هۆک BladeHawk، گرووپەکە سەرەتا لە لایەن کۆمپانیای QiAnXinی چینی ئاشکراکرابوو.   کانوونی یەکەمی ساڵی ٢٠٢٠ ـيش، کۆمپانیا چینییەکە هەڵمەتێکی دیکەی سیخووڕیکردنی ئاشکرا کرد کە بە گوتەی کۆمپانیاکە کوردی باکووری کوردستان و تورکیای کردبووە ئامانج.   ئەو کات کۆمپانیای QiAnXin گوتی، گرووپەکە لە "وڵاتێکی دیاریکراوی رۆژهەڵاتی نێوەڕاستە، " بەڵام وردەکارییەکانی ئاشکرا نەکرد.   ئەم هەڵمەتەی کە لە رێگەی ئەو دوو بەرنامەیەی ئەندرۆیدەوە ئەنجامدراوە، دەبێتە دوایین هەوڵی هاککەرەکان بۆ سیخوڕیکردن بەسەر بەکارهێنەرانی کوردەوە.   شوباتی ساڵی رابردوو، کۆمپانیای چێک پۆینتی ئەمریکی - ئیسرائیلی ئاشکرایکرد کە هاککەرە ئێرانییەکان بەرنامەیەکی مۆبایلیان بۆ چاودێریکردنی کورد بەکارهێناوە.