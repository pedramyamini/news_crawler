دوای رووداوەکە، پۆلیسی هەنگاریا گەیشتە شوێنەکە و قاچاخچییەکەیان دەستگیر کرد و دەستیشیان بەسەر ئۆتۆمبێلەکەیدا گرت، هەروەها کۆچبەرەکانیش کە خەڵکی سووریان دوای بڕینی ماوەیەکی دوورودرێژ و سەخت، لەلایەن پۆلیسەوە راگیران و لەبارەی ناسنامەیانەوە پرسیاریان لێکرا، دەستیش بەسەر کەلوپەل و پارەکانیاندا گیرا.  هورست زێهۆڤەر، وەزیرێکی حکومەتە کاربەڕێکەرەکەی ئەڵمانیا لە ٢٧ - ١٠ - ٢٠٢١ رایگەیاند کە ئەوان پشتگیریی پۆڵەند دەکەن بۆ پاراستنی سنوورەکانی لەگەڵ بێلاڕووس، هەروەها لە بەرامبەر شلکردنی سنوورەکانەوە سزای ئابووریی بێلاڕووس و ئەو هێڵی ئاسمانیانە دەدەن کە خەڵک دەبەنە مینسکی پایتەختی بێلاڕووس.  نزیکەی دوو مانگە وڵاتانی یەکێتیی ئەوروپا لۆکاشینکۆ، سەرۆکی بێلاڕووس بەوە تۆمەتبار دەکەن کە سنوورەکانی وڵاتەکەی بۆ کۆچبەرانی رۆژهەڵاتی ناوەڕاست بە رووی ئەوروپا کردووەتەوە. بێلاڕووس لە رۆژئاواوە لەگەڵ وڵاتانی لاتڤیا، پۆڵەند و لیتوانیا هاوسنوورە، ئەو وڵاتانە هێزێکی زۆری سەربازی و پۆلیسیان لەسەر سنوور جێگیرکردووە و بەتووندی مامەڵە لەگەڵ کۆچبەران دەکەن.  حکومەتی نەمسا رایدەگەیێنێت، لە ساڵی ٢٠٢١ تاوەکو ئێستا ٢٤٠ قاچاخچییان دەستگیرکردووە، هەروەها یۆرۆپۆلیش رایدەگەیێنێت، لە ئۆپەراسیۆنێکی هاوبەشی ئیسپانیا و فەرەنسا حەوت قاچاخچییان دەستگیرکردووە.