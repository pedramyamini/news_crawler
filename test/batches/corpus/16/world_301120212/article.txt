رۆژی دووشەممە ٢٩ - ١١ - ٢٠٢١ جێن ساکی، گوتەبێژی کۆشکی سپیی ئەمریکا لە کۆنفرانسێکی رۆژنامەڤانیدا رایگەیاند ئیدارەی بایدن بەردەوام دەبێت لە جەختکردنەوە لەسەر رێگەچارەی دیپلۆماسی لەبارەی رێککەوتنی ئێران. ئەمەش لەکاتێکدایە کە پێشتر بەرپرسانی ئەمریکا رایانگەیاندبوو ئەگەر دیپلۆماسیەت شکست بهێنێت "بژارەی دیکەمان" دەبێت.  ئەمەش لەکاتێکدایە رۆژی دووشەممە، دوای پێنج مانگ لە چەقبەستن، گەڕی حەوتەمی گفتوگۆکانی ڤیەننا لەنێوان ئێران، رووسیا، چین، بەریتانیا، فەرەنسا و ئەڵمانیا، بە بەشداری ناڕاستەوخۆی ئەمریکا بۆ زیندووکردنەوەی رێککەوتنی ئەتۆمییەکەی ساڵی ٢٠١٥ دەستیان پێکردەوە.   بەشداریکردنی ناراستەوخۆی ئەمریکا، مانای ئەوەیە کە وڵاتانی ئەوروپی رۆڵی نێوەندگیر لەنێوان ئەمریکا و ئێراندا دەبینن، ئەمەش بۆ ئەوە دەگەڕێتەوە کە ئێران رەتیدەکاتەوە بەشێوەیەکی راستەوخۆ لەگەڵ بەرپرسانی ئەمریکا دابنیشێت. لە ساڵی ٢٠١٨ دۆناڵد ترەمپ، سەرۆکی پێشووی ئەمریکا، وڵاتەکەی لە رێککەوتنی ئەتۆمیی ئێران کشاندەوە و ئەو سزایانەی لە چوارچێوەی رێککەوتنەکەدا لەسەر ئێران لابرابوون، سەپاندنییەوە.   لە وەڵامی ئەوەشدا، ئێران ژمارەیەکی زۆری ئەو رێکارانەی بۆ قەتیسکردن و ناچالاککردنی پرۆگرامە ئەتۆمییەکەی پەیڕەویکردبوون، هەڵیگرتن و پەرەی بە پرۆگرامە ئەتۆمییەکەی دا.  ئێستا، جۆ بایدن، سەرۆکی ئەمریکا دەیەوێت بگەڕێتەوە نێو ئەو رێكکەوتنە ئەتۆمییەی ساڵی ٢٠١٥ لە سەردەمی باراک ئۆبامادا واژۆکرا، کە ئەوکات جۆ بایدن، جێگری سەرۆک بوو، بەڵام بەو مەرجەی ئێران پابەندبێت بە رێککەوتنەکەوە و پرۆگرامی ئەتۆمیی بۆ ئاستی ساڵی ٢٠١٥ سنوورداربکاتەوە.   جێن ساکی، گوتەبێژی کۆشکی سپی گوتیشی، "ئەمە [دیپلۆماسیەت] باشترین بژارەی بەردەستە بۆ سنووردارکردنی پرۆگرامی ئەتۆمیی ئێران و دروستکردنی پلاتفۆرمێک بۆ رووبەڕووبوونەوەی هەڵسوکەوتی تێکدەرانەی ئێران. ئەمە ئەوەیە کە ئێستا گفتوگۆی لەبارەوە دەکەین. رۆب مالی سەرۆکی تیمی دانوستاندنکارە. ئێمە لە هەنگاوێکی داخراودا، لەگەڵ هاوبەشە ئەوروپییەکانمان کاردەکەین و بێگومان ئێمە بەردەوام دەبین لە جەختکردنەوە لەسەر رێگەچارەی دیپلۆماسی. "