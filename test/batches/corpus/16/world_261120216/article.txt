رۆژی هەینی ٢٦ - ١١ - ٢٠٢١ گێراڵد دارمانین، وەزیری نێوخۆی فەڕەنسا رایگەیاند فەڕەنسا بەم داواکاریانەی بەریتانیا "بێ ئومێد بووە و دوای ئەوەی نامەکەی بۆ رای گشتیی بڵاوکردووەتەوە، بارودۆخەکەی خراپتر کردووە".   شەوی پێنجشەممە بۆریس جۆنسن، سەرۆکوەزیرانی بەریتانیا نامەیەکی لەبارەی کۆچبەرانەوە بۆ ئیمانوێل ماکرۆن نارد و تێیدا ئاماژەی بە ٥ میکانیزم کرد بۆ رێگەگرتن لە کۆچبەران، نامەکەشی لە تویتەر بڵاوکردەوە.   سەرۆکوەزیرانی بەریتانیا لە خاڵێکی نامەکەدا داوایکردبوو ئەو کۆچبەرانەی لە فەرەنساوە گەیشتوونەتە بەریتانیا، بگەڕێندرێنەوە فەرەنسا.  دارمانین لە راگەیێندراوەکەدا دەڵێت: "ئێمە نامە گشتییەکەی سەرۆکوەزیرانی بەریتانیا بە قبووڵنەکراو دەزانین و پێمانوایە دژی گفتوگۆی نێوان هاوبەشەکانمانە. بەم هۆیەشەوە، چیدی پریتی پاتێل، وەزیری نێوخۆی بەریتانیا بانگهێشتکراو نییە".   هاوکات چەند کاژێرێک دوای بڵاوکردنەوەی نامەکە لە سۆشیاڵمیدیا، گابرییل ئاتال، گوتەبێژی حکومەتی فەڕەنسا نامەکەی بە "بێمانا" وەسفکرد و گوتی کە "دوورە لە راستی و بە تەواوەتی نەشیاوە و رێزنەگرتنە لەو هەموو ئەرکەی کە فەڕەنسا لە کەناراوەکانی نۆکەندەکەدا بینیویەتی".  نامەکە چی تێدابوو، وەها فەڕەنسا تووڕە بووە؟  شەوی پێنجشەممە ٢٥ - ١١ - ٢٠٢١ بۆریس جۆنسن، سەرۆکوەزیرانی بەریتانیا لە نامەیەکدا بۆ ئیمانوێل ماکرۆن، سەرۆکی فەرەنسا داوای کردبوو بۆ ئەوەی ئەو تراژیدیایەی رۆژی چوارشەممە لە نۆکەندی ئینگلیز روویداو و بەهۆیەوە ٢٧ کۆچبەر گیانیان لەدەستدا، دووبارەنەبێتەوە، پێنج هەنگاو بنێت.   پێش ئەوەی نامەکەی بۆریس جۆنسنیان پێبگات، فەڕەنسا  وەزیرانی هەریەک لە وڵاتانی بەلجیکا، ئەڵمانیا، هۆڵەندا و بەریتانیا لەگەڵ کۆمیسیۆنی یەکێتیی ئەوروپای بانگهێشتی کالێ کردبوو بۆ ئەوەی رۆژی یەکشەممە لەسەر پرسی کۆچبەران کۆببنەوە.  هاوکات بڕیاربوو رۆژی یەکشەممە، پریتی پاتێل، وەزیری نێوخۆی بەریتانیا لە کالێی فەڕەنسا لەگەڵ هاوتا فەڕەنسییەکەی کۆببێتەوە بۆ گفتوگۆکردن لەبارەی رەوشی کۆچبەران و بۆریس جۆنسنیش کۆبوونەوەکەی پشتڕاستکردەوە.  بەڵام لەدوای پێگەیشتنی نامەکەی بۆریس جۆنسن، هەموو شتێک پێچەوانە بووەوە. لە نامەکەی بۆریس جۆنسندا پێنج میکانیزم خرابوونە بەردەم ماکرۆن بۆ رێگری لە پەڕینەوەی کۆچبەران لە فەرەنساوە بۆ بەریتانیا، ئەوانیش:  ١ - دامەزراندنی پۆلیسی هاوبەش بۆ رێگەگرتن لەو بەلەمانەی لە فەڕەنساوە دێن.  ٢ - دامەزراندنی تەکنەلۆژیای پێشکەوتووتر، وەکو رادار.  ٣ - دامەزراندنی پۆلیسی دەریایی هاوبەش و چاودێریی ئاسمانیی لە ئاوەکانی هەردوو وڵاتدا.  ٤ - چڕکردنەوەی هەوڵە هاوبەشە هەواڵگرییەکانی نێوان هەردوو وڵات.   ٥ - رێککەوتن بکرێت بۆ گەڕاندنەوەی کۆچبەران لە بەریتانیاوە بۆ فەڕەنسا و یەکێتیی ئەوروپا.