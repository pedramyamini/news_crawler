رەشید کێستەیی ئەو کوردەی دانیمارکە کە زیاتر لە ١٣ ساڵە هەموو رۆژێک بە ئامادەکردن و پشکنینی ئۆتۆمبێلەکەی دەست بەکار دەکات. دەڵێت یەکێک لەو کارانەی دەیکات ئەوەیە مافی فێربوونی زمانی دایک بۆ منداڵان و گەنجان دەستەبەر بکات لەبەر ئەوەی بەشێک لەو کەسانەی لە دانیمارک دەژین خەڵکی وڵاتی دیکەن و زمانی دایکیان جیاوازە.   پێش ٢٣ ساڵ، رەشید کە ئێستا تەمەنی ٣٦ ساڵانە، لەگەڵ دایک و باوکی چوونەتە دانیمارک. باوکی رەشید خەڵکی باشوور و دایکی خەڵکی رۆژهەڵاتی کوردستانە. ئێستا رەشید کارمەندێکی بەنێوبانگی تیمی ئاگرکوژاندنەوەیە لە کۆپنهاگن.  شارەوانیی ئالبەرتسلوند بووەتە بەشێک لە پایتەختی دانیمارک، رەشید کێستەیی لەو شارەوانییە و لەسەر لیستی پارتی سۆشیاڵ دیموکرات خۆی بۆ ئەنجوومەنی شارەوانی بەربژێر کردووە. هەر لە سنووری ئەو شارەوانییە، ژمارەیەکی زۆر کوردیش دەژین.  رەشید بە تۆڕی میدیایی رووداوی گوت، لە ساڵی ٢٠٠٧ کاتێک سەربازی لەو وڵاتە تەواوکردووە، هەر لە چوارچێوەی خولی سەربازیدا خولی ئاگرکوژێنەوەی بینیوە. ئیدی لەوێوە چیرۆکی لەگەڵ کارەکەی دەستیپێکردووە. دەشڵێت، "لەگەڵ کارەکەم خۆشحاڵم. "  بە گوتەی رەشید کە دەیەوێت بچێتە نێو سیاسەتەوە و هەنگاوێکی دیکە کارەکانی بباتە پێشەوە، ژمارەیەکی زۆر لەو ناوچەیە دەژین. دەڵێت، "لەم ناوچەیە نزیکەی ٣٢ % ـی پەنابەرن، لەو رێژەیەش ٢٦ % ـیان کوردن. "  رەشید باس لەوەش دەکات کە کار لەسەر سێ خاڵ دەکات کە بریتین لە هەلی کار، گرنگیدان بە خوێندن و پەروەردەکردنی گەنجان و خۆگونجاندن، تێکەڵبوون و بابەتی کۆمەڵایەتیی.  لە کۆی ٥٠ بۆ ٨٠ هەزار کورد کە لە دانیمارک دەژین، ٦٠ کورد هاوشێوەی رەشید خۆیان بۆ شارەوانی و هەرێمەکانی دانیمارک بەربژێرکردووە. بڕیارە لە ١٦ - ١١ - ٢٠٢١ هەڵبژاردن لە ٩٨ ئەنجوومەنی شارەوانی و پێنج هەرێمی دانیمارک بکرێت.