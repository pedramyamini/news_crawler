رۆژی هەینی ٥ - ١١ - ٢٠٢١ ئاژانسی بەهاناوەچوونی کارەساتەکان لە ئیندۆنیزیا رایگەیاند تیمەکانیان تەرمی ٨ کەسیان لەژێر قوڕ و لیتەی لافاو و رۆچوونی زەوییەوە دەرهێناوە، کە بەهۆی بارانی بەخوڕ زەوییەکە ڕۆچووبوو. راشیگەیاند  لافاوەکە لە شارەکانی مەلەنگ و باتو بووەتە هۆی رووخانی باڵەخانە و پردەکان.   بەگوتەی ئاژانسەکە، ٦ کەس بە زیندوویی لەژێر دار و پەردووی پاشماوەی لافاوەکەوە رزگارکراون و تەرمی ٦ کەسی دیکەش لە ژێر دار و پەردووی دوای لافاوەکەی شاری باتو و دووانی دیکەش لە شاری مەلەنگ دەرهێنراون.  رۆژی پێنجشەممە، بارانی بەخوڕ لە چەند ناوچەیەکی ئیندۆنیزیا، لافاو و رۆچوونی زەوی لێکەوتەوە و بووە هۆی بێسەروشوێنبوونی دەیان کەس. تیمەکانی فریاکەوتن هەر زوو دەستیانکرد بە گەڕان بەدوای بێسەروشوێنبوواندا.  رۆژی هەینی عەبدول موهاری، سەرۆکی ئاژانسی بەهاناچوونی کارەساتەکانی ئیندۆنیزیا رایگەیاند هەوڵی دۆزینەوەی سێ کەسی دیکە دەدەن کە تاوەکو ئێستا بێسەروشوێنن.   دروستبوونی لافاو و رۆچوونی زەوی نامۆ نین بە دوورگەکانی باشووری رۆژهەڵاتی ئاسیا لە وەرزی باران باریندا، کە لە مانگی ئەیلوولەوە دەستیپێکردووە. مانگی رابردوو بەهۆی رۆچوونی زەوی لە دوورگەی سومارتا حەوت کەس گیانیان لەدەستدا.   بەگوێرەی شارەزایانی بواری ژینگەیی، کارەساتی لەم شێوەیە، زۆرتر بەهۆی لەنێوبردنی دارستانەکان و نەبوونی پلانێکی باش بۆ راگرتنی لەنێوچوونی دارستانەکانەوە دروستدەبن.   لە مانگی نیسانی ئەمساڵدا لافاو و رۆچوونی زەوی لە دوورگەکانی رۆژهەڵاتی ئیندۆنیزیا و تەیمووری رۆژهەڵات بووە هۆی گیانلەدەستدانی زیاتر لە ٢٠٠ کەس.