تاوەکو ئێستاش سەتان کۆچبەری کورد لەسەر سنوورەکانی بێلاڕووس - پۆڵەندا ماونەتەوە، ئەوان لە کەمپێکی سارد و دوور لە خزمەتگوزاری لەسەر سنووری بێلاڕووس - پۆڵەندا ژیان بەڕێدەکەن.  ئەمڕۆ هەینی ٢٦ - ١١ - ٢٠٢١ ئەلێکساندەر لوکاشێنکۆ، سەرۆکی بێلاڕووس سەردانی ئەو کەمپەی کرد و قسەی لەگەڵ بەشێک لە کۆچبەرەکان کرد.  یەکێک لەو کۆچبەرانەی کە سەرۆکی بێلاڕووس قسەی لەگەڵ کردن، ژنە کۆچبەرێکی کوردە و داوای دۆزینەوەی ئەندامانی خێزانەکەی دەکات و، لە کۆتایی قسەکانیدا دەڵێت، "ئێمە ناچینەوە عێراق".  دابەزینی پلەی گەرمی و برسێتی بەشێک لە کێشەکانی کۆچبەرەکانە، ئەوەی کە زۆرتر بووەتە بار بەسەر شانیانەوە، نەبوونی هیچ ئومێدێکە بۆ گەیشتن بە ئەوروپا. یەکێتیی ئەوروپا بەردەوام هۆشداری بە بێلاڕووس و قاچاخچییەکان دەدات کە ژیانی کۆچبەرەکان نەخەنە مەترسییەوە و بە هیچ شێوەیەک رێگە ناکەنەوە.  دوای ئەوەی کە حکومەتی هەرێمی کوردستان و عێراق رایانگەیاند کە یارمەتیی ئەو کەسانە دەدەن بۆ گەڕانەوەیان، زیاتر لە هەزار کۆچبەر لە رێگەی گەشتی ئاسمانییەوە گەڕاونەتەوە هەرێمی کوردستان و عێراق.     ئەمڕۆ ئەحمەد سەحاف، گوتەبێژی وەزارەتی دەرەوەی عێراق لە راگەیێندراوێکدا ئاماژەی بەوە کرد، تاوەکو ئێستا لە کاروانی یەکەمدا ٤٣١ کەس، لە کاروانی دووەمدا ١٧٦ کەس، لە کاروانی سێیەمدا ٤٣٥ کەس و لە کاروانی چوارەمدا کە ئێوارەی ئەمڕۆ دەبێت، ٤٣١ کەسی دیکە دەگەنەوە خاکی عێراق.     سەحاف ئاشكرایشی کردووە، بڕیارە سبەی کاروانێکی دیکە بگاتەوە عێراق کە ٤٣٠ پەنابەری تێدایە و بەوەش کۆی عێراقییە گەڕاوەکان لە بێلاڕووسەوە، دەبێتە ١٨٩٤ کەس.  سەردانی سەرۆکی بێلاڕووس بۆ کەمپێک لەسەر سنووری وڵاتەکەی و پۆڵەندا. وێنە: AFP     پۆڵەندا هەر لە سەرەتاوە سوور بوو لە رێگەنەدان بە کۆچبەران و لەگەڵ زیادبوونی ژمارەیان، هێزی زیاتری رەوانەی سنوورەکانی کرد و بەدرێژایی سنوورەکەش تەلبەندی هەڵچنی.     کێشە و ململانێکانی بێلاڕووس لەگەڵ یەکێتیی ئەوروپا هەزاران هاونیشتمانی بەرەو چارەنووسێکی نادیار بردووە، وڵاتێک کە زیاتر لە سێ هەزار کیلۆمەتر لە هەرێمی کوردستانەوە دوورە.  یەکێتیی ئەوروپا بەردەوام ئەلێکساندەر لوکاشێنکۆ، سەرۆکی بێلاڕووس بە هاندانی کۆچبەران تۆمەتبار دەکات و، ئەوەش بە پاساوی ئەوەی کە یەکێتیی ئەوروپا لە هەڵبژاردنی مانگی ئابی ٢٠٢٠ پشتیوانیی لە ئۆپۆزیسیۆنی بێلاڕووس کردووە.  بێلاڕووس لە رۆژئاواوە لەگەڵ لیتوانیا، پۆڵەندا و لاتڤیا هاوسنوورە. لە سەرەتاکانی ئەمساڵ لیتوانیا بەخێرایی رێکاری تووندی دژی لێشاوی کۆچبەران گرتە بەر، بۆیە قاچاخچییەکانیش هەوڵیاندا لە رێگەی پۆڵەنداوە خەڵک بگەیێننە یەکێتیی ئەوروپا  پلەی گەرمی لە سنوورەکانی نێوان بێلاڕووس - پۆڵەندا لە سفرەوە نزیکە و بە شەوانیش دەچێتە ژێر سفر، بەو هۆیەشەوە تاوەکو ئێستا نزیکەی ١٠ کۆچبەر گیانیان لەدەستداوە.