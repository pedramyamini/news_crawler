میهرێت گەرەژیر، پەنابەرێکی تیگرەیە لە ئەسیوپیا، ئەو ئاماژە بەوە دەکات، "شەو هەڵاتین، کوشتن و بڕین لەبەرچاومان دەکرا؛ هەستمان دەکرد تەماشای فیلمێکی بەڵگەنامەیی دەکەین، بەڵام ئەوە ژیانی راستەقینەی ئێمە بوو. "  مافەکانی مرۆڤ و بەرگریکردنی لە دیموکراسییەت ئەو پەڕاوەیە کە سەرۆکی ئەمریکا بەردەوام جەختی لێدەکاتەوە و تێکەڵ بە سیاسەتی دەکات.  لە گوتارێكیدا لە ناوەندی مافەکانی مرۆڤی سەر بە زانکۆی کۆنێکتیکیتی ئەمریکی، بایدن تێگەیشتنی خۆی بۆ مافی مرۆڤ و دیموکراسییەت خستەڕوو. گوتی، "رێگە بەرەو سەرکوتکاری، دەبێت لەبیرمان نەچێت، بە لەناوبردنی راستییەکان دەستپێدەکات. ئێستا دەبینین لە جیهاندا مافەکانی مرۆڤ و بەها دیموکراسییەکان لەژێر هەڕەشە و هێرشدان. ئێستا لە جیهاندا بەراورد بە ١٥ ساڵ لەمەوبەر وڵاتانی دیموکراسی کەمترن. ئەمە قبووڵکراو نییە. بۆیە لە یەکەم رۆژی دەستبەکاربوونم هەنگاوی کۆنکرێتیم نا و مافەکانی مرۆڤم خستە چەقی سیاسەتەکانی دەرەوەی ئیدارەکەم و جەختم لە سەرکردایەتیی ئەمریکا لە جیهان لەم بوارەدا کردەوە. "  کەمینەی موسڵمانی رۆهینگیا لە ٢٠١٦ و ٢٠١٧ دا رووبەڕووی دوو شەپۆلی جینۆسایدی سوپای میانمار بووەوە و دەیان هەزار کەس کوژران و ملیۆنان هەڵاتن.  نەتەوەی تیگراییەکان بە بەرچاوی جیهانەوە لە ساڵانی ٢٠٢٠ و ٢٠٢١ رووبەڕووی هێرشی رێکخراوی سوپای ئەسیوپیا بووەوە و سەرباری کوژرانی سەتان کەسی سیڤیل، سەرووی دوو ملیۆن کەس ئاوارە بوون.  واشنتن و هاوپەیمانە رۆژئاواییەکانی، چین بە هەوڵدان بۆ لەناوبردنی ئیگۆرە موسڵمانەکانی نێو وڵاتەکەی تۆمەتبار دەکەن.  بایدن لەوبارەیەوە رایگەیاند، "تاوان دژی مرۆڤایەتی بەڕێکەوت روونادات، بەڵکو بژارەیە و لەلایەن کەس و سەرکردەکانەوە کاری بۆ دەکرێت. کاتێك کە تەماشای ئەمڕۆی جیهان دەکەین، بەداخەوە ناتوانین بڵێین دڕندەیی نەماوە. سەرکوتکردنی ئیگۆرە موسڵمانەکان لە چین و مامەڵەی دڕندانەی ئەنجوومەنی سەربازی دژی کەمینەی رۆهینگا و هەروەها تووندوتیژی و دەستدرێژی سێکسی و برسیکردنی خەڵکی سیڤیل لە باکووری ئەسیوپیا، ئەوانە بەشێکن لەو کارانەی کە پاشەکشەیان بە دیموکراسییەت کردووە. "  رێکخراوی هیومەن رایتس وۆچی ئەمریکی لە کۆی ١٩٧ وڵاتی جیهان، ٢٠ وڵات بە خراپترین لە ئاست دیموکراسی و مافی مرۆڤ پۆلێنکردووە، لەسەرووی هەموویانەوە، میانمار، ئەریتیریا، لیبیا، کۆریای باکوور؛ هەروەها لە لیستەکەیدا وڵاتانی سووریا، تورکمانستان، کوبا و سعودیە و چەند وڵاتێكی دیکە دەبیندرێن.  سەرۆکی ئەمریکا دەڵێت، "کاتێك کە باس لە بارودۆخی خراپی مافەکانی مرۆڤ لەو وڵاتانە دەکەین، بەو واتایە نایێت کە دژیان بووەستین و شەڕیان لەگەڵ بکەین، بەڵکو بەرپرسیارییەتی سەر شانمانە لانیکەم لەئاستیاندا بێدەنگ نەبین. "