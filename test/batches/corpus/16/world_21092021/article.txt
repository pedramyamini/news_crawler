کۆتاییهێنان بە پەتای کۆرۆنا، دووبارە بەهێزکردنەوەی ئابووریی جیهان، رووبەڕووبوونەوەی گۆڕانی کەشوهەوا، پاراستنی مافی مرۆڤ و بەهێزکردنەوەی رێکخراوی نەتەوە یەکگرتووەکان پێنج تەوەرە سەرەکییەکەی ٧٦ ـەمین کۆبوونەوەی کۆمەڵەی گشتیی نەتەوە یەکگرتووەکان دەبن.  ئەنتۆنیۆ گوتێرێز، سکرتێریی گشتیی نەتەوە یەکگرتووەکان رایگەیاند، "جیهانەکەمان رووبەڕووی ئاستەنگ دەبێتەوە کە پێشتر هەرگیز هاوشێوەی نەبووە. لە گۆڕانی کەشوهەواوە بگرە تاوەکو دەگاتە ململانێکان و پەتای کۆرۆنا، کە ئەو شتانە ئامانجەکانی گەشەپێدانی بەردەوام زیاتر لێمان دووردەخەنەوە. ئاسانە هیوا لەدەستبدەین، بەڵام ئێمە نە بێهیواین و نە بێچارەشین. ئێمە رێگەیەکمان بۆ هەستانەوە هەیە ئەگەر بمانەوێت هەڵیبژێرین. "  نەتەوە یەکگرتووەکان هەوڵدەدات لە رێگەی ئەم کۆبوونەوانەوە، سەرکردەکانی جیهان بگەیێنێتە خاڵێکی هاوبەش بۆ کۆتاییهێنان بە پەتای کۆرۆنا و ئاواکردنەوەی ئابووری بەشێوەیەک کە هاوڕێی ژینگە بێت و نەبێتە هۆی تاودانی گۆڕانی کەشوهەوا.   ئەمڕۆ، جۆ بایدن یەکەمین گوتاری خۆی وەکو سەرۆکی ئەمریکا لەو هۆڵەدا لە بارەی ئەو پرسە جیهانیانە پێشكێش دەکات. لیندا تۆماس گرینفیڵد، باڵیۆزی ئەمریکا لە نەتەوە یەکگرتووەکان دەڵێت، "پەتاکە لە داهاتوودا وا دەکات کە کار و پابەندبوونی تەواوی جیهان پێویست بێت. ئەوەش پێویستی بە سەرکردایەتی هەیە و سەرۆک بایدن بێ هیچ گومانێک ئەو سەرکردایەتییەی پێشانداوە. "  بە گوتەی گرینفیڵد، ئەوان ٥٠٠ ملیۆن قورچك ڤاکسینیان لە سەرانسەری جیهان بەخشیوە. چوار ملیار دۆلاریشیان بە کۆڤاکس داوە. گۆڕانی کەشوهەوا کاریگەریی لەسەر هەر کەسێک لە هەر وڵاتێک و هەر کیشوەرێک هەیە. هەروەها هەڕەشەیەکی یەکجار گەورەیە بۆ سەر ژمارەیەکی زۆر وڵاتانی تازەگەشەسەندوو. گرینفیڵد دەڵێت، "سەرۆک بایدن دەزانێت کە پێویستە ئێمە رابەرایەتیی رێگەکە بکەین. "  نەتەوە یەکگرتووەکان پێیوایە دابەشکردنی دادپەروەرانەی ڤاکسین و پابەندبوونی وڵاتان بە کەمکردنەوەی دەردانی گازە گەرمکەرەکان دەتوانن مرۆڤایەتی لە کۆرۆنا و کارەساتەکانی گۆڕانی کەشوهەوا رزگار بکەن.   هاوکات سەرکردەکانی جیهان لە پەراوێزی ٧٦ ـەمین کۆبوونەوەی کۆمەڵەی گشتیی نەتەوە یەکگرتووەکان ژمارەیەک کۆبوونەوە بۆ تاوتوێکردنی ناکۆکییە سیاسیەکانیان ئەنجامدەدەن.   رێککەوتنی ئەتۆمی ئێران، رێککەوتنی نێوان ئوسترالیا، ئەمریکا و بەریتانیا بۆ دروستکردن و بەرەوپێشبردنی ژێردەریایی ئەتۆمی، دۆخی ئەفغانستان، پرسی کۆچبەران و دابینکردنی یارمەتیی مرۆیی و رێگەگرتن لە برسێتی و قاتوقڕی، بەشێکی دیکەی تەوەرە سەرەکییەکانی ئەو زنجیرە کۆبوونەوانە دەبن.