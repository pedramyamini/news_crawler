هەوڵەکە لە کاتێکدایە، کەشوهەوا ساردە و کۆچبەرەکانیش کە ژمارەیەکی زۆریان کوردن چەندین کێشەی وەک کەمیی خواردن و خواردنەوەیان هەیە، بەڵام پاسەوانانی سنووری پۆڵەندا لە رێگەی بەکارهێنانی گازی فرمێسکڕێژەوە رێگە نادەن کۆچبەرەکان بپەڕنەوە نێو وڵاتەکەیان.   کۆچبەرەکان نایانەوێ لەو ناوچە سنوورییە بمێننەوە، بەڵام کۆکردنەوەی ژمارەیەکی زۆر سەرباز لە لایەن پۆڵەنداوە لەسەر سنوور واتای ئەوەیە، سەرکەوتنی هەوڵی داهاتوویشیان ئاسان نییە.    گەڕانەوە بۆ باشووری کوردستان و ئەو شوێنانەی دیکەش کۆچبەرەکان لێیانەوە چوون، ئەگەرێکە ئێستا ژمارەیەکی زۆر کۆچبەرەکان نایانەوێ جێبەجێی بکەن.  کۆچبەرێکی کورد دەڵێت، "پۆلیسی سنووری پۆڵەندا دەڵێن بڕۆنەوە ماڵەوە، بەڵام بۆ کوێ بڕۆین؟ هیچمان نەماوە. دەرفەتی کار کەمە و مووچەشمان هەر کەمە. "  ئامانجی سەرەکیی کۆچبەرەکان وڵاتانی رۆژئاوای ئەوروپایە، وەک ئەڵمانیا، فەرەنسا، هۆڵەندا و بەریتانیا. بەڵام دەبێت لانیکەم سنووری پۆڵەندا تێپەڕێنن تاوەکو دەگەنە ئەڵمانیا.   کۆچبەرێکی دیکەی کورد دەڵێت، "یارمەتیمان دەوێت؛ ئێمە ناڕۆینە پۆڵەندا، بەڵکو دەڕۆینە ئەڵمانیا؛ ژیان لە ئەڵمانیایە. هەموو ئەوانەی لێرەن لە منداڵ و ژن و پیاو، ئامانجمان پۆڵەندا نییە. "  بەرپرسانی پۆڵەندا لە سیاسەتی حکومەتی بێلاڕووس تووڕەن، سەرۆکوەزیرانی پۆڵەندا لەگەڵ وەزیری بەرگریی وڵاتەکەی چوونە سەر سنوور و بە سەربازان دەڵێن، دەبێت ئاگاداربن، چونکە نازانن هەنگاوی داهاتووی لۆکاشینکۆ، سەرۆکی بێلاڕووس چییە.   ماتیوز مۆراویکی، سەرۆکوەزیرانی پۆڵەندا دەڵێت، "قسەم لەگەڵ سەرۆکی کۆمیسیۆنی ئەوروپا و سەرۆکوەزیرانی ژمارەیەک وڵات کردووە. سوپاستان دەکەم کە لێرەن و لەگەڵ ئەم دۆخە گۆڕاوەدا خۆتان دەگونجێنن".  پاسەوانێکی سنووری پۆڵەندا دەڵێت، ژمارەی ئەو کۆچبەرانەی لەسەر سنوورن ٣٠٠٠ تاوەکو ٤٠٠٠ کۆچبەر دەبن و ئاماژە بەوەش دەکات، لە ١ی ئابی ئەمساڵەوە ٣٠ هەزار هەوڵی پەڕینەوەیان داوە، ٩ کۆچبەر لەسەر سنوور یان لە نزیک سنوور گیانیان لەدەستداوە.