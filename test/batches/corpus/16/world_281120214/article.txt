جوولی ئان، ئەندامی پەرلەمانی نیوزیلاند لەسەر پارتی "سەوز" بەرەبەیانی رۆژی شەممە ٢٧ - ١١ - ٢٠٢١ کاتێك ژانی منداڵبوون دەیگرێت پەیوەندی بە هیچ کەس و لایەنێک ناکات، بەڵکو بە سوکتەرەکەی خۆی دەچێتە نەخۆشخانە و لەوێ منداڵەکەی دەبێت.  ئان لە فەیسبووک نووسیویەتی: "هەواڵێكی گەرم، لە کاژێر ٣: ٠٤ خوولەکی بەرەبەیانی رۆژی شەممە پێشوازیمان لە نوێترین ئەندامی خێزانەکەمان کرد. من پێشبینی ئەوەم نەکردبوو کاتی منداڵبوونم هاتبێت، بەڵام کاتی هات و کۆتاییش هات".  نیوزیلاند، کە دەکەوێتە رۆژهەڵاتی ئاسیا لە نێو زەریای ئارام، یەکێکە لەو وڵاتانەی کە بە سیاسەتڤانە "سادە و ساکارەکانی" ناسراوە.  جاسێندا ئاردێرن، سەرۆکوەزیرانی نیوزیلاند لەکاتی بەشداریکردنی لە کۆبوونەوەکانی کۆمەڵەی گشتیی نەتەوەیەکگرتووەکان لە مانگی ئەیلوولی ساڵی ٢٠١٨ دا، منداڵە تازە لە دایکبووەکەی لەگەڵ خۆی بردە نێو هۆڵی کۆبوونەوەکان و گوتاری وڵاتەکەشی پێشکێشکرد لەکاتێکدا منداڵەکەی لەباوەشیدا بووە.  جوولی ئان، لە فەیسبووکەکەی هەروەها نووسیویەتی: "کاتێك کە لە بەرەبەیاندا بارودۆخم تێکچوو، هەستم کرد هێندە هێزم تێدایە، کە بتوانم بە سکوتەرەکەی خۆم بچم بۆ نەخۆشخانە، هەر ئەو کارەشم کرد و سوپاس بۆ خودا منداڵێکی جوانیشمان بوو".  ئەمە یەکەمین جار نییە کە جوولی ئان بەو جۆرە خۆی بچێت بۆ نەخۆشخانە، لە ٢٠١٨ دا و لەکاتی دووگیانبوونی بە منداڵی یەکەمی، بە پایسکل چووە نەخۆشخانە و لەوێ منداڵەکەی لەدایکبوو.  جوولی ئان لەبارەی بەکارهێنانی پایسکل دەڵێت: "چەند هەستێكی خۆش و  جوانە لە بەرەبەیاندا بە دووگیانییەوە بە پایسکلەکەی خۆت بەرەو نەخۆشخانە بڕۆیت تاوەکو منداڵێکی جوان بهێنیتە ئەم جیهانەوە".