مارک مایڵی، سوپاسالاری هێزەکانی ئەمریکا لە دانیشتنێکی ئەنجوومەنی نوێنەراندا دانی بە شکستی ئەمریکا نا لە شەڕی ئەفغانستان و هۆکارەکەشی بۆ دەرکردنی چەندین بڕیاری جیاواز لە ماوەی چوار ئیدارەی پێشووی ئەمریکا گەڕاندەوە.  مایڵی بە لیژنەی هێزە چەکدارەکانی ئەنجوومەنی نوێنەرانی راگەیاند: "ئەم شەڕەمان لە ٢٠ رۆژ یاخود ٢٠ مانگ نەدۆڕاندووە، شەڕەکە پەیوەندی بە بڕیارە ستراتیژییەکانی رابردوو هەبووە کە بەردەوام گۆڕانکاری بەسەرداهاتووە و ئەم دۆخەی ئێستای ئەفغانستانی خوڵقاندووە".  فەرماندە باڵاکەی ئەمریکا شێوازی کشانەوە خوێناوییەکەی ئەمریکای لە ئەفغانستان کە بە کوژرانی ١٣ هێزی مارینزی ئەمریکی و زیاتر لە  ١٠٠ ئەفغانی کۆتایی پێهات، بە هۆکاری زیاتر فراوانبوونی درزی ناکۆکی و دووبەرەکی لەنێوان پارتە سیاسییەکانی نێوخۆی ئەمریکا گەڕاندەوەو کە سەرەکیترینیان هەردوو پارتی کۆماری و دیموکراتن.  مایڵی گوتی بەمدواییانە سەرنج و بایەخی گەورەی ئەمریکا لە ئەفغانستانەوە گۆڕا بۆ عێراق. گلەیی ئەوەی لە ئیدارە یەک بەدوای یەکەکانی ئەمریکا کرد کە کاریگەرانە مامەڵەیان لەگەڵ پاکستان نەکردووە، کە بە گوتەی مایڵی بە درێژایی شەڕی ئەمریکا لە ناوچەکە وەکو پەناگەیەکی سەلامەت لەلایەن گرووپە چەکدارییەکان بەکارهاتووە.  مارک باس لە شەڕی ئەفغانستان دەکات و دەڵێت: "لەو شەڕەدا کە کۆتاییەکەی ئەمە نەبوو کە ئێمە دەمانویست، لەڕووی پێکانی ئامانجە ستراتیژییەکانمان بۆ پاراستنی ئەمریکییەکان لە هەڕەشەکانی قاعیدە دۆڕاندنمان. "  لە کۆتایی قسەکانیدا مارک مەیڵی جەختدەکاتەوە دەبێت ئەمریکا لە شکستی لەمجۆرەدا، کە قوربانی و زیانی زۆری لێدەکەوێتەوە، وانەی زۆر فێربووبێت.  ئەمریکا لە دوای هێرشەکانی ١١ی سێپتەمبەر لە ٢٠٠١ هێرشی کردە سەر قاعیدە لە ئەفغانستان، دوای ٢٠ ساڵ لە شەڕی قاعیدەو تاڵیبان و کوژرانی ١٨٨٢ ئەمریکی و زەرەر و زیانی زیاتر لە ملیارێک دۆلار، سەربازەکانی کشاندەوە و چەکدارانی تاڵیبانیش لە ماوەیەکی زۆر کەمدا دەستیان بەسەر تەواوی خاکی ئەفغانستاندا گرت.