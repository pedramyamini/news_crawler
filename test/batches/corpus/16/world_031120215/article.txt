لە هەڵبژاردنی ئەمریکا ١٥٩ ملیۆن کەس دەنگیاندا، بایدن بە ٥١.٣ % ی دەنگەکان سەرکەوت بەسەر ٤٩.٦ % ی دەنگەکانی ترەمپ.  رۆژی هەڵبژاردنی ئەمریکا رۆژێکی مێژوویی بوو بۆ جۆ بایدنی دیموکرات، رۆژەکە بەسەر ترەمپ هەر تێنەپەڕی، بەتایبەتی لەکاتێک کە هەستی بەوەدەکرد لە پرۆسەی هەڵبژاردندا فێڵی لێکراوە و دەنگەکانی دزراون.  رۆژی ٥ی تشرینی دووەمی ٢٠٢٠ دۆناڵد ترەمپ، سەرۆکی ئەوکاتی ئەمریکا رایگەیاند "ئەگەر دەنگە یاساییەکان هەژمار بکەین، بە ئاسانی دەیبەمەوە. ئەگەر دەنگە نایاساییەکان هەژمار بکەین، دەتوانن هەڵبژاردن لە ئێمە بدزن ئەگەر ئەو دەنگانە هەژماربکەی کە درەنگ گەیشتوون. "  ترەمپ داوایدەکرد ئێوارەی رۆژی هەڵبژاردن سندووقەکان دابخرێن و دەست بە ژماردنیان بکرێت، ئەمە کاتێک بوو هێشتا دەنگی چەندین وێستگە نەگەڕابوونەوە شوێنی یەکلایی کردنەوەی دەنگەکان کە بەشێکیان بە پۆستە درابوون، بەشێکیان راستەوخۆ لە وێستگەکانی دەنگدان.  بەڵام بایدن و خۆپیشاندانێکی سەرتاسەریی داوایان دەکرد هەموو دەنگێک هەژماربکرێت، زۆربەی ئەو دەنگانەی درەنگ گەیشتن دەنگی پۆستەکان بوون لەو ویلایەتانەی کە دیموکراتەکان تێیدا باڵادەستبوون.  جۆ بایدن، سەرۆکی ئەمریکا رایگەیاند "سیناتۆر کامالا، بەربژێری جێگری سەرۆک و خۆم هەستێکی خۆشمان بۆ بارودۆخەکە هەیە. گومانمان نییە کە ژماردنی دەنگەکان تەواوبوون. سیناتۆر هاریس و خۆم دەبینە براوە. "  لەوەتەی بایدن بووەتە سەرۆکی ئەمریکا، تاوەکو ئێستا لانیکەم ٤٥ فەرمانی جێبەجێکاریی و بڕیاری دەرکردوون، لەنێویاندا گەڕانەوە بۆ رێککەوتنی گۆڕانی کەشوهەوای پاریس، رێکخراوی تەندروستیی جیهانی، بڕیاری بەجینۆساید ناساندنی کۆمەڵکوژی ئەرمەنەکان، دیارترینیشیان بڕیاری کشانەوەی ئەمریکا بوو لە ئەفغانستان و هەرەسهێنانی خێرای حکومەتەکەی کە تەنانەت هاوپەیمانەکانی واشنتنیشی تووشی شۆک کرد.  لە ٣١ی ئابی ٢٠٢١ ئەمریکا دوای ٢٠ ساڵ شەڕکردن و ٢٤٠٠ قوربانی دوایین سەربازی لە ئەفغانستان کشاندەوە.  سەرۆکی ئەمریکا رایگەیاند "هاووڵاتییانی ئەمریکی، جەنگی ئەفغانستان ئێستا کۆتاییهات، من چوارەم سەرۆکم کە رووبەڕووی ئەو بابەتە دەبمەوە کەی ئەو جەنگە کۆتایی پێبێنم. "  هەموو کارەکانی بایدن نەبوونەتە جێگەی رەزامەندی بۆ ئەمریکییەکان، کۆچی کۆچبەرانی ئەمریکای لاتین، دۆخی سەر سنوورەکان رۆژ دوای رۆژ رووی لە خراپبوون کرد، تا وای لێهات چالاکڤانان هۆشدارییاندا کە بەزوویی ژمارەی کۆچبەران لەسەر سنوور دەگاتە یەک ملیۆن کەس، ئەمەش بەهۆی ئەوەی بایدن بڕیاریدابوو چاکسازی لە قەیرانی کۆچبەرای بکات و منداڵ و دایک و باوکە لەیەکجیاکراوەکان بەیەک شادبکاتەوە.  دۆخەکە گەیشتە ئاستێک تاوەکو زۆری ژمارەی کۆچبەران سنوورەکانی ئەمریکایان هەراسانکرد، پاسەوانانی سنوور ناچاربوون بە قامچی بڵاوەیان پێبکەن کە ئەمەش سەرکۆنەی چالاکڤانانی مافەکانی مرۆڤی لێکەوتەوە.  سەرۆکی ئەمریکا لەو بارەوە گوتی "بەدڵنیاییەوە بەرپرسیارییەتی هەڵدەگرم، من سەرۆکم، جێگەی نیگەرانی بوو ئەوەی کە بینیم بە ئەسپ بەسەر خەڵک دەکەون و بە قامچی لێیان دەدەن. "  لەوەتەی بایدن بووەتە سەرۆکی ئەمریکا، بە تۆنێکی نەرمتر لەوەی ترەمپ مامەڵە لەگەڵ ئێران دەکات، بەڵام دوای شەش خولی دانوستاندنی ناڕاستەوخۆ لە ڤیەننا، تاوەکو ئێستا هەردوولا لەسەر پرسە سەرەکییەکان ناکۆکن.  جۆ بایدن ئەوەی گوتووە کە "ئەمریکا پابەند دەمێنێتەوە بۆ ئەوەی رێگری لە ئێران بکات چەکی ئەتۆمیی دەستنەکەوێت. ئێمە لەگەڵ وڵاتانی ٥ کۆ ١ کاردەکەین ئێران لەڕووی دیپلۆماسییەوە بێینە پێشەوە. ئێمە ئامادەین تەواوی پابەندییەکان بگەڕێنینەوە ئەگەر ئێران هەمان شت بکات. "  ئەمریکا لەژێر سەرکردایەتیی جۆ بایدن لەدوای گەڕانەوەی بۆ رێککەوتنی گۆڕانی کەشوهەوای پاریس، بەڵێنی داوە سەرمەشق بێت لە کارەکە و هەروەها پاراستنی پابەندییە ژینگەییەکان، واشنتن لەو لووتکەیە بەڵێنی داوە ٥٥٥ ملیار دۆلار بۆ رووبەڕووبوونەوەی گۆڕانی کەشوهەوا تەرخانبکات.