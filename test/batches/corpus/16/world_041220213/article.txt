خۆپێشاندەران تورکیایان بە بەکارهێنانی چەکی کیمیایی لەمیانی ئەنجامدانی ئۆپەراسیۆنە سەربازییەکانی لە باشووری کوردستان بۆسەر پێگەکانی پەکەکە تۆمەتبار کرد.  ژمارەیەک خۆپێشاندەر چوونە نێو هۆڵی پێشوازیی بارەگای رێکخراوی قەدەخەکردنی چەکی کیمیایی، بەڵام پۆلیس دووریخستنەوە.  دیپلۆماتێکی رێکخراوەکە بە ئاژانسی فرانس پرێسی گوتووە، پۆلیس خۆپێشاندەرەکانی کەلەپچە کردووە و بە پاس لە شوێنەکەی دوورخستوونەتەوە.  زیاتر لە ١٠ ئۆتۆمبێلی پۆلیس رێگەی بەردەم رێکخراوەکەیان داخست و دواتریش ژمارەیەکی دیکەی ئەمبوڵانس و هێلیکۆپتەریش گەیشتنە شوێنەکە.  پۆلیسی لاهای رایگەیاندووە، دوو پۆلیس و چوار خۆپێشاندەر برینداربوون.  گوتەبێژێکی پۆلیس بە ئاژانسە فەرەنسییەکەی گوت، "نزیکەی ٥٠ خۆپێشاندەر دەستگیرکراون و گوێزراونەتەوە بنکەیەکی پۆلیس".  پۆلیس دەشڵێت، لێکۆڵینەوە لە رووداوەکە بەردەوامە.  نوێنەری بەریتانیا لە رێکخراوی قەدەخەکردنی چەکی کیمیایی نیگەرانیی خۆی لە بەرامبەر مامەڵەی خۆپێشاندەرەکان دەربڕی و گوتیشی، پێویستە بەڵگەکانی بەکارهێنانی چەکی کیمیایی "بە رێگەی گونجاو رادەستی رێکخراوی قەدەخەکردنی چەکی کیمیایی بکرێن".  تورکیا رەتیدەکاتەوە لە شەڕی دژی پارتی کرێکارانی کوردستان - پەکەکە چەکی کیمیایی بەکارهێنابێت کە لە ساڵی ١٩٨٤ ەوە شەڕەکە دەستیپێکردووە.  پەکەکە و ژمارەیەک رێکخراوی کوردی لە ئەوروپا بەم دواییانە تورکیایان بە بەکارهێنانی چەکی کیمیایی تۆمەتبارکرد، لەنێویشیاندا بەکارهێنانی گازی گۆگرد لە ژمارەیەک هێرش بۆسەر پەکەکە لە باشووری کوردستان.  زاگرۆس هیوا، گوتەبێژی کۆما جڤاکێن دیموکراتێن کوردستانێ، کە بە باڵی سیاسیی پەکەکە دادەنرێت، دەڵێت، "ئێمە داوامان لە رێکخراوی قەدەخەکردنی چەکی کیمیایی و هەموو دامەزراوە نێودەوڵەتییەکان کردووە بێن بە شێوەیەکی سەربەخۆ لێکۆڵینەوە لە بەکارهێنانی چەکی کیمیایی بکەن".