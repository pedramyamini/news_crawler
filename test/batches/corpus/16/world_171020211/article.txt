ئوسترالیا یەکێکە لەو وڵاتانەی کە بەشێوەیەکی بەرچاو پشت بە خەڵوز دەبەستێت، هەربۆیە لە پیسکردنی ژینگە بە گازە زیانبەخشەکان لە جیهاندا، پشکی شێری بەردەکەوێت.  خۆپێشاندانی ئوسترالییەکان لەکاتێکدایە کۆتایی ئەم مانگە لووتکەی گلاسگۆ لە سکۆتلاند بەڕێوەدەچێت، ئەم لووتکەیە بەدوایین دەرفەت بۆ رێگریکردن لە زنجیرە کارەساتێکی سرووشتی لێکدەدرێتەوە. دەردانی گازە زیانبەخشەکان هۆکارێکی روودانی ئەو کارەساتانەن، رێکخراوی تەندروستیی جیهانیش دەڵێت، کار لە یەکە بەیەکەی دانیشتووانی زەوی دەکات.  ماریا نێیرا، بەڕێوەبەری ژینگەیی WHO بۆ پرسی تەندروستی و گۆڕانی کەشوهەوا ئاماژە بەوە دەکات، "ئێمە زۆر باش دەزانین کە گۆڕانی کەشوهەوا کار لە بڕبڕەی تەندروستیمان دەکات، کار لە خۆراک، ئاو، کوالێتیی هەوا و ژینگە دەکات، بۆیە بیهێننە پێشچاوتان کە هەریەک لەوانە گوزارشت لە مەترسییەکی گەورە بۆ سەر تەندروستیمان دەکات، بۆیە دەبێت پارە لە بەرەنگاربوونەوەی گۆڕانی کەشوهەوا خەرج بکەین، پارە لە دامەزراوە و سیستمی تەندروستیی تۆکمەتر خەرج بکەین. "  لووتکەی کەشوهەوای گڵاسگۆو هاوکاتە لەگەڵ "راپۆرتێکی مەترسیداری" رێکخراوی کڵایمێنت ترانسپارێنسی کە دەڵێت، دەردانی گازە زیانبەخشەکان لەلایەن ٢٠ سەرمایەدارترین وڵاتەکانی جیهان جارێکی دیکە لە پەرەسەندندایە، ئەمە دوای ئەوەی لە ٢٠٢٠ دا بەهۆی کۆرۆناوە ٦ % کەمی کردبوو.  چاودێران کاتێک لووتکەی گڵاسگۆو بە سەرکەوتوو ناودەبەن ئەگەر بتوانێت وڵاتان ناچار بە پابەندبوونیان بە کەمکردنەوەی دەردانی گازە زیانبەخشەکان بکات.  دکتۆر فاتح بیرۆل، بەڕێوەبەری ئاژانسی نێودەوڵەتیی وزە دەڵێت، "ئەمە بەس نییە، دەبێت ببینین کە چۆن ئەمە دەکەن، دەمەوێ پلانەکە ببینم، پلانی وزە ببینم، بەدڵنیاییەوە ئەمە دەستپێکێکی باشە تاوەکو ٢٠٥٠ ئەم کارانە بکەین، بەڵام چۆن ئەمە دەکەین؟ ئەم وڵاتانە لەنێوخۆیاندا چی دەگۆڕن؟ چی لە بەرنامەی خەڵوز دەکەن؟ ئۆتۆمبێلەکان چۆن دەگۆڕن؟ چۆن چارەسەری گازە زیانبەخشەکان دەکەن کە لە کەرتی پیشەسازییەوە دەردەدرێن؟  لە لووتکەی گۆڕانی کەشوهەوای گڵاسگۆو چاوەڕوانی جێبەجێکردنی سێ خاڵ دەکرێت کە ئەگەر وابێ، لە بەرژەوەندیی تەواوی دانیشتووانی زەوی دەبێت.  یەکەمیان: دووپاتکردنەوەی پابەندییەکانە بە رێککەوتنی کەشوهەوای پاریس. دووەمیان: وڵاتانی تازەپێگەیشتوو پارە لە دەستکەوتنی وزەی پاک خەرجبکەن کە تاوەکو ١٠ ساڵی دیکە ٨٠ % ـی گازە زیانبەخشەکان لەلایەن وڵاتە تازە پێگەیشتووەکانەوە بە ژینگەدا بڵاودەکرێنەوە. سێیەمیشیان: رێککەوتنێکی سیاسی لەسەر ئاستی نێودەوڵەتی بکرێت و وەبەرهێن و کارگەکان دڵنیابکرێنەوە کە هیچ سوود و قازانجێک ناکەن ئەگەر کارەکانیان لەسەر گازی زیانبەخش پەرەپێبدەن.