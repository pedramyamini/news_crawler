میوزیسیانەکان هەموویان ئەندامی تۆڕی ئۆرکێسترای گەنجانی ڤێنزوێلان، بۆ ماوەی نزیکەی ١٠ خولەک پارچە مۆسیقایەکی پیۆتر چایکۆڤسکی، میوزیسیانی رووسییان لە گۆڕەپانێکدا پێشکێش کرد.  پێش ئەوەی ئۆرکێستراکە دەستپێبکات، ئاندرێس دەیڤید، مایسترۆی ئۆرکێستراکە بە تەنیا مۆسیقاکەی ژەنی بۆئەوەی هەمووان ئاراستەکردنی ئەو ببینن و وەکو ئەو بیژەنن.  ئاندرێس دەیڤید، مایسترۆ دەڵێت، "بێگومان، ئەمە ئاڵنگارییەکی گەورە و ئاڵۆزە، بەڵام شانازی و خولیایەکی گەورەشە. کاتێک ئەم هەموو منداڵ و گەنجانە دەبینیت کە لە هەموو کونجێکی وڵاتەوە لەگەڵمان بەشدارن، بێگومان زۆر شتێکی ناوازە دەبێت کاتێک ئەنجامی خەونی مامۆستا ئابرۆ دەبینیت کە ٤٦ ساڵ پێش ئێستا دەستیپێکرد و ئەمڕۆ لە سەرتاسەری وڵات بڵابووەتەوە".  بەگوێرەی سەرپەرشتیارە سەربەخۆکانی ئۆرکێستراکە، هەشت هەزار و ٩٧ ئامێری مۆسیقا لە هەمان کاتدا پێکەوە دەست بە ژەنینیان کرا؛ هاوکات، پەرتووکی گینس بۆ ژمارە پێوانەییەکان لە ماوەی ١٠ رۆژدا دیاریدەکات کە ریکۆردەکە تۆمارکراوە یاخود نا.  بەشداربووانی ئۆرکێستراکە تەمەنیان لەنێوان ١٢ بۆ ٧٧ ساڵدا بوو، کە بە جلی رەش و سپی و بە رێکاری خۆپارێزیی دژی کۆرۆناوە بەشداربوون.  ماریا گابریێلا، ژەنیاری کەمانچە گوتی، "جێگەی شانازییە کە لێرەم و مۆسیقا دەژەنم. وڵاتەکەمان شایەنی ئەوەیە کە ئەم ریکۆردە تۆماربکات کە ئەمڕۆ ئێمە دەمانەوێت بە گەورەترین ئۆرکێسترا لە جیهاندا بیشکێنین. ئێمە هەموو رۆژێک راهێنان لەسەر ئەم پارچە مۆسیقایانە دەکەین".  بۆئەوەی هەموو بەشداربووانی ئۆرکێستراکە لە هەمان کاتدا مۆسیقا بژەنن، زیاتر لە ٢٥٠ مامۆستای مۆسیقا سەرپەرشتیی چالاکییەکەیان دەکرد کە هەریەکەیان گرووپێکی ئاراستە دەکرد.  هەر بەشداربوویەک بازنەیەکی پێدراوە کە ژمارەی لەسەر دانراوە و ریزەکانیان بە پیت دیاریکراوە، بۆئەوەی بە ئاسانی ژماردنیان بۆ بکرێت. مۆسیقای سلاڤۆنیک بەشێکی خوێندنی مۆسیقای ئەندامانی تۆڕەکەیە.  لەگەڵ ئەمەشدا، پێش دەستپێکردنی ئەم نمایشە، ئەوان بۆ ماوەی دوو مانگ راهێنانیان کردووە.