ئەمڕۆ یەکشەممە ٠٧ - ١١ - ٢٠٢١ ماڵپەڕی یەکێتیی ئەوروپا راگەیێندراوێکی جۆسیپ بۆرێل، بەرپرسی سیاسەتی دەرەوە و ئاسایشی هاوپەیمانە ئەوروپییەکەی بڵاوکردەوە؛ لە بەشێکیدا هاتووە، "یەکێتیی ئەوروپا زۆر بە تووندی هەوڵی کوشتنی مستەفا کازمی، سەرۆکوەزیرانی عێراق سەرکۆنە دەکات. ئەنجامدەرانی ئەو تاوانە هەوڵبۆدراوە دەبێت بە سزای خۆیان بگەن. هەر تووندوتیژییەک قبووڵنەکراوە و نابێت رێگەش بدرێت پرۆسەی دیموکراسی لاواز بکرێت".  لە بەشێکی دیکەی راگەیێندراوەکەدا ئەوە خراوەتەڕوو، "لە قۆناخی دوای بەڕێوەچوونی هەڵبژاردنەکەدا ئارامگرتن، دانبەخۆداگرتن و دیالۆگ پێویستە. دەبێت تەواوی لایەنەکان لە دیالۆگی سیاسیدا بەشداربن و هاوئاهەنگییان هەبێت بۆ وەڵامدانەوەی ئەو ئاستەنگانەی رووبەڕووی عێراق بوونەتەوە. هەبوونی ئەو دیالۆگە سیاسی و هاوئاهەنگییە لە بەرژەوەندیی وڵات و گەلی عێراقدایە".  لە کۆتایی راگەیێندراوەکەدا هاتووە، "یەکێتیی ئەوروپا بەردەوام دەبێت لە پاڵپشتیکردنی گەلی عێراق بۆ گەیشتن بە ئاشتی، سەقامگیری و خۆشگوزەرانی".  سەبارەت بە وردەکاریی هەوڵی کوشتنی سەرۆکوەزیرانی عێراق، سەعد مەعن، سەرۆکی شانەی راگەیاندنی ئەمنیی عێراق رایگەیاند، "هەوڵی کوشتنەکە بە سێ فڕۆکەی بێفڕۆکەوان ئەنجامدرا؛ دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج؛ بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران؛ لێکۆڵینەوەیەکی بەرفراوانیش دەستیپێکردووە".  هێرشەکەی سەر ماڵی مستەفا کازمی لە ناوچەی سەوز لە بەغدا بەرەبەیانی یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ روویدا، لە هێرشەکەدا کازمی سەلامەت بوو، چونکە وەکو لە راگەیاندنەکانی عێراق بڵاوبووەتەوە، بەر لە هێرشەکە ماڵەکەی جێهێشتبوو، بەڵام سێ لە پاسەوانەکانی برینداربوون.  ئەم پێشهاتە دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانیی فەتح باڵی سیاسیی گرووپەکانی حەشدی شەعبی و قەیس خەزعەلی، سەرۆکی گرووپی چەکداریی عەسائیبی ئەهلی حەق و ئەبو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی کە رایانگەیاند، "تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە هەینیی رابردوو لە بەغدا روویدا، بێ سزادان تێناپەڕێت".