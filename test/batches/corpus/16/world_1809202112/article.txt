دەیان خۆبەخش لە شاری رۆمای ئیتاڵیا کۆبوونەوە و بە کۆمەڵ دەستیانکرد بە پاککردنەوەی شارەکەیان. تارا ئەنگێلیکا، خۆبەخشە و دەڵێت، "ئێمە بەمشێوەیە گەورەکراوین، چونکە ئێمە دەبینین لەگەڵ گۆڕانی کەشوهەوا و گەرمبوونی زەوی، خەڵکی پیر دەتوانن سیاسەتەکان بەڕێوەببەن، ئێمەش کردارەکە ئەنجامدەدەین. "  لە شاری ئەلێکسەندەریای ئەفریقای باشووریش، رووبارێک کە سەرچاوەی ئاوی خواردنەوەی خەڵکی ئەو ناوچەیەیە پاککرایەوە. جەنکی ماتلاتا، بەڕێوەبەری کۆمەڵگەیەکە، دەڵێت، "ئەم ئاوەی لەم رووبارەدایە، هەر ئەو ئاوەیە کە دەیخۆینەوە. لەبەرئەوە پێویست بوو رووبارەکە پاکبکەینەوە. پێویست بوو دڵنیابینەوە کە ئاوی رووبارەکە پاکە. "  لە بۆسنیا، لە کەشوهەوایەکی تەمومژاویدا، رۆژی جیهانیی پاککردنەوە لەبیرنەکرا. بەشێک لە خۆبەخشەکانیش بۆ پڕکردنەوەی کیسەکانیان، روو لە شاخ و دارستان دەکەن.  رۆژی ١٨ی مانگی ئەیلوولی هەموو ساڵێک لەلایەن رێکخراوە ژینگەپارێزەکانەوە بە رۆژی پاککردنەوەی جیهانی دانراوە.  بە گوتەی رێکخەرانی کەمپەینەکە، ئەمساڵ لە ١٨٠ وڵاتی جیهاندا هەڵمەتی پاککردنەوە بەڕێوەدەچێت.  رۆژی جیهانیی پاککردنەوە، پرۆگرامێکی کۆمەڵایەتی و ژینگەیی ساڵانەیە. لەلایەن رێکخراوی جیهانیی ' لێتس دو ئیت ' بەڕێوەدەبرێت کە بنکەی سەرەکیی لە ئیستۆنیا یە.