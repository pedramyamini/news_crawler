جێن ساکی، گوتەبێژی کۆشکی سپییە و دەڵێت، "بە دڵنیاییەوە باسکردنی تایبەتمەندیی ئەو ژێردەریاییانە بۆ ئوسترالییە هاوبەشەکانمان بەجێ دەهێڵین. هیوامان وایە هەرسێ وڵاتی ئەمریکا، بەریتانیا و ئوسترالیا کە بە بەردەوامی پشتگیریی یەکدییان کردووە بۆ چەسپاندنی سەقامگیری و ئاسایشی ناوچەی هەردوو زەریای هیندی و ئارام، بەم رێککەوتنە نوێیە لەسەر هەمان کار بەردەوام بن. "  چین بەو زلهێزییەی خۆی لە رێککەوتنەکەی نێوان ئەمریکا، بەریتانیا و ئوسترالیا ناسراو بە ئۆکس نیگەرانە. ژاو لیژییان، گوتەبێژی وەزارەتی دەرەوەی چین رایگەیاند، "پێکەوەکارکردنی ئەمریکا، بەریتانیا و ئوسترالیا لە تەکنەلۆجیای ژێردەریایی ئەتۆمیدا زیان بە ئاسایش و سەقامگیریی ناوچەکە دەگەیێنێت و شەڕی پڕچەککردن چڕتر دەکات. "  هەڵکشانی شەڕی پلاتفۆڕمە دیپلۆماسییەکان، پرسیاری سەبارەت بە تایبەتمەندی ژێردەریای ئەتۆمی و جیاوازی لە ژێر دەریاییە کۆنباوەکان، ورووژاندووە.  ژێردەریاییە ئەتۆمییەکان بە وزەی ئەتۆم کاردەکەن؛ لەکاتێکدا وزەی بەکارهاتوو بۆ ژێردەریاییە کۆنباوەکان، دیزلێكی دەستکاریکراوە. کارکردن بە وزەی ئەتۆم، توانای مانەوە لەژێر دەریا بۆ زیاتر لە ٢٥ ساڵ دەدات بێ ئەوەی پێویست بکات لە قووڵایی دەریا بێتە دەرەوە، چونکە وزەی ئەتۆم بێ کۆتاییهاتن کارلێک دەکات، گەرما دەردەدات و تۆربینەکانی بەرهەمهێنانی وزە دەجووڵێنێتەوە، بەڵام ژێردەریاییە کۆنباوەکان لەگەڵ کۆتاییهاتنی دیزلەکەی دەکوژێنەوە، بۆیە ناچارن لە قووڵایی دەریاوە بێنەوە سەر رووی دەریا.  ژێردەریایی ئەتۆمی دەردانی گازی دووەم ئۆکسیدی کاربۆنی نییە؛ کۆنباوەکان بەهۆی سووتاندنی دیزل، گازی دوانۆکسیدی کاربۆن دەردەن کە بەشێوەی بڵق لەسەر دەریا دەردەکەوێت و بەو جۆرەش لایەنی بەرامبەر شوێنەکەیان دەدۆزێتەوە و دەکرێنە ئامانج.  ژێردەریایی ئەتۆمی تەکنەلۆجیای هاویشتنی مووشەکی دوورمەودا بە توانای پێکانی ١٠٠ % ـی ئامانجەکانی هەیە؛ بەڵام کۆنباوەکان بەو جۆرە نین.   ژێردەریایی ئەتۆمی لە کاتی مانەوەی لەژێر رووی دەریا، لە رێگەی هەڵدانی سەتەلایتی تایبەتەوە چاودێریی سەرجەم جووڵەی سەر دەریا دەکات و لە ئەگەری هێرشی کتوپڕی لایەنی بەرامبەر، فەرمانی تەکنەلۆجی دەدرێتە ژێردەریاییەکە و ئەویش بە مووشەک وەڵامی دەداتەوە؛ ژێردەریاییە کۆنباوەکان، ئەو تایبەتمەندییان نییە.  لە هەموو جیهاندا تەنیا شەش وڵات هەن کە ژێردەریایی ئەتۆمییان هەیە، ئەمریکا بە تەنیا ٦٤ ژێردەریایی ئەتۆمیی هەیە.  بە گواستنەوەی تەکنەلۆجیای ژێردەریاییە ئەتۆمییەکان بۆ ئوسترالیای دراوسێی چین، ئەگەری هەیە لاپەڕەیەکی نوێ لە کێبڕكێی پڕچەککردن هەڵبدرێتەوە و جیهانی دابەشبوو بەسەر دوو بەرەی رۆژهەڵات و رۆژئاوا دابەشتر بکات و شەڕی ساردی نزیکەی ٥٠ ساڵەی بەرەی ئەمریکا و یەکێتیی سۆڤێتی جاران، بەرەو شورای چین بگوازێتەوە.