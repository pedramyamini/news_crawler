بەگوێرەی ئەو زانیاریانەی دەست پۆلیس کەوتووە، گەنجە تەمەن ١٨ ساڵانەکە  کە ناوی تیمور بیکمانسورۆڤە، گوتوویەتی کە خەونێکی منداڵی بووە کۆمەڵکوژی ئەنجامبدات و کۆمەڵە کەسێک بەیەکەوە بکوژێت، تیمور رەتیکردووەتەوە کە ئەو تیرۆرست بێت.  بەیانی رۆژی دووشەممە، بیکمانسورۆڤ بە چەکەوە هەڵیکوتایە سەر زانکۆی پێرم بە دووری هەزار کیلۆمەتر لە رۆژهەڵاتی مۆسکۆ.  گەنجە تەمەن ١٨ ساڵانەکە لە قۆناخی یەکەمی زانکۆ بوو، ١٠ رۆژ بوو دەستی بە خوێندن کردبوو، زانستی پزیشکی یاسایی دەخوێند. بیکمانسورۆڤ بە برینداری دەستگیرکرا و ئێستا لە یەکەیەکی چاودێری چڕ تیماردەکرێت.  بەر لە تەقەکردنەکە، هێرشکارەکە لە تۆڕە کۆمەڵاتییەکان بڵاویکردبوەوە کە ئامانجی پشت ئەو هێرشە نە سیاسییە نە ئاینیی، بەڵکو خەونێکی دێرینییەتی. بیکمانسورۆڤ بە چەک تەقەی کردووە، بەڵام بیری لەوەش کردبووەوە بە بۆمب یاخود چەقۆ هێرشەکە ئەنجامبدات.  بیکمانسورۆڤ لەلایەن پۆلیسێکی هاتووچۆ بریندارکرا و قۆڵبەستکرا، بەڵام دوای ئەوەی لانیکەم شەش کەس لە هێرشەکە گیانیان لەدەستدا و ٢٨ کەسی دیکەش برینداربوون.  لە تۆڕەکۆمەڵاتییەکان ڤیدیۆی ساتەوەختی هێرشی بیکمانسورۆڤ بڵاوکرایەوە، کە دەردەکەوێت قوتابییەکان شتوومەکەکانیان لە پەنجەرە فڕێدەدەنە دەرەوە و دواتر خۆشیان هەڵدەدەن تاوەکو لە دەست تەقەکەرەکە رزگاریان بێت.  لە گرتەکاندا تەقەکەرەکەش دەردەکەوێت کە جلێکی رەشی پۆشیوە، کڵاوێکی لەسەرە و چەکێکی بەدەستەوەیە و بەنێو کامپەسی زانکۆکەدا دەڕوات.  دوایەمین هێرشی هاوشێوەی ئەمە لە مانگی ئایاری ئەمساڵدا بوو کە چەکدارێکی ١٩ ساڵان تەقەی بەسەر قوتابخانەی پێشوویدا کرد لە شاری کازانی ناوەندی رووسیا کە بووە هۆی گیانلەدەستدانی ٩ کەس.  ئەو رووداوە بووە هۆی ئەوەی ڤلادمیر پوتنی سەرۆکی رووسیا داوای پێداچوونەوە بە یاساکانی کۆنتڕۆڵکردنی چەکدا بکات.   بەرپرسانی رووسیا هۆشداری دەدەن لەوەی چینی گەنجان بەشێوەیەکی گەورە کاریگەری خراپی ئینتەرنێتیان لەسەرە، بەتایبەتی لەلایەن رۆژئاواوە.