پۆلیسی فەرەنسا لە راگەیێندراوێکدا دەڵێت: "ئەو کەسانەی دەستگیرکراون هاووڵاتی کوردی عێراق، رۆمانی، پاکستانی و ڤێتنامین" کە خۆیان لە کۆچبەرانی کامپی گراندێ سینز لە باکووری فەرەنسا نزیککردووەتەوە و هانیان داون بە بەلەمی بچووک بەنێو کەناڵی ئینگلیزییدا بپەڕنەوە نێو بەریتانیا".  پۆلیسی فەرەنسا باس لە ئەنجامی لێکۆڵینەوەیەکی دەکات، کە لە ئۆکتۆبەری ٢٠٢٠ دەستیپێکردووە و تێیدا هاتووە، تۆڕەکە مانگانە لانیکەم یارمەتی ٢٥٠ کەسی داوە بۆ ئەوەی بچنە بەریتانیا؛ ئەو کارە بە بەلەمی بچووک ئەنجامدراوە و هەر بەلەمێک بە جارێک ٦٠ کۆچبەری گواستوەتەوە.  پۆلیسی فەرەنسا دەشڵێت، بۆ هەر کۆچبەرێک ٦ هەزار و ٨٠٠ دۆلار وەرگیراوە، بەو جۆرەش "قاچاخچییەکان ٣ ملیۆن و ٤٠٠ هەزار دۆلاریان لەو رێگەیەدا دەستکەوتووە".  زاڤیێر دێلریۆ، سەرپەرشتیاری تیمی لێکۆڵینەوەکە دەڵێت: "ئەمە تۆڕێکی تاوانکار بوون کە بەباشی رێکخرابوو، ئەوەش بەهۆی تۆڕی ئاڵۆزیی شۆفێرەکانیان، پاڵپشتە داراییە نهێنیەکانیان و ئەو خەڵکەی چاودێریی جموجووڵی پۆلیسی بۆ دەکردن".  ئەم باندە ١٥ کەسییە چەند رۆژێک پێش ئێستا بە ٤٥ هەزار دۆلاری کاشەوە دەستگیرکران.  بەگوێرەی بەرپرسانی فەرەنسا، لە سەرەتای ئەمساڵەوە ٣١ هەزار و ٥٠٠ کەس هەوڵیانداوە لە فەرەنساوە بچنە بەریتانیا و لەو ژمارەیە ٧ هەزار و ٨٠٠ کەس لە دەریادا رزگارکراون.  بەگوێرەی ئاماری وەزارەتی نێوخۆی بەریتانیا، لە سەرەتای ئەمساڵەوە زیاتر لە ٢٥ هەزار کۆچبەر لە رێگەی کەناڵی ئینگلیزییەوە چوونەتە نێو بەریتانیا، ئەوە لە کاتێکدایە ساڵی رابردوو تەنیا ٨ هەزار و ٤٦٠ کۆچبەر پەڕیبوونەوە.