سۆڤیرۆ کە ماسیگرە دەڵێت، "شوێن هەبوو، جاران پڕبوو لە مەرجان و زیندەوەری دەریایی سەرنجڕاکێش، بەڵام ئێستا بووەتە قوڕاوی تێکەڵ بە خەڵووز. پێموایە بە دووریی ٣٠٠ تاوەکو ٤٠٠ مەتر کەنارە ئاوییەکان پڕن لە زبڵ و پاشماوە".  ئیدی سوریانا، دانیشتووی گوند ئاماژە بەوە دەکات، "خوشکی خێزانەکەم بەهۆی کێشە لە سییەکانی مرد. وەکو ئەوە بوو سییەکانی سووتابن. هەر ئەوەندەی لێدەزانم. ئەو شوێنی کارکردنەکەی تەنیا ٢٠ تاوەکو ٥٠ مەتر لەم وێستگەیە دوور بوو".  ناوچەی ئاسیا پاسێفیک یەکێکە لەو ناوچانەی کە زیاترین خەڵوز بەکاردەهێنێت و ١ لەسەر ٣ی خەڵوزی جیهان لەو ناوچەیە دەسووتێندرێت. ئەمەش لە کاتێکدایە، ئەو ناوچەیە گەورەترین زیانیان بینیوە بەدەست گۆڕانکارییەکانی کەشوهەوا، لە شەپۆلی گەرمیی هیندستانەوە بگرە تاوەکو ئاگرکەوتنە بێبەزەییەکان.  حکومەتی ئیندەنووسیا پلانی هەیە تاوەکو ساڵی ٢٠٦٠ پیشەسازی و ئابوورییەکەی بە چەشنێک بگۆڕێت کە هیچ بڕێک گازی دوانە ئۆکسیدی کاربۆن نەنێرێتە کەشی زەوی؛ بەڵام قەیرانی بەرزبوونەوەی نرخەکانی وزە ناچاری کردووە تاوەکو ساڵی ٢٠٢٣ ئەم وێستگەیە پەرەپێبدات و ٣.٥ ملیار دۆلار پارەی تێدا خەرجبکات.  سیجۆنگ یۆن، سەر بە رێکخراوی "ژینگەی ئێمە" دەڵێت، "ئێمە لێکۆڵینەوەمان لەسەر پرۆژەی پەرەپێدانی ئەم وێستگەی کردووە، بۆمان دەرکەوتووە پلانی پەرەپێدانی ئەم وێستگەیە لە درێژخایەندا کەڵکی ئابووریی نییە، بەڵام بەرپرسان سوورن لەسەر بەردەوامیی پرۆژەکە، چونکە دەڵێن کۆمپانیا کۆرییەکان تێیدا بەشدارن و مانەوەی ئەو کۆمپانیایانە لە بەرژەوەندیی پەیوەندییە بازرگانییەکانی نێوان دوو وڵاتە".  سووتاندنی خەڵووز بۆ بەرهەمهێنانی کارەبا یان مەبەستەکانی دیکەی پیشەسازی دەبێتە هۆکار بۆ ناردنی بڕێکی زۆر لە گازی دوانە ئۆکسیدی کاربۆن، ئەمەش مەترسیی بۆ ئەو هەوڵانە دروستدەکات کە لەسەر ئاستی جیهان دەدرێن بۆ کۆنترۆڵکردنی پلەکانی گەرمای زەوی، لە نێوانیشیاندا رێککەوتنی ژینگەیی پاریس کە ئامانجیەتی تاوەکو ساڵی ٢٠٥٠ پلەی گەرمیی زەوی لە خوار دوو پلەی سیلیزی بهێڵێتەوە.