زوکەربێرگ لە پەیامێکدا کە بۆ کارمەندانی نووسیوە و لە فەیسبووکەکەی خۆی بڵاویکردووەتەوە، دەڵێت، "لەنێو جەرگەی ئەو تۆمەتانە قسە هەیە کە گوایە ئێمە قازانجمان پێش سەلامەتی خستووە، روونە کە ئەمە هیچ راست نییە. "  ئەم گوتانەی زوکەربەرگ لەکاتێکدایە، شەوی رابردوو بەڕێوەبەرێکی پێشووی فەیسبووک بە لیژنەی بازرگانیی ئەنجوومەنی پیرانی ئەمریکای گوت کە فەیسبووک بە مەبەست گرنگی بەو بابەتانە دەدات کە دەبنە مایەی مشتوموڕ و "کاردانەوەی نایاسایی تووند" بۆ ئەوەی بەکارهێنەرەکانی بوروژێنرێن و شتی زیاتر بڵاوبکەنەوە.   فرانسیس هۆگن، بەڕێوەبەری پێشووی بەرهەمهێنانی کۆمپانیای فەیسبووک لە بەردەم لیژنەی پاراستنی بەکاربەری سەر بە ئەنجوومەنی پیرانی ئەمریکا فەیسبووکی بەوەتۆمەتبارکرد کە "لە لاپەڕەی سەرەکیی فەیسبووکی خەڵک ئەو شتانە دەهێننە پێشەوە کە وات لێدەکات کاردانەوەت لە بەرامبەر هاوڕێکانتدا هەبێت بۆ ئەوەی ئەوانیش شتی زیاتر بنووسن و بڵاوبکەنەوە. "  زوکەربێرگ دەشڵێت، "زۆرێک لەو تۆمەتانە هیچ مانایێکیان نییە.. دەنگۆی ئەوەی کە ئێمە لەپێناو قازانجی ماددی ئەو ناوەڕۆکانە لە پێشەوە دەهێڵینەوە.. هەر زۆر نالۆژیکییە. "  هۆگن ئەوەشی گوت، "ئینستاگرام زیان بە هەرزەکاران دەگەیێنێت و لە شەڕی بەگژداچوونەوەی رق و کینەشدا راستگۆ نەبووە لەگەڵ بۆچوونی گشتی. "  زوکەربێرگ وەڵامی ئەوەشی دایەوە و گوتی، " کاتی زۆرم بۆ ئەو ئەزموونانە تەرخانکردووە کە دەمەوێت منداڵەکانی خۆم و ئەوانی دی لە رێگەی ئۆنلایندا فێریبن، بەلای منەوە زۆر گرنگە کە هەر شتێک دروستدەکەین سەلامەت و باش بێت بۆ منداڵان. "  بەڕێوەبەری فەیسبووک داوای لە کۆنگرێس کرد یاسا و رێساکانی ئینتەرنێت نوێبکەنەوە بۆ ئەوەی بزانن مێرمنداڵان دەتوانن لە چ تەمەنێکەوە خزمەتگوزارییەکانیان بەکاربێنن، هەروەها کۆمپانیاکانی ئەم بوارە چۆن لە  تەمەنی بەکارهێنەران دڵنیابنەوە، کۆمپانیاکانیش چۆن هاوسەنگیی مێرمنداڵان بپارێزن لەکاتێکدا دایک و باوکانیش ئاگاداربن کە منداڵەکانیان سەرقاڵی چین و چی دەکەن.