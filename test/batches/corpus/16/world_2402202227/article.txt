نەتەوە یەکگرتووەکان رایگەیاندووە، دۆخی ئۆکراینا زۆر بەخێرایی بەرەو خراپبوون دەڕوات و داوا لە وڵاتانی دراوسێی دەکات کە سنوورەکانیان بەڕووی ئەو ئۆکراینیانەدا بکەنەوە کە بەدوای شوێنێکی سەلامەتدا دەگەڕێن.  فیلیپۆ گراندی، کۆمیسیاری باڵای نەتەوە یەکگرتووەکان بۆ پرسی ئاوارەکان دەڵێت، "راپۆرتمان لەبارەی کەوتنەوەی قوربانی لە ئۆکراینا و هەڵاتنی خەڵکی ئۆکراینا لە وڵاتەکەیان پێگەیشتووە کە بەدوای شوێنی سەلامەت و ئارامدا دەگەڕێن".  ژمارەیەک وڵاتی ئەوروپی هاوسنوورن لەگەڵ ئۆکراینا و پێشوەختە ئامادەکارییان بۆ هاتنی ئاوارەکانی ئۆکراینا کردووە کە بەهۆی ئۆپەراسیۆنی رووسیا لەو وڵاتە هەڵدێن.  وەزارەتی تەندروستیی پۆڵەندا دەڵێت، چەند ناوەندێکی لە سنووری وڵاتەکەی بۆ پێشوازی لە ئاوارەکان کردووەتەوە و سەرقاڵی ئامادەکردنی بێدن بۆ نەخۆشخانەکانی بۆئەوەی ئەو ئۆکراینیانەی تیادا چارەسەر بکەن کە بریندار دەبن.  هەردوو وڵاتانی هەنگاریا و سلۆڤاکیا دەڵێن، ئامادەن بۆ پێشوازی لە ئاوارەکان و سەربازی زیاتر دەنێرنە سنوورەکانیان بۆ کۆنترۆڵکردنی دۆخی سنووری وڵاتەکانیان لەگەڵ ئۆکراینا.  ئێدوارد هێگەر، سەرۆکوەزیرانی سلۆڤاکیا تکا دەکات و دەڵێت، "تکایە با بەزەیی و تێگەیشتنمان بۆ ئۆکراینییەکان هەبێت".  هاوکات ئەڵمانیاش ئۆفەری پێشکێشکردنی هاوکاریی مرۆیی بۆ ئەو وڵاتانە پێشکێش کردووە کە هاوسنووری ئۆکراینیان.  پێشتر ڤاسیلێ دانکو، وەزیری بەرگریی رۆمانیا ئامادەیی وڵاتەکەی راگەیاند بۆ وەرگرتنی زیاتر لە ٥٠٠ هەزار ئاوارەی ئۆکراینی لە ئەگەری هەڵگیرسانی جەنگ لەو وڵاتە و ئاوارەبوونی خەڵک. سەرۆکی رۆمانیاش داوای لە خەڵکی وڵاتەکەی کرد کە ئارام بن و گوتی، "هیچ جەنگێک لەسەر خاکی ئێمە روونادات".  ڤاسیلێ دانکو، وەزیری بەرگریی رۆمانیا رۆژی سێشەممە ٢٢ - ٠٢ - ٢٠٢٢ رایگەیاند، لە ئەگەری خراپتربوونی قەیرانی ئۆکراینا لەگەڵ رووسیا، ئامادەی پێشوازیکردنن لە زیاتر لە نیو ملیۆن ئاوارەی ئۆکراینی، "ئەمە ئەو ژمارەیەیە کە ئێمە خۆمان بۆی ئامادە کردووە".  وەزیری بەرگریی رۆمانیا ئاماژەی بەوەش کردووە، دەتوانن بۆ وەرگرتنی ئەو ژمارەیە لە ئاوارەی ئۆکراینی، ناوەندی پێشوازی بکەنەوە بە درێژایی ٦٥٠ کیلۆمەتر سنووری نێوانیان لەگەڵ ئۆکراینا.  رۆژی دووشەممە ٢١ - ٠٢ - ٢٠٢٢ ڤلادیمیر پووتین، سەرۆکی رووسیا دانی بە سەربەخۆیی دوو ناوچەی ئۆکراینادا نا و فەرمانی بە سوپای وڵاتەکەی کرد بۆ ئۆپەراسیۆنی "ئاشتیپارێزی" بچنە ئەو ناوچانە؛ ئەو بڕیارەی سەرۆکی رووسیاش سەرکۆنە و ناڕەزایی زۆری وڵاتانی جیهانی بەدوای خۆیدا هێنا، رۆژی دووشەممە ٢٤ - ٠٢ - ٢٠٢٢ فەرمانی بە سوپای وڵاتەکەی کرد ئۆپەراسیۆنی سەربازی لە ئۆکراینا ئەنجامبدەن.