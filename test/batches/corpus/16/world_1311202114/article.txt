هەزاران کۆچبەر لەسەر سنووری بێلاڕووس - پۆڵەندا گیریانخواردووە، زۆربەیان کۆچبەری کوردن، تاوەکو ئێستاش لانیکەم نۆ کۆچبەر لەسەر سنوورەکە بەهۆی سەرما و دۆخی سەختی دیکەوە گیانیان لەدەستداوە.  نەتەوە یەکگرتووەکان پێشنیازی ئەوەی خستووەتەڕوو کە مافی پەناخوازیی ئەوانە قبووڵ بکرێت کە ناتوانن بگەڕێنەوە وڵاتەکانیان.  پۆڵەندا ١٧ هەزار سەربازی رەوانەی سەر سنوور کردووە بۆ رێگریکردن لە کۆچبەران، رۆژی یەکشەممە ١٤ - ١١ - ٢٠٢١ یش نزیکەی ٥٠ کۆچبەر کە بەشێوەی نایاسایی لە بێلاڕووسەوە چووبوونە پۆڵەندا دەستگیرکران.  هاوکات بێلاڕووسیش هێزی سەربازیی رەوانەی سنووری وڵاتەکەی لەگەڵ پۆڵەندا کردووە و رۆژ دوای رۆژیش چاوسوورکردنەوەی سەربازانی بێلاڕووس و پۆڵەندا لە یەکدی تووندتر دەبێت و خەریکە دۆخەکە لە کۆنترۆڵ دەردەچێت.  ئەلیکساندەر لوکاشینکۆ، سەرۆکی بێلاڕووس دەڵێت، "ئەگەر هەڵەیەک بکەین و خوانەخواست لەدەستمان دەرچێت، ئەم شەڕە راستەوخۆ رووسیا رادەکێشێت کە گەورەترین زلهێزی ئەتۆمییە".