ئەمڕۆ واشنتن هەڵوێستی یەکەمی حکومەتەکەی ئیبراهیم رەئیسی لەبارەی ئەگەری زیندووکردنەوەی رێککەوتنەکە دەزانێت؛ ئەو رێککەوتنەی ئەمریکا لە ساڵی ٢٠١٨ و لەسەر دەستی ترەمپ، واشنتن لێی چووە دەرەوە.  نێد پرایس، گوتەبێژی وەزارەتی دەرەوەی ئەمریکا رایگەیاند، "باوەڕمان وایە ئەنجامی دیپلۆماسی و گەڕانەوەی هەردوولا بۆ رێککەوتنی ئەتۆمی لە بەرژەوەندیی نیشتمانیی ئەمریکا و هاوبەش و هاوپەیمانەکانمان لە ناوچەکەشدایە. ئێران هەرگیز لەو پێگەیەدا نابێت چەکی ئەتۆمی بەدەستبهێنێت؛ بۆیە ئێمە لە ڤیەننا بەدوای گفتوگۆی بەرهەمدارەوەین".  مەرجەکانی رێککەوتن ئاسان نین؛ ئێران داوا دەکات سزاکانی سەری هەڵبگیرێن تاوەکو بگەڕێتەوە سەر پابەندبوونەکانی، وەکو لە رێککەوتنی ساڵی ٢٠١٥ دا بۆی دیاریکراون؛ ئەمریکاش داوا دەکات تاران هەموو ئەو هەنگاوانە پێچەوانە بکاتەوە کە وەکو پێشێلکردنی رێککەوتنەکە دەبیندرێن، لەوانەش زیادکردنی بڕی یۆرانیۆمی پیتێندراو.  سەعید خەتیبزادە، گوتەبێژی وەزارەتی دەرەوەی ئێران دەڵێت، "کۆماری ئیسلامیی ئێران بە ویستێکی جیددی و بە تیمێکی تەواو بۆ هەڵگرتنی ئەو سزایانەی بەسەریدا سەپێندراون دەچێتە ڤیەننا. ئومێدەوارین لایەنەکانی بەرامبەر بێنە ڤیەننا بۆئەوەی بەیەکەوە بگەینە رێککەوتنێکی پراکتیکیی گشتگیر و تەواو".  بیروز کەمالوەندی، گوتەبێژی رێکخراوی ئەتۆمیی ئێران دەڵێت، هێندە یۆرانیۆمی پیتێندراویان هەیە کە تەنیا وڵاتانی خاوەن چەکی ئەتۆمی لەو بڕە زیاتریان هەیە؛ ئەمە کاردانەوەی واشنتن و وڵاتانی رۆژئاوای لێکەوتەوە.  لە کۆڕبەندی مەنامە برێت مەکگورک، هاوئاهەنگکاری ئەنجوومەنی ئاسایشی نیشتمانیی ئەمریکا بۆ رۆژهەڵاتی نێوەڕاست رایگەیاند، ئەوان هێشتا خوازیارن رێگەی دیپلۆماسی سەربگرێت، بەڵام هۆشداریی دا ئەگەر سەرنەگرێت ئەمریکا ئامادەیە بژارەی دیکە بگرێتەبەر، هێرشی سەربازیشی لەنێو ئەو بژارانە بەدوور نەزانی.