یێلڤا جۆهانسن، کۆمسیاری یەکێتیی ئەوروپا بۆ کاروباری کۆچبەران رایگەیاندووە، جۆزێپ بۆرێل، بەرپرسی سیاسەتی دەرەوەی یەکێتیی ئەوروپا لە کۆڕبەندەکەدا ئامادە دەبێت بۆ ئەوەی چۆنیەتی یارمەتییدانی ئەو ئەفغانیانە تاوتوێ بکەن کە لە مەترسیدان.  کۆمسیاری یەکێتیی ئەوروپا بۆ کاروباری کۆچبەران ئاماژەی بەوە کردووە کە ژمارەیەکی زۆری خەڵکی ئەفغانستان لە مەتریسدان، نەک تەنیا بەهۆی ئەوەی کە پێشتر یارمەتی هێزەکانی وڵاتە بیانییەکانیان داوە، بەڵکو بە گوتەی خۆی لەبەرئەوەی کە لە ماوەی ساڵانی رابردوودا هەوڵیانداوە "کۆمەڵگەیەکی کراوە دروستبکەن. "  کۆمسیاری یەکێتیی ئەوروپا بۆ کاروباری کۆچبەران لە ماڵپەڕەکەیدا باسی لەوەش کردووە کە ئەوان بە "ئەرکی ئەخڵاقیی" خۆیانی دەزانن کە هەموو ئەو کەسانە لە ئەفغانستانی سەردەمی تاڵیبان بپارێزن، بە تایبەتیش کچان، لەڕێگەی خوێندن، نوێنەرایەتیکردن و پێدانی بژاردە و شکاندنی بەربەستەکانی بەردەمیان. "  هاوکات نەتەوە یەکگرتووەکان هۆشداری لە خراپیی دۆخی مرۆیی ئەفغانستان دەدات. بەگوێرەی سندووقی منداڵانی سەر بە نەتەوە یەکگرتووەکان ناسراو بە یونیسێف نیوەی منداڵانی تەمەن خوار پێنج ساڵ لە ئەفغانستان لە مەترسیی تووشبوون بە بەدۆخۆراکی توونددان.   هاوکات بە گوێرەی پڕۆگرامی خۆراکی جیهانی، نزیکەی نیوەی دانیشتووانی ئەو وڵاتە، واتە زیاتر لە ١٨ ملیۆن کەس، پێویستیان بە یارمەتیی مرۆیی بەپەلە هەیە.  دۆخی پەنابەر و ئاوارەکانی ئەفغانستان:  - بە گوێرەی کۆمیسیۆنی باڵای نەتەوە یەکگرتووەکان بۆ کاروباری پەنابەران (UNHCR)  دوو ملیۆن و ٦٠٠ هەزار پەنابەری ئەفغانی لە وڵاتانی جیهان هەن.  - زۆرترینیان لە پاکستان و ئێرانی دراوسێن کە ژمارەیان ٢ ملیۆن و ٢٠٠ هەزار کەسە.   - ٣ ملیۆن و ٥٠٠ هەزار دانیشتووی دیکەی ئەفغانستان لە نێوخۆی وڵاتەکەیاندا ئاوارە بوون، ئەوەش بەهۆی گرژییەکانی دوو دەیەی رابردووی نێوان تاڵیبان و حکومەتی پێشووی ئەفغانستان.   - تەنیا لەم ساڵدا، ٧٠٠ هەزار یان ئاوارە بوون.   - بەگوێرەی پڕۆگرامی خۆراکی جیهانی، ١٨ ملیۆن ئاوارەی نێو ئەفغانستان پێویستیان بە یارمەتیی مرۆیی بەپەلە هەیە، واتە ئاوی پاک، خۆراک، پەناگە و پێداویستییە سەرەکییەکانی دیکەی ژیان.   - سندووقی منداڵانی سەر بە نەتەوە یەکگرتووەکان، یونسێف دەڵێت، نیوەی منداڵانی تەمەن خوار پێنج ساڵانی ئەفغانستان مەترسی ئەوەیان لەسەرە بەهۆی دەستنەکەوتنی خۆراکەوە، تووشی بەدۆخۆراکیی تووند بن.   - بە گوێرەی پڕۆگرامی گەشەپێدانی سەر بە نەتەوە یەکگرتووەکان UNDP، ئێستا ٧٢ % ی خەڵکی ئەفغانستان لە ژێر هێڵێ هەژاریدان.   - ئەو ئاژانسە دەڵێت، ئەگەر قەیرانی سیاسی و ئابووری ئەفغانستان چارەسەر نەکرێت، رێژەی هەژاری لەو وڵاتە بۆ ٩٧ % بەرزدەبێتەوە.   - دوو ملیۆن و ٦٠٠ هەزار پەنابەر  - دوو ملیۆن و ٢٠٠ هەزار لە پاکستان و ئێران  - سێ ملیۆن و ٥٠٠ هەزار ئاوارە  - ١٨ ملیۆن پێویستیان بە یارمەتیی مرۆییە  - % ٥٠ی منداڵان لە مەترسیی بەدخۆراکیدان  - رێژەی هەژاریی لە داهاتوودا: % ٩٧