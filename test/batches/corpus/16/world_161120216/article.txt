عیماد جەمیل ئەلسوێلمی، رۆژی یەکشەممە ١٤ - ١١ - ٢٠٢١ لە نێو تەکسییەکدا لە  دەرەوەی نەخۆشخانەی منداڵبوونی لیڤەرپوول ئەو بۆمبەی هەڵیگرتبوو، پێیدا تەقییەوە و کوشتی.  عیماد ٣٢ ساڵ. لەدایکبووی عێراقە و بە رەچەڵەک عەرەبە؛ بە رەچەڵەک عەرەبە و لە باوکێکی سووری و دایکێکی عێراقی لە دایکبووە.   عیماد پێش ئەوەی بچێتە بەریتانیا موسڵمان بووە، بەڵام حەوت ساڵ لەمەوبەر کاتێک گەیشتووەتە بەریتانیا لە ئاداری  ساڵی ٢٠١٧ بووەتە کریستیان. دواتر ناوی خۆی بۆ ئێنزۆ ئالمێنی گۆڕیوە بۆ ئەوەی بە ناوێکی رۆژئاوایی بچێت.  لە مانگی ئاداری ئەمساڵدا، لەدوای ئەوەی زانیویانە کە بووەتە کریستیان، ژن و پیاوێکی کریستیان دەرگای ماڵەکەیان بۆ کردووەتەوە و  لەگەڵ ئەوان ژیاوە. بە بیستنی ئەم هەواڵە، ئەوان تووشی شۆک بوون.  ئەو ژن و پیاوە بە ناوەکانی مالکۆم و ئێلیزابێز. بە رۆژنامەی دەیلی مەیلیان راگەیاندووە هیچ کات چاوەڕوانی ئەوەیان نەکردبوو، عیماد ببێتە کەسێکی تووندڕەو، بە پێچەوانەوە دەڵێت کەسێکی "خۆشەویست" بوو.    بەپێی میدیای بەریتانیا دوای ئەوەی داواکارییەکەی بۆ مافی پەنابەرێتی رەتدەکرێتەوە، عیماد بە چەقۆیەکی گەورە دەچێتە نێو خەڵکی و دەستگیر دەکرێت. دواتر دەردەکەوێت نەخۆشیی دەروونی هەیە و بۆ ماوەی چەند مانگێک لە نەخۆشخانەی دەروونی دەهێڵدرێتەوە.  هاوڕێکانی عیماد بە رۆژنامەی دەیلی مەیلیان گوتووە کە ئەو بۆ ماوەیەکی درێژ لە عێراق ژیاوە.   رۆژی یەکشەممە ١٤ - ١١ - ٢٠٢١ تەکسییەک کە سەرنشینێکی هەڵگرتبوو لە دەرەوەی نەخۆشخانەیەکی ژنان و منداڵبوون لە شاری لیڤەرپووڵی باکووری رۆژئاوای ئینگلتەرا وەستا و دواتر تەقییەوە.  تەقینەوەکە کاژێر ١١ی بەیانی بە کاتی لیڤەرپووڵ [کاژێر ٢ی دوای نیوەڕۆ بە کاتی هەولێر] روویدا و لە ئەنجامدا سەرنشینەکە کوژرا و شۆفێری تەکسییەکەش برینداربوو و رەوانەی نەخۆشخانە کرا کە "ئێستا تەندروستیی جێگیرە".  بەگوێرەی میدیای بەریتانی، شۆفێری تەکسییەکە دەرگای ئۆتۆمبێلەکەی لەسەر عیماد داخستووە و هەوڵیداوە رابکات. دوای ئەوەی تەکسییەکە تەقیوەتەوە، عیماد گیانی لەدەستداوە و شۆفێرەکەش بریندار بووە.   بۆریس جۆنسن، سەرۆکوەزیرانی بەریتانیا لە گوتارێکی تەلەڤزیۆنیدا هۆشداریدا کە ئەگەری زۆر هەیە "هێرشێکی دیکەی تیرۆرستی" لە بەریتانیا رووبدات. جۆنسن داوای لە گەلی بەریتانیا کرد تووندوتۆڵ و چاونەترس بن، چۆک بۆ "تیرۆرستان" دانەنێن.  دوای تەقینەوەکەی شاری لیڤەرپووڵ، سەنتەری هاوبەشی شیکاری تیرۆر لە بەریتانیا، ئاستی هەڕەشەی لە بنەڕەتییەوە بۆ پلەی تووند بەرزکردووەتەوە، کە پلەیەکی بەرزە، مانای وایە لە سەرتاسەری بەریتانیا هێزە ئەمنی و هەواڵگرییەکان دەخرێنە ئامادەباشییەوە، چاودێری هەموو جموجۆڵێکی گوماناوی دەکرێت، لەوانەیە ئۆپەراسیۆنی سەربازیش بۆ هەڵکوتانە سەر ماڵ و ئاپارتمێنت و شوێنە گوماناوییەکان بکرێن.