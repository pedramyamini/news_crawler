نێد پرایس، گوتەبێژی وەزارەتەکە رایگەیاند، وڵاتەکەی هیچ پێشنیازێكی دارایی نەخستووەتە بەردەم تورکیا تایبەت بە کڕینی فڕۆکەی F - ١٦ی ئەمریکی.  رۆژی ١٧ - ١٠ - ٢٠٢١ رەجەب تەیب ئەردۆغان، سەرۆککۆماری تورکیا رایگەیاند ئیدارەی بایدن دەستپێشخەری فرۆشتنی فڕۆکەی F - ١٦ بە تورکیا  کردووە لەبری فڕۆکەکانی F - ٣٥، کە پێشتر بڕیار بوو واشنتن بە ئەنقەرەیان بفرۆشێت.  ئەمریکا و تورکیا رێککەوتنێکیان واژۆکرد بۆ فرۆشتنی ١٠٠ فڕۆکەی جۆری F - ٣٥ بە تورکیا، کە دواتر بەهۆی کڕینی سیستەمی ئێس - ٤٠٠ی رووسی لەلایەن ئەنقەرەوە، واشنتن لە ساڵی ٢٠١٩ تورکیای لە بەرنامەی تایبەت بە دروستکردنی فڕۆکەی F - ٣٥ی ئەمریکی دوورخستەوە و فرۆشتنی ئەو جۆرە فڕۆکەی بە تورکیا وەستاند.     تورکیا یەكێکە لەو وڵاتانەی ناتۆ کە بەشداری دەکات لە دروستکردنی هەندێ پارچەی تایبەت بە فڕۆکەی جەنگی F - ٣٥ی ئەمریکی.     تورکیا رایگەیاندووە لە رێککەوتنی تایبەت بە کڕینی فڕۆکەی F - ٣٥ بڕی ١.٤ ملیار دۆلاری داوەتە ئەمریکا و ئێستا ئیدارەی بایدن دەستپێشخەری کردووە بۆ ئەوەی لەبری ئەو بڕە پارەیە، فڕۆکەی F - ١٦ بداتە تورکیا.  نێد پرایس، گوتەبێژی وەزارەتی دەرەوەی ئەمریکا لە وەڵامی پرسیارێك سەبارەت بەو مژارە رایگەیاند: "سەبارەت بە پلانە سەربازی و بەرگرییەکانی تورکیا باشتر وایە پرسیار لە حكومەتی ئەو وڵاتە بکەن، ئەوەی کە من دەتوانم وەک گوتەبێژی وەزارەتی دەرەوەی ئەمریکا پێتانرابگەیێنم ئەوەیە، کە ئەمریکا هیچ پێشنیازێكی دارایی بۆ فرۆشتنی فڕۆکەی F - ١٦ی بە تورکیا نەکردووە".