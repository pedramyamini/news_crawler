لە ماوەی رابردوودا کەمیی شۆفێری تانکەرەکان کە بەنزین و سووتەمەنییان لە وێستگە سەرەکییەکانی سووتەمەنی بۆ وێستگەکانی بەنزین دەگواستەوە، بووە هۆی کەمیی بەنزین لە وێستگەکان، ئەوەش گوشارێکی قورسی خستە سەر ئەو وێستگانە.  لەگەڵ بڵاوبوونەوەی هەواڵی کەمیی بەنزین، هەفتەی رابردوو لە سەرانسەری بەریتانیا، خەڵکێكی زۆر روویانکردە وێستگەکانی بەنزین، ئەوەش قەرەباڵخییەکی زۆری لێکەوتەوە و ریزی دوورودرێژی وەستانی ئۆتۆمبێلەکانی بەردەم وێستگەکانی لێکەوتەوە.  بەشێك لە رێکارەکانی حکومەتی بەریتانیا بۆ رووبەڕووبوونەوەی قەیرانەکە بریتی بووە لە دەرکردنی ڤیزای کاتی بۆ شۆفێرانی بیانیی تایبەت بە تانکەرەکان، تاوەکو بۆشایی کەمی شۆفێرانی بەریتانی کەمبکەنەوە.     هەروەها هاندانی شۆفێرانی پێشوو کە خانەنشین بوون یان وازیان لە کارەکانیان هێناوە، بۆ گەڕانەوە بۆ سەر کار، ئەوەش سەرباری بڕیاری نوێی بەریتانیا بۆ تەرخانکردنی ژمارەیەک لە شۆفێرانی سەر بە سوپای وڵات کە کاری سەرەکییان لێخوڕینی تانکەر و  ئۆتۆمبیلی بارهەڵگرن، تاوەکو لە کاتی زۆر پێویستدا بۆ لێخوڕینی تانکەرەکانی گواستنەوەی سووتەمەنی بەکاریان بهێنن.