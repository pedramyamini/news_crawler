سەرۆکی ئەمریکا بە نیگەرانییەوە ئاماژە بە رووداوی ئاگرکەوتنەوەکانی کالیفۆرنیا و باهۆزەکانی ئەم دواییەی وڵاتەکە دەکات و دەڵێت، بۆ ئەوەی کە رووداوە سرووشتییەکان کەمببنەوە و رێگری بکرێت لە تێکچوونی زیاتری کەشوهەوا دەبێت وەبەرهێنانی زیاتر لە وزە بەردەوامەکان بکرێت.  جۆ بایدن لە کاتی سەردانیدا بۆ تاقیگەی نیشتمانیی وزە بەردەوامەکانی کۆلۆرادۆ بە سەرسووڕمانەوە دەڵێت، هەندێ کەس هێشتا گومانیان هەیە کە رووداوەکانی وەک ئاگرکەوتنەوەکان لە کالیفۆرنیا و باهۆزە نائاساییەکانی کەنداوی مەکسیک بەهۆی گۆڕانکاری لە کەشوهەوا دروستنەبوون.  سەرۆکی ئەمریکا هەروەها جەختی لەوە کردەوە کە وەبەرهێنان لە وزە بەردەوامەکان دەتوانێت سەتان هەزار هەلی کاری نوێ بڕەخسێنێت و داوای لە ئەندامانی کۆنگرێس کرد پەلە بکەن لە پەسندکردنی پلانی ٣.٥ تریلیۆن دۆلاری بووژانەوەی ژێرخانی ئابووری کە بەشێکی پەیوەست بە وەبەرهێنان و پاڵپشتیکردن لە پەرەپیدانی سەرچاوەکانی وزە بەردەوامەکان.  لە بەشێکی دیکەی قسەکانیدا سەرۆکی ئەمریکا دەڵێت، "وڵاتانی جیهان تێچووی بەرهەمهێنانی وزە بەردەوامەکانیان کەمکردووەتەوە. بە دڵنیاییەوە ئێمە دەبێت وەبەرهێنانی زیاتر لە داهاتوودا بکەین. ئێمە دەبێت تەکنۆلۆژیای پێشکەوتووی سەردەمییانە بەکاربهێنین و ئەمرۆش دەبێت ئەو تەکنۆلۆژیایە بەکاربهێنین و دوای نەخەین. پرۆژە یاسای ژێرخان گەورەترین وەبەرهێنانی لەخۆ گرتووە. کە پەیوەستە بە گەورەکردنی ژێرخانی گواستنەوەی وزە. لە رێگەی بەهێزکردنی تۆڕەکانی کارەباوە ئێمە زیاتر لە جاران دەتوانین کەڵک لە وزە نوێبووەکان وەرگرین. "