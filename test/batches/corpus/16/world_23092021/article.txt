بە گوێرەی ئەو راپۆرتە، بەهۆی ئاگری دارستانەکان، لافاوەکان، رووچوونی زەوی و وشکەساڵی لە ماوەی ساڵانی ١٩٧٠ تاوەکو ٢٠١٩ زیاتر لە دوو ملیۆن کەس گیانیان لەدەستداوە و ئابووریی جیهان بڕی ٣.٦٤ ترلیۆن دۆلار زیانی بەرکەوتووە.   نەتەوە یەکگرتووەکان هۆشداریدەدات کە ئەگەر وڵاتان دەردانی گازە گەرمکەرەکان کەمنەکەوە، ئەوا تاوەکو ساڵی ٢١٠٠ ئاستی ئاوی دەریاکان ٢ مەترو نیو بەرزدەبێتەوە. ئەوەش دەبێتە هۆی ژێرئاوکەوتنی چەندین دوورگە و شاری وەکو، لەندەن، نیویۆرک، شانگهای و دەیانی دیکە.   سکرتێری گشتیی نەتەوە یەکگرتووەکان هۆشداریی دەدات کە جیهان لەسەر لێواری چاڵێکە و ئەگەر کاری زیاتر نەکرێت، کارەساتە گەورەکە روودەدات.   ئەنتۆنیۆ گوتێرێز، سکرتێری گشتیی نەتەوە یەکگرتووەکان دەڵێت: "ئەگەر بەپێی ئەو کارانە بێت کە وڵاتانی ئەندام دەیکەن، ئەوا جیهان لەسەر رێگەی کارەسات بەرەو ئەوە دەڕوات کە ٢.٥ پلە گەرمتر بێت لە بری ١.٥ پلە کە هەموومان لەسەری رێککەوتووین. زانستیش پێماندەڵێت کە بێگومان هەر شتێک لە سەرووی ١.٥ پلەوە بێت، کارەسات دەبێت".  نەتەوە یەکگرتووەکان هەوڵدەدات ساڵانە ١٠٠ ملیار دۆلار لە وڵاتە دەوڵەمەندەکان وەربگرێت بۆ ئەوەی وەکو هاوکاریی بە وڵاتە هەژارەکان بدرێت تاوەکو رووبەڕووی کاریگەرییەکانی گۆڕانی کەشوهەوا ببنەوە.   بەڵام بەگوێرەی لێکۆڵینەوەیەکی ئۆکسفام، تاوەکو ئێستا ساڵانە تەنیا ٢١ ملیار دۆلار لەو بڕە پارەیە کۆکراوەتەوە. ماداگاسکار یەکێکە لەو وڵاتانەی بەهۆی وشکەساڵییەوە ٤٠٠ هەزار کەس تێیدا ئاوارە بوون و پێویستیان بەو یارمەتییە داراییە هەیە.  ئەندرێ نیرینا راخۆلینا، سەرۆکی کۆماری ماداگاسکار دەڵێت: "ماداگاسکار خۆی بە قوربانیێکی گۆڕانی کەشوهەوا دەبینێت. ئێستا لە باشووری وڵات دووبارە وشکەساڵی دەرکەوتووەتەوە. سەرچاوە ئاوییەکان وشکدەبنەوە و دەستکەوتنی هۆکارەکانی ژیان وەختە ببێتە شتێکی مەحاڵ. هاونیشتمانییەکانم لە باشووری وڵات بەدەست سەختییەکانی گۆڕانی کەشوهەواوە دەناڵێنن کە خۆیان هیچ دەستیان لە دروستکردنیدا نەبووە. "  بە گوێرەی نەتەوە یەکگرتووەکان، لە ساڵی ٢٠٥٠ بەدواوە، گۆڕانی کەشوهەوا سەرەکیترین مەترسیی دەبێت لەسەر ئاسایش و سەقامگیریی جیهان، ئەوەش بەهۆی زیادبوونی کۆچ و دروستبوونی ململانێ لەسەر خاک و ئاو. بڕیارە ئەمڕۆ پێنجشەممە ٢٣ - ٩ - ٢٠٢١ ئەنجوومەنی ئاسایشی نەتەوە یەکگرتووەکان لەسەر ئەو مەترسییە کۆببێتەوە.