ژان مارک سۆڤ، جێگری سەرۆکی ئەنجوومەنی دەوڵەت و سەرۆکی کۆمیسیۆنی سەربەخۆی لێکۆڵینەوە لە سکانداڵی دەستدرێژیی سێکسی لەلایەن کەنیسەی کاسۆلیکییەوە لە کۆنفرانسێکدا رایگەیاند، " ٢١٦ هەزار کەس کۆ یاخود کەم ٥٠ هەزار کەس ئەوانەن کە لەلایەن پیاوانی ئایینی، بانگخواز و کارمەندانی دیکە دەستدرێژیی سێکسییان کراوەتە سەر. "  بابەتی دەستدرێژیی کەسانی کەنیسەی کاسۆلیکی بۆ سەر منداڵان بابەتێکە دەمێکە لەنێوخۆی فەرەنسا مشتوموڕی لەسەرە و میدیای وڵاتەکە دەڵێت، "بە لەچکی بێدەنگی" پەردەپۆشکراوە.  ئەم راپۆرتەی ئەمڕۆ لە کۆنفرانسێک لەلایەن جێگری سەرۆکی ئەنجوومەنی دەوڵەت خرایەڕوو، دوو ساڵ و نیوە لێکۆڵینەوە و بەدواداچوونی بۆدەکرێت، تۆمەتی دەستدرێژیی سێکسی لە فەرەنسا بەشێکبوو لە سکانداڵێکی بەرفراوانتر کە کەنیسەی کاسۆلیکی لەسەر ئاستی جیهان پێ تۆمەتبارکراوە.  ژان مارک گوتی، تاوەکو ساڵی ٢٠٠٠ ـەکان، کەنیسەی کاسۆلیکی نابەرپرسیارییەتی لە بەرامبەر قوربانیان پێشانداوە.  سەرۆکی لیژنەکە رەخنەی لە هەوڵی پەردەپۆشکردنی تۆمەتی دەستدرێژییە سێکسییەکان گرت، راپۆرتە ٢٥٠٠ پەڕییەکە دەڵێت، زۆربەی قوربانیان لە تەمەنی بەر لە پێگەیشتن بوون کە ئەو دەستدرێژییەیان کراوەتەسەر و لە باکگراوەندی جیاوازەوە هاتوون.   فرانسوا دیڤۆ، یەکێک لە قوربانیانی دەستدرێژیی سێکسی کە هاوکات سەرۆکی کۆمەڵەی قوربانیانی دەستدرێژیی سێکسی ئەو سکانداڵەیە لە فەرەنسا، پێشتر سەرکۆنەی ئەوەی کردبوو کە ئەو دۆزە درابووە دەست ئەنجوومەنێک کە پاپا فرانسیس سەرپەرشتی دەکرد، گەڕانەوەی دۆزەکە بۆ ژێر دەستی دامەزراوەی حکومی لەنێوخۆی فەرەنسا جێگەی دڵخۆشیی کۆمەڵەکە و هەزاران قوربانیی دیکەیە.    ئەو بەدواداچوونە بە هاوئاهەنگیی پەیمانگەی تەندروستی و پزیشکی ئینسێرم لەگەڵ تیمەکەی ژان مارک و ٢١ پسۆڕی سەربەخۆ، بە وەرگرتنی لێدوان لە سەتان قوربانی گەیشتووە بەو ئەنجامەی ئەمڕۆ.     ئێریک دی مولینس، سەۆرکی کۆنفرانسی مەتڕانەکانی فەرەنساش دەڵێت، "خوشک و برایانی خۆشەویست، ئێوەی قوربانیان کە ئیستا لەگەڵمانن، ئەوانەی کە ناوی هەندێکتان دەزانین و لەگەڵ مەترانەکانی دی لەماوەی ساڵانی رابردوو کارمان لەگەڵ کردوون، لەو رۆژەدا هیوا بۆ ئەوە دەخوازم لێمان خۆشبن، داوای لێبووردن لە هەریەکێک لە ئێوە دەکەم. "