ژنانی دووگیان و منداڵ لەنێو کۆچبەراندان کە بەهۆی سەرماوە، ژیانێکی سەخت بەڕێدەکەن.   زاگرۆس ناوی یەکێک لە کۆچبەرەکانە، دەڵێت، "ئێمە لە دۆخێکی خراپداین. لە کەشێکی ساردداین. هەندێ لە خانمان دووگیانن. پێویستیان بە یارمەتیی ئێوەیە. پێویستە یارمەتیمان بدەن. تکایە هاوکاریمان بکەن، چونکە ئێمەش مرۆڤین، لەبەر خاتری مرۆڤایەتی و مافی مرۆڤ. "  زانیارییە نافەرمییەکان ئاماژە بەوە دەکەن، نزیکەی ١٠ هەزار کۆچبەر لە بۆسنیا دەژین کە زۆربەیان لە کامپە حکومیەکاندا جێگیرکراون. ژمارەیەک رێکخراوی مرۆییش یارمەتی پێشکێشی کۆچبەرەکان دەکەن، بەڵام ئاماژە بەوەش دەکەن، دەبێت کۆمەڵگەی نێودەوڵەتی ئاوڕێکی جیدیان لێ بداتەوە.   ئەندریا کۆستا، سەرۆکی رێکخراوی Baobab Experienceـە و دەڵێت، "ئێمە پێمان وایە ئەوان مافی ئەوەیان هەیە ژیانێکی ئارام بدۆزنەوە. مافی ئەوەیان هەیە بێنە ئەوروپا. ئێمە زۆر دڵگرانین لەوەی کە ئەوروپا لەسەر سنوورەکانی یەكێتیی ئەوروپا دەیکات و لەو شتانەشی کە روودەدەن. "  کۆچبەرەکان ئەوانەن کە لە رێگەی تورکیاوە بەنێو وڵاتانی بەڵقاندا چوون تاوەکو گەیشتوونەتە بۆسنیا بۆ ئەوەی لەوێوە بچنە نێو وڵاتانی رۆژئاوای ئەوروپاوە، بەڵام کرواتیا رێگرییان لێدەکات.   رێکخراوە مرۆییەکان پاسەوانانی سنووری کرواتیا بە ئەنجامدانی تووندوتیژی دژی کۆچبەران تۆمەتبار دەکەن. سێ ئەفسەری ئەو هێزە کرواتییە، بەم دواییانە بەهۆی بڵابوونەوەی گرتەیەکی ڤیدیۆیی، کە تێیدا دەردەکەوێت بە دار لە کۆچبەران دەدەن، لە کارەکانیان دوورخرانەوە.