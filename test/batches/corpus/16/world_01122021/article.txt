کۆمارییەکانی ئەنجوومەنی پیران داوادەکەن رێوشوێنی گەمارۆی سەر رووسیا و رکابەریکردنی سەربازیی چین و سنووردارکردنی پاوانخوازییەکانی ئێران لە پرۆژەیاساکەدا جێبەجێبکرێت.  مچ مکانێل، سەرۆکی دەستەی کۆماریەکان لە ئەنجوومەنی پیران گوتی "سەرۆکی دیموکراتەکان پرۆسەی دەنگدانی تێکداوە. زۆر بێ مانەیە کە سەرۆکی دیموکراتەکان زۆر سەرنجی لەسەر ئەوەیە و زۆر مەبەستێتی کە رێگە لە ئەنجوومەنی پیران بگرێت رێوشوێنێک بۆ دەسترێژیەکانی رووسیای پووتین دابنێت، ئەو زۆر بە پەرۆشە کە رێگە بگرێت لەوەی کۆماری و دیموکراتەکان پێکەوە بڕیارێک لەسەر بۆری نۆرد ستریم دوو بدەن. "  دیموکراتەکان دەڵێن ئەم ساڵ، ١٩ داواکاری هەمواری کۆمارییەکانیان پەسەندکردووە کە زیاترە لە هەموو ئەو هەموارانەی لە چوار ساڵی رابردوودا کۆمارییەکان داوایان کردووە.  چارلس شومەر، سەرۆکی دەستەی دیموکراتەکان لە ئەنجوومەنی پیران رایگەیاند "ئەگەر هەموو هەموارەکانی زیاتر لە چوار ساڵی رابردوو کۆبکەیتەوە، بە هەموویان دەکەنە ١٧ هەموار، ئەم ساڵ ئێمە ١٩ هەموارمان پەسەندکردووە، بەڵام کاتێک لە هەوڵی ئەوەدا بووین کە رەزامەندی لەسەر ئەم پرۆژەیاسایە بەدەست بخەین، هاوکارە کۆمارییەکانمان نەک یەک جار، بەڵکو حەوت جار لە دژی وەستانەوە. ئێمە دیبەیتی کافیمان لەسەر ئەمە کردووە، ئەم پرۆژەیاسایە بەشێوەیەکی ماقوڵ و بەڕێزگرتن لەلایەنی بەرامبەر گفتوگۆی لەسەر کراوە، بەڵام بە داخەوە ئەم کۆماریانەی ئێستا بوونە بە پارتێکی کۆماری نوێ کە ئەوەش کە کردوومانە بەلایانەوە بەس نەبوو، تەنانەت بۆ  بودجەی سەربازیش! "  لە پرۆژەیاسای بودجەی سەربازیی ئەمریکا، ٣٤٥ ملیۆن دۆلار بۆ هاوکاری هێزە عێراقییەکان و هێزەکانی پێشمەرگە و ١٧٧ ملیۆن دۆلاریش بۆ هاوکاری هێزەکانی سووریای دیموکرات و مغاویر السوار دابینکراوە.   ساڵی رابردوو ئەمریکا ٥١٠ ملیۆن دۆلاری بۆ عێراق و ٢٠٠ ملیۆن دۆلاری بۆ سووریا دابینکردبوو، لە نێو پرۆژەیاساکەی ئەمساڵدا، ٢٥٧ ملیۆن دۆلار بۆ هێزەکانی پێشمەرگە تەرخانکراوە و ٥ ملیۆن دۆلار بۆ کڕینی پێنج فڕۆکەی بێ فڕۆکەوانی پوما، هەر یەکیان بە بڕی یەک ملیۆن دۆلارن، هەروەها ١٢ ملیۆن دۆلاریش بۆ بەردەوامی تواناکانی هێزەکانی پێشمەرگە و ٢٤٠ ملیۆن دۆلاریش بۆ مووچەی هێزەکانی پێشمەرگە کە ساڵی رابردوو ئەمریکا ئەو مووچەیەی لە پرۆژەیاسای سەربازیدا راگرتبوو.  هەرچەندە ئەو بڕە هاوکارییە کە پێنتاگۆن لە پرۆژەیاسای بودجەی سەربازیدا داوایکردووە بە بەراورد بە ساڵانی رابردوو کەمترە. بەڵام پێنتاگۆن دەڵێت ئەگەر ئەو پرۆژەیاسایە تێنەپەڕێنرێت سەرهەڵدانەوەی داعش و زیندووبوونەوەی داعش لە عێراق و سووریا ئەگەرێکی جیدیە.   لە ٦١ ساڵی رابردوودا کۆنگرێس هەموو ساڵێک پرۆژەیاسای بودجەی سەربازی تێپەڕاندووە، ئەمساڵیش چاوەڕێ دەکرێت دوای دیبەیتێکی زیاتر لە چەند رۆژ و هەفتەی داهاتوودا پرۆژەیاساکە تێپەڕێنرێت.