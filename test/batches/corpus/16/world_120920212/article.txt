رۆژی شەممە ١١ - ٠٩ - ٢٠٢١، ئەنگێلا مێرکل لە کۆنفڕانسێکی رۆژنامەڤانیدا لەگەڵ مەتەیوش مۆرڤیاتسکی، سەرۆکی پۆڵەندا لە وارسۆ، کە پێشبینیکرد ئەمە دوایین سەردانی فەرمیی ئەو بێت بۆ ئەو وڵاتە وەکو راوێژکای ئەڵمانیا، هەروەها داوای لە بێلاڕووس و پۆڵەندا کرد هاوکاریی ئەو خەڵکە بکەن کە لەسەر سنووری هەردوو وڵات گیریانخواردووە و لە بارودۆخێکی سەختیی مرۆییدان.  لەم چەند مانگەی دواییدا، پۆڵەندا، لیتوانیا و لاتیڤیا شەپۆڵێکی ئەو کۆچبەرانەی بەخۆوە بینیوە کە دەیانەوێت بچنە وڵاتانی دیکەی ئەوروپا. کۆچبەرەکان بە زۆری خەڵکی عێراق و هەرێمی کوردستان، ئەفغانستان، سووریا و ئەو ئەفریقییانەن کە لە بیلاڕووسەوە کۆچدەکەن.  ئەو سێ وڵاتەی یەکێتیی ئەوروپا بیلاڕووس بە پاڵدانی کۆچبەران بەنێو سنوورەکانیان تۆمەتبار دەکەن و دەڵێن ئەمە وەکو "شەڕێکی دوو لایەن" لە دژی یەکێتیی ئەوروپا بەکاردێت.  مێرکڵ و مۆرڤیاتسکی رایانگەیاند کە باسی ساڵیادی هێرشەکانی ١١ی سێپتێمبەر و پرسەکانی ئاسایش لەژێر رۆشنایی ئەم پێشهاتانەی دوایی لە ئەفغانستان دا کردووە. مێرکڵ گوتیشی "لە شەڕی لەدژی تیرۆر هەموو ئامانجەکانمانی بەدەست نەهێناوە. "  ئەنگێلا مێرکل، کە لە ساڵی ٢٠٠٥ بووەتە راوێژکاری ئەڵمانیا، لە دوای هەڵبژاردنی ئەم مانگە پۆستەکەی رادەست دەکات.  مۆرڤیاتسکی گوتیشی سەرەڕای بوونی هەندێک ناکۆکی لە نێوانیاندا، پەیوەندی پۆڵەندا و ئەڵمانیا لە ماوەی سەرکردایەتی مێرکڵ دا بەرەوپێش چوون.   مێرکڵ، بەدانانی تاجەگوڵینەیەک لەسەر گۆڕی سەربازێکی نەناسراو، یادی قوربانیانی جەنگی دووەمی جیهانی لە وارسۆ کردەوە.  جەنگی دووەمی جیهانی بە داگیرکردنی پۆڵەندا لەلایەن ئەڵمانیاوە دەستیپێکرد کە بووە هۆی کوژرانی شەش ملیۆن کەس لە پۆڵەندا.