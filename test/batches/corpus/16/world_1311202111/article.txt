رۆژی شەممە ١٣ - ١١ - ٢٠٢١ ڤلادیمیر پووتین، سەرۆکی رووسیا لە میانەی هەڤپەیڤینێکدا لەگەڵ تەلەڤزیۆنی فەرمیی وڵاتەکەی هەموو ئەو تۆمەتانەی لەبارەی کۆچبەرانەوە دەخرێنە پاڵ رووسیا، رەتکردنەوە و گوتی کە هەمووان دەیانەوێت ئەوان تۆمەتبار بکەن، "بەڵام هیچ یەک لە هێڵە ئاسمانییەکانمان خەڵکیان نەگواستوووەتەوە".   بە گوتەی پووتین، ئەو قەیرانە دروستکراوی دەستی رۆژئاوا و ئەوروپییەکانە نەک بێلاڕووس، لە هەڤپەیڤینەکەدا گوتی، "ئەم هۆکارانە لەلایەن وڵاتانی رۆژئاوا خۆیانەوە دروستکراون، بە وڵاتانی ئەوروپاشەوە. ئەمەش لەڕووی سەربازیی و ئابوورییەوە؛ لەڕووی سەربازییەوە، چونکە هەموویان بەشدارییان لە شەڕی عێراقدا کرد، بۆیە ئێستا ژمارەیەکی زۆری کوردی عێراق لەسەر سنوورن. بۆ ماوەی ٢٠ ساڵ شەڕیان لە ئەفغانستاندا کرد، بۆیە ئێستا ژمارەیەکی زۆری ئەفغانییەکان لەوێن. "  لەو قسانەیدا سەرۆکی رووسیا بەبێ ناوهێنانی ئەمریکا باسی لەوە کرد بەهۆی دەستوەردانی سەربازی و ئابووریی ئەوان و وڵاتانی ئەوروپا لەو وڵاتانەی کۆچبەرەکانیان لێوەهاتوون، ئەو کێشەیە دروستبووە.  لوکاشینکۆ لە رۆژی پێنجشەممە ئاماژەی بەوە کرد ئەگەر پۆڵەندا و یەکێتیی ئەوروپا سزای نوێ بخەنە سەر وڵاتەکەی، ئەوا هەناردەکردنی گاز دەوەستێنێت. لەبارەی ئەو پرسە پووتین گوتی کە وەکو سەرۆکی وڵاتێکی ترانزێت، لوکاشینکۆ دەتوانێت فەرمانی بڕینی غازەکە بدات، "هەرچەندە ئەمە دەبێتە پێشێلکردنی گرێبەستی ترانزێتی نێوانمان. " هیوایشی خواست کە ئەوە روونەدات. پووتین باسی لە سزاکانی ئەوروپا بۆ سەر لوکاشینکۆ کرد و گوتی کە زیان لە کەرتی وزەی ئەوروپا دەدات و "خزمەت بە بەرەوپێشچوونی پەیوەندییەکانیان لەگەڵ بێلاڕووس ناکات. "  ئەو گوتانەی ڤلادیمیر پووتین لە کاتێکدان کە رۆژی هەینی ١٢ - ١١ - ٢٠٢١ بایدن لە یەکەمین لێدوانیدا لەبارەی کۆچبەرانەوە لە کۆشکی سپی رایگەیاند، "ئەوە مایەی نیگەرانیی گەورەیە. ئێمە نیگەرانیی خۆمان بە رووسیا گەیاندووە. نیگەرانیی خۆمان بە بێلاڕووسیش گەیاندووە. پێمان وایە ئەوە کێشەیە. "  رووسیا یەکێکە لە هاوپەیمانە گرنگەکانی بێلاڕووسە کە لە لایەن وڵاتانی رۆژئاواوە بە وڵاتی خاوەن "دوایین دیکتاتۆر"ـی کیشوەری ئەوروپا دەناسرێت.  یەکێتیی ئەوروپای هاوپەیمانی ئەمریکاش، بەڵێنی قورسکردنی سزاکانی سەر بێلاڕووسی داوە و ئەلێکساندەر لوکاشینکۆی سەرۆکی ئەو وڵاتە بە بەکارهێنانی کۆچبەران "وەکو چەک" دژی وڵاتانی ئەندام لە یەکێتییەکە تۆمەتبار دەکات.  سەتان کۆچبەر کە زۆربەیان خەڵکی باشووری کوردستانن، ماوەی چەند رۆژێکە لە سنووری پۆڵەندا و بێلاڕووس لە دۆخێکی خراپدان؛ پۆڵەندا رازی نییە رێگەیان پێبدات بە نێو خاکەکەیدا بڕۆن بۆ وڵاتانی رۆژئاوای ئەوروپا. بێلاڕووسیش دەڵێت کە نزیکەی دوو هەزار کۆچبەر لەسەر سنوورەکەی گیریانخواردووە کە ژنی دووگیان و منداڵیشیان لەنێویاندایە. لای خۆشیەوە، پۆڵەندا دەڵێت کە ژمارەیان سێ هەزار بۆ ٤ هەزار کۆچبەر دەبێت و رۆژانەش ژمارەیان زیاد دەکات.  تاوەکو ئێستا لانیکەم هەشت کۆچبەر لەو سنوورە گیانیان لەدەستداوە کە بەشێکیان کورد و دانیشتووی هەرێمی کوردستان بوون.