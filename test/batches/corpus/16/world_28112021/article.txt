بڕیارە دوای نیوەڕۆی ئەمڕۆ یەکشەممە، وەزیرانی ناوخۆی وڵاتانی فەڕەنسا، ئەڵمانیا، هۆڵەندا و بەلجیکا لە شاری کالێی باکووری رۆژئاوای فەڕەنسا کۆببنەوە بۆ تاوتوێکردنی پرسی کۆچبەرانی رێگەی دەریایی "نۆکەندی ئینگلیز" کە گرژی سیاسیی لە نێوان بەریتانیا و فەڕەنسا دروستکردووە.  هەرچەندە بەریتانیاش بۆ کۆبوونەوەکە بانگهێشتکرابوو، بەڵام دوای بڵاوکردنەوەی نامەیەکی پێنج خاڵی لەلایەن بۆریس جۆنسن، سەرۆکوەزیرانی بەریتانیا کە تێیدا داوای کردبوو فەرەنسا ئەو کۆچبەرانە وەربگرێتەوە کە لە فەرەنساوە چوونەتە بەریتانیا، ناوی وەزیری ناوخۆی بەریتانیا لە کۆبوونەوەکە دەرهێندرا.  کۆبوونەوەکە تایبەتە بە دۆزینەوەی رێگە چارەیەک بۆ سنووردارکردنی کاری باندە قاچاخچییەکان و ئەو تۆڕانەی، کە بەرپرسن لە دابینکردنی بەلەمی تەختە و چووپەکان، کە تاکە رێگەی دەربازبوونی کۆچبەرانە لە نۆکەندی ئینگلیزەوە بۆ بەریتانیا.  کۆبوونەوەکە لەدوای نوقمبوونی بەلەمێکی کۆچبەران لە رۆژی ٢٤ی ئەم مانگە و خنکانی ٢٧ کۆچبەر لەنێویاندا ژن و منداڵ هەبوون، هات.  گێراڵد دارمانین، وەزیری ناوخۆی فەڕەنسا رایگەیاند ئامانجی کۆبوونەوەکە "باشترکردنی کارە هاوبەشەکانمانە دژ بە بە قاچاخبردنی مرۆڤەکان"، گوتیشی، قاچاخچییانی کۆچبەران بە "تۆڕێكی نێودەوڵەتی بە قاچاخبردنی مرۆڤەکان بەستراونەتەوە، کە لە چەند وڵاتێکی جودای ئەوروپادا کار دەکەن".