وەزارەتی بەرگریی نیشتمانیی پۆڵەندا ئەمڕۆ سێشەممە ١٦ - ١١ - ٢٠٢١ لە هەژماری خۆی لە تویتەر ڤیدیۆی هێرشی کۆچبەرەکانی بۆسەر هێزەکانیان بڵاوکردووەتەوە کە بەشێکیان کۆچبەری کوردن. دەڵێت، "کۆچبەران بۆمبی دەنگییان پێیە کە لەلایەن هێزەکانی بێلاڕووسەوە پێیاندراوە. "  وەزارەتی بەرگریی پۆڵەندا ئەوەشی گوتووە کە کۆچبەرەکان لەکاتی هەوڵی بڕینی سنوور بەردیان گرتووەتە سەرباز و ئەفسەرەکانیان. هاوکات کۆچبەران "زۆر شەڕانگێز"ـن.   رۆژی دووشەممە، دوای هەشت رۆژ مانەوەیان لە خاڵێکی سنووریی نێوان بێلاڕووس - پۆڵەندا، کۆچبەران ئەو شوێنەیان جێهێشت کە تێیدا دەمانەوە و چوونەتە بەردەم دەروازەیەکی سنووریی نێوان هەردوو وڵات بە ناوی "برۆزگی. "  لەگەڵ کەمبوونەوەی پلەی گەرما بۆ ژێر سفری سیلیزی لە سنووری بێلاڕووس - پۆڵەندا، رەوشی کۆچبەران سەختتر بووە و هەشت رۆژ بەسەر شەپۆلی کۆچبەراندا تێدەپەڕێت کە دەیانەوێت لە رێگەی پۆڵەنداوە بگەنە یەکێتیی ئەوروپا، بەڵام ئەو وڵاتە سوورە لەسەر ئەوەی دەرگایان بەڕوودا نەکاتەوە.  چەند ڤیدیۆیەک بۆ رووداو نێردراون و تێیدا کۆچبەران دەردەکەون کە بەشێکی زۆریان کوردن، هەوڵی دەرهێنانی راگری پەرژینە تەلەکانی سەر سنوور دەدەن. هاوکات بە بەرد و دار هێرش دەکەنە سەر هێزە ئەمنییەکان.  وەزارەتی بەرگریی پۆڵەندا باسی لەوەشکردووە شەوی رابردوو چوار سەربازی بێلاڕووس هەوڵی تێکشکاندنی تەلبەندی سنوورەکەیان داوە و گوشاریان خستووەتەسەر ١١ کۆچبەر بۆ ئەوەی بەزۆر بیاننێرنە پۆڵەندا، بەڵام هەوڵەکەیان شکستیپێهێندرا.  یەکێتیی ئەوروپا و دواجار ئەمریکاش هاتە سەر هێڵ لەوە ئەوەی کە بەهۆی کێشەی کۆچبەرانەوە سزا بەسەر ئەلێکساندەر لوکاشێنکۆ و "رژێمەکەی" بسەپێنن، ئەمڕۆ سێشەممەش لوکاشێنکۆ لە کۆبوونەوەیەکی حکومەتەکەی گوتوویەتی "ئامانجی سەرەکیی ئێمە پاراستنی خەڵ و وڵاتەکەمانە نەک پێکدادان، ناتوانین رێگە بدەین کە ئەم نەباو کێشەیە رێگەخۆش بکات بۆ رووبەڕووبوونەوەی تووند. "   رۆژی دووشەممەش ئەنگێلا مێرکل، راوێژکاری ئەڵمانیا و لوکاشێنکۆ لە رێگەی پەیوەندیی تەلەفۆنییەوە گفتوگۆیان لەبارەی دۆخی کۆچبەران کرد. ئەوەش یەکەمین پەیوەندیی تەلەفۆنیی لوکاشێنکۆ بوو لە ماوەی ساڵی رابردوودا لەگەڵ سەرۆکی وڵاتێکی رۆژئاوا.  میدیای نزیک لە سەرۆکی بێلاڕووس لەبارەی پەیوەندییە تەلەفۆنییەکە دەڵێت، ماوەی نزیکەی کاژێرێکی خایاندووە. بەپێی میدیای فەرمیی بێلاڕووسیش، مێرکل و لوکاشێنکۆ باسیان لە چۆنییەتی چارەسەرکردنی کێشەی کۆچبەران کردووە، مێرکل باسی لە قورسیی گەیشتنی هاوکاریی مرۆیی بۆ هەزاران کۆچبەر لەسەر سنوور کردووە.     ستیفن سیبێرت، گوتەبێژەکەی مێرکل پشتڕاستیکردووەتەوە کە پەیوەندییەکەیان ئەنجامداوە و دەڵێت، "باسیان لە دۆخی سەختی سەر سنوور کردووە. بەتایبەتیی باسی پێویستیی گەیاندنی هاوکاریی مرۆییان بۆ کۆچبەران کردووە. " گوتوویشیانە، بەردەوام دەبن لە گفتوگۆکانیان لەبارەی ئەو پرسە.    بۆ چارەسەری کێشەی کۆچبەران، پەرلەمانی کوردستان چاوەڕێی وەڵامی پۆڵەندایە بۆ ئەوەی لیژنەیەکی پەرلەمانی بنێرێتە ئەو وڵاتە و بێلاڕووس بۆ ئاگاداربوون لە رەوشی کۆچبەرانی هەرێمی کوردستان و ئامادەکردنی راپۆرتێک لەو بارەیەوە، سەرۆکی لیژنەی پەیوەندییەکان و رەوەندی کوردستانی لە پەرلەمانی کوردستان رایگەیاند: "پێنجشەممەی داهاتوو ژمارەیەک کۆچبەری کورد لەبێلاڕووسەوە دەگەڕێنەوە هەرێمی کوردستان. "  رێبوار بابکەیی، سەرۆکی لیژنەی پەیوەندییەکان و رەوەندی کوردستانی لە پەرلەمانی کوردستان بە (تۆڕی میدیایی رووداو)ی راگەیاند، "دوای ئەوەی پۆڵەندا و بێلاڕووس ئاگادارکرانەوە لەوەی سەردانی ئەو وڵاتانە دەکەین، پۆڵەندا داوای لێکردووین وردەکاری سەردانی لیژنەکەمان بۆ ئەو شوێن و کەسانە روونبکەینەوە کە سەردانیان دەکەین، ئەو خاڵانە دیاری بکەین کە بۆی دەچین، ئێمەش بۆمان روونکردنەوە و جەختمان لەوە کردووەتەوە، کە دەبێت سەردانی سنوورەکان بکەین و کۆچبەرانی خۆمان ببینین و لەنزیکەوە نەهامەتییەکانیان بزانیان و گوێیان بۆ بگرین، ئێستا چاوەڕێی وەڵامی پۆڵەندا دەکەین و دوای ئەوە شاندەکەی پەرلەمانی کوردستان سەردانی ئەو وڵاتانە دەکات. "