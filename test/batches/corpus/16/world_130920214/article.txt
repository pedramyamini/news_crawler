عەبدولباقی حەققانی، وەزیری پەروەردەی حکومەتەکەی تاڵیبان کە سەرجەم وەزیرەکانی پیاون، لە کۆنفرانسێکی رۆژنامەڤانی  سیاسەتی پەروەردەیی بۆ ساڵی نوێی خوێندن خستەڕوو.  وەزیری خوێندنی باڵای تاڵیبان دەڵێت، دەبێت ژنان لە زانکۆ و پەیمانگەکان باڵاپۆشبن، بەڵام وردەکاریی زیاتری لەسەر دەرکەوتنی قژ و رووخسار نەخستەڕوو.  حەققانی بەڵێن دەدات و دەڵێت، "نامانەوێ بگەڕێینەوە بۆ ٢٠ ساڵ لەمەوبەر، ئەوەی کە ئێستا هەیە لەسەری بونیاد دەنێین. "  تاڵیبان لە مانگی تەممووزەوە لەوکاتەی پێشڕەوییەکانی لە دژی حکومەتی ئەفغانستان چڕکردبووەوە، بانگەوازی دەکرد و داوای لە خەڵک دەکرد لە وڵاتەکە رانەکەن، چونکە ئەفغانستان پێویستی بە کەسانی بەهرەدار و لێهاتووە.  لە دوای ١٥ی ئابەوە کە تاڵیبان دەستی بەسەر کابوولدا گرت، هەزاران کەس روویان لە فرۆکەخانەی نێودەوڵەتیی حامید کارزای لە کابوول کرد و هەوڵیاندا لەگەڵ هێزە بیانییەکان ئەفغانستان بەجێبێڵن.  لەوەتەی تاڵیبان هاتووەتە دەسەڵات، کۆمەڵگەی نێودەوڵەتی بەچڕی چاودێریی شێوازی حوکمڕانی تاڵیبان دەکات، بەتایبەتی لەڕووی مامەڵەکردن لەگەڵ ژنان و بەرجەستەکردنی مافەکانیان.  بەرپرسانی تاڵیبان ئاماژەیان بەوەداوە کە ماف و ئازادیی ژنان لە چوارچێوەی شەریعەتی ئیسلام دەپارێزن.