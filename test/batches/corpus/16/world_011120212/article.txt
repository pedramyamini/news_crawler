کوردۆ تەمەنی ٣٥ ساڵە و لە مۆڵێکی شاری مینسکی بێلارووس جەڵتەی دڵ لێیداوە. بەگوێرەی ئەو دیمەنانەی بڵاوبوونەوەتەوە چەند دکتۆر و کارمەندێکی تەندروستی فریاگوزاری سەرەتایی بۆ کوردۆ دەکەن، بەڵام گیانلەدەستدەدات.   بیلال خالید، برای کوردۆ لە بێلاڕووس لەڕێگەی سکایپەوە بە رووداوی راگەیاند "کۆچی دوایی براکەم کارەساتێکی دڵتەزێن بوو، دوو خولەک پێش گیانلەدەستدانی لەلای بووم، پزیشکی سەرەتایی لەسەربوو و دواتر پزیشکی گەورە هاتن و گوتیان بە جەڵتەی دڵ مردووە. "  بەگوتەی بیلال خالید، تەرمی براکەی لای پۆلیسی بێلاڕووسە "بەڵام نازانم چۆن بیگەڕێنینەوە، داوا لە سەرۆکایەتیی هەرێمی کوردستان و لایەنە پەیوەندیدارەکان دەکەین هەوڵی گەڕانەوەی تەرمی براکەم بدەن. "  برای کوردۆ لە بەشێکی دیکەی قسەکانیدا ئاماژە بەوە دەدات کە براکەی لە سەرما رەق نەبووەتەوە و دەشڵێت "دۆخی کۆچبەرانی کورد زۆر زۆر ناخۆشە و خێزان هەیە لەپێش مۆڵەکانی مینسکی ماونەتەوە و هەندێکیان پارەیان لێسەنراوە. "  کۆچبەرانی کورد لە سنووری بێلاڕووس و پۆڵەندا ئەشکەنجە دەدرێن. بیلال خالید دەڵێت "کورد هەیە دەموچاوی شکێنراوە، ژمارەی کۆچبەرانی کوردیش لە سنوورەکان زۆرن، زۆربەی زۆری هۆتێلەکانیش کوردی تێدایە. "     بیلال لەگەڵ براکەی رێگەی کۆچیان گرتووەتەبەر و دەڵێت، چەند کەسێکی دیکە لەگەڵ ئێمەدان. دەشڵێت "نیازم هەیە بچمە کۆنسوڵیەی عێراق لە بێلاڕووس و داواش لە خێرخوازان دەکەم هاوکارمان بن بۆ گەڕانەوەی تەرمی براکەم بۆ کوردستان. "     بیلال لەگەڵ براکەی رێگەی کۆچیان گرتووەتەبەر و دەڵێت، چەند کەسێکی دیکە لەگەڵ ئێمەدان. دەشڵێت "نیازم هەیە بچمە کۆنسوڵیەی عێراق لە بێلاڕووس و داواش لە خێرخوازان دەکەم هاوکارمان بن بۆ گەڕانەوەی تەرمی براکەم بۆ کوردستان. "  بەپێی ئامارە نافەرمییەکان بە درێژایی سنوورەکانی بێلاڕووس و پۆڵەندا نزیکەی ١٥ هەزار کۆچبەر گیریان خواردووە و بەشێک لەو کۆچبەرانە خەڵکی باشووری کوردستانن و لە دۆخێکی خراپدان و سەرما و برسیێتی تەنگی پێهەڵچنیوون.   رۆژی هەینی رابردووش گەنجێکی تەمەن ٢٥ ساڵانی خەڵکی باشووری کوردستان بەناوی گەیلان دلێر ئیسماعیل کە خەڵکی هەولێر بوو لەسەر سنووری پۆڵەندا گیانی لەدەستدا.