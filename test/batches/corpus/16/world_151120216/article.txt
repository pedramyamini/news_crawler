لەگەڵ کەمبوونەوەی پلەی گەرما بۆ ژێر سفری سیلیزی لە سنووری بێلاڕووس - پۆڵەندا، رەوشی کۆچبەران سەختتر بووە و هەشت رۆژ بەسەر شەپۆلی کۆچبەراندا تێدەپەڕێت کە دەیانەوێت لە رێگەی پۆڵەنداوە بگەنە یەکێتیی ئەوروپا، بەڵام ئەو وڵاتە سوورە لەسەر ئەوەی دەرگایان بەڕوودا نەکاتەوە.  یەکێک لەو کۆچبەرانە کە نەیویست ناوی ئاشکرا بکرێت، بە رادیۆی رووداوی راگەیاند، "سەدان کۆچبەر کە زۆرینەیان کوردن، چوونەتە دەروازەی نێودەوڵەتیی برۆزگی کە لەنێوان بێلاڕووس و پۆڵەندایە. ئەوان هەوڵدەدەن لە رێگەی ئەو دەروازەیەوە بچنە پۆڵەندا یان رێگەی هاتووچۆ لەنێوان هەردوو وڵاتدا بگرن و گوشار لەسەر پۆڵەندا زیاد بکەن".  بەپێی ئەو دیمەنانەی کە کۆچبەران بۆ رادیۆی رووداویان ناردووە، سەدان کۆچبەر دەردەکەون کە لەبەردەم دەروازەی برۆزگیدا کۆبوونەتەوە و، هێزێکی زۆری پۆلیسی پۆڵەندایش بەرامبەریان راوەستاون.