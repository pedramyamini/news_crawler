رۆژی شەممە ٢٣ - ١٠ - ٢٠٢١ ماتیۆ سالڤینی، وەزیری پێشووی نێوخۆی ئیتاڵیا لە دادگەیەکی شاری پالێرمۆی ئیتاڵیا ئامادەبوو. رۆبێتۆ مورگیا، دادوەری دادگەکە رایگەیاند کە هەموو ئەو شایەتحاڵانەی ناویان تۆمارکردووە بۆ شایەتیدان، رێگەیان پێدەدرێت شایەتی بدەن.   لەنێویدا، ریچارد گیر ـی ئەکتەری ئەمریکی هەیە کە لەو کاتەی کەشتییەکی گیریخواردبوو، سەردانێکی کرد و هاوکاریی مرۆیی بە سەرنشینانی کەشتییەکە گەیاند، لەلایەن رێکخراوی ئۆپن ئارمزی رزگارکردنی کۆچبەرانەوە بۆ شایەتیدان باگهێشتکراوە. هاوکات هەریەکە لە جوسێپێ کۆنتێ، سەرۆکوەزیرانی پێشووی ئیتاڵیا، لوسیانا لامۆرگیس، وەزیری نیوخۆ و لویجی دی مایۆ، وەزیری دەرەوەی ئیتاڵیا وەکو شایەتحاڵ بەشداربوون.  ماتیۆ سالڤینی، سەرکردەی پارتی لیگی راستڕەو کە بە سیاسەتی "وڵات پەرستانەی" ناسراوە، تۆمەتبارە بە بەکارهێنانی پۆستی پێشووی وەکو وەزیری نێوخۆ بۆ هێشتنەوەی ١٤٧ کۆچبەر لە کەشتییەک دا و رێگەنەدانیان بە چوونە نێو خاکی وڵاتەکەی لە مانگی ئابی ٢٠١٩ دا.  دانیشتنی رۆژی شەممە بەبێ هیچ بڕیاردانێک بەڕێوەچوو کە کەمتر لە سێ کاژێری خایاند. دواتر دادوەر دانیشتنێکی دیکەی بۆ ١٧ ـی مانگی کانوونی یەکەم دیاریکرد. ئەگەر بێت و تۆمەتەکان بەسەریدا ساخببەنەوە، دەکرێت سالڤینی تا ١٥ ساڵ سزای زیندانیکردنی بۆ ببڕدرێتەوە.   هاوکات سالڤینی لە دەرەوەی هۆڵی دادگەدا بە رۆژنامەڤانانی راگەیاند، "ئێوە پێمبڵێن دادگاییکردنەکە چەند بە جیددی بەڕێوەدەچێت کاتێک ریچارد گیر لە هۆڵیودەوە بێت و شایەتی لەسەر تۆمەتەکانم بدات؟ "  لەبارەی ئەو تۆمەتانەی ئاراستەی دەکرێن، ئەو گوتی کە بە سیاسەتی داخستنی بەندەرەکان ئەو ئیتاڵیای پاراستووە و رێگەی لە خەڵک گرتووە بۆ ئەوەی رێگەی مەترسیداری بڕینی دەریای نێوەڕاست نەگرنەبەر.   گوتیشی کە بڕیارەکەی بۆ رێگەنەدانی تێپەڕبوونی کەشتییەکە بەبەندەرەکەدا "بڕیاری تاکڕەوی من نەبووە، بەڵکو بە رەزامەندی حکومەت و کۆنتێی سەرۆکوەزیرانی ئەوکات بووە. "  دادگاییکردنی سالڤینی لەکاتێکدایە کە هەفتەیەک لەمەوبەر لە رۆمای پایتەختی ئیتاڵیا فیلمێک لەبارەی رزگارکردنی کۆچبەرانی سووریاوە لە لایەن کۆمپانیاکە بەهاناوەچوونی پەنابەرانەوە نمایشکرا. کۆمپانیاکە ناوی ئۆپن ئارمز Open Armsـە و  ئۆسکار کامپس دامەزرێنەرێتی. ئەکتەری ئیسپانی، ئێدوارد فێرناندێز رۆڵی ئۆسکار کامپس لە فیلمەکەدا دەگێڕێت.  ئۆسکار کامپس لە ساڵی ٢٠١٥ دەستیکرد بە رزگارکردنی کۆچبەرە سوورییەکان کە دەگەنە دوورگەی لیسبۆسی یونان، ئەمەش بە هاوکاری تەنیا دوو هاوڕێی لەگەڵ بەلەمێکی بچووکدا. لە ساڵی ٢٠١٩ دا ماتیۆ سالڤینی، وەزیری نێوخۆی ئیتاڵیا رێگەی نەدا کەشتیی دەریایی ئۆپن ئارمزی ئۆسکار بچێتە نێو بەندەری ئیتاڵیاوە و ناچار ١٩ رۆژ بە زیاتر لە ١٠٠ کۆچبەرەوە لە دەریادا لەنگەری گرت.  ماتیۆ سالڤینی، وەزیری پێشووی نێوخۆی ئیتاڵیا ئەوەشی گوت "کەشتییەکی ئیسپانی کە رەتیدەکاتەوە بچێتەوە بۆ ئیسپانیا کێشەی ناوەتەوە، شتێکی زۆر سادەیە لای من. ئەگەر کەشتییەکی ئیتاڵی بیەوێت بچێتە نێو بەندەرێکی ئیسپانیا، روونە کە دەیەوێت کێشە بۆ ئیسپانیا دروست بکات. منیش وەزیری نێوخۆی ئیتاڵیا بووم، هیوادرم جارێکی دیکەش ببمەوە وەزیر بۆ ئەوەی کەشتییە ئیسپانیەکە بگەڕێتەوە بۆ ئیسپانیا. "