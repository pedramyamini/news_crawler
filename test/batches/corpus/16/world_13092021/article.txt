بەڕێوەبەری ئاژانسەکە لە یەکەم سەردانییدا بۆ تاران دوای دەستبەکاربوونی رەئیسی لەگەڵ ئێران رێککەوتن کامێراکانی چاودێریی وێستە ئەتۆمییەکان کە دەمێکبوو لە تۆمارکردنی چالاکییە ئەتۆمییەکانی وەستابوون، بکەونەوە کار.  پەکخستنی کامێراکان لەلایەن ئێرانەوە کاریگەری لەسەر گفتوگۆی ئەتۆمی نێوان واشنتن و تاران لە ڤیەننا بەجێهێشتبوو.  محەممەد ئیسلامی، سەرۆکی رێکخراوی وزەی ئەتۆمیی ئێران دەڵێت "رێککەوتین کە رێگە بدرێت بە گۆڕینی مێمۆری کاردی کامێراکانی چاودێری؛ دوای ئەم رێککەوتنە، تیمێکی تەکنیکی پەیوەندیدار دێن بۆ ئێران؛ ئەوان دەتوانن کاری پێویست بۆ کامێراکان و مێمۆرییەکان بکەن. مێمۆرییە کۆنەکان هەڵدەگیرێن و مێمۆری نوێ دەخرێنە سەر کامێراکان، ئەمەش پرۆسەیەکی ئاساییە لە سیستمی چاودێریی ئاژانسەکەدا. "  بەڕێوەبەری ئاژانسی نێودەوڵەتیی وزەی ئەتۆم خۆشحاڵە بە ئەنجامی سەردانەکەی کە توانی لەماوەی ١٠ کاژێردا پێشکەوتنێکی"کۆنکریتی" لەگەڵ ئێران بەدەستبهێنن.  گرۆسی دەڵێت، لە داهاتوویەکی نزیکدا سەردانی تاران دەکاتەوە بە مەبەستی نەهێشتنی هەر جۆرە لێکتێنەگەیشتنێک کە لە نێوان هەردوولادا ماوە.   رافایل گرۆسی، بەڕێوەبەری ئاژانسی نێودەوڵەتیی وزەی ئەتۆمیی جیهان دەڵێت "توانیمان ئەنجامێکی کۆنکریتی بەدەستبهێنین کە پەیوەندی بە بەردەوامی کار و چالاکییەکانی ئاژانسەکەمانەوە هەیە. بۆ ئێمە ئێجگار گرنگە وەکو پێویست گەرەنتی و زانیاری بە ئاژانسی وزەی ئەتۆمی و کۆمەڵگەی نێودەوڵەتی بدەین کە هەموو شتێک وەکو خۆی دەڕوات، هەروەها بتوانین لە داهاتوودا لە چوارچێوەی گفتوگۆکانی ئەتۆمییدا یارمەتی ئێران بدەین. "  سەردانەکەی گرۆسی بۆ ئێران و رێککەوتنی لەسەر پرسێکی تەکنیکی لەگەڵ تاران هیوایەکی بۆ ئیدارەی ئەمریکا گەڕاندەوە کە هەوڵدەدات رێککەوتنی ئەتۆمی ٢٠١٥ زیندووبکاتەوە کە ترەمپ لە ئایاری ٢٠١٨ تاکلایەنە جێیهێشت.  لەو کاتەوە ئێران چەندین پابەندبوونی خۆی بە رێککەوتنەکە وەستاندوون، لەنێویاندا زیادکردنی رێژەی یۆرانیۆمی پیتێندراو بۆ سەرووی ٢٠ %.