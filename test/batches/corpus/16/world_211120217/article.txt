لە بەهاری ٢٠٢٠ دا سوراج کومار - ی ٢٨ ساڵ مارێکی کۆبرای زۆر ژەهراویی لە مارگرێک کڕیوە و بردوویەتی بۆ ماڵی دایک و باوکی ژنەکەی و بەزۆر کەڵبەکانی (دوو ددانە ژەهراوییەکەی) مارەکەی لە باڵی ژنەکەی چەقاندووە. ژنەکە کە میدیاکان وەکو (ئوسرا) ناویانبردووە، پێشتر مارێکی دیکە پێوەیداوە و لە ماڵی باوکی چارەسەری وەرگرتووە، کە ئەو پێوەدانی ئەو مارەش کومار هۆکارەکەی بووە.  بەپێی راپۆرتێکی سی ئێن ئێن، لە مانگی شووباتی ٢٠٢٠ دا کومار مارێکی لە جۆری "ڤایپەر" کڕیوە و بردوویەتی لەسەر قادرمەکانی ماڵەکەی دایناوە، دواتریش بانگی هاوژینەکەی (ئوسرا)ی کردووە بەو هیوایەی لەکاتی چوونەخوارەوەیدا مارەکەی پێوەیبدات، بەڵام ژنەکەی مارەکەی بینیوە و داوای هاوکاریی کردووە.  چەند رۆژێک دوای ئەوەش، کومار حەبی ئارامکەرەوەی کردووەتە نێو خواردنی ئوسرا و دواتر هەمان ئەو مارەی ناچارکردووە کە بیگەزێت، دوای رووداوەکەش ئوسرا بۆ ماوەی ٥٢ رۆژ چارەسەری پزیشکیی وەرگرتووە پێش ئەوەی ببرێتە ماڵی دایک و باوکی.  رۆژی ٦ی ئایاری ٢٠٢١ کومار جارێکی دیکە و بە بەکارهێنانی مارێکی دیکەی کۆبرا هەوڵی کوشتنی ئوسرای داوەتەوە، ئەمەش دوای ئەوەی حەبێکی ئارامکەرەوەی بۆ کردووەتە نێو خواردنەوەیەکەوە و دواتریش کەڵبەکانی مارە کۆبرا ژەهراوییەکەی ناچارکردووە باڵی هاوژینەکەی بگەزێت.  رۆژی دوای رووداوی دووەم، دایکی ئوسرا کچەکەیی بە بێهۆشی دۆزیوەتەوە، پاشان بەپەلە رەوانەی نەخۆشخانە کراوە و لەوێ گیانی لەدەستداوە.  کومار و ئوسرا چۆن یەکتریان ناسی؟  لە ساڵی ٢٠١٨ دا کومار و ئوسرا لەڕێگەی خزمەتگوزاریی خۆگونجاندنەوە چاویان بە یەکتری کەوت. ئوسرا کێشەی فێربوونی هەبووە و پێویستی بە کەسێک بووە کە چاودێریی بکات. خێزانەکەی ئوسرا وەکو مارەیی ٧٢٠ گرام ئاڵتوون (نزیکەی ١٧٠ مسقاڵ)، ئۆتۆمبێلێک و نیو ملیۆن روپیە (نزیکەی شەش هەزار و ٧٠٠ دۆلار)یان بە کومار داوە.  چەند مانگێک دوای ژیانی هاوسەرگیریی نێوان کومار و ئوسرا، خێزانەکەی کومار داوای شتی زیاتریان لە خێزانی ئوسرا کرد. بەپێی دادگە، کومار ماندوو بووە لە مامەڵەکردن لە کێشە تەندروستییەکەی ئوسرا (کێشەی فێربوون) و پلانی داناوە بیکوژێت.  لێکۆڵینەوەکان لە رووداوەکە  لە راپۆرتێکی بی بی سی - دا ئەوە خراوەتەڕوو، زیاتر لە ٩٠ کەس، لەنێویاندا پزیشک و خشۆکناسان، لە کەیسەکەی کوماریان کۆڵیوەتەوە. یەکێکیان باسی لەوە کردووە کە رێگەی تێناچێت ماری کۆبرا خۆی توانیبێتی بچێتە ژوورەکەی ئوسرا.  هاری شانکەر، سەرپەرشتیاری لێکۆڵینەوە لە کەیسەکە بە میدیاکانی راگەیاندووە، "بەگشتی ماری کۆبرا ئەگەر زۆر هاننەدرێت، ناگەزێت. ئەرکەکانیشیان لە دوای کاژێر ٠٨: ٠٠ی شەو خاودەبنەوە یاخود نامێنن".  لێکۆڵەرەکان هەستاون بە سازدانی سیناریۆیەکی لەو شێوەیە و مارێکی کۆبرایان هاویشتووەتە سەر بووکەڵەیەکی دەستکرد و بۆیان دەرکەوتووە، تاوەکو زۆر ناچارنەکرێت نایگەزێت.