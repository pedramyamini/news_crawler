ئەو خۆپێشاندانەی کە پلان وایە لە ١٨ی ئەیلوولدا ئەنجامبرێت، لەژێر ناوی "دادپەروەری بۆ شەشی کانوونی دووەم" دەبێت و تێیدا داوای دادپەروەری بۆ ئەو کەسانە دەکرێت کە بەهۆی رووداوەکانی شەشی کانوونی دووەمی ئەمساڵەوە دەستبەسەر و بەند کراون.  بۆ رێگریکردن لە هەر رووداوێکی نەخوازراو، هێزەکانی پۆلیسی واشنتن زۆرترین رێوشوێنی ئەمنییان گرتووەتەبەر.  لەو چوارچێوەیەشدا ئەو پەرژینە ئاسنانەی کە پێشتر لە دەوروبەری باڵەخانەی کۆنگرێسدا دانرابوون و دواتر لابران، شەوی رابردوو دووبارە دانرانەوە، هێزەکانی پاسەوانی نیشتمانییش پاسەوانیی باڵەخانەکە دەکەن.  ماڵپەڕی "Axios"ی ئەمریکی لەوبارەوە بە پشتبەستن بە دوو سەرچاوە، هەواڵێکی بڵاوکردووەتەوە و تێیدا ئەوەی خستووەتەڕوو کە هێزە ئەمنییەکان لە دەوری باڵەخانەی کۆنگرێس رێوشوێنی ئەمنیی تووندیان گرتووەتەبەر، هەروەها هەریەک لە ئەنجوومەنی پیران و ئەنجوومەنی نوێنەران کە دوو باڵی کۆنگرێسن، رێوشوێنی تایبەت بە خۆیان گرتووەتەبەر.  لە چوارچێوەی ئەو رێوشوێنانەشدا بڕیاروایە نووسینگەکانی ئەنجوومەنی پیران سبەینێ دابخرێن و کارمەندانی نووسینگەکان لە ماڵەوە کارەکانیان ئەنجام بدەن.  تاوەکو ئێستا نازانرێت چەند کەس لە خۆپێشاندانەکانی ١٨ی ئەیلوول بەشداردەبن، بەڵام چاوەڕوان دەکرێت رێوشوێنە ئەمنییەکانی دەوری باڵەخانەی کۆنگرێس زیاتر بکرێن.