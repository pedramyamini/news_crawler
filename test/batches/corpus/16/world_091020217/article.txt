هەرێمی ئەمهارا گۆڕەپانێکی سەرەکیی شەڕ و پێکدادانی نێوان هێزەکانی بەرەی رزگاریخوازی تیگرەی و سوپای ئەسیوپیایە. رێکخراوەکانی مافی مرۆڤیش دەڵێن، لە هەردوولا مافی مرۆڤ پێشێلکراوە.  ئەوان دەڵێن لە رۆژانی دوایی مانگی ئابدا ٤٠ گوندنشینیان کوژراون کە زۆرینەی گوندنشینان بەتەمەنن و ناتوانن رابکەن.   ئەحمەد سەعیدیش هاووڵاتییەکە و دەڵێت، بە دەستی خۆی ٩ کەسی گوندەکەی لەنێو ساتری سەربازەکاندا بەخاکسپاردووە.   دەشڵێت، ئەگەر ئەو کارەی نەکردایە، تەرمەکان کەمتیار دەیخواردن.  ئەحمەد سەعید، دانیشتووی ئەمهارایە و دەڵێت، "هیچ شتێکیان نەمابوو. هەموو ئەوەی شاردمانەوە تەنیا ئێسکوپرووسک بوو. تەنیا دامان پۆشین و دەمی خۆمان بەستبوو. بەم شێوەیە شاردماننەوە. زۆرێکمان هەستمان بە نەخۆشی کرد، چونکە جەستەکان هەڵدەوەشانەوە. "  هێزەکانی بەرەی رزگاریخوازی تیگرەی ئەو تۆمەتانە رەتدەکاتەوە کە دەدرێنە پاڵیان و داوای لێکۆڵینەوەی بێلایەن دەکەن.  بەهۆی شەڕوپێکدادانە بەردەوامەکانەوە، هەزاران کەسی سڤیل بۆ پاریزگاریکردن لەخۆیان و خێزانەکانیان چەکیان هەڵگرتووە و چوونەتە نێو گرووپی چەکدارییەوە لە شاری جیرانای هەرێمی ئەمهارا. فەرماندەکەیان دەڵێت، ئەو خۆی ١٣ ئەندامی بەرەی رزگاریخوازی تیگرەی کوشتووە.   فەرماندەکە ئاماژە بەوە دەکات، "ئێمە دەکوژرێین و لەبەرئەوەش نییە کە پاڵپشتی لایەنێک دەکەین. ئەمە پرسی مان و نەمانە بۆ ئێمە. ژنەکانمان دەستدرێژییان دەکرێتە سەر. ماڵ و موڵکمان تاڵان دەکرێت. ئێمە دەکوژرێین. "   ئەوانەی کە ماڵەکانیان لەدەستداوە و ئاوارەبوون لەم شوێنە کۆکراونەتەوە. بەگوێرەی ئامارەکانی نەتەوە یەکگرتووەکان، نزیکەی ٢.٥ ملیۆن کەس بەهۆی جەنگەوە ئاوارەبوون.   ئاوارەکانیش دەڵێن، جگە لە سەقفێکی کۆنکرێتی هیچیان بۆ دابین نەکراوە.   لە تیگرەی بارودۆخەکە خراپترە. نەتەوە یەکگرتووەکان هۆشداریدەدات بەوەی ملیۆنان کەس هەڕەشەی برسێتییان لەسەرە و ئێستا نزیکەی ٤٠٠ هەزار کەس رووبەڕووی برسێتی بوونەتەوە.