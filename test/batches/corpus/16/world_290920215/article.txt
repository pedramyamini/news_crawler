کارمەندی یەکێک لە بەنزینخانەکان دۆخەکەی بە "پێشتر پێشینە نەکراو" ناوبردووە. ئەو کارمەندە بەناوی کالوم کە تەمەنی ٢٢ ساڵە و ناوەکەی ئاشکرا نەکراوە، دان بەوەدا دەنێت کە کارکردن لە دۆخێکی وادا لە بەنزینخانەکان، لەکاتێکدا کڕیاری زۆر دێن، "قورسە".  ئەو کارمەندە دەڵێت، بەهۆی ئەوەی بەنزینیان نەبووە، ناچاربوون کە خەڵک بگێڕنەوە، بەو هۆیەشەوە "کڕیارەکانمان زۆر دڵتەنگ دەبوون"، ئەوەش ناشارێتەوە کە "ئەوە سەختە و ئێمە رانەهێندراوین بۆ مامەڵەکردن لەگەڵ ئەم جۆرە دۆخانەدا، بۆیە دەبێت بەڕاستی شان بدەینە ژێری [ژێر ئەم دۆخە قورسە] ".  کالوم دەڵێت، هەمیشە بەشێک لە کڕیارەکانیان تووڕە و بێزارن،، بەڵام لە چەند رۆژی رابردوودا ئەوە زیادیکردووە، ئەوەشی خستووەتەڕوو، "بە شێوەیەکی کەسی، سکاڵا لە دژمان تۆمارکراوە، چونکە بەنزینمان نەماوە، بەڵام ئێمە کۆنترۆڵمان بەسەر ئەوەدا نییە".  ئەو باسی لەوەش کردووە، کڕیاری بەڕێزیشیان هەیە و دەڵێت، "هێندەی هەموو ژیانم، لە هەفتەی رابردوودا سوپاس کراوم".  لە درێژەی قسەکانیدا بۆ بی بی سی - ی بەریتانی کارمەندی ئەو بەنزینخانەیە ئاماژەی بەوە کردووە، هەندێک لە کڕیارەکانیان "بەڕاستی بەنزینیان لێ بڕاوە"، بەڵام هەندێکیان هێشتا ئۆتۆمبێلەکانیان گێچی بەنزینەکەی نیوەیە و چووەتە سەرەگرتنەوە، "بەشێکی زۆر لە خەڵک تێدەگەن لە دۆخەکە، بەڵام هەمیشە کەمینەیەک هەن خۆپەرست و لووتبەرزن".  بەهۆی کەمیی ژمارەی شۆفێرانی تەنکەر لە بەریتانیا، کێشەی کەمیی بەنزین دروستبووە. حکومەتی بەریتانیا رایگەیاندووە، تاوتوێی ئەوە دەکات کە ئەو شۆفێرانەی لە سوپا کاردەکەن و مۆڵەتی لێخوڕینی بارهەڵگریان هەیە بۆ کۆنترۆڵی دۆخەکە دەخاتە کار، هەروەها ڤیزای کاتی دەداتە ١١ هەزار و ٥٠٠ کەسی بیانی کە توانای لێخوڕینی تەنکەر و بارهەڵگریان هەیە.