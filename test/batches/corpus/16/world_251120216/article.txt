جێرارد دارمیان، وەزیری ناوخۆی فەرەنسا لە چاوپێکەوتنێک لەگەڵ رادیۆی RTL گوتوویەتی، نقوومبوونی بەلەمی ئەو کۆچبەرانە "تراژیدیایەکی گەورە بوو".  وەزیری ناوخۆی فەرەنسا زانیاریی زیاتر دەربارەی ناسنامەی قوربانییەکان لەلا نەبوو، بەڵام ئەوەی خستووەتەڕوو کە دوو رزگاربووەکە یەکێکیان عێراقییە و ئەوەی دیکە سۆماڵی، ئێستاش لە نەخۆشخانە چارەسەری پزیشکی وەردەگرن.  بە گوتەی جێرارد دارمیان، ٣١ ژن و پیاو و منداڵی کۆچبەر لە کەناراوەکانی ئەو وڵاتە خنکاون و "قاچاخچییەکان بەرپرسیارن لەم تراژیدیایە".  رووداوەکە بە گەورەترین کارەساتی لەو جۆرە دادەنرێت کە لەنێوان فەرەنسا و بەریتانیا روویدابێت.  ئاری جەلال، سەرۆکی دەزگای لووتکە بۆ کاروباری پەنابەران بە رووداوی گوت، "هێشتا بەڵگەی سەلمێنەر لەبارەی ناسنامەی قوربانییەکانەوە نییە و دیارنییە کە کوردن یاخود نا، ناشزانرێت کە ئەگەر کوردیشیان تێدایە، ژمارەیان چەندە".  سەرۆکی دەزگای لووتکە بۆ کاروباری پەنابەران داوا لە کەسوکاری ئەو کەسانە دەکات، کە سەرنشینی بەلەمەکە بوون، هەموو زانیارییە کەسییەکانیان بۆ بنێرن، بۆئەوەی لە رێگەی نوێنەری دەزگاکەیانەوە بتوانن سۆراخیان بکەن و بیاندۆزنەوە.  هاوکات عەلی دۆڵەمەری، نوێنەری حکومەتی هەرێمی کوردستان لە فەرەنسا بە رووداوی راگەیاند، سەرنشینانی بەلەمەکە "سەرجەمیان کورد نین و چەند نەتەوەیەکی جیاوازن، لەنێو کوردەکانیشدا دیار نییە کە خەڵکی کام پارچەی کوردستانن، ئێمە دەستمان بە هەوڵەکانمان کردووە، بۆئەوەی بە هاوکاریی پۆلیسی فەرەنسا ناسنامەکانیانمان دەستبکەوێت".  کارەساتەکە بە خراپترینی کەناڵی ئینگلیزی دادەنرێت کە لە ساڵی ٢٠١٨ وە بووەتە رێگەی ئەو کۆچبەرانەی لە فەرەنساوە دەچن بۆ بەریتانیا.  لە ماوەی رابردووشدا بەهۆی زیادبوونی پەڕینەوەی کۆچبەران، ناکۆکی لەنێوان پاریس و لەندەن زیادیکردووە. بەریتانیا داوا لە فەرەنسا دەکات کەناڵەکە باشتر پاسەوانیی بکات بۆئەوەی رێگە لە پەڕینەوەی کۆچبەرە نایاساییەکان بگرێت.