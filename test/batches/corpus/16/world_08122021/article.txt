دوای تەواوبوونی کۆبوونەوە ئۆنڵاینییە دوو کاژێرییەکەی نێوان سەرۆکی ئەمریکا و رووسیا، کۆشکی سپی رایگەیاند، "بایدن نیگەرانیی قووڵی ئەمریکا و هاوپەیمانە ئەوروپییەکانمانی لەبارەی زیادبوونی ژمارەی سەربازەکانی رووسیا لە دەوروبەری سنووری ئۆکراین خستنەڕوو و روونیشیکردەوە ئەمریکا و هاوپەیمانەکانمان بە سزای ئابووریی قورس و رێوشوێنەکانی دیکە وەڵام دەدەنەوە ئەگەر هەڵچوونی سەربازیی رووبدات. "  لە راگەیێندراوەکەی کۆشکی سپیدا هاتووە، بایدن جەختی لە "پاڵپشتی بۆ سەربەخۆیی و سەروەریی خاکی ئۆکراین" کردەوە و "دوای کرد گرژییەکان کەمبکرێنەوە" و دووبارە رووسیا بگەڕێتەوە سەر رێچەکەی دیپلۆماسی.   بە گوێرەی کۆشکی سپی، بایدن و پووتین رازی بوون تیمەکانیان کار لەسەر ئەنجامی لووتکەی نێوانیان بکەن، ئاماژە بەوەش کراوە، هەنگاوی داهاتووی واشنتن بە "هاوئاهەنگی لە نزیکەوە لەگەڵ هاوپەیمان و هاوبەشەکانیدا دەبێت. "  رووسیا رەتیدەکاتەوە پلانی داگیرکردنی ئۆکراینی هەبێت، بەڵام وێنەی مانگە دەستکردەکان دەریدەخەن کە ژمارەیەکی زۆری سەربازی رووسیا لە نزیک سنووری ئۆکراین کۆکراونەتەوە، ئەوەش وایکردووە ترسی دروستبوونی شەڕ لە ئەوروپا زیادبێت.  وەکو رەنگدانەوەیەک بۆ دۆخە گرژەکە، بایدن لە پشت دەرگە داخراوەکانی ژووری ئۆپەراسیۆنە تایبەت و هەستیارەکان لە کۆشکی سپی، بە ڤیدیۆ کۆنفرانس، قسەی لەگەڵ پووتین کرد، کە ئەو ژوورە رێوشوێنە هەرە تووندوتۆڵەکانی ئاسایشی بەسەردا جێبەجێدەکرێت و تێیدا سەرپەرشتیی ئۆپەراسیۆنە گەورەکان دەکرێت. لە کاتێکدا کە سێ هەفتە لەمەوبەر لووتکەیەکی هاوشێوەی لەگەڵ سەرۆکی چین لە ژووری رازاوەی رۆزڤێڵت ئەنجامدا و رۆژنامەڤانەکانیش بانگهێشتکرابوون بۆ ئەوەی دەستپێکی کۆبوونەوەکە بگوازنەوە.  ئەمریکا دەڵێت ئەوان دڵنیانین لەوەی رووسیا بە نیازە بەرامبەر ئۆکراین چی بکات، بەڵام هۆشداری داوە رووسیا نزیکەی ١٠٠ هەزار سەربازی ئامادەی جەنگی لە نزیک سنوور جێگیرکردوون.   رووسیا پاڵپشتی لە جوداخوازەکانی رۆژهەڵاتی ئۆکراین دەکات و لە ساڵی ٢٠١٤ ـشدا نیمچەدوورگەی کریمیای لە ئۆکراین جیاکردەوە و وەکو بەشێک لە خاکی خۆی رایگەیاند.   مۆسکۆ دەنگۆکانی داگیرکردن بە "هێستیریا" ناودەبات. هەروەها بڕیار بوو پووتین بە بایدن بڵێت، نزیکبوونەوەی ئۆکراین لە وڵاتانی رۆژئاوا دەبێتە هەڕەشە بۆسەر ئاسایشی رووسیا، هەروەها ئەگەر ئۆکراین هەر هەنگاوێک بنێت بۆ جێگیرکردنی مووشەکاکانی ناتۆ لەنێو خاکەکەی مایەی قبووڵکردن نابێت بۆ مۆسکۆ.   ئەگەرچی لە هیچ شوێنێک دیار نییە ئۆکراین لە ماوەیەکی نزیکدا ببێتە ئەندام لە هاوپەیمانی ناتۆ، پووتین دەیەوێت گەرەنتیی "یاسایی" هەبێت کە ئەوە هەرگیز روونادات.   دیمیتری پێسکۆڤ، گوتەبێژی کریملین رۆژی سێشەممە رایگەیاند، "رووسیا هەرگیز پلانی دانەناوە هێرشبکاتە سەر هیچ کەسێک، بەڵام ئێمەش هێڵی سووری تایبەت بە خۆمان هەیە. "