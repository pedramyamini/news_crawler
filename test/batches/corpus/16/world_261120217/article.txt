رۆژی هەینی ٢٦ - ١١ - ٢٠٢١ لەمیانەی سەردانێکیدا بۆ رۆمای پایتەختی ئیتاڵیا، ئیمانوێل ماکرۆن، سەرۆکی فەرەنسا لە کۆنفرانسێکی رۆژنامەڤانیدا بە رۆژنامەڤانانی گوت، "سەرم لەو شێوازانە سووڕماوە کە جیددی نین. سەرۆکی وڵاتێک لەگەڵ سەرۆکێکی دیکە، پرسێکی وا لە رێگەی تویتەر و بە نامەیەکی گشتی تاوتوێ ناکات".  ئەو گوتانەی ماکرۆن دوای ئەوە دێت کە شەوی پێنجشەممە  ٢٥ - ١١ - ٢٠٢١ بۆریس جۆنسن، سەرۆکوەزیرانی بەریتانیا نامەیەکی لەبارەی کۆچبەرانەوە بۆ ئیمانوێل ماکرۆن نارد و تێیدا ئاماژەی بە پێنج میکانیزم کرد بۆ رێگەگرتن لە کۆچبەران، نامەکەشی لە تویتەر بڵاوکردەوە.  رۆژی هەینی ٢٦ - ١١ - ٢٠٢١ وەکو یەکەم کاردانەوەی فەرەنسا، وەزیری نێوخۆی ئەو وڵاتە رەخنەی تووندی لە بەریتانیا گرت و کۆبوونەوەکەی لەگەڵ وەزیری نێوخۆی بەریتانیا لەبارەی کۆچبەرانەوە هەڵوەشاندەوە.  جێراڵد دارمانین، وەزیری نێوخۆی فەرەنسا لە راگەیێندراوێکدا رایگەیاند، فەرەنسا بەم داواکاریانەی بەریتانیا "بێ ئومێد بووە و دوای ئەوەی نامەکەی بۆ رای گشتیی بڵاوکردووەتەوە، بارودۆخەکەی خراپتر کردووە".  دارمانین لە راگەیێندراوەکەدا ئاماژەی بەوەش کردووە، "ئێمە نامە گشتییەکەی سەرۆکوەزیرانی بەریتانیا بە قبووڵنەکراو دەزانین و پێمانوایە دژی گفتوگۆی نێوان هاوبەشەکانمانە". بەم هۆیەشەوە، وەزیری نێوخۆی فەرەنسا رایگەیاند، "چیدی پریتی پاتێل [وەزیری نێوخۆی بەریتانیا] بانگهێشتکراو نییە" بۆ ئەو کۆبوونەوەیەی کە لەلایەن ماکرۆنەوە رێکخراوە و بڕیاربوو رۆژی یەکشەممە لەگەڵ وەزیرانی هەریەک لە وڵاتانی بەلجیکا، ئەڵمانیا، هۆڵەندا و بەریتانیا لەگەڵ کۆمیسیۆنی یەکێتیی ئەوروپا لە کالێ - ی فەرەنسا بەڕێوەبچێت بۆئەوەی تاوتوێی پرسی کۆچبەرانی نۆکەندی ئینگلیزی بکەن.  هاوکات، چەند کاژێرێک دوای بڵاوکردنەوەی نامەکە لە سۆشیاڵمیدیا، گابریێل ئاتال، گوتەبێژی حکومەتی فەرەنسا نامەکەی بە "بێمانا" باسکرد و گوتی کە "دوورە لە راستی و بە تەواوەتی نەشیاوە و رێزنەگرتنە لەو هەموو ئەرکەی کە فەرەنسا لە کەناراوەکانی نۆکەندەکەدا ئەنجامیداون".  نامەکەی جۆنسن چی تێدابوو کە فەرەنسای تووڕە کردووە؟  شەوی پێنجشەممە ٢٥ - ١١ - ٢٠٢١ لەدوای ٢٤ کاژێر لە داوای کۆشکی ئێلیزێ کە پێشکێشی جۆنسنی کردبوو بۆئەوەی "پرسی کۆچبەران بە سیاسی نەکات"؛ بۆریس جۆنسن، سەرۆکوەزیرانی بەریتانیا لە نامەیەکدا بۆ ئیمانوێل ماکرۆن، سەرۆکی فەرەنسا داوای کرد بۆئەوەی ئەو تراژیدیایەی رۆژی چوارشەممە لە نۆکەندی ئینگلیز روویدا و بەهۆیەوە ٢٧ کۆچبەر گیانیان لەدەستدا دووبارە نەبێتەوە، پێنج هەنگاو بنێت.   پێش ئەوەی نامەکەی بۆریس جۆنسنیان پێبگات، فەڕەنسا وەزیرانی هەریەک لە وڵاتانی بەلجیکا، ئەڵمانیا، هۆڵەندا و بەریتانیا لەگەڵ کۆمیسیۆنی یەکێتیی ئەوروپای بانگهێشتی کالێ کردبوو بۆئەوەی رۆژی یەکشەممە لەسەر پرسی کۆچبەران کۆببنەوە.  هاوکات بڕیاربوو رۆژی یەکشەممە، پریتی پاتێل، وەزیری نێوخۆی بەریتانیا لە کالێ - ی فەرەنسا لەگەڵ هاوتا فەرەنسییەکەی کۆببێتەوە بۆ گفتوگۆکردن لەبارەی رەوشی کۆچبەران و بۆریس جۆنسنیش کۆبوونەوەکەی پشتڕاستکردەوە.  بەڵام لەدوای پێگەیشتنی نامەکەی بۆریس جۆنسن، هەموو شتێک پێچەوانە بووەوە. لە نامەکەی بۆریس جۆنسن - دا پێنج میکانیزم خرابوونە بەردەم ماکرۆن بۆ رێگریکردن لە پەڕینەوەی کۆچبەران لە فەرەنساوە بۆ بەریتانیا، ئەوانیش بریتیبوون لە:  ١. دامەزراندنی پۆلیسی هاوبەش بۆ رێگەگرتن لەو بەلەمانەی لە فەرەنساوە دێن.  ٢. دامەزراندنی تەکنەلۆژیای پێشکەوتووتر، وەکو رادار.  ٣. دامەزراندنی پۆلیسی دەریایی هاوبەش و چاودێریی ئاسمانی لە ئاوەکانی هەردوو وڵاتدا.  ٤. چڕکردنەوەی هەوڵە هاوبەشە هەواڵگرییەکانی نێوان هەردوو وڵات.  ٥. رێککەوتن بکرێت بۆ گەڕاندنەوەی کۆچبەران لە بەریتانیاوە بۆ فەرەنسا و یەکێتیی ئەوروپا.