شەڕ و ئاژاوەکە لە ئێوارەی رۆژی هەینی ١٢ - ١١ - ٢٠٢١ لە گرتووخانەی چاکسازیی لیتۆراڵ لە شاری گویاکویل روویداوە. تیمەکانی پۆلیس کاتێک چوونەتە نێو باڵەخانەی بەندیخانەکە، چەک، ماددەی تەقەمەنی، چەقۆ و ئامێری دیکەی شەڕکردنیان دۆزیوەتەوە.   لەدوای گیانلەدەستدانی ئەو ژمارە زیندانییە؛ ژمارەی ئەوانەی ئەمساڵ لە زیندانەکانی ئیکوادۆردا گیانیان لەدەستداوە بۆ ٣٠٠ زیندانی بەرزبووەوە.   جگە لە کوژرانی ٦٨ کەس، لەو شەڕەدا کە لەلایەن گرووپە دژبەرەکانی نێو زیندانەکەدا روویداوە، ٢٥ کەسیش برینداربوون.  بەشێک لە کەسوکاری زیندانییەکان لە دەرەوەی دیوارەکانی بەندیخانەکە ناڕەزایەتیی ئەوە دەردەبڕن زانیارییان پێنادەن لەبارەی چارەنووسی کەسوکاریان. دەشڵێن، پۆلیس درەنگ چووە بەدەم شەڕەکەوە.   ئافرەتێک لە دەرەوەی زیندانەکە بۆ کەسوکاری دەگریێت. وێنە: AFP  بەشێک لە بەرپرسانی ئیکوادۆر ئاماژەیان بەوە کردووە، ئەو گرووپانە پەیوەندییان لەگەڵ تۆڕە نێودەوڵەتییەکانی ماددەی هۆشبەر هەیە.   کارلۆس جیۆن، گوتەبێژی سەرۆکایەتیی ئیکوادۆر دوای چەندین کاژێر لە شەڕەکە ئاماژەی بەوە کرد کە "دۆخەکە لە گرتووخانەکە" کۆنترۆڵکراوە. بە گوتەی کارلۆس، نزیکەی ٩٠٠ پۆلیس بەشدارییان لە کۆنترۆڵکردنی دۆخەکەدا کردووە.   لەنێو ئەو گرتووخانەیەدا هەشت هەزار زیندانی هەن، بەڵام تەنیا لە دوومانگی رابردوودا نزیکەی ٢٠٠ کەسیان لە شەڕی گرووپەکاندا کوژراون.