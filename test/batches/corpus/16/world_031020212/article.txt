رۆژی ٢ - ١٠ - ٢٠٢١، تیمی پاسەوانانی ئیتاڵی توانییان بەلەمێک لە کەناردەریاکانی ئەو وڵاتە رزگار بکەن کە لە لیبیاوە کۆچیان کردبوو، ژمارەیەک ژن و منداڵیشی تێدابووە.  دۆزینەوەی بەلەمەکە لەدوای ئەوە هات بزووێنەرەکەی لەکاردەکەوێت و بۆ ماوەیەکیش لە ناوەڕاستی دەریادا دەمێنێتەوە، تاوەکو تیمی پشکێنەرانی دەریایی کە چاودێریی دەریای نێوەڕاست دەکەن دەیاندۆزنەوە و ئاگاداری پاسەوانانی دەریایی دەکەنەوە بۆ رزگارکردنیان.  تیمی فریاگوزاری دەریایی ئیتاڵیا ئاشکرایکرد، لەنێو بەلەمەکەدا ٦٥ کۆچبەر هەبوون کە پێنجیان منداڵن و تەندروستی هەموویان باشە. گوتیشی، لە دوای پەیوەندیکردن بە ناوەندی هاوئاهەنگیی رۆمای ئیتاڵیا بۆ وەرگرتنی مۆڵەتی تایبەت، سەرجەم کۆچبەرە رزگارکراوەکان براونەتە ئیتاڵیا.  لە سەرەتای ئەمساڵەوە و تاوەکو ئێستا نزیکەی ٤٤ هەزار کەس لە باکووری ئەفریقیاوە بەتایبەتی لە لیبیا و تونسەوە لە رێگەی دەریای نێوەڕاستەوە گەیشتوونەتە ئیتاڵیا.