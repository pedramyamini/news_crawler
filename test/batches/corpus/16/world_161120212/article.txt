خەلیفە حەفتەر، فەرماندەی سوپای نیشتیمانی لیبیا، کە ماوەیەکە بۆ خۆبەربژێرکردنی بۆ سەرۆکایەتی لیبیا بەرپرسیارێتیی لە سوپای نیشتیمانی هەڵپەساردووە، ئەمڕۆ سێشەممە ١٦ - ١١ - ٢٠٢١ لە گوتارێکدا رایگەیاند خۆی بۆ هەڵبژاردنە سەرۆکایەتیی وڵاتەکەی بەربژێر دەکات.  لەبەشێکی گوتارەکەیدا حەفتەر گوتی: "گەلی لیبیی مەزن، لەم ساتە مێژووییە چارەنووسسازانەدا کە گومان و ئومێد تێیدا تێکەڵ دەبن و ئازادی و دیموکراسییەت ململانێی تێدا دەکەن لەگەڵ پشێوی و ئاڵوزی، ئومێدەکانی ئاشتی و ئاسایش و بەرقەراری خەریکە سەرهەڵدەدات و سەردەکەوێت سەرباری هەوڵە شکستخواردووەکان بۆ هێشتنەوەی دۆخی ئێستای شێواو، برا و خوشکانی هاووڵاتیم، ئەمڕۆ وڵاتەکەمان لەبەردەم دوو رێیانێکدایە سێیەمی نییە، ئەوانیش رێگەی ئازادی و سەربەخۆی و ئاشتی و پێشکەوتنە، لەگەڵ رێگەی پشێوی و ئاڵۆزی و گەندەڵی، لەسەرتانە بەتەنها ئێوە دوای ئەزموونە تاڵەکان رێگەکە هەڵبژێرن".  هەر لە پەیامە ڤیدیۆییەکەیدا حەفتەر گوتی: "رایدەگەیێنم خۆم بۆ هەڵبژاردنە سەرۆکایەتییەکەی لیبیا بەربژێر دەکەم، بۆ داواکاریی دەسەڵات یان گەڕان بەدوای پێگەدا نا، بەڵکو  بۆ سەرکردایەتیکردنی گەلەکەمان لەقۆناخێکی چارەنووسساز بەرەو شکۆ و پیشکەوتن و گەشەپێدان".  حەفتەر، کە ناوی تەواوی خەلیفە بلقاسم حەفتەرە، ئەفسەرێکی دیاری سووپای لیبیا بوو، لە ساڵی ٢٠١٤ ەوە فەرماندەی"سوپای نیشتیمانی لیبیا"یە، لە ساڵی ٢٠١٥ ەشەوە کرایە سەرۆکی هێزە چەکدارەکانی لیبیا.  حەفتەر لەدایکبووی ساڵی ١٩٤٣ی شاری ئەجدابیای لیبیایە، بەشداریی لە کودەتاکەی ساڵی ١٩٦٩ کردووە کە موعەممەر قەزافی گەیاندە دەسەڵات.  ئەو فەرماندە سەربازییە باڵایەی لیبیا بە دوژمنێکی سەرسەختی گرووپە جیهادییەکانی وڵاتەکەی و تورکیا هەژماردەکرێت و لەلایەن ژمارەیەک وڵاتی عەرەبی و ئەوروپییەوە پشتیوانی دەکرێت.  رۆژی یەکشەممە ١٤ - ١١ - ٢٠٢١، کۆمیسیۆنی نیشتیمانیی باڵای هەڵبژاردنەکانی لیبیا خۆ بەربژێرکردنی سەیفولئیسلامی بۆ هەڵبژاردنە سەرۆکایەتییەکەی ئەو وڵاتە راگەیاند، ئەوە لەکاتێکدایە دادگەی باڵای تاوانی نێوەدەوڵەتی رایگەیاندبوو هێشتا فەرمانی دەستگیرکردنی سەیفولئیسلام قەزافی، کە لە ساڵی ٢٠١١ ەوە بەتۆمەتی ئەنجامدانی تاوان بۆی دەرچووە، ماوە.   دەرکەوتنەوەی سەیفولئیسلام دوای نزیکەی ١٠ ساڵ دێت لە شۆڕشی لیبیا لە ساڵی ٢٠١١ کە بە کوشتنی موعەممەر قەزافی کۆتاییهات.  بەپێی کۆمیسیۆنی نیشتیمانیی باڵای هەڵبژاردنەکانی لیبیا ٢ ملیۆن و ٨٥٧ هەزار و ٦٦١ کەس مافی دەنگدانیان لە هەڵبژاردنی پەرلەمان و سەرۆکایەتی هەیە، کە بڕیارە لە ٢٤ - ١٢ - ٢٠٢١ بکرێن. تاوەکو رۆژی ١٤ی ئەم مانگە ٦٠١ کەس خۆیان بۆ هەڵبژاردنی ئەنجوومەنی نوێنەرانی لیبیا بەربژێرکردووە.  دەرگای خۆ بەربژێرکردن بۆ پۆستی سەرۆککۆمار تاوەکو ٢٢ - ١١ - ٢٠٢١ و خۆ بەربژێرکردنیش بۆ پەرلەمان تاوەکو رۆژی ٧ - ١٢ - ٢٠٢١ کراوە دەبێت.