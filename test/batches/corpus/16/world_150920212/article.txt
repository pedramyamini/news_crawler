توێژینەوەکە لەلایەن گرووپێک زانای خەڵکی وڵاتانی جیاوازی جیهان بە سەرۆکایەتیی ئاتوول جەین، پسپۆڕی بواری کەشوهەوا لە زانکۆی ئیلینۆی ئەمریکا ئەنجامدراوە و تێیدا سەرنج خراوەتەسەر کاریگەرییە نەرێنییەکانی دەردانی گازەکانی وەک دووانۆکسیدی کاربۆن، میسان و نیترۆس ئۆکسید لە جیهاندا.   بە گوێرەی توێژینەوەکە، لە ئەنجامی بەخێوکردنی مەڕوماڵات، بەکارهێنانی کێڵگە کشتوکاڵییەکان و بەرهەمهێنانی ماددە خۆراکییەکان ساڵانە ١٧.٣١٨ ملیۆن تۆن لە گازە زیانبەخشەکان دەچێتە نێو هەواوە؛ ٥٧ % ی ئەو بڕە کە دەکاتە ٩.٨ ملیار تۆن لە ئەنجامی بەرهەمهێنانی ئەو ماددە خۆراکیانەوەیە کە لە گیانەوەران وەردەگیرێن و ئامادەدەکرێن ٢٩ % شی کە دەکاتە ٥.١ ملیار تۆن لە ئەنجامی بەرهەمهێنانی ئەو ماددە خۆراکیانەوەیە کە لە رووک و کشتوکاڵەوە وەردەگیرێن.   توێژینەوەکە دەڵێت، وردبوونەوەیەک لە بڕی گازی زیانبەخشووی دەردراو دەریدەخات کە گرنگە مرۆڤایەتی پەنا ببات بۆ کەمکردنەوەی بەکارهێنان و خواردنی گۆشت و زیاتر پشتبەستن بەو ماددە خۆراکیانەی کە لە رووەک و کشتوکاڵەوە وەردەگیرێن.   ئەنجامدەرانی توێژینەوەکە باس لەوە دەکەن کە دەبێت خەڵکی خواردنی گۆشت کەمبکاتەوە، چونکە کارێکی لەو جۆرە لە بەرژەوەندی بواری تەندرووستیاندایە. پاشان، کەمکردنەوەی بەکارهێنانی گۆشت واتە رەخساندنی زەمینەیەکی لەبار بۆئەوەی ئیدی کەمتر دارستان و ژینگە سرووشتییەکان لەنێوببردێن بە مەبەستی بەخێوکردنی ئاژەڵ و گیانەوەرە ماڵییەکان بۆ دەستکەوتنی بەرهەمەکانیان.   توێژینەوەکە ئەوەش روون دەکاتەوە کە گرنگە خەڵکی لەو راستیە تێبگات دووانۆکسیدی کاربۆن، میسان، نیترۆس ئۆکسید زیانی گەورەیان بۆ هەسارەی زەوی هەیە و دەڵێت، خەڵکی زۆر باس لە کاریگەرییەکانی دووانۆکسیدی کاربۆن دەکەن، بەڵام گازی میسان کە لە ئەنجامی چاندنی برنجەوە بەرهەمدەهێندرێت ٣٤ بەرامبەری دووانۆکسیدی کاربۆن و نیترۆس ئۆکسید کە لە ئەنجامی پەیینی کیمیاییەوە بەرهەمدەهێندرێت ٢٩٨ بەرامبەری دووانۆکسیدی کاربۆن لە هێشتنەوەی گەرما لە نێو کەشوهەوادا هەیە.  بڵاوبوونەوەی ئەم راپۆرتە لە کاتێكدایە، مانگی رابردوو ژمارەیەک لە شارەزایانی بواری کەشوهەوای رێکخراوی نەتەوەیەکگرتووەکان راپۆرتێکیان بڵاوکردەوە و تێیدا ئاماژە بەوە کرابوو، لە سەدەی ١٨ ەوە مرۆڤایەتی لە رێگەی سووتاندنی خەڵووز، نەوت و گازەوە بووەتە هۆکاری ئەوەی پلەی گەرما بە رێژەی ١.١ پلەی سیلیزی بەراورد بە پێش سەدەی ١٨ بەرزبێتەوە.   شارەزاکانی بواری کەشوهەوای نەتەوەیەکگرتووەکان دەڵێن، کاریگەرییەکانی ئەو بەرزبوونەوەیە لە زۆر بواردا دەبیندرێن، لەوانە زیادبوونی کەوتنەوەی ئاگر لە دارستانەکان، زیادبوونی لافاو و وشکەساڵی.