درۆنەکان بوونەتە سەرچاوەی ترس و نیگەرانی زۆر لای بەرپرسانی ئەمنی لە وڵاتانی جیاوازدا، ئەمەش هاوکاتە لەگەڵ پەرەپێدانی توانای درۆنەکان بۆ ئەنجامدانی هێرشی زیاتر و هێرشکردنە سەر ئامانجە جیاوازەکان.  میدیای بەریتانی دەڵێت، کۆمپانیایەکی ئەمریکی توێژینەوە دەکات لەسەر مەشقپێکردنی کۆتر بۆ هێرشکردنە سەر ئەو فڕۆکە بێفڕۆکەوانانەی کە چەک و تەقەمەنییان لێبەستراوە.  دەیلی ستار دەڵێ، مەشقەکە بەجۆرێکە کۆترەکان رادەهێنرێن لەسەرئەوەی خۆیان بکێشن بە درۆنەکاندا و قوربانیی بەخۆیان بدەن لەپێناو تێکشکاندنی درۆنەکاندا.  رۆژنامەکە وردەکاریی زیاتری لەبارەی ناوی کۆمپانیا ئەمریکییەکە ئاشکرا نەکردووە و ئەوەشی روون نەکردووەتەوە ئەو تاقیکردنەوانەی ئەنجامدەدرێن چۆنن، بەڵام ئەوەی خستووەتەڕوو کە سەرپەرشتیارانی تاقیکردنەوەکان ئەنجامی جیاوازیان بەدەستهێناوە؛ بۆیە پێویستیان بە توێژینەوەی زیاترە بۆ شارەزابوونی زیاتر لە سرووشت و مامەڵەی کۆتر.  کێشەی سەرەکی لە رووبەڕووبوونەوەی درۆنە بۆمبڕێژکراوەکان ئەوەیە کە بەشێک لە سیستەمە رادارییەکان ناتوانن هەست بە بوونیان بکەن و بیاندۆزنەوە. بەتواناترین سیستەمی بەرگریی ئاسمانی بۆ رێگرتن لە هێرشی درۆنەکان، سیستەمی پاتریۆت و ئێس ٤٠٠ ن و ئەوانیش تێچووی تەقاندنی مووشەکیان زۆرە، لە کاتێکدا ئامادەکردنی کۆترێک بۆ ئەو کارە لە ٥٠٠ دۆلار زیاتری تێناچێت.  حکومەتی ئەمریکا لێبڕاوانە کاردەکات بۆ پەرەپێدانی سیستەمی رێگریکردن لە هێرشی درۆنەکان؛ بۆ ئەوەش دوایین داهێنانی ئەمریکا لەو بوارەدا دانانی رادار و کامێرای تایبەتە لەسەر ئۆتۆمبێلە سەربازییەکانی، کە توانای هەستکردن و دۆزینەوەی درۆنیان هەیە و لە رێگەی سیگناڵەوە پارازێت لەسەر پەخشی درۆنەکان دروستدەکەن و دەیانخەنە خوارەوە.  حکومەتی بەریتانیاش کار بۆ هەمان ئامانج دەکات و وەزارەتی بەرگریی بەریتانیا دەڵێت، تاقیکردنەوە لەسەر لێزەرێک دەکەن کە توانای خستنەخوارەوەی درۆنەکانی هەیە، لە کاتێکدا جیهان بایەخێکی زیاتر بە پەرەپێدانی سیستمی "سکای وۆڵ" دەدات کە توانای هەستکردن بە درۆنی هەیە و لە رێگەی ناردنی تۆڕێکەوە لەکاری دەخات و دەیخاتە خوارەوە.  سکای وۆڵ ئێستا بەکاردەهێنرێت بۆ پاراستنی دامەزراوە سەربازییەکان و پاراستنی رێوڕەسمە جەماوەرییە گەورەکان و پاراستنی کەسایەتییە سیاسییەکان، بەڵام ئەو سیستمەش پێویستی بەپەرەپێدان و چالاککردنی زیاترە، بەتایبەت کە دروستکردنی درۆن و پەرەپێدانی لە جیهاندا هەنگاوی خێرا بەرەو باشتربوون دەنێت.