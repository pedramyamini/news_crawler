ئانامارینیا تراسنییا، بەربژێری پارتی سۆسیال دیموکرات کە بە رەچەڵەک رۆمانییە دەڵێت، "کەلوپەلم دزراوە، هەندێ شتی دیکەم شکێندراوە و هەڕەشەم لێکراوە و بەردیشیان گرتووەتە ماڵەکەم؛ ئەو ساتە قورسانەم بینیون".  خۆبەربژێرکردن بۆ پەرلەمانی ئەڵمانیا نەریتێکی زۆر کۆن نییە، بەڵام لە گەشەکردندایە، لە پەرلەمانی ٢٠١٣ تاوەکو ٢٠١٧ دا لە کۆی ٦٣١ پەرلەمانتار، ٣٧ یان بە بنچینە کۆچبەربوون، لەم پەرلەمانەی ئێستا لە ٧٠٩ پەرلەمانتار، ٥٨ یان بە بنەچە کۆچبەرن؛  واتە لە نزیکەی لە ٦ % وە بۆ سەرووی ٨ % بەرزبووەتەوە.  جۆی چییالۆ، بەربژێری پارتی کریستیان دیموکرات کە بە رەچەڵەک تەنزانییە دەڵێت، "من رابردووی زۆر دوورم لەبیر نییە، بەڵام لێرە ئەگەر تۆ بەربژێرێکی رەشپێست بیت، جێگەی سەرنجی خەڵک دەبیت، من و رەشپێستەکانی دیکەی ئەڵمانیا ئەوە دەزانین و کار بۆ نەهێشتنی ئەو دیدگەیە دەکەین. ئێستا بیروبۆچوونی خەڵک تا رادەیەک گۆڕاوە و کۆمەڵگە فرەڕەنگتر بووە".  بۆ ئەم خوولەی پەرلەمانی ئەڵمانیا، شەش هەزار و ٢٢٧ بەربژێر هەن، ٥٣٧ یان بە بنەچە کۆچبەرن، یەكێک لەوانە جانان بایرام، کوردی باکووری کوردستانی سەر بە پارتی سەوزە.  جانان بایرام، بەربژێری پارتی سەوز کە بە بنەچە کوردە دەڵێت، "هەندێکجار بەهۆی رەگەزپەرستی و داخراوەیی کۆمەڵگەی کۆچبەرانەوە لێرە، بەربەست بۆ ئێمە دروستدەبێت؛ دایک و باوکی کۆچبەران گرنگی بە گۆڕانکارییەکانی نێو وڵاتەکانیان زیاتر لەوانەی ئێرە دەدەن، بەڵام ١٠ ساڵی دیکە هەموو ئەوە دەگۆڕدرێت، چونکە نەوەی نوێی کۆچبەران ئیدی ئەڵمانیا بە سەنتەری ژیانیان دەبینن".  لە کۆی ٨٤ ملیۆن دانیشتووی ئەڵمانیا، نزیکەی ١٤ ملیۆنیان کۆچبەرن، ٧.٤ ملیۆنیان سەرووی ١٨ ساڵانن کە مافی دەنگدانیان هەیە، بە گوێرەی ئامارێكی ئەنجوومەنی کۆچبەران و تێکەڵبوونی کۆمەڵایەتی، لە هەڵبژاردنی پەرلەمانی ٢٠١٧ دا کەمتر ٦٥ % ی کۆچبەرانی خاوەن وڵاتینامەی ئەڵمانی بەشدارییان لە هەڵبژاردنەکان کردووە.