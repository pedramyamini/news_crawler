رۆژی پێنجشەممە ١٦ - ٩ - ٢٠٢١ سکۆت مۆریسن، سەرۆکوەزیرانی ئوسترالیا پشتڕاستیکردەوە کە رێککەوتنە ٥٦ ملیار یۆرۆییەکەی کە لە ساڵی ٢٠١٦ لەگەڵ فەرەنسا واژۆیانکردبوو بۆ دابینکردنی ١٢ کەشتیی ژێردەریایی، کۆتاییپێهات، ئەمە ئەو رێککەوتنەبوو فەرەنسا بە "گرێبەستی سەدە" ناوی دەبرد.   ژان ئیڤ لۆدریان، وەزیری دەرەوەی فەرەنسا لە چاوپێکەوتنێکی رادیۆیی لەگەڵ میدیای وڵاتەکەی دەڵێت "من توڕەم، هاوپەیمان کاری وا ناکەن". لەبەردەوامیی دەربڕینی توڕەییەکەی لۆدریان دەڵێت "ئەمە چەقۆیێک بوو لەپشتەوە لێماندرا، بڕیارێکی چاوەڕواننەکراوبوو، زۆر لەوانە دەچوو کە بەڕێز ترەمپ دەیکردن".  هاوپەیمانییە نوێکەی ئەمریکا، بەریتانیا و ئوسترالیا پەیوەندیی بە ئاسایشی زەریاکانی هیندی و هێمنەوە هەیە و لەچوارچێوەی هاوپەیمانییەتییەکە هەرسێ لا دەتوانن کار بە توانا سەربازییەکانی یەکدی بکەن، بەمەش ئوسترالیا چیدی پێویستی بە هاوکاریی و کەشتییەکانی فەرەنسا نامێنێت.  وەزیری دەرەوەی فەرەنسا لە درێژەی قسەکانی لەگەڵ رادیۆ فەرەنسییەکە دەڵێت "پەیوەندی متمانەمان لەگەڵ ئوسترالیا درووستکردبوو، ئەو متمانەیە ناپاکی لەگەڵکرا. "  نازانرێت فەرەنسا لەبەرامبەر ئەو هەنگاوەی ئوسترالیا چ رێوشوینێک دەگرێتەبەر، بەڵام وەزیری دەرەوەی فەرەنسا دەڵێت" ئەمە کۆتایی چیرۆکەکە نییە و دەبێت ئوسترالیا بۆمان روونبکاتەوە کە چۆن ئەمە دەکەن".  یەکێک لە خاڵەکانی ئەو هاوپەیمانییەتییە ئەوەیە، بەریتانیا و ئەمریکا کەشتیی ژێرئاو دەدەنە ئوسترالیا کە بە وزەی ئەتۆم کاردەکات.  جۆ بایدن بۆ رەواندنەوەی نیگەرانییەکانی فەرەنسا لە گوتارەکەیدا لە کۆنفرانسی سێقۆڵیی لەگەڵ سەرۆکوەزیرانی ئۆسترالیا و سەرۆکوەزیرانی بەریتانیا کە بەشێوەی ئۆنلاین بەڕێوەچوو گوتی "بەدڵنیاییەوە ئەم هەنگاوە رەنگدانەوەی هەوڵێکی گەورەتری وڵاتانی ئەروپییە کە رۆڵێکی ئێجگار گرنگ لەزەریای هیندی - هێمن دەگێڕن، بەتایبەتی فەرەنسا کە پێگەیەکی بنچینەیی لە ناوچەکە هەیە و وەکو هاوبەشێکی سەرەکی و هاوپەیمانێک رۆڵی هەیە لە بەهێزکردنی ئاسایش و خۆشگوزەرانیی ناوچەکە. "  جۆ بایدن، سەرۆکی ئەمریکا لە گوتارەکەیدا گوتی: "ئەمڕۆ، ئێمە هەنگاوێکی دیکەی مێژوویی دەنێین بۆ قوڵکردنەوەو بەفەرمیکردنی هاوئاهەنگیی لەنێوان هەرسێ وڵاتانمان، چونکە ئێمە هەموومان لە گرنگیی دڵنابوونەوە لە ئاشتی و سەقامگیریی زەریای هیندی - هێمن بۆ کاتێکی درێژخایەن تێدەگەین. پێویستە چارەسەر بۆ ژینگەی ستراتیژیی ناوچەکە بدۆزینەوە و بۆ ئەوەش کە چۆن پەرەدەستێنێت، چونکە داهاتووی هەریەک لە وڵاتانمان هەرەها داهاتووی وڵاتانیش بەندە بە زەریای ئازاد و کراوە کە لە چەند دەیەی داهاتوو کاری خۆی بکات و ببوژێتەوە".  ئەم هەنگاوە چاوەڕواندەکرێت توڕەبوونی چینیشی لێبکەوێتەوە کە بەردەوام هۆشداریداوە لە کەڵەکەکردنی هێز لە ناوچە ئاوییەکانی زەریای هێمن و هیندی لەلایەن وڵاتانی نەیاریەوە.