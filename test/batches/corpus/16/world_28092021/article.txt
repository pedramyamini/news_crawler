ئەم بازاڕە جاران بازاڕێکی قەرەباڵخ بوو، بەردەوام ئەو گەشتیارە بیانییانەی تێدابوو کە لەگەڵ دووکانداران و بازرگانان مامەڵەی فەرش و کاری دەستییان دەکرد و دەنگیان دەبیسترا؛ بەڵام دوای ئەوەی بزووتنەوەی تاڵیبان دەسەڵاتی لە ئەفغانستان گرتەدەست، بازاڕەکە چۆڵ بووە لە کڕیار.  قادر رەئوف، فەرشفرۆش دەڵێت، "بۆ ٢ یان ٣ مانگ دەڕوات هیچ کڕیارێکمان نییە، لەبەرئەوەی رەوشەکە گۆڕاوە. بیانییەکان چیدیکە نایەن بۆ ئێرە. هیوادارم رەوشەکە هێمن ببێتەوە و خەڵک دووبارە بگەڕێنەوە بۆ ئێرە و ئێمەش دەست بە کار و کەسابەت بکەینەوە".  فەرشی دەستیی ئەفغانستان بەناوبانگە و نرخی فەرشێک تاوەکو چەند هەزار دۆلارێک مامەڵەی پێوە دەکرێت، ئەوە بەو مانایەیە کە جگە لە کەسانی بیانی، هاووڵاتییانی ئەفغانی خۆیان ناتوانن ئەو جۆرە فەرشە دەستچنانە بکڕن؛ هەندێک لە بازرگانانی فەرش دەڵێن چەند هەفتەیە تەنانەت یەک فەرشیشیان نەفرۆشتووە.  عەبدولوەهاب، فەرشفرۆش باس لەوە دەکات، "خەڵک ئێرە بەجێدەهێڵن و هەستێکی نادڵنیاییان هەیە. کەس نازانێت لە داهاتووی نزیکدا چی روودەدات. ئەمە پرسیارە گەورەکەیە، ئایا ئێمە بەرەو شەڕی نێوخۆ دەڕۆین یان بارودۆخەکە باشتر دەبێت؟ ئایا وڵاتانی بیانی دان بە حکومەتی تاڵیباندا دەنێن؟ ئەمە پرسیارە گەورەکەیە".  شەقامی مریشک یەکێکە لە شەقامە بەنێوبانگەکانی کابووڵ و بەتایبەتی لە دەیەی ١٩٦٠ و ١٩٧٠ جمەی دەهات لەو گەشتیارانەی کە بە مەبەستی کڕینی جلوبەرگ و حەشیش لە کاتی سەردانکردنی کابووڵ لەو شەقامەدا دەسووڕانەوە. لە ساڵی ١٩٧٩ ئەو کاتەی شەڕی ئەفغانستان و سۆڤیەت بوو، گەشتیاران شەقامەکەیان چۆڵکرد؛ بەڵام لەدوای ساڵی ٢٠٠١ ـەوە کاتێک ئەمریکا هێرشی کردە سەر قاعیدە لە ئەفغانستان، دووبارە شەقامەکە بووژایەوە. دوای ئەوەی تاڵیبان ئەفغانستانی کۆنترۆڵکرد، جارێکی دیکە شەقامەکە چۆڵ بووە لە سەردانیکاری بیانی.