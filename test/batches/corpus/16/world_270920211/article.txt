هەر ناوێكی لێنرابێت یان پێناسەیەک کرابێت، ئێستا ئۆلاف شۆڵز، بەربژێری پارتی سۆشیاڵ دیموکرات، پارتی براوەی هەڵبژاردنەکانی پەرلەمانی ئەڵمانیایە و هەنگاوێک لە پۆستی راوێژکاری ئەڵمانیا دوورە.  ئۆلاف شۆڵز، بەربژێری پارتی سۆشیاڵ دیموکرات بۆ پۆستی راوێژکاری ئەڵمانیا دەڵێت: "ئێمە پێویستمان بە دەستپێکێكی نوێیە بۆ ئەڵمانیا و پێویستمان بە گۆڕینی حکومەتە و دەمانەوێت ئەو حکومەتە لەلایەن پارتی سۆشیاڵ دیموکراتەوە سەرکردایەتی بکرێت".  شۆڵزی تەمەن ٦٣ ساڵ لەدایکبووی شاری ئۆسنابرووکی ویلایەتی ساکسۆنیای خواروو لە باکووری رۆژئاوای ئەڵمانیایە. خاوەن بڕوانامەی یاسایە و بۆ چەند ساڵێك وەک پارێزەر بۆ کۆمپانیاکان کاریکردووە.  شۆڵز یەکێكە لەو سیاسەتڤانە کەمانەی ئەڵمانیا کە درەنگ بڕیاریدا بچێتە نێو گۆڕەپانی سیاسەتەوە و لە ساڵی ١٩٩٨ لە تەمەنی ٤٠ ساڵیدا  بە ئەندام پەرلەمانی ویلایەتی هامبۆرگ هەڵبژێردرا. لە ٢٠٠٢ بووە ئەندام پەرلەمانی ئەڵمانیا، هەمان ساڵ بە سکرتێری گشتی پارتی سۆسیال دیموکرات هەڵبژێردرا.  لە ٢٠٠٧ دا شۆڵز بۆ یەکەمجار چووە نێو کابینەکەی مێرکل وەک وەزیری کار و کاروباری کۆمەڵایەتی. لە ٢٠١٨ دا گەڕایەوە بەرلین و وەک وەزیری دارایی حکومەتی ئەڵمانیا و جێگری مێرکل، دەستبەکاربوو.  هەرچەندە شۆڵز بە خاوەن کەمترین کارێزما و کەمترین قسەکردن ناودەبرێت، بەڵام ئەو توانی لەماوەی هەڵمەتەکانی هەڵبژاردندا بەڕەکە لەژێر پێی لاشێتی بەهێزترین رکابەری دەربهێنێ و بەرگری لە پێگەی خۆی بکات.  ئارمین لاشێت، بەربژێری پارتی کریستیان دیموکرات بۆ راوێژکاری ئەڵمانیا دەڵێت: "تەنانەت ئەگەر براوەی دووەمیش بیت، دووبارە لەگەڵ ئەوپەڕی چەپەکان هاوپەیمانی دروستدەکەیت؛ ئەوانە کەسانێكن کە دەیانەوێت ئەڵمانیا لە ناتۆ ببەنە دەرەوە. تۆ دەبێت هەڵوێستی خۆت بۆ دەنگدەران روون بکەیتەوە، چونکە خەڵک بەڕاستی حکومەتێکی چەپیان ناوێت".  ئۆلاف شۆڵز، بەربژێری پارتی سۆسیال دیموکرات بۆ راوێژکاری ئەڵمانیا دەڵێت: "هەرکەسێك بیەوێت ئەڵمانیا بەڕێوەببات، پێویستە هەڵوێستێکی روونی لەئاست پەیوەندییەکانی ئەم وڵاتە لەگەڵ وڵاتانی ناتۆ هەبێت. هەر کەسێك ببێتە راوێژکار، چ ژن بێت یان پیاو، دەبێت ئەوە روون بکاتەوە کە ناتۆ بۆ ئاسایشی ئێمە هێندە گرنگە کە جێگەی گفتوگۆکردن نییە؛ راوێژکاری داهاتووی ئەڵمانیا دەبێت بە یەکێتیەکی بەهێزی ئەوروپاوە پابەند بێت".  لەکاتێکدا لاشێت لە پارتەکەی مێرکل و بەیربۆک لە پارتی سەوزەکان سەرقاڵی هێرشکردن بوون لەسەر شۆڵز، ئەو بە متمانەوە باسی لە سەرکەوتنەکانی دەکرد وەک وەزیری دارایی لە رووبەڕووبوونەوەی پەتای کۆرۆنا و هەروەها شێوازی مامەڵە داراییەکانی لەئاست لافاوە وێرانکەرەکانی ئەمساڵ کە ناوچەکانی باکووری رۆژئاوای ئەڵمانیای گرتەوە.  لە بەرەبەیانی ئەمڕۆوە ئیدی رۆژنامەکان لە باسی گەرمی ئەنجامی هەڵبژاردنەکان و راوێژکاری داهاتووی وڵاتن. بژاردەی درووستکردنی هاوپەیمانیەتی لەنێوان چوار پارتی خاوەن زۆرترین کورسی پەرلەمانی گەرمە و ئەگەری هەیە پێکهێنانی حکومەت تاوەکو کۆتایی ئەمساڵ بخایەنێت.