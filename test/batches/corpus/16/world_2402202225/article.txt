لە دوای دەستپێکردنی ئۆپەراسیۆنی سەربازیی لەنێو خاکی ئۆکراینا، رۆژی پێنجشەممە ڤلادمیر پووتین پەیامێکی ڤیدیۆیی پێشکەشکرد و هۆشداریدا لەوەی هەرکەسێک هەوڵبدات بیانوەستێنێت و هەوڵبدات هەڕەشە لە رووسیا و خەڵکەکەی بکات، دەبێت بزانێت کە وەڵامی رووسیا کتوپڕ دەبێت و ئەوەش سەردەنێتە دەرهاوێشتەی وەهاوە کە لە مێژوودا وێنەیان نەبووبێت.  رۆژی پێنجشەممە ٢٤ - ٢ - ٢٠٢٢ بیتریس فین، سەرۆکی جێبەجێکاری گروپێکی دژە ئەتۆم کە هاوکات براوەی خەڵاتی نۆبڵی ئاشتییە، هۆشداری لە بەکارهێنانی چەکی ئەتۆم لەلایەن رووسیاوە دا. بە ئاماژەکردن بە تاقیکردنەوەی ئەمدواییانەی رووسیا لەبارەی هاوێشتنی مووشەکی بالیستیی کیشوەربڕ و هایپەرسۆنیک، فین هەروەها گوتی، "لە بنەڕەتدا بەو کردەوانەی سوپای رووسیا راهێنان لەسەر کوشتنی بەکۆمەڵی خەڵكی سڤیل دەکات. "   رێکخراوەکە هۆشداریش دەداتە ناتۆ و داوا دەکات چەک مەنێرن بۆ ئۆکراینا، چونکە وەکو خۆی دەڵێت خەڵکی ئۆکراینا پێویستی بە پاراستنە نەک هەڵگیرساندنی جەنگ. داواش لە هەموو کەسێک دەکات لە دژی رووسیا بوەستن و بە شێوەیەک لە شێوەکان گوشار بخەنە سەر رووسیا بۆ ئەوەی جەنگ لە دژی ئۆکراینا بوەستێنێت.