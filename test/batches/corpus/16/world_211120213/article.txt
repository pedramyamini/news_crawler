رێککەوتنێكی نوێ لەنێوان عەبدولفەتاح بورهان، سەرۆکی، ئەنجوومەنی سەروەری و عەبدوڵڵا حەمدوک، سەرۆکوەزیرانی دەستبەسەرکراوی سوودان کراوە، کە رێگە بە حەمدوک دەدات جارێكی دیکە بگەڕێتەوە پۆستەکەی.  لە ٢٥ - ١٠ - ٢٠٢١، عەندولفەتاح بورهان، کە هاوکات فەرماندەی گشتیی هێزە چەکدارەکانی سوودانە، کودەتای سەربازی بەسەر حکومەتدا کرد و  حەمدوک و ژمارەیەک وەزیر و بەرپرسی حکومی لە کارلادان و  دواتر لەنێو ماڵەکانیاندا دەستبەسەرکران.  فەزڵوڵڵا بورما، سەرکردە لە پارتی نەتەوە ئاشکرایکردووە لە ماوەی ٢٤ کاژێری رابردوودا "رێککەوتنێكی سیاسی لەنێوان بورهان و حەمدوک بە ئامادەبوونی هێزە سیاسییەکان و رێکخراوەکانی کۆمەڵگەی سیڤیل کراوە بۆ گەڕانەوەی حەمدوک و وەزیرەکانی دیکەی نێو کابینەکەی بۆ دەسەڵات".  بورما ئاشکراشی کرد رێککەوتنەکە ئازادکردنی سەرجەم زیندانییانی سیاسی و دەستبەسەرکراوانی خۆپیشاندانەکانی سێ هەفتەی رابردووش لەخۆدەگرێت.  رێککەوتنی نێوان دەسەڵاتی سەربازی و سیڤیلی سوودان لەدوای گوشارێکی زۆری ئەمریکا و یەکێتیی ئەوروپا هات، کە تێیدا داوایان لە بورهان کرد بە " زووترین کات" حەمدوک و وەزیرە دەستبەسەرکراوەکانی بگەڕێندرێنەوە دەسەڵات؛ ئەوە سەرباری گوشارەکانی میسر و هەروەها رێکخراوی یەکێتیی ئەفریقیا.  لە کانوونی یەکەمی ساڵی ٢٠١٨ دا خۆپیشاندان دژ بە دەسەڵاتی عومەر بەشیر، سەرۆکی پێشووی سوودان کرا و لە نیسانی ٢٠١٩ دەسەڵاتی ٣٠ ساڵەی بەشیر هەرەسیهێنا و خرایە زیندانەوە.  لە ئابی هەمان ساڵدا سوپای سوودان و "هێزەکانی ئازادی و گۆڕان" کە ئەنجامدەری خۆپیشاندانەکانی ٢٠١٨ بوون بە رێککەوتنێك گەیشتن بەناوی "بەڵگەنامەی دەستووری" کە تێیدا دەسەڵات بەشێوەی خولی دوو ساڵی لەنێوان دەسەڵاتی سەربازی و سیڤیلەکان دەستاودەستدەکات و سەرەتا بە دوو ساڵی دەسەڵاتی سەربازی دەستیپێکرد، کە تێیدا بورهان بە سەرۆکی ئەنجوومەنی سەروەری دانرا.  لەدوای کودەتا سەربازییەکەی رۆژی ٢٥ - ١٠ - ٢٠٢١، عەبدولفەتاح بورهان، ئەنجوومەنی سەروەریی سەردەمی حەمدوکی گۆڕی و ئەنجوومەنێکی نوێی سەروەری کاتی بە ئەندامیەتی ١٣ کەس پێکهێنا کە ٩ یان ئەندامی ئەنجوومەنی سەروەری پێشوو بوون و ٤ ئەندامی نوێ  لە شوێنی ٤ ئەندامە دروورخراوەکانی سەر بە "هێزەکانی ئازادی و گۆڕان" دانران.