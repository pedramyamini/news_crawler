ڤلادیمیر پووتین، سەرۆکی رووسیا رایگەیاند، "ئامانجی کۆبوونەوەکەمان گوێگرتنە بۆ هاوڕێکانمان و هەنگاوی داهاتوومان دیاری بکەین. ئەگەر ئۆکراینا ببێتە ئەندامی ناتۆ، ئەوا هەڕەشەکانی سەر رووسیا رۆژ بە رۆژ زیاتر دەبن، چونکە بەگوێرەی بڕگەی ٥ی پەیماننامەی ناتۆ، لە ئەگەری دووژمنکاری دژ بە وڵاتێكی ئەندامی رێکخراوەکە، سەرجەم وڵاتە ئەندامەکانی ناچار دەکات لە پاڵ ئەو وڵاتە بوەستن و شەڕ بکەن".  وڵاتانی ناتۆ سوورن لەسەر سەرپشککردنی ئۆکراینا لە ئەندامبوون لە رێکخراوەکەیان، سەرۆکی رووسیاش بە هەڕەشە بۆسەر وڵاتەکەیی دەزانێت.  سێرگی لاڤرۆڤ، وەزیری دەرەوەی رووسیا دەڵێت، ئەمریکا ئامادەی رەواندنەوەی نیگەرانییەکانی رووسیا نییە و سیاسەتی دەرگا کراوەکان لە ئاست وەرگرتنی ئەندامی نوێ لە ناتۆ، پەیڕەو دەکەن.  لەگەڵ کردنەوەی دەرگاکانی ناتۆ بەڕووی وڵاتانی ئەوروپا، ئیدارەی بایدن جەخت دەکاتەوە لە هێشتنەوەی دەرگاکانی دیپلۆماسیەت بە کراوەیی بەڕووی رووسیادا.  جەیک سۆلیڤان، راوێژکاری ئاسایشی نیشتمانیی ئەمریکا رایگەیاند، "سەبارەت بە خۆڕێکخستنەوەی هێزەکانی رووسیا، لەڕاستیدا ئەوان خۆیان بۆ ئەنجامدانی هێرشێکی گەورە بۆسەر ئۆکراینا ئامادە دەکەن؛ ئێمە دەرگا بەڕووی دیپلۆماسی داناخەین و دەرفەتێکی دیکەشی پێدەدەین، بەڵام ئەگەر رووسیا هێرشی کرد، ئێمە لەگەڵ هاوپەیمانان و هاوبەشەکانمان ئامادەی وەڵامێکی تووندین".  لە مەیدان، رووسیا و ئۆکراینا یەکدی بە تۆپبارانکردن و هەڵگیرسانی شەڕ تۆمەتبار دەکەن. ئۆکراینا دەڵێت لە ماوەی کەمتر لە دوو رۆژدا، گرووپە جوداخوازەکانی دۆنباس، ٨٠ جار ناوچەکانی ژێر دەستی ئۆکراینایان تۆپباران کردووە.  لە بەرامبەردا، دانیشتووانی دۆنیتسک و لۆهانس سوپای ئۆکراینا بە تۆپبارانکردنی ناوچە سیڤیلەکان تۆمەتبار دەکەن.  لە کاتێکدا بڕیارە وەزیرانی دەرەوەی رووسیا و ئەمریکا لە ٢٤ی ئەم مانگە لە جنێڤی سویسرا کۆببنەوە، بەشێک لە ئۆکراینییەکان رێپێوانی یەکگرتووییان دژی رووسیا کرد.