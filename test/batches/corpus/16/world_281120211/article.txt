محەممەد حەسەن ئاخوند، سەرۆکوەزیرانی حکومەتی بزووتنەوەی تاڵیبان، دوای زیاتر لە سێ مانگ لە بێدەنگی، یەکەمین گوتاری خۆی پێشکێشکرد، گوتارەکەی ئاخوند بەشێوەی راستەوخۆ بڵاونەکرایەوە، بەڵکو  تۆمارێكی دەنگی بوو و تێیدا جەختی لە دەستوەرنەدانی وڵاتەکەی لە کاروباری وڵاتانی دراوسێی ئەفغانستان کردەوە.  گوتارەکەی ئاخوند لەلایەن تەلەفزیۆنی فەرمی حکومەتی تاڵیبان پەخشکرا و بەر لە هەفتەیەک دێت لە کۆبوونەوەی چاوەڕێکراوی شاندی بزووتنەوەکە لەگەڵ ئەمریکا، کە بڕیارە لە دەوحەی قەتەر بەڕێوەبچێت.  گوتارەکەی محەممەد حەسەن ئاخوند، نزیکەی ٣٠ خوولەک بوو و تێیدا گوتی"ئێمە جەخت بۆ هەموو وڵاتانی دراوسێی ئەفغانستان و جیهانیش دەکەینەوە، کە دەستوەردان لەکاروباری هیچ وڵاتێکدا ناکەین و نابینە هۆکاری سەرهەڵدانی کێشە و ناسەقامگیری بۆیان".  ئاخود گوتیشی: "بزووتنەوەی تاڵیبان لە ٢٠ ساڵی رابردوودا بەو جۆرە کاری کردووە و هیچ کەسیش ناتوانێت پێچەوانەکەی بسەلمێنێت"، ئاخوند جەختی لە خواستی تاڵیبان کردەوە بە دروستکردنی پەیوەندی ئابووریی بەهێز لەگەڵ وڵاتانی ناوچەکە و جیهان.  ئاخود راشیگەیاند: "ئێمە نوقمی کێشەکانمان بووین  و هەوڵدەدەین بە پشتیوانی خودا، گەلەکەمان لە نەهامەتی و سەختییەکانی ژیان رزگاربکەین".  محەممەد حەسەن ئاخوند، کە پێشبینی دەکرێت لە دەیەی شەستی تەمەنیدا بێت، یەکێکە لە شەڕکەرە دێرینەکانی تاڵیبان و کەسایەتی نزیکەکان لە مەلا محەممەد عومەر، دامەزرێنەر و یەکەمین سەرکردەی بزووتنەوەی تاڵیبان.  ئاخوند لە سەردەمی حکومەتی یەکەمی تاڵیبان ١٩٩٦ - ٢٠٠١، پۆستی وەزیری دەرەوە و جێگری سەرۆکوەزیرانی هەبوو.