ئیمانوێل ماکرۆن، سەرۆککۆماری فەرەنسا لە هەژماری خۆی لە تویتەر نووسیویەتی عەدنان ئەبو وەلید سەحراویان کوشتووە، کە دەستی هەبووە لە هێرشەخوێناوییەکەی ٢٠١٧ی نایجێر و هەروەها لە ٢٠٢٠ ش ئەو سەرکردەیەی داعش خۆی داوای کوشتنی شەش کارمەندی رێکخراوێکی خێرخوازی فەرەنسی کردووە.  پێنج ساڵ لەمەوبەر سەحراوی ئەندامی قاعیدەی لقی ساحلی ئەفریقا بوو، بەرلەوەی بەیعەت بە داعش بدات.  ماکرۆن ئاماژەی بەوەنەکردووە لە کوێ و چۆن ئەو سەرکردەیەی داعشیان کوشتووە، بەڵام دەڵێت: "سەرکەوتنێکی مەزن بوو لە شەڕی دژی تیرۆردا".  لەوەتەی لە ٢٠١٢ ەوە گرووپە پڕگیرەکان لە مالی چەند ناوچەیەکەیان کۆنتڕۆڵکردووە، بازنەی هێرشەکانیان بۆ سەر ناوچەی ساحلی فراوانکردووە، لەهەریەک لە وڵاتانی نایجێر، مالی، نایجێریا و بورکینیا فاسۆ پەلاماری سڤیل و هێزە ئەمنی و سەربازییەکانی ئەو وڵاتانە دەدەن.  فەرەنسا سەرقاڵی داڕشتنەوەی سیاسەتی کامپەینەکەیەتی لە ساحلی ئەفریقا، لە تەمووزی ئەمساڵ فەرەنسا رایگەیاند، سەرەتای ساڵی داهاتوو وڵاتەکە ٢٠٠٠ سەرباز لە ناوچەکە دەکشێنێتەوە، بەڵام هیچ ئاماژەیەک نییە شەڕە درێژخایەنەکەی فەرەنسا لەو ناوچانە کۆتایی پێبێت.