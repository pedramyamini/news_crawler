هەفتەی رابردوو رێککەوتنەکەی ئەمریکا و بەریتانیا لەگەڵ ئوستڕالیا، ئیمانوێل ماککرۆن، سەرۆکی فەڕەسای "زۆر تووڕە" کرد ب ەتایبەتی کاتێک ئوستڕالیا بڕیاریدا رێککەوتنەکەی ساڵی ٢٠١٦ لەگەڵ فەڕەنسا بۆ کڕینی ژێردەریایی  کە بە سووتەمەنی دیزێل کاردەکەن هەڵبوەشێنێتەوە بۆ ئەوەی ژێردەریایی ئەمریکی و بەریتانی بکڕێت کە بە وزەی ئەتۆم کاردەکەن. دەگوترێت ئەم رێککەوتنەش بە نهێنی دانوستاندنی لەسەر کراوە.  لە راگەیێندراوێکی هاوبەشدا کە لەدوای پەیوەندییە تەلەفۆنییەکە بڵاوکرایەوە، هەردوو سەرۆک بەڵێنیاندا "پرۆسەیێکی قووڵی راوێژکاری ئەنجامبدەن بۆ دڵنیابوون لە متمانە" و لە مانگی تشرینی یەکەم لە ئەوروپا کۆببنەوە، بەڵام شوێنەکەیان دیارینەکرد.  راگەیێندراوەکەی کۆشکی سپی لەبارەی تووڕەبوونی فەڕەنساوە گوتی، "بارودۆخەکە دەیتوانی سوود لە راوێژی کراوەی نێوان هاوپەیمانەکان ببینێت بۆ تاوتوێکردنی پرسەکانی بەرژەوەندیی ستراتیژیی  فەڕەنسا و هاوبەشە ئەوروپییەکانمان".  بەڵام وەشانە فەڕەنسییەکەی راگەیێندراوە هاوبەشەکە کە کۆشکی ئێلیزێ بڵاویکردووەتەوە دەڵێت راوێژی کراوە "دەیتوانی رێگە لەم بارودۆخە بگرێت".  لە راگەیێندراوەکەدا ئەوەش باسکراوە کە ئەمریکا دان بە پێویستیی هەبوونی بەرگرییەکی بەهێزتر دەنێت بۆ ئەوروپا بۆ تەواوکردنی هاوپەیمانیی سەربازیی ناتۆ کە ئەمەش چەندینجار لەلایەن فەڕەنساوە باسکراوە.    لە یەکەمین نیشانەی نیازپاکی و نەمانی ئاڵۆزییەکان، ماکرۆن رازیبووە  لە هەفتەی داهاتوودا باڵیۆزی فەڕەنسا بنێرێتەوە واشنتن کە پێشتر بانگهێشتی کردبووەوە بۆ پاریس، ئەمەش وەکو ناڕەزاییەکی تووند لە بەرامبەر رێککەوتنەکەی ئەمریکا و بەریتانیا لەگەڵ ئوستڕالیا.