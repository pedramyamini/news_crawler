وەزیری دەرەوەی رووسیا لە بەرامبەر هەموو هاوتا ئەوروپییەکانیدا هۆشداریشی بە هاوپەیمانیی ناتۆ دا کە بە گوتەی خۆی "یاری بە ئاگر نەکەن" و هیچ سەرباز و چەکێک لەنێو خاکی ئۆکراینی دراوسێی وڵاتەکەیدا جێگیرنەکەن.   وەزیری دەرەوەی رووسیا گوتی، "ئەم خەڵکە یاری بە ئاگر دەکەن. دڵنیام کە ئەوان هەست بەوە ناکەن. دەمەوێت بە روونی بڵێم: گۆڕینی وڵاتە دراوسێکانمان بۆ پردی رووبەڕووبوونەوە لەگەڵ رووسیا، واتە جێگیرکردنی هێزەکانی ناتۆ لەو ناوچانەی گرنگیی ستراتیژییان بۆ ئاسایشی ئێمە هەیە، بە هیچ شێوەیەک قبووڵ ناکرێت. "  وەزیری ئەمریکا لە تەنیشت هاوتا رووسیەکەوە بە راشکاوی داوای لە رووسیا کرد، سەربازەکانی لە نزیک سنووری ئۆکراین بکشێنێتەوە، ئەگەرنا دەبێت رووبەڕووی سزاکانی رۆژئاوا بێتەوە.  ئەنتۆنی بلینکن، وەزیری دەرەوەی ئەمریکا رایگەیاند، "ئێمە نیگەرانیی قووڵمان هەیە لە بەرامبەر پلانەکانی رووسیا بۆ ئەنجامدانی دووژمنکاری دژی ئۆکراین کە ئەوە وامان لێدەکات بە ئاراستەیەکی پێچەوانەدا بڕۆین. ئەوەش لە بەرژەوەندیی کەسدا نابێت. ئەگەر رووسیا بە دوای رووبەڕووبوونەوەدا بگەڕێت، ئەو کارە ئەنجامی جیدی دەبێت. "  رووسیا بەردەوام تۆمەتەکانی وڵاتانی رۆژئاوای رەتکردووەتەوە. وەزیری دەرەوەی ئەو وڵاتە دەڵێت، مۆسکۆ شەڕ و رووبەڕووبوونەوەی لەگەڵ ئۆکراین و هاوپەیمانە رۆژئاواییەکانی ناوێت.   سێرگی لاڤرۆڤ، وەزیری دەرەوەی رووسیا دەڵێت، "سەرەڕای هەموو ناکۆکییەکانمان کە قووڵن، وەکو سەرۆکەکانیشمان دانی پێدادەنێن، گرنگە کە ئەمریکا و رووسیا هەڵوێستێکی بەرپرسیارانەیان هەبێت و گرنگیی هەردوو وڵاتەکانمان بۆ ئاسایش و سەقامگیریی جیهانی لەبەرچاوبگرن".   وڵاتانی رۆژئاوا رووسیا بە پێشێلکردنی رێککەوتنی مینسک تۆمەتباردەکەن، مۆسکۆش تۆمەتەکە دەخاتە ئەستۆی ئۆکراینا.  ئەمریکا داوا لە رووسیا دەکات بە گوێرەی رێککەوتنەکە، هەموو چەکە قورسەکانی لە نزیک سنووری ئۆکراینا بکشێنێتەوە، چونکە لەوە دەترسن هەمان سیناریۆی ساڵی ٢٠١٤ دووبارە بکاتەوە کاتێک نیمچەدوورگەی کریمیای لە ئۆکراینا جیاکردەوە و وەکو بەشێک لە خاکی رووسیای راگەیاند.  رووسیاش داوا لە ئۆکراینا دەکات بە گوێرەی رێککەوتنەکە ئۆتۆنۆمی بە هەرێمە جوداخوازەکانی رۆژهەڵاتی ئۆکراینا بدات کە دانیشتووانی ئەو ناوچەیە بە رووسی قسەدەکەن و مەیلی مۆسکۆیان هەیە.