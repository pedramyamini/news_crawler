زۆربەی کۆچبەرەکان خەڵکی عێراق و باشووری کوردستانن، بەشێکیشیان لە سووریا و ئەفغانستانەوە چوون. دیمەنی خراپیی رەوشی کۆچبەرانی سەر سنوورەکانی بێلاڕووس و پۆڵەندا، وای لە رێکخراوەکانی مافی مرۆڤ کردووە، داوا بکەن وڵاتانی ئەوروپا ئەو کۆچبەرانە وەربگرن.  دیاری تەمەن ٢٤ ساڵ خۆی و دوو منداڵ و هاوژینەکەی ١٩ رۆژ لە سنوورەکانی بێلارووس ماونەتەوە و دواتر هاتوونەتە پۆڵەندا و لەوێشەوە بۆ هەرێمی ساکسی ئەڵمانیا.  دیاری، خەڵکی زاخۆیە و دەڵێت، سەرەتا چووەتە تورکیا، دواتر بۆ بێلاڕووس و لەوێشەو توانیویەتی خۆی دەربازی پۆڵەندا بکات، ئێستاش لە ئەڵمانیایە.  دەیڤ شمیدک، گوتەبێژی ئەنجوومەنی کۆچبەرانی هەرێمی ساکسن دەڵێت، "ئەوە کارەساتی مرۆییە کە روودەدات لە سنوورەکانی یەکێتیی ئەوروپا، داواکاریی ئێمە ئەوەیە کە رێگەی هەڵهاتن بۆ ئەو کۆچبەرانە بکرێتەوە، چونکە لە پۆڵەندا وەرگرتنی کۆچبەران بەپێی یاسای مافی کۆچبەران بوونی نییە، بۆیە داوا دەکەین بهێنرن بۆ ئەڵمانیا و لێرە داوای مافی پەنابەری بکەن و پرۆسەکە لێرە بەرێوە بچێت. هەروەها داوادەکەین ئەو خەڵکانە ببرێنە شوێنی باش و دروست، چونکە ئەوان رووبەڕووی زۆر ناخۆشی بوونەتەوە".  رۆلاند ڤۆڵەر، وەزیری ناوخۆی هەرێمی ساکسن دەڵێت، "ئێمە بەتەواوی دژی ئەوەین کە سنوورەکان بکرێنەوە، ئەوە هاوشێوەی رووخانی سەدێکە بۆ  ئەو  گوشارانەی رووسیا و بێلاڕووس دەیخەنە سەر یەکێتیی ئەوروپا، هەروەها ئەگەر ئەوە رووبدات ئەوە پێگە و باوەڕ بە یەکێتیی ئەوروپا نامێنێت. ئەوە ئامانجی رووسیا و بێلاڕووسە کە یەکێتیی ئەوروپا لاوازبکەن و ناسەقامگیری بکەن، دەبێت هەموو بەیەک دەنگ بەرامبەریان بوەستینەوە، واتا دەبێت لە سەر سنوورەکان کێشەکە چارەسەر بکەین، واتا گەڕانەوەیان، ئەوە داوای ئێمەیە لە یەکێتیی ئەوروپا. یەکێتیی ئەوروپا پێویستە لە رێگەی کەمپێکی گەورە بە روونی و ئاشکرا ئاماژە بەوە بکات کە بەهیچ شێوەیەک ئەو کۆچبەرانە چانسیان نییە ئەو سنوورە ببەزێنن، هەروەها لێرە مافی پەنابەری بە هەموو کەسێک نادرێت".  بەرپرسانی حکومەتی ئەڵمانیا و یەکێتیی ئەوروپا هەمیشە ئەلێکساندەر لوکاشینکۆ، سەرۆکی بێلاڕووس بەوە تۆمەتبار دەکەن،  کە کۆچبەران وەکو کارتێکی گوشار دژی یەکێتیی ئەوروپا بەکاردەهێنێت، داواش دەکەن یەکێتیی ئەوروپا ئەوە قبووڵ نەکات.