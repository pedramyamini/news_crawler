جۆرج قرداحی، ئەمڕۆ هەینی ١٢ - ١١ - ٢٠٢١ دوای دیداری لەگەڵ نەبیهبری، سەرۆکی پەرلەمانی لوبنان لە کۆنگرەیەکی رۆژنامەڤانیدا لە بەیرووت رایگەیاند، "هێشتا هیچ کەسێک باسی گەرەنتییەکانی نەکردووە، نە لە ناوخۆ و نە لە دەرەوە؛ بۆیە با ئەو گەرەنتییانەی کە من بە بەڕێز پاتریارکم راگەیاندوون پێشکەش بکرێن، ئاوکات ئامادە دەبم".  ئەو گەرەنتییانەی کە وەزیری راگەیاندنی لوبنان داوایان دەکات بۆ دەستلەکارکێشانەوەی بریتین لە هەڵوەشاندنی هەموو ئەو رێکارە دیپلۆماسییانەی کە لە لایەن سعودیە و وڵاتانی دیکەی کەنداو بەرامبەر لوبنان گیراونەتەبەر.  وەزیری راگەیاندنی لوبنان کە وڵاتەکەی بەهۆی قەیرانی ئابووری و کاردانەوەی سعودیە دەناڵێنێ، راشیگەیاند: "دەستم بە پۆستەکەوە نەگرتووە؛ لە شوێنی خۆمەوە نامەوێ رووبەڕووی کەس ببمەوە، نە سەرۆکی حکومەت کە رێزی لێ دەگرم و خۆشم دەوێ، نە شانشینی عەرەبی سعودیەش کە بە هەمان شێوە رێزی لێ دەگرم و خۆشم دەوێ و پەیوەندییەکی بەهێز لە نێوانماندا هەیە، بەڵام نازانم بۆ وای لێهات؛ حکومەت کە کۆنابێتەوە بەهۆی منەوە نییە؛ پێش ئەوەی بابەتی ئەو لێدوانە و هەڤپەیڤینەی من کە بڵاویان کردەوە سەرهەڵبدات، حکومەت کۆنەدەبووەوە؛ بۆیە کێشەکە لای من نییە".  ئەم لێدوانەی جۆرج قرداحی دوای چەند هەفتەیەک هات لە هەڤپەیڤینێکی لەگەڵ کەناڵی فەرمیی لوبنان کە مانگی ئۆکتۆبەری رابردوو بڵاوکرایەوە و تێیدا رەخنەی لە جەنگی یەمەن و هێرشی هاوپەیمانیی عەرەبی بە سەرۆکایەتیی سعودیە بۆ سەر حوسییەکان لە یەمەن گرت و رایگەیاند: "ئەو جەنگە تێکدەرانەیە".  لێدوانەکەی وەزیری راگەیاندنی لوبنان وڵاتانی بەشدار لە هاوپەیمانیی عەرەبی کە بریتین لە سعودیە، ئیمارات، کوێت و بەحرەینی تووڕە کرد و ئەو وڵاتانە باڵیۆزەکانی خۆیان لە لوبنان کشاندەوە و هەموو پەیوەندییەکی خۆیان لەگەڵ لوبنان بچڕاند، بە پەیوەندی بازرگانییەوە لە کاتێکدا لوبنان تەنانەت لە پێش ئەو پێشهاتە بە دەست قەیرانێکی ئابووریی زۆر قووڵ دەیناڵاند و لە ٢٠٢٠ ەوە لیرەی لوبنانی نزیکەی ٩٠ % ی بەهای خۆی بەرامبەر دۆلار لەدەستداوە؛ لەگەڵ ئەوەش حیزبوڵڵای لوبنان دژی دەستلەکارکێشانەوەی وەزیری راگەیاندنی لوبنانە.  بەپێی ناوەندی توێژینەوە لە بازاڕەکانی کار و کۆچکردن لە کەنداو، زیاتر لە ٣٠٠ هەزار هاووڵاتیی لوبنان لە وڵاتانی کەنداو دەژین و سەرچاوەیەکی سەرەکیی دابینکردنی داهاتن بۆ ئابووریی وڵاتەکەیان، ئەوەش کاریگەری کەنداوی لەسەر ئابووریی لوبنان زیاتر کردووە، لەپاڵ ئەوە، سعودیە سێیەم گەورەترین بازاڕە بۆ ساخکردنەوەی کاڵاکانی لوبنان.