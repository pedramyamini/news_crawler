یەکەم کەشتیی ئاسمانی پەیوەندیدار بەو بابەتە کە لەلایەن ناساوە دەنێردرێتە بۆشایی ئاسمان، کەشتیی ئاسمانیی لوسییە؛ پلانەکە بەو جۆرەیە کە لوسی لە ماوەی ١٢ ساڵی داهاتوودا لە نزیک موشتەری بمێنێتەوە و چاودێری وردی هەسارەکە و ئەستێرەکانی نزیکی و نەیزەکەکان بکات.  لوسی رۆژی شەممە لە وێستگەی ئاسمانی فلۆریداوە دەنێردرێتە بۆشایی ئاسمان.  تۆماس زۆربۆچن، یاریدەدەری سەرۆکی ناسا دەڵێت، "ئێمە هەوڵدەدەین لێکۆڵینەوە لە نەیزەکەکان بکەین. لەرێگەی ئەم کارەوە دەمانەوێت لە بنەمای سیستمی کۆمەڵەی خۆر باشتر تێبگەین. لەم رێگەیەوە دەتوانین بزانین گەردوون چۆن دروستبووە. ئێمە بەشێکین لەم سیستمی کۆمەڵەی خۆرە. بەشێکین لەوەی کە روویداوە و ئەوەی کە بووەتە هۆکار بۆ دروستبوونی ئەم هەمووە ئەستێرەیە. "  مانگێك دواتر، کەشتیی ئاسمانیی (دارت) دەنێردرێتە بۆشایی ئاسمان و چاودێری ئەو ئەستێرانە دەکات کە لە زەوییەوە نزیکن.  ئەرکی دارت لەگەڵ لێدانی نەیزەکەکان کۆتاییدێت؛ کارەکەی وەک تاقیکردنەوەیەکە کە دەتوانێت رۆژێک لە رۆژان هەسارەی زەوی لە هێرشی نەیزەک و نزیکبوونەوەی ئەستێرەکانی دیکە بپارێزێت.  هاوینی داهاتووش کەشتییەکی ئاسمانیی دیکە دەنێردرێتە نزیک ئەستێرەیەک کە زاناکان دەڵێن، دەکرێت سەردەمانێک بەشێک بووبێت لە زەوی، بەو پێیەی لە دوو ماددەی ئاسن و نیکڵ دروستبووە.  لە ساڵی ٢٠٢٣ یشدا کەشتییەکی ئاسمانیی ناسا کە ساڵی رابردوو نێردرایە بۆشایی ئاسمان دەگەڕێتەوە بیابانی ئۆتا لە ئەمریکا؛ ئەو کەشتییە هەڵگری یەکەم نموونەی نەیزەکە کە مرۆڤ توانیبێتی لە بۆشایی ئاسمان دەستی بکەوێت. نموونەکە لە "بێنوو" وەرگیراوە کە نەیزەکێکی مەترسیدارە و زاناکانی بوارەکە دەڵێن، دەکرێت تاوەکو دوو سەدەی دیکە لە زەوی نزیکبێتەوە و لێیبدات.  تۆماس زۆربۆچن، یاریدەدەری سەرۆکی ناسا دەڵێت، "پرۆژەکانی پێشوو تەنیا نزیکبوونەوە لە یەک هەسارە یان دوو هەسارەیان ئامانج بوو، بەڵام ئەمەی ئەمجارە جیاوازە و مەبەست لێی نزیکبوونەوەیە لە نەیزەکەکان. قۆناخی دواتر ئەوەیە لە مێژووی سیستمی کۆمەڵەی خۆر تێبگەین. لێکۆڵینەوە لەسەر ئەم نەیزەک و ئەستێرانە سەرنجراکێشە بۆئەوەی بزانین کە ئایا ئەمانە سەرچاوەی نوێی وزە و رووناکیمان بۆ دەستەبەردەکەن یان نا. "  جگە لە ئەمریکا، وڵاتانی چین و رووسیا و ئیمارات ئامانجییانە تاوەکو چەند ساڵی داهاتوو کەشتیی ئاسمانی بنێرنە بۆشایی ئاسمان بۆئەوەی چاودێریی ئەستێرەکان و نەیزەکەکان بکەن.   نایابترینی ئەو کەشتییە ئاسمانییانە، کەشتیی ئاسمانیی دارتە کە دەتوانێت بۆ یەکەمجار توانای بەرگریی بۆشایی ئاسمانی مرۆڤ تاقیبکاتەوە.  کەشتیی ئاسمانیی لوسی پێشبینی دەکرێت لە ساڵی ٢٠٢٥ نزیکبێتەوە لە حەوت هەساری بچووکی سنووری موشتەری. پرۆژەی درێژخایەنی لوسی بەو پێیەی کە ١٢ ساڵ لە بۆشایی ئاسمانە درێژترین گەشت دەبێت و نزیکەی یەک ملیار دۆلاری تێدەچێت.