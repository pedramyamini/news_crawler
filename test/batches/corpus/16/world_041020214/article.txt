ژانگ شینشینگ، نابینایەکی دانیشتووی پەکینە؛ شەیدای ئەو جۆرە سینەمایەیە و هەموو حەفتەیەک بەهاوکاریی بەرنامەی دەنگی نەخشەی پەکین، خۆی دەگەیێنێتە سینەما.  ژانگ شینشینگ دەڵێت: "کاتێك کە بۆ یەکەمجار فیلمی سینەماییم لە سینەمای دەنگ بیست، لە پڕ هەستمکرد بیناییم بۆ گەڕاوەتەوە. بەجۆرێک شارەزایانی دەنگ باسی چیرۆکی فیلمەکان دەکەن کە هەست دەکەیت دیمەنەکان دەبینیت. هەموو شتێكت بە دەنگ بۆ دەگوازنەوە، گریان و پێکەنین و تەنانەت رەفتاری ورد و بچووکی ئەکتەرانی نێو فیلمەکە".  شینشینگ لە ٢٠ ساڵییەوە لە رووداوێكی هاتوچۆدا بینایی لەدەستداوە؛ بەڵام توانیویەتی هەرچۆنێك بێت فێری پیشەی فیزیۆتراپی، جەستەشێلان بێت. کارێكە ژیانی پێ دابین دەکات، بەڵام وەک خۆی دەڵێت، بێزاریشی بەدواوەیە.  ژانگ شینشینگ دەڵێت، "لەرێگەی گوێگرتن لە فیلمەکان زۆر شت فێر دەبم. پێشتر هەستم بە بێزاری و لاوازیی خۆم دەکرد، بەڵام ئەو سینەمایە گەشبین و بەهێزتری کردم".  لە ٢٠٠٥ وە ئەم سینەمایە دامەزراوە، زیاتر لە هەزار فیلمی سینەمایی بۆ سەرووی ٢٥ هەزار نابینا نمایشکردووە؛ رێکخەرانی هیوایان هەیە ئەم تەکنیکە هێندە بڵاوببێتەوە تاوەکو بتوانرێت خۆشی بگەیێنرێتە لای نزیکەی ١٢ ملیۆن نابینا و کەمبینای چین.