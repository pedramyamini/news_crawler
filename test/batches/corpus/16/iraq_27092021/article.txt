بە گوێرەی ئەنجامە بەراییەکەی کۆمیسیۆن، پارتی سۆسیال دیموکرات ٢٥.٧ % ی دەنگەکانی بەدەستهێناوە، پارتەکانی یەکێتیی کریستیان دیموکرات و یەکێتیی سۆسیال کریستیانیش کە هاوپەیمانن ٢٤.١ % ی دەنگەکان، پارتی سەوز ١٤.٨ %، پارتی دیموکراتیی ئازاد ١١.٥ % و پارتی ئەڵتەرناتیڤ بۆ ئەڵمانیاش ١٠.٣ % ی دەنگەکانیان بردووەتەوە.  - پارتی سۆسیال دیموکرات ٢٠٦ کورسی لە ٧٣٥ کورسییەکەی پەرلەمان بەدەستدەهێنێت.  - هاوپەیمانییەکەی یەکێتیی کریستیان دیموکرات و یەکێتیی سۆسیال کریستیان ١٩٦ کورسی.  - پارتی سەوزەکان ١١٨ کورسی.  - پارتی دیموکراتیی ئازاد ٩٢ کورسی.  - پارتی ئەڵتەرناتیڤ بۆ ئەڵمانیا ٨٣ کورسی.  - پارتی چەپەکانیش ٣٩ کورسی دەبەنەوە.  زنار شینۆ، پەیامنێری رووداو لە ئەڵمانیا رایگەیاند، تاوەکو ئێستا ئەوەی یەکلایی بووەتەوە ئەم بەربژێرە کوردانە توانیویانە دەنگی پێویست بەدەستبهێنن:  - قاسم تاهیر ساڵح، لەسەر لیستی پارتی سەوز [بەربژێری پەرلەمانی فیدراڵی ئەڵمانیا]  - جانان بایرام، لەسەر لیستی پارتی سەوز [بەربژێری پەرلەمانی فیدراڵی ئەڵمانیا]  - ژیان عومەر، پەرلەمانتاری پەرلەمانی هەرێمی بەرلین.  وەک لە ئەنجامەکەدا روونە، هیچ پارتێک بەتەنیا ناتوانێت حکومەت پێکبهێنێت و هەربۆیە حکومەتی داهاتوو هاوپەیمانی دەبێت.   رۆژی یەکشەممە ٢٦ - ٩ - ٢٠٢١ و دوای دەرکەوتنی ئەنجامەکە، هەریەکە لە ئولاف شوڵز، بەربژێری پارتی سۆسیال دیموکرات بۆ بوون بە راوێژکاری وڵات و ئارمین لاشێت، بەربژێری پارتەکانی یەکێتیی کریستیان دیموکرات و یەکێتیی سۆسیال کریستیان بۆ هەمان پۆست رایانگەیاند، هەوڵدەدەن پێکەوە حکومەتێکی هاوپەیمانی پێکبهێنن.   ئولاف شوڵز بە میدیای وڵاتەکەی راگەیاند، هەموو هەوڵێک دەدەن بۆئەوەی پێش کریسمس کارەکانی تایبەت بە پێکهێنانی حکومەت تەواوبکەن.   ئارمین لاشێتیش گوتی، بەدڵنیاییەوە ئەوە ئامانجی هاوپەیمانییەکەی ئەویش دەبێت.