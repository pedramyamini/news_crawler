رۆژی شەممە ٠٢ - ١٠ - ٢٠٢١ ئاریان خان و حەوت کەسی دیکە لە ئۆپەراسیۆنێکی گەڕان بەدوای ماددە هۆشبەرەکاندا لەسەر کەشتییەکی گرانبەها لە کەناراوەکانی مۆمبای لەلایەن پۆلیسەوە دەستگیرکران.  ئاریان خان تەمەنی ٢٣ ساڵە و کوڕی گەورەی شارۆخانە. شارۆخان تەمەنی ٥٥ ساڵە و یەکێکە لە ئەستێرە دیارەکانی بۆڵیوود و بە "پادشای بۆڵیوود" دەناسرێت.  شارۆخان ماوەی سێ دەیەیە لە بۆڵیوود کاری ئەکتەری دەکات و پاڵەوانێتیی ١٠٥ فیلمی کردووە و هەوادارێکی زۆری هەیە، بەجۆرێک تەنیا لە تویتەر ٤٢ ملیۆن فۆڵۆوەری هەیە. هاوکات خاوەنی تیمێکی کریکێتە کە لە پریمەرلیگی هیندستانی بۆ کریکێت یاری دەکات.  لە چەند ساڵی رابردوودا، ئەستێرەکانی بۆڵیوود لە چەند کەیسێکی کوشتن و ماددە هۆشبەرەکاندا تێوەگلاون و رووبەڕووی دادگە کراونەتەوە.  لە مانگی ئەیلوولی پارساڵدا ژمارەیەک لە ئەستێرە هەرە دیارەکانی بۆڵیوود لەبارەی کوژرانی ئەکتەری بەنێوبانگی هیندی "سوشانت سینگ راجپوت" رووبەڕووی دادگە کرانەوە کە دیارترینیان ریا چاکرابۆرتی بوو.