کۆبوونەوەی نوێنەری وڵاتان، لێدوانەکانی بەرپرسانی پۆڵەندا و بێلاڕووس، هیچیان نەبوونەتە وەڵامێک بۆ ئەو هەزاران کۆچبەرەی لە سنوورەکانی بێلاڕووس - پۆڵەندا گیریانخواردووە و دەیانەوێت بگەنە وڵاتانی ئەندام لە یەکێتیی ئەوروپا.  منداڵێکی کۆچبەر لە سنووری بێلاڕووس - پۆڵەندا باسی رەوشی سەختی خۆیان دەکات و دەڵێت، "بەخوا شەوان خەومان لێناکەوێت، لەبەر دووکەڵ و سەرما؛ بە دووکەس لە یەک کیسەی خەوداین".  حکومەتەکانی هەرێمی کوردستان و عێراق، هەروەها نوێنەری نەتەوە یەکگرتووەکان لە بێلاڕووس دەڵێن، هاوکاریی ئەو کەسانە دەکەن کە دەیانەوێت بگەڕێنەوە، بەڵام تاوەکو ئێستا زۆربەی کۆچبەرەکان دەڵێن، ناگەڕێنەوە.  ئەوان دەڵێن، مەبەستیانە بچنە ئەڵمانیا یان وڵاتێکی دیکەی رۆژئاوای ئەوروپا و لەوێ دەست بە ژیانێکی دیکە بکەن.   هاونیشتمانییەکی خاوەن پێداویستیی تایبەت دەڵێت، "بارودۆخمان زۆر خراپە، من وەکو گەنجێک ٣٢ ساڵ تەمەنمە، بەڵام ١٦ ساڵە خاوەن پێداویستیی تایبەتم، ٣٢ ساڵە خۆشیم نەدیوە و بە قەرزیش هاتوومەتە ئێرە".  بوونی ئەو ژمارە زۆرەی کۆچبەر لە کاتێکدایە هەندێکجار پلەی گەرما دەچێتە ٣ پلەی سیلیزی ژێر سفر.   ئەو سەرما زۆرە و نەبوونی پێداویستیی خۆگەرمکردنەوە بووەتە هۆی نەخۆشکەوتنی ژمارەیەکی زۆر هاونیشتمانی.   هاونیشتمانییەکی خەڵکی جزیری باکووری کوردستانە، بە دیار خوشکێکیەوە لە یەکێک لە نەخۆشخانەکانی بێلاڕووس دانیشتووە کە بەهۆی سەرماوە نەخۆش کەوتووە، وەک خۆی دەڵێت، خێزانەکەیان حەوت کەسن و پێنج کەسەکەی دیکەیان لە سنوورن.  هاونیشتمانییەکە دەڵێت، "ئێمە چووینە سەر سنوور و دەمانویست بچینە ئەوروپا..... خواردن و ئاو بۆ کۆچبەران پێویستە، ئەوە مانگێکە خواردن و ئاو نییە؛ نەهامەتی زۆر دەبینین".  کۆچبەرەکان بەو ئومێدەوە شەوان رۆژ دەکەنەوە کە هەواڵێکی خۆشیان پێبگات و سنووری وڵاتانی یەکێتیی ئەوروپایان بۆ بکرێتەوە، بەڵام پۆڵەندا رۆژانە سەربازەکانی زیاتر دەکات و ئێستا ١٥ هەزار سەربازی لە سنوورەکەدان.  ئاماری جۆربەجۆر لەبارەی کۆچبەرانەوە بڵاودەکرێنەوە. بە گوێرەی دەزگای لووتکە بۆ کاروباری ئاوارە و پەنابەران، تەنیا لە ساڵی ٢٠٢١ دا ٢٥ هەزار کەس لە هەرێمی کوردستانەوە کۆچیان بۆ دەرەوە کردووە و نزیکەی ٤ هەزار کەسیش رێگەی بێلاڕووسیان بۆ گەیشتن بە وڵاتانی رۆژئاوای ئەوروپا بەکارهێناوە.