رۆژی سێشەممە ٢٨ - ٠٩ - ٢٠٢١ ژمارەیەک ژەنەراڵی پلە باڵای ئەمریکا لەگەڵ ئەندامانی ئەنجوومەنی پیران کۆبوونەوە. بەگوێرەی میدیای ئەمریکا، ژەنەراڵەکان بە ئەندامانی ئەنجوومەنەکەیان راگەیاندووە، گفتوگۆکانی ئەمریکا لەگەڵ بەرپرسانی تاجیکستان، ئۆزبەکستان و کیرگزستان گەیشتوونەتە ئاستێکی باڵا بۆ بەکارهێنانی چەند بنکەیەکی سەربازی لەو وڵاتانە و هەندێک لەو بنکانەش هێزی رووسیایان تێدایە و لەلایەن سوپای ئەو وڵاتەشەوە بەڕێوەدەبرێن.  هەمان رۆژ، لۆید ئۆستن، وەزیری بەرگریی ئەمریکا رایگەیاند، ڤلادیمێر پووتین، سەرۆکی رووسیا پێشنیازی بۆ ئەمریکا کردووە کە بنکەی سەربازیی رووسیا لە ئاسیای ناوەڕاست بەکاربهێنن بۆ ئۆپەراسیۆنی دژە تیرۆر. ئۆستن رایگەیاند، ئەمریکا داوای لە رووسیا کردووە، '' روونکردنەوە '' ی زیاتر لەوبارەوە بدات.  ئەو سیناتۆرانەی کە لە دانیشتنە نهێنییەکەدا بەشداربوون ئەوەیان ئاشکراکردووە، جەنەراڵ مارک میلی، سوپاسالاری ئەمریکا باسی لە هەندێک گفتوگۆی خۆی لەگەڵ ڤالەری گێراسیمۆڤ، هاوتا رووسییەکەی کردووە.  ئاشکرابوونی گفتوگۆکانی ئەمریکا لەگەڵ ئەو وڵاتانە لە کاتێکدایە، نیگەرانییەکانی بەرپرسانی ئەمریکا لەبارەی رەوشی ئەفغانستان زیاتر دەبن؛ بەرپرسانی ئەمریکا ترسی ئەوەیان هەیە جارێکی دیکە ئەو وڵاتە ببێتەوە شوێنێکی ئارام بۆ گرووپە پەڕگیرەکان.  رۆژی چوارشەممە ٢٩ - ٠٩ - ٢٠٢١ و لە دانیشتنێکی کۆنگرێسدا جەنەراڵ مارک میلی گوتی، لە ماوەی شەش مانگ بۆ سێ ساڵدا رێکخراوی قاعیدە دەتوانێت جارێکی دیکە خۆی لە ئەفغانستان رێکبخاتەوە و ئەو وڵاتە بۆ جموجۆڵەکانی خۆی بەکاربهێنێتەوە.  رۆژی پێنجشەممە ٣٠ - ٠٩ - ٢٠٢١ یش دیپلۆماتانی ئەمریکا و رووسیا لە جنێڤ لە کۆبوونەوەیەکی داخراودا گەڕێکی دیکەی گفتوگۆی ستراتیژییان ئەنجامدا بۆ قسەکردن لەبارەی کێبڕکێی چەک و پرسی بەرگری و ناکۆکییەکانی نێوانیان.  ویندی شارمن، جێگری وەزیری دەرەوەی ئەمریکا و سێرگی ریابکۆڤ، جێگری وەزیری دەرەوەی رووسیا سەرۆکایەتیی شاندەکانیان لە کۆبوونەوەکەی جنێڤدا کرد.  لە راگەیێندراوێکدا لەبارەی گفتۆگۆکە، وەزارەتی دەرەوەی ئەمریکا رۆژی پێنجشەممە ٣٠ - ٠٩ - ٢٠٢١ رایگەیاند، "هەردوولا رێککەوتوون لەسەر پێکهێنانی دوو دەستە ' لە پسپۆڕانی رووسی و ئەمریکی، دەستەی یەکەم کار لەسەر "کۆنترۆڵکردنی پەرەپێدانی چەک" و دەستەی دووەمیش کار لەسەر "پەرەپێدانی توانا و چالاکییە ستراتیژییەکان" دەکات.