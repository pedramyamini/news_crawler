رۆژی سێشەممە ٩ - ١١ - ٢٠٢١ هۆرست سیهۆفەر، وەزیری نێوخۆی کاربەڕێکەری ئەڵمانیا بە رۆژنامەی بیڵد - ی ئەڵمانی راگەیاند "پۆڵەندا یان ئەڵمانیا ناتوانن بە تەنیا ئەمە چارەسەر بکەن" و داوای لە یەکێتیی ئەوروپا کرد لەگەڵیان بێت بۆ چارەسەرکردنی ئەم پرسە.  هۆرس سیهۆفەر گوتی کە دەبێت یارمەتی پۆڵەندا بدەن لە بەهێزکردنی سنووری دەرەوەیدا و "ئەمەش لە راستیدا ئەرکی کۆمیسیۆنی یەکێتیی ئەوروپایە و داوایان لێدەکەم شتێک بکەن".   ئەم داوایەی وەزیری نێوخۆی کاربەڕێکەری ئەڵمانیا دوای ئەوە هات کە پۆڵەندا رایگەیاند رێگریان لە هەوڵێکی پەڕینەوەی سەدان کۆچبەری نایاسایی کردووە کە ویستوویانە لە بیلارووس بپەڕنەوە نێو پۆڵەندا.   هاوکات وارسۆ هۆشداریشی دا کە نەک هەر ئەم سەتان کۆچبەرە، بەڵکو هەزارانی دیکەش بەڕێوەن و راشیگەیاند کە لێشاوی داهاتووی کۆچبەران تووندتر دەبێت.   سیهۆفەر رایگەیاند کە ئەو پاڵپشتی بڕیاری پۆڵەندا دەکات لە دروستکردنی دیوار لەسەر سنوورەکەی و گوتیشی کە ئەوان ناتوانن رەخنەیان لێبگرن لەسەر پاراستنی سنووری دەرەوەی یەکێتیی ئەوروپا. هاوکات، گوتی کە ئەم پاراستنەی سنوورەش دەبێت نەک لە رێگەی چەکدارییەوە بێت، بەڵکو "لە رێگەی بەردەستەکانی دیکەوە بێت".  رۆژی دووشەممە ٨ - ١١ - ٢٠٢١ ئورسولا ڤۆندەرلاین، سەرۆکی کۆمیسیۆنی یەکێتیی ئەوروپا داوای لە ئەندامانی یەکێتییەکە کرد بۆ ئەوەی سزای نوێ بەسەر بیلارووسدا بسەپێنن لەسەر لێشاوی کۆچبەراندا. گوتیشی کە بەکارهێنانی کۆچبەران بۆ مەبەستی سیاسی "قبوڵکراو نییە".   ڤۆندەرلاین راشیگەیاند کە یەکێتیی ئەوروپا بیر لەوەش دەکاتەوە بۆ ئەوەی سزای هێڵە ئاسمانییەکانی "وڵاتی سێیەمیش" بدات کە کۆچبەران بەرەو بێلارووس دەگوازنەوە.  ژمارەیەکی زۆر لەو کۆچبەرانەی کە لە بێلارووسەوە دەچنە پۆڵەندا لەوێوە روو لە ئەڵمانیا دەکەن، بەجۆرێک تەنیا لە مانگی ئۆکتۆبەردا، بەگوێرەی بەرپرسانی ئەڵمانیا نزیکەی ٥ هەزار کۆچبەر رووی تێکردوون.   بۆ چارەسەرکردنی ئەم پرسەش، ئەڵمانیا دەستیکردووە بە تۆکمەکردنی سنوورەکانی و ژمارەی پاسەوانانی سنووری زیادکردووە. هاوکات ئامادەیی خۆشی نیشانداوە بۆ ئەوەی هاوکاری پۆڵەندا بکات لە ناردنی پاسەوانی سنوور بۆ سەر سنوورەی پۆڵەندا.   رۆژی دووشەممە ٨ - ١١ - ٢٠٢١ سەتان کۆچبەر بە لێشاو لە بێلاڕووسەوە چوونە سەر سنووری پۆڵەندا و هەوڵی بڕینی سنووریان دا، بەڵام پۆڵەندا بە بڵاوەپێکردنی زیاتر لە ١٢ هەزار سەرباز رێگری لە لێشاوەکە کرد.   دوای ئەوەش کاردانەوەی نێودەوڵەتیی لێکەوتەوە؛ هەر رۆژی دووشەممە ناتۆ سەرکۆنەی بێلاڕووسی کرد بەوەی دۆسێی کۆچبەرانی بە سیاسی کردووە. لای خۆشیەوە ویلایەتە یەکگرتووەکانی ئەمریکا داوای لە بێلاڕووس و سەرۆکەکەی کرد لێشاوی کۆچبەران لەسەر سنووری پۆڵەندا وەکو کارتی گوشار بەکارنەهێنن و لۆمەی ئەلێکساندەر لۆکاشینکۆی سەرۆکی وڵاتەکەی کرد بەوەی دۆخی "هەستیاری کۆچبەران" دەقۆزێتەوە.   هاوکات هەر رۆژی دووشەممە ٠٨ - ١١ - ٢٠٢١ ستێفان دوژاریک، گوتەبێژی نەتەوە یەکگرتووەکان لە کۆنگرەیەکی رۆژنامەڤانیدا وەڵامی چەند پرسیارێکی رووداوی لەبارەی کاردانەوەی نەتەوە یەکگرتووەکان لەسەر دۆخی کۆچبەران لەسەر سنووری نێوان بێلاڕووس و پۆڵەندا دایەوە و گوتی: "نابێت مرۆڤ وەکو کارتی سیاسی بەکاربێت، بەتایبەتی کاتێک ئێمە باسی خەڵکێک دەکەین، کە بێهێزن و لە مەترسیدان".  لەلایەکی دیکەوە، ماریا زاخارۆڤا، گوتەبێژی وەزارەتی دەرەوەی رووسیا رەخنەی تووندی لە پۆڵەندا گرت و گوتی، لە بری رەخنەگرتن لە بێلاڕووس سەبارەت بە کۆچبەرە عێراقییەکانی سەر سنوورەکەی، باشتر وایە ئەو وڵاتە رۆڵی خۆی وەبیربهێنێتەوە لە بەشداریکردن لە ئۆپەراسیۆنە سەربازییەکەی ساڵی ٢٠٠٣ دژ بە حکومەتی ئەو کاتەی عێراق.   ئەوە لەکاتێکدایە کە وڵاتانی یەکێتیی ئەوروپا، سەرۆکی بێلاڕووس بەوە تۆمەتبار دەکەن ئاسانکاریی بۆ کۆچبەران بەتایبەتیی کۆچبەرانی رۆژهەڵاتی نێوەڕاست دەکات لە رێگەی پۆڵەنداوە بچنە نێو وڵاتانی ئەوروپا، ئەوەش وەک تۆڵەیەک لە بەرامبەر سزاکانی برۆکسل بۆ سەر ئەو وڵاتە.