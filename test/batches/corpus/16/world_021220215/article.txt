ئەنتۆنی فاوچی، راوێژکاری تەندروستیی سەرۆکی ئەمریکا رایگەیاند، "دەزگای تەندروستیی کالیفۆرنیا و شاری سانفرانسیسکۆ و دەزگای کۆنترۆڵکردنی نەخۆشییەکان پشتڕاستیان کردەوە کەسێکی تووشبوو بە کۆڤید - ١٩ لە کالیفۆرنیا، هەڵگری جۆری ئۆمیکرۆنە".  لە ٢٩ - ١١ - ٢٠٢١ ئەمریکا قەدەخەی هاتنی گەشتیارانی لە ئەفریقای باشوور و حەوت وڵاتی دیکەوە سەپاند، بەڵام ئەو کەسەی کە هەڵگری ئۆمیکرۆنە لە ٢٢ - ١١ - ٢٠٢١ گەڕاوەتەوە ئەمریکا.  جۆ بایدن، سەرۆکی ئەمریکا رایگەیاندووە، "هەفتە بە هەفتە تەماشا دەکەین بۆئەوەی بزانین چیمان پێویستە و دۆخەکە لە کوێدایە. لە دوو هەفتەی داهاتوودا زانیاریی زۆر زیاترمان دەستدەکەوێت لەسەر ئەوەی ئەم ڤایرۆسە تاچەند کوشندەیە، چۆن بڵاودەبێتەوە و ئەوەی کە هەمانە تاچەند دەتوانێت کۆنترۆڵی بکات و هتد. "  ئەمریکا ٢٤ ەم وڵاتە کە ئۆمیکرۆنی پێگەیشتووە، گەیشتنی ئۆمیکرۆن کاریگەریی راستەوخۆی لەسەر بازاڕ و کەرتی گواستنەوەی ئەمریکا کردووە.  پێشتریش ئەمریکا خۆی ئامادە کردبوو نەک بۆئەوەی کە ئایا ڤایرۆسی کۆرۆنای جۆری ئۆمیکرۆن دەگاتە ئەمریکا یان نا، بەڵکو بۆ ئەوەی کەی دەگاتە ئەمریکا. دوای راگەیاندنی یەکەم کەیسی ڤایرۆسی کۆرۆنای جۆری ئۆمیکرۆن، کۆشکی سپی ئامادەکاری دەکات بۆئەوەی کە رەنگە پێویست بێت کار لەسەر دروستکردنی ڤاکسینێکی نوێ بۆ رووبەڕووبوونەوەی ئۆمیکرۆن بکەن.