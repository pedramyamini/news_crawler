لە ئەڵمانیا بڕیاردراوە هەر کەسێک دوو ژەمی ڤاکسینی وەرنەگرتبێت یان لە شەش مانگی رابردوودا تووشی کۆرۆنا نەبووبێت و چاک نەبووبێتەوە، بۆی نییە سەردانی شوێنە گشتییەکانی وەکو مۆڵ، چێشتخانە و هۆڵە گشتییەکان بکات. ئەم روێوشوێنە نوێیانە لە ئەڵمانیا بە " ٢ جی" ناوبانگی دەرکردووە.  ئۆرس مالی، کڕیار دەڵێت، "رێوشوێنی ٢ جی، بە رای من رێوشوێنێکی گونجاوە، لەبەرئەوەی تەنیا رێگەیە بۆ کۆنترۆڵکردنی پەتاکە". کڕیارێکی دیکەش بەناوی ساندرا کروول ئاماژەی بەوە کرد، "پێموایە زۆر باشە و پێشوازیی لێدەکەم. ئەمە نەبووەتە هۆکاری دروستبوونی قەرەباڵخی و پێنج خولەکیش لە سەرەدا بووەستی دنیا خراپ نابێت".  لانیکەم ٦٩ % ی خەڵکی ئەڵمانیا لە دژی ڤایرۆسی کۆرۆنا ڤاکسینیان وەرگرتووە، ئەم رێژەیە زۆر کەمترە لە ئامانجی حکومەتی ئەڵمانیا کە مەبەستییەتی ٧٥ % ی خەڵک دژی ڤایرۆسی کۆرۆنا ڤاکسین وەربگرن.  کەمیی وەرگرتنی ڤاکسین لەلایەن هەندێک لە شرۆڤەکارانەوە بۆ تەشەنەکردنی جۆری ئۆمیکرۆنی ڤایرۆسی کۆرۆنا دەگەڕێندرێتەوە. هەروەها دووکانداران، فرۆشگە و مۆڵەکان لە ئەڵمانیا نیگەرانن رێوشوێنە نوێیەکان ببنە هۆکاری کەمبوونەوەی کڕیار.  جۆرج هارینگرێرد، بەڕێوەبەری مۆڵی ئەوروپا لە هامبۆرگ ئاماژە بەوە دەکات، "کار و کەسابەت بەهۆی رێوشوێنێکی دیکە کەمێک ئەستەم بووە. ٢ جی برێکە. پێموایە بەراورد بە دوو ساڵی رابردوو، ئێمە ئەمساڵ تەنیا نیو هێندە سەردانکەرمان دەبێت".  بەپێی ئامارە فەرمییەکانی حکومەتی ئەڵمانیا، خێرایی تەشەنەکردنی جۆری نوێی ڤایرۆسی کۆرۆنا کۆنترڵکراوە و جێگیرە، بەڵام ژمارەی تووشبووان لە ئاستێکی بەرزدایە.  دوایین ئامارەکانی سەنتەری کۆنترۆڵکردنی نەخۆشییەکانی ئەڵمانیا ئاماژە بەوە دەدەن کە ژمارەی تووشبووان بە ڤایرۆسی کۆرۆنا لەو وڵاتە گەیشتووەتە سەرووی ٦٤ هەزار کەس لە رۆژێکدا.