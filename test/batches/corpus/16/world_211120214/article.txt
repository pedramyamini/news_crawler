کۆچبەران لە سەرەتای ساڵەوە ٣٧ هەزار هەوڵی پەڕینەوەیان داوە، ژمارەیەکیان سەرکەوتوو بوون؛ بەڵام سنوورەکانیش تاوەکو دێت تووندوتۆڵتر دەکرێنەوە. حکومەتی پۆڵەندا تەنانەت رەتیدەکاتەوە رێڕەوێکی مرۆیی بەنێو وڵاتەکەیاندا بۆ کۆچبەران بکاتەوە.  لوکاس جاسینا، گوتەبێژی وەزارەتی دەرەوەی پۆڵەندا رایگەیاندووە، "هیچ پلانێك نییە بۆ کردنەوەی رێڕەوێکی مرۆیی بەنێو پۆڵەندادا؛ بەڵام رێگەی دیکەی گواستنەوەی خەڵک لە بێلاڕووسەوە بۆ ئەڵمانیا هەن، بۆ نموونە لە رێگەی کۆریدۆرێکی ئاسمانییەوە؛  هەموو پرسێک پێویستی بە هاوئاهەنگی لەگەڵ بەرپرسانی پۆڵەندا نییە، بەڵام جێگەی خۆیەتی لە بابەتی پێشێلکارییەکانی سەر سنوور، هاوئاهەنگی لەگەڵ بەرپرسانی پۆڵەندی هەبێت".  کۆتایی هەفتەی رابردوو هێوربوونەوەیەک لە دۆخی سنوور دەرکەوت، کاتێک سەربازانی بێلاڕووس دەرکەوتن و کۆچبەرانیان لە سنووری پۆڵەندا دوورخستنەوە، بەڵام رۆژی شەممە وەزیری بەرگریی پۆڵەندا رایگەیاند، بێلاڕووس تاکتیکێکی نوێ بۆ گوشارخستنە سەر سنوورەکانی وڵاتەکەی بەکاردەهێنێت؛ ئەویش ئەوەیە کە کۆچبەران بەسەر گرووپی بچووک بچووک دابەشدەکات و دەیاننێرێتە خاڵی جیاجیای سنوور.  سەرۆکی بێلاڕووسیش ئەو تۆمەتانە رەتدەکاتەوە و پۆڵەنداش بە پێشێلکردنی سەروەریی وڵاتەکەی تۆمەتبار دەکات.  ئەلێکساندەر لوکاشێنکۆ، سەرۆکی بێلاڕووس دەڵێت، "بۆچی بە قووڵیی ١٠٠ مەتر ئاوت رشاندە نێو خاکمان کە لەگەڵ ماددەی کیمیایی ژەهراوی تێکەڵ کرابوو؟ ئەمە پێشێلکردنی سنووری وڵاتێکە. من کە وەکو پاسەوانێک کە لەسەر سنوور خزمەتم کردووە، پێت دەڵێم کە ئەوە پێشێلکردنی سنووری دەوڵەتێکە. ئێوە بۆمبی رووناکیتان فڕێدایە نێو خاکی ئێمە. باشە، بۆچی هەواڵ لەبارەی کاری خێرخوازی و هاوسۆزیی خەڵکەکانمان بۆ ئەو کۆچبەرانە بڵاوناکەنەوە؟ "  کۆچبەرەکان مەبەستیانە بە پۆڵەندادا تێپەڕبن و بچنە ئەڵمانیا.  لە ساڵی ٢٠١٥ دا ١.٣ ملیۆن کۆچبەر لە وڵاتانی ئەوروپادا داوای مافی مانەوەیان کرد؛ ٤٤٢ هەزار داواکاری لە ئەڵمانیا، ٧١ هەزار داواکاری لە فەرەنسا و ٣٩ هەزاریش لە بەریتانیا.  ساڵی رابردوو بەهۆی کۆرۆناوە ژمارەکە دابەزی، بەڵام لە ساڵی ٢٠٢١ جارێکی دیکە ژمارەی ئەو کەسانە زیادیکردووە کە دەچنە وڵاتانی رۆژئاوای ئەوروپا و داوای مافی مانەوە دەکەن.