ئەمڕۆ دووشەممە ١٥ - ١١ - ٢٠٢١ وەزارەتی ناوخۆی پۆڵەندا لە راگەیێندراوێکدا ئاماژە بە دروستکردنی دیوارێک دەدات بۆ رێگریکردنی کۆچبەران بۆ بەزاندنی سنوورەکانیان و دەڵێت، لە ١٥ - ١٢ - ٢٠٢١ گرێبەستی دروستکردنی دیوارەکە واژۆ دەکەن و دواتر بەشێوەی ٢٤ کاژێر لە رۆژدا کاری لەسەر دەکەن.  ماریوز کامینسکی، وەزیری ناوخۆی پۆڵەندا لەو بارەوە گوتی، ئەو کارەی کە دەیکەن بە تەواوی ستراتیژییە و رێگەیەک بۆ پاراستنی ئاسایشی نەتەوە و هاووڵاتییەکانیان.  مانگی رابردوو پەرلەمانی وڵاتەکە رەزامەندیی دەربڕیوە بۆ دروستکردنی ئەو دیوارە.  ماوەی نزیکەی سێ مانگە کۆچبەران لە رێگەی بێلاڕووسەوە هەوڵدەدەن بچنە پۆڵەندا و لەوێشەوە بۆ وڵاتانی دیکەی یەکێتیی ئەوروپا.  پۆڵەندا هەزاران سەربازی ناردووەتە سەر سنوور و بە تەلبەند رێگری لە کۆچبەران دەکات، بەڵام لە دوایین هەنگاو و چارەسەردا بۆ ئەو دۆخە، پۆڵەندا دەیەوێت دیوارێک دروستبکات.  نزیکەی سێ بۆ چوار هەزار کۆچبەر کە بەشێکی زۆریان کوردن لەسەر سنووری بێلاڕووس - پۆڵەندا گیریان خواردووە. یەکێتیی ئەوروپا پاڵپشتی لە دراوسێکانی بێلاڕووس، واتە پۆڵەندا، لاتڤیا و لیتوانیا دەکات بۆ رێگریکردن لە لێشاوی کۆچبەران.  هەروەها یەکێتیی ئەوروپا ئەلێکساندەر لوکاشێنکۆ، سەرۆکی بێلاڕووس بە هاندان و ئاسانکاری بۆ کۆچبەران تۆمەتبار دەکات، لە بەرامبەریشدا سەرۆکی بێلاڕووس دەڵێت، کار و سیاسەتەکانی بەشێک لە وڵاتانی رۆژئاوا بوونەتە هۆی تێکچوونی دۆخی رۆژهەڵاتی نێوەڕاست و کۆچی بە لێشاوی خەڵکی ئەو وڵاتانە.