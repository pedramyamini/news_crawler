مەسعود قەرەخانی، ئەندامی پەرلەمانی نەرویج لە پارتی سۆشیال دیموکراتی کرێکار رۆژی پێنجشەممە بە کۆی دەنگی پەرلەمانتاران وەکو سەرۆکی پەرلەمان هەڵبژێردرا.  قەرەخانی لە ساڵی ٢٠١٧ ـەوە ئەندامی پەرلەمانە و جێگەی ئاوا کریستین هانسن، سەرۆکی پێشووی پەرلەمانی نەرویجی گرتەوە، کە چەند رۆژێک لەمەوبەر لەژێر گوشاری رای گشتی بە گومانی بەکارهێنانی شوقەیەکی پەرلەمان بەشێوەی نایاسایی لە ئۆسلۆ ناچارکرا دەستلەکاربکێشێتەوە.  ئەو سیاسەتڤانە بەشی تیشکی تەواوکردووە و پێش ئەوەی ببێتە پەرلەمانتار، لە بەشی تیشکی نەخۆشخانەکان کاری کردووە. ئەو ساڵی ١٩٨٢ لە تاران لەدایکبووە و ساڵی ١٩٨٧ کۆچی کردووە بۆ نەرویج و لەوێ وڵاتینامەی نەرویجی پێدراوە.  باوکی سەرۆکی پەرلەمانی نەرویج لە لێدوانەکەیدا بۆ تۆڕی میدیایی رووداو لەبارەی ئەوەی لە زۆربەی شوێنەکان وەک خەڵکی پیرانشاری رۆژهەڵاتی کوردستان ناسراون؛ بێ ئاماژەدان بەشوێنی نیشتەجێبوونی پێشوویان یان تەنانەت ئەوەی کە سەر بە چ نەتەوەیەکن؛ تەنیا جەختی لەوە کردەوە کە "لەدایکبووی گەڕەکی ئەمیرییەی تارانن".  مەسعود قەرەخانی دوای هەڵبژاردنی وەکو سەرۆکی پەرلەمانی نەرویج لە پەیامێکدا لە فەیسبووک ستایشی دیموکراسی لەو وڵاتەی کرد کە رێگەیداوە کەسێکی پەنابەر ببێتە سەرۆکی پەرلەمان.  قەرەخانی دەشڵێت، لەگەڵ دایک و باوکی دوای شۆڕشێکی "ناسەرکەوتوو و شەڕ" ئێرانیان جێهێشتووە، دوای گەشتێکی دوور و درێژ بێ ئەوەی یەک دۆلاریان لە گیرفاندا بێت، خۆیان گەیاندووەتە نەرویج. قەرەخانی دەڵێت، دایک و باوکی سەرەتا بە کۆکردنەوەی شیلک دەستیان بەکارکردووە و ئێستا دایکی ئەزموونی ٢٥ ساڵ مامۆستایەتی هەیە و باوکیشی بەرپرسێکی شارەوانییە.