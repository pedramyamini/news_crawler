کێشەی کۆچبەرانی کالێ ئاڵۆزی خستووەتە پەیوەندییەکانی پاریس و لەندەن. یەکدی بە هۆکاری دروستبوونی قەیرانی کۆچبەران لە نۆکەندی ئینگلیز تۆمەتبار دەکەن.  ئیمەجن هاردمان، ئەندامی رێکخراوێکی مرۆیی کالێ دەڵێت، "سیاسەتی رەتکردنەوەی کۆچبەرانمان بینی و بینیشمان چۆن هەوڵدرا کۆچبەران لە کالێ نەمێننەوە و چۆن دووردەخرانەوە، بەڵام لە راستیدا خەڵک هەر وازناهێنێت و هەر دەیەوێت بچێت بۆ بەریتانیا، دەبێت ئێمە وەک گەلی بەریتانیا شانازی بەوە بکەین کە هێشتا خەڵک دەیەوێت بچێت بۆ بەریتانیا و هێشتا بە شوێنێکی ئارام و باش بۆ ژیانی خۆیان دەبینن".  مۆبایلی زیرەک بۆ سەرجەم کۆچبەرانی کالێ، هێندەی خۆراک گرنگە بۆیان، بە هاوبەشی بارگاوییان دەکەن و زانیاری لەبارەی گەشتەکانیان کۆدەکەنەوە.  کۆچبەرێك لەبارەی چۆنێتیی رۆشتنیان دەڵێت، "هەندێک کەس هەن بەرپرسی ئەو کارەن. پشکنینی رێگەکان دەکەن لەوەی کە پۆلیس نەبێت. ئەو کەسانە هەموو شتێك رێکدەخەن لە بەلەم و ماتۆڕی سەر بەلەم و شتەکانی دیکە. تاوەکو ئەو دەمەی بە بەلەمەکەدا سەردەکەوین و بەرەو بەریتانیا دەڕۆین".  زانیارییە ناوخۆییەکانی فەرەنسا باس لە بوونی دوو هەزار کۆچبەر لە کالێ دەکەن کە کوردی باشووری کوردستان بەشێکی بەرچاویان پێکدەهێنن و کۆچبەری ئەفغانیشیان تێدایە.  کۆچبەری ئەفغانی دەڵێت، "مەترسیدارە بەڵێ، ئەگەری هەیە لە ٩٩ % لە دەریادا بمرین، بەڵام رێگەی دیکەمان نییە. دوێنێ شەو هەوڵمدا لە دەریاکە بدەم، بەڵام پۆلیسی فەرەنسا بە چەقۆ بەلەمەکەی دڕاندین".  عادل کۆچبەرێکی کوردی باشووری کوردستانە بە هاوژین و چوار منداڵەوە چاوەڕێی دەرچوونە، ئەو دەڵێت، "بەڵێ من لە ١٠٠ % دەترسم. سەرەتاش پێمگوتی هەر جارێك کە دەریا دەبینم مەرگ دێتە بەرچاوم، بەڵام ئەوە تاکەرێگەی دەربازبوونە".