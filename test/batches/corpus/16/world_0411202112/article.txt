ئۆدا تاربی، گوتەبێژی "سوپای ئازادیی ئۆرۆمۆ" لە تویتێكدا دەڵێت، "ئەمڕۆ، ١١٦٥ کەس لە ئەندامانی هێزە تایبەتەکانی ئۆرۆمیا پەیوەندییان بە سوپای ئازادیی ئۆرۆمۆوە کرد. ٤٠٠ کەس لەوان لە دەرەوەی لاگا تافۆ پەیوەندییان بە هێزەکانمانەوە کرد. هێزەکانمان لە هەموو بەرەیەکەوە پێشڕەوی دەکەن. نزیکین لەوەی کۆتایی بەم دیکتاتۆریەتە خۆسەپێنە بهێنین".   "سوپای ئازادیی ئۆرۆمۆ" گرووپێکی چەکداریی "ئۆرۆمیا"یە؛ ئۆرۆمیا گەورەترین هەرێمی ئەسیوپیایە لە رووی ژمارەی دانیشتووانەوە. لاگا تافۆش ناوچەیەکە لە باکووری رۆژهەڵاتی ئەدیس ئەبابا.   هاوکات حکومەتیش هەوڵەکانی چڕکردوونەتەوە بە مەبەستی پاراستنی پایتەخت و رووبەڕووبوونەوەی هێزە نەیارەکانی. ئەمڕۆ پێنجشەممە ٤ - ١١ - ٢٠٢١ ئەنجوومەنی نوێنەرانی ئەسیوپیا کۆبووەوە و بڕیاری راگەیاندنی "باری نائاسایی"، کە لەلایەن حکومەتەوە راگەیێندرابوو، پەسندکرد.   پەسندکردنی ئەو بڕیارەش لەلایەن ئەنجوومەنی نوێنەرانەوە واتای ئەوەیە ئیدی باری نائاسایی لەو وڵاتە راگەیێندرا. لەسەر بنچینەی ئەو بارە نائاساییە، ئەو کەسانەی کە تەمەنیان ١٨ ساڵ زیاترە دەبێت بچنە نێو هێزەکانی وڵاتەوە و رووبەڕووی هێزە نەیارەکانیان لە گرووپە چەکدارەکان ببنەوە؛ هەروەها بارە نائاساییەکە رێگە دەدات بە حکومەت رێگەکان دابخات، هێڵەکانی پەیوەندی بووەستێنێت و هەڵمەتێکی دەستگیرکردنی ئەو کەسانە دەستپێبکات کە وەک "تیرۆریست" دەیانناسێنێ.   ماوەی چەند هەفتەیەکە هاوئاهەنگییەکی لەنێوان ئەو گرووپە چەکدارە و "هێزەکانی بەرگریی تیگرای" دروستبووە و پێکەوە رووبەڕووی هێزەکانی سەر بە حکومەت دەبنەوە و هێرشی بەرفراوانیان دەستپێکردووە.   لەلایەکی دیکەوە، بەرپرسانی رۆژئاوا و وڵاتانی ئەفریقا هەوڵەکانیان بە مەبەستی وەستاندنی شەڕەکە چڕکردووەتەوە. جێفری فێڵتمان، نێردەی تایبەتی ئەمریکا بۆ ئەو ناوچەیەی ئەفریقا کە بە "قۆچی ئەفریقا" یان "نیمچە دوورگەی سۆماڵی" ناسراوە، گەیشتوەتە ئەدیس ئەبابا و داوا دەکات زوو شەڕ بوەستێندرێت و دانوستاندنەکانی تایبەت بە راگەیاندنی ئاگربەست دەستیان پێبکرێت.   هاوکات موسا محەممەد، سەرۆکی کۆمیسیۆنی یەکێتیی ئەفریقا رایگەیاند، لەبارەی ئەو بابەتە لەگەڵ جێفری فێڵتمان قسەی کردووە. سەرۆکی کینیاش گوتی، دەبێت لایەنە شەڕکەرەکان چەکەکانیان دابنێن و یارمەتیدەر بن بۆئەوەی پڕۆسەی ئاشتی دەستپێبکات.   ئەم قەیرانەی ئەسیوپیا ساڵێک لەمەوبەر دەستیپێکرد، ئەوەش کاتێک ئابی ئەحمەد، سەرۆکوەزیرانی ئەسیوپیا فەرمانی بە سوپای وڵاتەکەی کرد هێرشبکاتە سەر هەرێمی تیگرای لە باکووری وڵاتەکەی بە مەبەستی رووبەڕووبوونەوەی هێزەکانی ئەو هەرێمە. سەرەتا سوپای لە هێرشەکەدا سەرکەوتو بوو، بەڵام دواتر "هێزەکانی بەرگریی تیگرای" هێرشی پێچەوانەیان دەستپێکرد و توانیان بەشی زۆری هەرێمەکەیان کۆنتڕۆڵبکەنەوە.