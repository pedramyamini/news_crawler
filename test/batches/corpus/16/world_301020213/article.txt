ئێلیزابێز ئازوز، ئەنجوومەنی بەڕێوبەری ئاگرکردنەوەی کولتووری دەڵێت، "بۆ خەڵکی یورۆک، ئاگرکردنەوەی کولتووری شێوازێکی ژیانی ئێمە بووە. ئاگر ماڵەکانمان گەرم دەکات، بۆ ئامادەکردنی خواردن بەکاری دەهێنین، زەوییەکانمان دەپارێزێت، ژینگەکەمان زیندوو دەکاتەوە. سەرچاوەی خۆراکی گیانەوەرەکانمان دابیندەکات. گژوگیا و دەرمان و خۆراکمان بۆ دەهێنێت. یارمەتیی دارەکان دەدات بۆ ئەوەی ئاوی زیاتر هەڵبمژن".  ئەوان بۆ ماوەی هەفتەیەک مەشق و راهێنانیان کردووە بۆ ئەوەی بەشێوەیەکی کۆنتڕۆڵکراو و بەگوێرەی دابونەریتی خۆیان ئاگربکەنەوە، ئەوان دەڵێن، سووتاندنی زەویی دارستانەکان دەبێتە هۆی ئەوەی دارەکان جوانتر گەشە بکەن کە ئەوان بۆ خواردن و درووستکردنی سەبەتە و پێداویستییەکانی دیکە بەکاریاندەهێنن.   ماوەی چەندین دەیەیە کە لە ترسی کەوتنەوەی ئاگر لە دارستانەکان، بەرپرسانی کالیفۆرنیا کردنەوەی ئاگریان قەدەخەکردبوو.  بەڵام ئێستا، توێژینەوەکان دەریدەخەن کە هەڵکردنی ئاگری دەستکرد بەشێوەیەکی کۆنتڕۆڵکراو، دەتوانێت رێگە لە کەوتنەوەی ئاگری گەورە بگرێت، بەتایبەتی ئەگەر تەنیا پووشەکە بسوتێندرێت.   لە سەرەتای ئەمساڵەوە، ٨ هەزار و ٢٣٩ رووداوی ئاگرکەوتنەوە لە کالیفۆرنیا تۆمارکراون کە بوونەتە هۆی سووتاندنی ملیۆنێک و ١٠ هەزار و  ٥٠ هێكتار زەوی و ٣ هەزار و ٦٢٩ خانوو و باڵەخانەش بەهۆی ئاگرەکەوە سووتاون.