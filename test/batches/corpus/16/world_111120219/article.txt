ئەلیکساندەر لوکاشینکۆ، سەرۆکی بێلاڕووس لە کۆبوونەوەکە بە وەزیرانی حکومەتەکەی راگەیاند یەکێتیی ئەوروپا "خۆی ئامادەکردووە پاکێجی پێنجەمی سزاکانمان بەسەردا بسەپێنێت، سەبارەت بە پاکێجی پێنجەم، بە سەرۆکوەزیرانمان راسپاردووە، وەڵامی سزاکان بداتەوە. "  سەرۆکی بیلارووس بێباکی خۆی بە سزاکانی یەکێتیی ئەوروپا و داخستنی سنوور بەسەریان پێشاندا و گوتی: "پۆلەندا بە داخستنی سنوورەکان هەڕەشەمان لێدەکات، با بیکەن".  لوکاشینکۆ دەڵێ: "تەنیا خەڵکی هزر ئۆپۆزیسیۆن دەرۆیشتن بۆ پۆڵەندا"، ئەم گوتەیەی لۆکاشینکۆ لەکاتێکدایە دوای هەڵبژاردنەوەی بە سەرۆکی وڵات لە کۆتاییەکانی ٢٠٢٠ دا ژمارەیەکی زۆر لە لایەنگرانی ئۆپۆزیسیۆن لە ترسی دەسەڵات رایانکردە وڵاتانی دراوسێ.  لوکاشینکۆ گوتی ئەگەر سنوورەکانیان بەسەردا دابخەن: "خەڵکی هزر ئۆپۆزیسیۆنی کەمتر دەچنە ئەوێ، بەڵام مەبەستەکە ئەوە نییە، من دەزانم ئەو بێ عەقڵانە بۆڵەبۆڵی چیانە. ئەوانە خۆیان دووچاری داخستنی ترانزێتی رێگەی بیلارووس دەکەنەوە. "  سەرۆکی بێلارووس دەڵێت: "ئێمە گەرمی پێشکێشکی ئەوروپا دەکەین، لە رێگەی خاکی ئێمەوە گازیان بۆ دەچێت، هەڵبەتە گازەکە لە رێگەی ئۆکرایناوە ناڕوات بەو پێیەی سنوورەکانی رووسیای بەسەردا داخراوە، لە رێگەی وڵاتانی بالتیکیش هیچ رێڕەوێک نییە، بەڵام ئەگەر ئێمە سنوور بەسەر پۆلەندا یاخود ئەڵمانیا دابخەین چی روودەدات؟ نابێت لە هیچ شتێکەوە بوەستین ئەگەر بابەتەکە بەرگریکردن بێت لە سەروەری و سەربەخۆیی خۆمان. "  ئەم گوتانەی لوکاشینکۆ لەکاتێکدایە، جۆسێپ بۆرێل، بەرپرسی سیاسەتی دەرەوەی یەکێتیی ئەوروپا گوتی بیر لە فراوانکردنی سزاکانی سەر بیلاڕووس دەکەینەوە، یەکێتییەکە خوێندنەوە بۆ ئەوە دەکات چۆن سزای نوێ بەسەر وڵاتەکە بسەپێنن، بە سەپاندنی سزای نوێ ئەمە دەبێتە پێنجەم پاکێجی سزادانی بیلاڕووس لە بەرامبەر دەستگیرکردنی رۆژنامەڤانێکی رەخنەگر و سەرکوتکردنی ئۆپۆزیسیۆن و بەکارهێنانی کۆچبەران وەکو چەکێک لە دژی یەکێتیی ئەوروپا.