گێرت، خۆپێشاندەری بەلجیکی دەڵێت، "پێموایە هەر تاکە کەسێک مافی خۆیەتی ڤاکسین وەردەگرێت یان نا. ئەمە بژاردەی تاکە کەسە. بە بۆچوونی من، ئەمە دەچێتە خانەی ئازادییەوە".  حکومەتی ئوسترالیا گەشتی ئاسمانیی لەگەڵ چەند وڵاتێک راگرتووە، داوا لە خەڵک دەکات ڤاکسین وەربگرن؛ هەموو ئەو ترس و دڵەڕاوکێیەش لە کاتێکدایە، لە ویلایەتی نیو ساوز وێڵز ١٥ تووشبووی گۆڕاوە نوێیەکەی ئۆمیکرۆن تۆمار کراون.  ئوسترالیا هەنگاوێکی باشی ناوە لە پێدانی ڤاکسین بە خەڵک، بە جۆرێک کە ٧٣.٩ % ی خەڵک بە تەواوی ڤاکسینیان وەرگرتووە.  سپیرۆ لیاکۆس، خۆپێشاندەری ئوسترالی ئاماژە بەوە دەکات، "دەڵێن دەبێت ڤاکسین وەربگریت ئەگەر بتەوێت تێکەڵ بە کۆمەڵگە بیت. بەڕاستی دیموکراسی بەو جۆرە نییە. وڵاتێکی ئازادیخواز بەم جۆرە نییە کە خەڵک ناچاربکات تاوەکو دەرمانێکی نوێ تاقیبکاتەوە".  زیاتر لە ٥٠ وڵات رێوشوێنی جیاوازیان دژی گۆڕاوە نوێیەکەی ئۆمیکرۆن گرتووەتەبەر؛ ئەوەش لە کاتێکدایە لە ٣٨ وڵات تۆمارکراوە.  وڵاتان ترسیان هەیە لە سەری ساڵدا کۆبوونەوەی خەڵک ببێتە هۆی زیاتر هەڵکشانی کۆرۆنا، بەر لەمەش لە چەند وڵاتێکی ئەوروپی کۆرۆنا گەیشتبووە شەپۆلی چوارەمی.  لە سەرتاسەری جیهان ٤٢.٧ % ی خەڵک هەردوو قورچکی ڤاکسینیان وەرگرتووە، بەڵام هێشتاش لە زۆر وڵات رێژەکە نزمە و لە هەندێک وڵاتی دیکەش خەڵکی زۆرن کە ئامادە نین ڤاکسین وەربگرن.