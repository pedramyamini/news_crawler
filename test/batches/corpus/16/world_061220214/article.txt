سێرگی لاڤرۆڤ، وەزیری دەرەوەی رووسیا رەخنە لە ئەمریکا دەگرێت و دەڵێت واشنتن دژایەتیی پەیوەندییەکانی نێوان رووسیا و هیندستان دەکات و هەڕەشە بۆ ئاساییشی ناوچەی زەریای هیندی و هێمن دروستدەکات. ئەمریکا هەڕەشەی سەپاندنی سزای بەسەر هیندستاندا کردووە ئەگەر سیستەمی بەرگریی ئێس چوار سەدی رووسی بکرێت.   ڤیلادمیر پووتین، سەرۆکی رووسیا بە نارێندرا مۆدی، سەرۆکوەزیرانی هیندستانی گوت، مۆسکۆ هیندستان وەکو "وڵاتێكی مەزن و خاوەن خەڵکێکی مرۆڤدۆست دەبینێت و پەیوەندییەکانیشمان پێشینەیەکی نایابیان هەیە. "  بەگوێرەی وەزارەتی دەرەوەی هیندستان، هەردوو سەرکردەکە لە لووتکەکەیاندا باس لە پەرەدان بە پەیوەندییە سەربازی و سیاسییەکانیان دەکەن.  کۆبوونەوەی نێوان پووتین و مۆدی دوو کاژێر دوای گفتوگۆی ستراتیجیی نێوان وەزیرانی بەرگری و دەرەوەی هەردوو وڵات هات کە تێیدا باسیان لە بەهێزکردنی پەیوەندییەکانیان کرد.   هەردوو وڵات ژمارەیەک رێککەوتنیشیان لە بواری بەرگریدا واژۆکردن، لە نێویشیاندا کڕینی زیاتر لە ٦٠٠ هەزار چەک لە رووسیا. لە کاتی کۆبوونەوەکەدا نارێندرا مۆدی گوتی، رێککەوتنەکان "لە تەواوی بوارەکاندا سوودیان دەبێت. "  وەزیری بەرگریی هیندستان گرێبەستی کڕینی چەکەکەی بە "وەرچەرخێنەر" ناوبرد کە ئەو جۆرە تفەنگە سەردەمییە رووسیانە جێگەی جۆرێکی خۆماڵیی هیندستانی دەگرنەوە و پێداویستیێکی سوپای وڵاتەکە پڕدەکەنەوە.   ئەو دوو وڵاتە خاوەن ئەتۆمییە رێککەوتنێکی دیکەشیان واژۆکردووە بۆ ئەوەی هاوئاهەنگییان لەبواری تەکنەلۆژی لە ماوەی ١٠ ساڵی داهاتوودا زیادبکەن.   پەیوەندییە نزیکەکانی نێوان رووسیا و هیندستان مێژوویێکی درێژیان هەیە و ئامانجیشیانە تاوەکو ساڵی ٢٠٢٥ قەبارەی ئاڵۆگۆڕی بازرگانیی نێوانیان بۆ ٣٠ ملیار دۆلاری ئەمریکی بەرزبکەنەوە.   بەڵام بەم دواییانە، هیندستان خۆی زیاتر لە ئەمریکا نزیکردووەتەوە، چونکە نیودەلهی واشنتن بە گرنگ دەبینێت بۆ رووبەڕووبوونەوەی چین.   هیندستان و چین لە ماوەی رابردوودا بۆ چەندین مانگ لەسەر سنووری نێوانیان لە هەرێمی لاداخ رووبەڕووی یەکدی بوونەوە و ساڵی رابردوو ژمارەیەک سەربازی هەردوولا کوژران و بریندارکران.   لە هەمانکاتدا، رووسیا خۆی بێدەنگ کردووە لە دروستکردنی چوارینەیەک لە ئەمریکا، هیندستان، ژاپۆن و ئوستڕالیا بۆ رووبەڕووبوونەوەی چین لە ناوچەی زەریاکانی هیندی و هێمن.   بەڵام سێرگی لاڤرۆڤ بە تووندی رەخنە لە ئەمریکا دەگرێت لە بەرامبەر هەڕەشەکردن بە سەپاندنی سزا لەسەر هیندستان لە ئەگەری کڕینی سیستەمی بەرگریی ئێس ٤٠٠ی رووسی.   هەر تەنیا هیندستان نییە بە کڕینی سیستمی بەرگریی S ٤٠٠ رووبەڕووی هەڕەشەکانی ئەمریکا بووەتەوە، بەڵکو تورکیاش کە ئەندامی ناتۆیە بە کڕینی ئەو سیستمە باجی دا. ئەمریکا تورکیای لە پڕۆگرامی پێدانی فڕۆکەی F ٣٥ هێنایە دەرەوە.     هیندستان، یەکێکە لەو وڵاتانەی کە زۆرترین چەک دەکڕێت و بۆ ئەوەش بەشێوەیەکی سەرەکی پشت بە رووسیا دەبەستێت، بەڵام لەم ماوەی دواییدا، هەوڵیداوە سەرچاوەکانی زیادبکات و رووی کردووەتە واشنتن.   لە ماوەی سەرۆکایەتیی دۆناڵد ترەمپدا، هیندستان و ئەمریکا بایی ٣ ملیار دۆلار گرێبەستی بەرگرییان واژۆکرد، هەروەها ئاڵۆگۆڕی بازرگانیی سەربازی لە نێوان هەردوو وڵات، لە سفرەوە لەساڵی ٢٠٠٨ بۆ ١٥ ملیار دۆلار لە ساڵی ٢٠١٩ بەرزبووەوە.  ساڵی ٢٠١٨ هیندستان بە بڕی ٥.٥ ملیار دۆلاری ئەمریکی گرێبەستێکی لەگەڵ رووسیا واژۆکرد بۆ کڕینی پێنج دەزگای سیستەمی بەرگریی ئێس ٤٠٠؛ مانگی رابردوو، گواستنەوەی دەزگا بەرگرییەکان بۆ هیندستان دەستیانپێکرد.   بەڵام بەو کارە، نیودەلهی پەیوەندییەکانی لەگەڵ واشنتندا خستە مەترسییەوە.   واشنتن داوای لە هاوبەشەکانی کردووە خۆیان لە کڕینی ئەو تەکنەلۆژیا سەربازییە رووسییە بەدووربگرن بۆ ئەوەی بەر سزاکانی نەکەون.