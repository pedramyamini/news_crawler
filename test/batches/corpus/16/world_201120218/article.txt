دارستانەکانی ئەمازۆن کە گەورەترین دارستانی جیهانە، ٢٠ % ی ئۆکسجینی گۆی زەوی دابیندەکات و ٦٠ % ـی دارستانەکانی ئەمازۆن دەکەوێتە سنووری بەرازیل.  ئەمە لە کاتێکدایە لەنێوان ساڵەکانی ٢٠٠٩ بۆ ٢٠١٨ تێکڕای لەنێوچوونی دارستانەکانی ئەمازۆن شەش هەزار و ٥٠٠ کیلۆمتەر چوارگۆشە بووە.   مارسێلۆ ئاسترینی، سکرتێری جێبەجێکاری تۆڕی چاودێریی کەشوهەوا دەڵێت، "ئەم داتایانە زەنگلێدەر و تۆقێنەرن. ئەمەش بەهۆی زنجیرەیەک لە کردارەکانی حکومەت روویداوە کە بووەتە هۆی بەرزبوونەوەی تاوانی ژینگەیی. تاوانکارانی ژینگەیی لە ئەمازۆن بە شێوەیەکی ئازاد و ئارام کاری خۆیان دەکەن و مەترسی دەخەنە سەر دار و دارستانەکانیش. "   لە کۆنفرانسی کەشوهەوای نەتەوە یەکگرتووەکان کە لە گلاسگۆی سکۆتلاند بەڕێوەچوو، بەرازیل رایگەیاند لە ماوەی هەشت ساڵدا کۆتایی بە لەنێوبردنی دارستانەکان دەهێنێت و تاوەکو ساڵی داهاتوو بە رێژەی ١٥ % لەنێوبردنی دارستانەکان کەمدەکاتەوە.  هاوکات، پێش دەستبەکاربوونی، جایر بۆلسۆنارۆ، وەکو سەرۆکی بەرازیل لە ساڵی ٢٠١٩ دارستانەکانی ئەمازۆن هەرگیز لەنێوچوونی ١٠ هەزار کیلۆمەتر چوارگۆشەی تێپەڕنەکردبوو.   ئاندرێ گومارێز، بەڕێوەبەری پەیمانگەی توێژینەوەی ئەمازۆن دەڵێت، "ئەگەر ماوەی سێ ساڵی حکومەتی بۆلسۆنارۆ بەراورد بکەی لەگەڵ سێ ساڵی پێشووتر، دەبینیت لەنێوچوونی دارستانەکان بە رێژەی ٥٠ % زیادیکردووە. بۆیە گۆڕان لە ئاستی لەنێوچوونی دارستانەکان دروستبووە. ئەمەش ئاماژەیەکی زۆر خراپە لەو چاوەڕوانییەی لە بەرازیل دەکرێت و ئەو شەڕەی لە دژی لەنێوچوونی دارستانەکانی راگەیاندووە".  تەنیا لەمساڵدا زیاتر لە هەزار رووداوی ئاگرکەوتنەوە لە دارستانەکانی ئەمازۆندا روویانداوە و لێکۆڵینڤانانیش دەڵێن زۆری نەماوە لەنێوچوونی دارستانەکان بۆ ئەمساڵیش بگاتە ئاستی ساڵی ٢٠٢٠ کە ئاگرکەوتنەوە بووە هۆی سووتاندنی زیاتر لە ١٩ ملیۆن هێکتار لە دارستانی ئەمازۆن.