دوای هەڵبژاردنی بە سەرۆکی نوێی پارتی لیبراڵ دیموکراتی دەسەڵاتدار لە ٢٩ - ٩ - ٢٠٢١ دا ئەمڕۆ دووشەممە ٤ - ١٠ - ٢٠٢١ فۆمیۆ کیشیدا بە زۆرینەی دەنگی پەرلەمانتاران بە سەرۆکوەزیرانی نوێی ژاپۆن هەڵبژێردرا و چاوەڕێدەکرێت لەماوەیەکی کورتدا حکومەتی نوێ رابگەێنێت کە پێشبینی دەکرێت ژمارەیەکی زۆر کەسی نوێ لەخۆبگرێت.  لە دەنگدانێکی نهێنی نێو پەرلەماندا، فۆمیۆ کیشیدا ٣١١ دەنگی بەدەستهێنا لەبەرامبەر ١٢٤ دەنگ بۆ یۆکیۆ ئیدانۆ، سەرکردەی ئۆپۆزیسیۆن.  پارتی لیبراڵ دیموکراتی ژاپۆن لە کۆی ٤٦٥ کورسی ئەنجوومەنی نوێنەران، خاوەن ٢٨٥ کورسیە و لە نێو ئەنجوومەنی پیرانیش کە لە ٢٤٥ کورسی پێکهاتووە، خاوەن ١١٣ کورسییە.  کیشیدا، تەمەن ٦٤ ساڵ، لەنێوان ساڵانی ٢٠١٢ تاوەکو ٢٠١٧ وەزیری دەرەوەی ژاپۆن بوو؛ ئەو بە یەکێک لە کەسایەتییە میانڕەوەکانی نێو گۆڕەپانی سیاسیی ژاپۆن ناسراوە و ئەو ساڵانەی کە وەزیری دەرەوە بوو بە یەکێک لە قۆناخە کەم کێشەکان لە سیاسەتی دەرەوەی ژاپۆن ناودەبردرێت.  هەرچەندە کیشیدا بە کەم کاریزمایی ناودەبردرێت، بەڵام لای زۆربەی ئەندامانی پارتەکەی و گۆڕەپانی سیاسیی ناوخۆیی ژاپۆن بە بەتوانا ناودەبردرێت.  هەڵبژاردنی کیشیدا بە سەرۆکی پارتی لیبراڵ دیموکرات لەدوای بڕیاری یۆشیهیدا سوگا، سەرۆکوەزیرانی پێشووی وڵات دێت کە لە دوای کەمتر لە ساڵێك لە مانەوە لە پۆستی سەرۆکایەتیی ئەنجوومەنی وەزیران، بڕیاریدا بە خۆبەربژێرنەکردنەوە بۆ سەرۆکایەتی پارتی لیبراڵ دیموکراتی دەسەڵاتدار و هەروەها پۆستی سەرۆکایەتیی ئەنجوومەنی وەزیران.