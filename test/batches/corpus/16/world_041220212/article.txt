وەزارەتی دەرەوەی ئەمریکا بڵاویکردەوە، نوێنەرانی دیپلۆماسیی هاوپەیمانیی نێودەوڵەتیی دژی داعش لە برۆکسلی پایتەختی بەلجیکا کۆبوونەوە و تاوتوێی هەڕەشەکانی داعش لە عێراق، سووریا و ئەفریقایان کرد.  جۆن گۆدفری، نێردەی تایبەتی ئەمریکا بە وەکالەت بۆ هاوپەیمانیی نێودەوڵەتی لە کۆبوونەوەکەدا بەشداربوو و ئاماژەی بەوە کرد، سەرنجی هاوپەیمانییە سەربازییەکە لەسەر رێگەگرتن لە بەهێزبوونەوەی داعش لە عێراق و سووریا دەبێت و پاڵپشتیی خۆی بۆ بەهێزکردنی هەوڵەکانی هاوپەیمانییەکە بۆ تێكشکاندنی گرووپە پەڕگیرەکە لە بەشەکانی دیکەی جیهان پیشانداوە.  لە راگەیێندراوی وەزارەتی دەرەوەی ئەمریکادا هاتووە، هاوبەشانی نێو هاوپەیمانییەکە "پاڵپشتیی خۆیان بۆ هەڵبژاردنەکانی ئەم دواییەی عێراق و هەوڵە بەردەوامەکانی پێکهێنانی حکومەتی نوێ دەربڕی؛ هاوپەیمانیی نێودەوڵەتی هیواخوازە لەگەڵ ئەو حکومەتە نوێیەدا بەردەوامی بە هاوبەشییە ستراتیجییەکەی بۆ شەڕی دژی داعش بدات. هاوپەیمانیی نێودەوڵەتی پابەندە بە پاڵپشتیکردن لە هێزە ئەمنییەکانی عێراق، لەنێویاندا پێشمەرگە، بۆ رووبەڕووبوونەوەی هەڕەشەکانی ئێستا و ئاییندەش".  لەبارەی سووریاش، نێردەی تایبەتی ئەمریکا بە وەکالەت بۆ هاوپەیمانیی نێودەوڵەتی، پابەندبوونی هاوپەیمانییەکەی بە هەڵمەتی لەنێوبردنی داعش شان بە شانی هێزەکانی سووریای دیموکرات - هەسەدە و هێزە هاوبەشەکانی دیکە دەربڕی، کە ئەو هێزانە بەردەوامن لە "رووبەڕووبوونەوەی هەڕەشەکانی ئەو گرووپە" پەڕگیرە.  جۆن گۆدفری ئاماژەی بەوەش کردووە، هاوپەیمانیی نێودەوڵەتی بەردەوام دەبێت لە "سەقامگیرکردن و بەرەوپێشبردنی ئابووریی" ئەو ناوچانەی کە لەدەست داعش رزگارکراون؛ هەروەها لە چارەسەرکردنی ئەو ئاڵنگارییە ئەمنییە هەستیاریانەش بەردەوام دەبێت کە بەهۆی ئەو چەکدارانەی داعشەوە دروستبوون کە لە باکووری رۆژهەڵاتی سووریا دەستگیرکراون".  وەزارەتی دەرەوەی ئەمریکا لە راگەیێندراوەکەیدا باس لەوە دەکات کە ئەندامانی هاوپەیمانیی نێودەوڵەتیی دژی داعش ستایشی هەوڵەکانی حکومەتی عێراقیشیان بۆ گەڕاندنەوەی خێزانەکانی داعش کردووە و داواشیان لە وڵاتانی دیکە کرد، هاووڵاتییەکانیان لە کەمپەکانی ژێر دەسەڵاتی بەڕێوەبەرایەتیی خۆسەر ببەنەوە.