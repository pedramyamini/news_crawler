رۆژی یەکشەممە ١٤ - ١١ - ٢٠٢١، پۆلیسی سربیا لە راگەیێندراوێکدا بڵاویکردەوە، شەوی رابردوو لە سنووری بولگاریا، کامیۆنێک کە ٢٢ کۆچبەری هەڵگرتبوو خۆی بە ستوونێکدا کێشاوە و دواتر وەرگەڕاوە، بەو هۆیەشەوە دوو کۆچبەر گیانیان لەدەستداوە و ١٩ی دیکەش برینداربوون.  پۆلیسی سربیا ئاماژەی بەوەش کردووە، شوفێری کامیۆنەکە بە گومانی بەقاچاخبردنی کۆچبەران بە شێوەیەکی نایاسایی بۆ سربیا دەستگیرکراوە.  ئاژانسی تایبەت بە کۆچبەرانی سەر بە نەتەوە یەکگرتووەکان دەڵێت، لە ساڵی ٢٠١٥ وە نزیکەی یەک ملیۆن و نیو کۆچبەر چوونەتە نێو سربیاوە؛ تەنیا لە ساڵی ٢٠١٥ دا ٥٥٠ هەزار کۆچبەر بەو وڵاتەدا تێپەڕیون و چوونەتە نێو وڵاتانی رۆژئاوای ئەوروپا و لەوێ داوای مافی هاووڵاتیبوونیان کردووە.  دوو ساڵە تێپەڕبوون لە سربیاوە بۆ وڵاتانی ئەندام لە یەکێتیی ئەوروپا ئاسان نییە، ئەوەش بەهۆی ئەوەی وڵاتەکان رێکاری تووند بەرامبەر کۆچبەران دەگرنەبەر.