کۆبوونەوەی لووتکەی COP ٢٦ یاخود لووتکەی گۆڕانی کەشوهەوا بە خۆپێشاندانێکی گەورە پێشوازی لێکرا، چالاکڤانانی گۆڕانی کەشوهەوا، پشت قایم بە خەڵک داوادەکەن سەرکردەکان مرۆڤایەتی لەو بەڵایە رزگاربکەن کە رۆژ لەدوای رۆژ کارەساتە سرووشتییەکان لە جیهاندا زیاتردەکات.  ئیزابێل ئاکلسن، چالاکڤانێکی سوێدیی بواری گۆڕانی کەشوهەوایە، دەڵێت، "بەو هیوایەی بەو پێیەی ژمارەمان زۆرە، بتوانین بۆ سیاسەتڤانان و ئەوانەی لە لووتکەکەن و بڕیار بەدەستن و گفتوگۆ دەکەن بیسەلمێنین کە چاومان لەسەریانە، گوشاریان دەخەینە سەر. پێویستە هەنگاو بنێن و شتێک بکەن. "  لووتکەی گۆڕانی کەشوهەوا رۆژێک دوای دەستپێکی لووتکەی G ٢٠ دەستپێدەکات، کە تێیدا سەرکردەکان جەختیان لە کەمکردنەوەی دەردانی گازە زیانبەخشەکان کردەوە. وڵاتانی ئەندام لەو گرووپە ٨٠ % ـی کۆی داهاتی نێوخۆیی جیهان، ٧٥ % ـی بازرگانی و ٦٠ % ـی دانیشتووانی جیهان لەگەڵ ٧٠ % ـی گازی CO ٢ لە ژینگەدا پێکدەهێنن.  بۆریس جۆنسن، سەرۆکوەزیرانی بەریتانیایە و دەڵێت، "پێموایە خەڵک دەتوانن ببینن کە بەریتانیا چی کردووە. کە من منداڵ بووم ٨٠ % ـی کارەبامان لە هایدرۆکاربۆن وەردەگرت. تاوەکو ٢٠٣٥ هیچ هایدرۆکاربۆنێک لە سیستمی کارەبادا بەکارناهێنین. تاوەکو ٢٠٣٠ ش کە ئێمە پەرۆشترین وڵاتین لە ئەوروپا، هیچ هایدرۆکاربۆنێک لە مەکینەی ئۆتۆمبێلەکان بەکارناهێنین. ئەمەش ئامانجێکی زۆر پەرۆشانەیە. لەسەر ئاستی هەوڵە نێوخۆییەکان لە هەمو وڵاتێک پابەندترین. رێژەی دوانەئۆکسیدی کاربۆن بە % ٦٨ کەمدەکەینەوە بە بەراورد بە ئاستی ساڵی ١٩٩٠، ئێستا رێژەکەمان گەیاندووەتە ٤٤ % بەراورد بە ساڵی ١٩٩٠. "  نەتەوەیەکگرتووەکان هۆشداری دەدات ئەگەر گازە زیانبەخشەکان بەمشێوەیەی ئێستا لە بڵاوبوونەوەیان بە ژینگەدا بەردەوامبن، ئەوا لەم سەدەیەدا پلەی گەرمی گۆی زەوی دەگاتە ٢.٧ پلەی سیلیزی. بەگوتەی زاناکانی گۆڕانی کەشوهەوا ئەمە پلەیەکی مەترسیدارە بۆ دروستبوونی لافاو، تواندنەوەی بەستەڵەکەکان و چەندین کارەساتی سرووشتیی دیکە.  رێکخراوی بەرنامەی ژینگەیی نەتەوە یەکگرتووەکان ناسراو بە UNEPی ژینگەیی دەڵێت، وڵاتان بە رێژەی ٧.٥ % پابەندی بڕیارەکانی کەمکردنەوەی گازە زیانبەخشەکانن لەکاتێکدا ئەگەر ٥٥ % پابەندبن ئەوا دەتوانن پلەی گەرمیی گۆی زەوی لە ١.٥ پلەی پێش سەردەمی پیشەسازی بهێڵنەوە کە بە پلەیەکی تەندروست و سەلامەت بۆ هەسارەکە دادەنرێت.