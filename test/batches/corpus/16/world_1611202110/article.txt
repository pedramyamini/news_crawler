رۆژ بە رۆژ دۆخی ئەو کۆچبەرانەی لەسەر سنوورەکانی نێوان بێلاڕووس و پۆڵەندا گیریان خواردووە، خراپتر دەبێت. ژمارەیەک لەو کۆچبەرانەی خۆیان گەیاندووەتە خاکی پۆڵەندا بەهۆی خراپیی دۆخی تەندروستییانەوە دەبردێنە نەخۆشخانەکانی ئەو وڵاتە.   دکتۆر ئەرسەلان بەکر، پزیشکێکی کوردە و ماوەی نزیکەی ٤٠ ساڵە لە پۆڵەندا دەژی، باسی دۆخی ئەو کۆچبەرانە بۆ ئاڵا شاڵی، نێردراوی رووداو دەکات و دەڵێت، "رۆژانە بەلایەنی کەمەوە ٥ کەس سەردانی نەخۆشخانەکەمان دەکەن، رۆژی وا هەیە ژمارەکەیان زیاترە، بەشی هەرە زۆریشیان خەڵکی باشووری کوردستانن، دۆخیان زۆر خراپە، کە بەو حاڵەوە دەیانبینین گریانمان بۆیان دێت".  بە گوتەی ئەو پزیشکە کوردە، "ژمارەیەک لەو کۆچبەرانە پێیان شکابوو، هەبوو لەشی برین بوو، لە دۆخێکی وەهادان من کە ماوەی چەندین ساڵە دکتۆرم باوەڕ ناکەم شتی وام دیتبێت بەو جۆرە".  دکتۆر ئەرسەلان بەکر دەڵێت: "ئەو کۆچبەرانە نەک پێویستیان تەنیا بە چارەسەری پزیشکییە، بەڵکو پێویستیان بە چارەسەری دەروونیش هەیە، چونکە لە دۆخێکی وا دان، کە مرۆڤ گوێیان لێ رادەگرێت، هیچ مرۆڤێک بەرگەی ئەو شتانە ناگرێت، لێیاندراوە، رەزاڵەتێکی زۆریان بینیوە، بە لێدان براونەتە سەر سنوور، ئەو شتانەی پێیانە لێیان دەسەنن، ئافرەتێک کە بەچاوی خۆی بینیویەتی پیاوێکی خەڵکی هەولێر و منداڵێک لەو سنوورە گیانیان لەدەستداوە کەس نەبووە بە هانایانەوە بچێت. ئەوان تەنیا یەک داواکاریشیان هەیە، ئەویش نەگەڕێنەوە بێلاڕووس".  لەبارەی رێوشوێنەکانی حکومەتی پۆڵەندا دوای ئەوەی ئەو کۆچبەرانە لەو نەخۆشخانەیەی کە دکتۆر ئەرسەلان چارەسەریان دەکات، دکتۆر ئەرسەلان دەڵێت: "دوای ئەوەی چارەسەری پێویستیان بۆ دەکرێت، دەبێت تەلەفۆن بۆ پۆلیسی سنوور بکەین بۆ ئەوەی بیانگەڕێننەوە، بەڵام تاوەکو ئێستا ئەو کەسانەی کە رازی نەبوون بیانگەڕێننەوە سنوور، لە پەڕاوەکانیان دەنووسم کە ئەو کەسە پێویستی بە چارەسەر لە ماڵەوە هەیە، تاوەکو ئێستا هیچ کەسێکیشیان لەوانەی بۆم نوسیوون دیپۆرت نەکراونەتەوە، پێموابێت مافی مانەوەی کاتی بۆ ماوەی ٣ مانگیان بۆ کراوە، بەڵام دوای ئەو ٣ مانگە دەبێت پۆڵەندا جێبهێڵێت".