کەشتیی یەکەم بەناوی ESM ١ بە بزوێنەرێکی سەرەکییەوە لەگەڵ ٣٢ بزوێنەری دیکەدا بە بێ سەرنشین دەچێتە نێو خولگەی مانگ و دەگەڕێتەوە سەر زەوی.  رەیچد، ئامێکرەین، بەڕێوەبەری پرۆژەکەیە، دەڵێت، "ئەمە جاری یەکەم نییە ئەم جۆرە گەشتانە ئەنجامدەدەین. هەربۆیەش ئێمە بە پرۆسەی ئەنجامدانەکەی ئاشناین، بەڵام لەهەر گەشتێکدا شتێکی نوێ فێردەبین بۆ ئەوەی جاری داهاتوو باشتر ئەنجامی بدەین، بەرەو پێشەوە ببەین و خێراتریشی بکەین. "  کۆمپانیا ئەڵمانییەکە دەڵێت کە کەشتییESM - ٢ لە قۆناخی کۆتایی دروستکردنی دایە و لە کاتێکی نزیکدا دەگوازرێتەوە بۆ ئەمریکا.  ئەو کەشتییە بڕیارە لە کۆتایی ساڵی ٢٠٢٢ دا چوار ئاسمانەوان لەگەڵ خۆی بباتە خولگەی مانگ. لە قۆناخی کۆتاییدا کە ساڵی ٢٠٢٤ ئەنجامدەدرێت، کەشتیی ESM - ٣ بە یەکەمین ژنەوە لەسەر رووی مانگ دەنیشێتەوە.   ماتیاس گرۆنۆسکی، ئەندازیارە لە کۆمپانیای ESM و دەڵێت، "کەشتیی ئاسمانی دووەم ئەو کەشتییە دەبێت کە ناسا پلانی هەیە چوار ئاسمانەوان لەگەڵی بەرەو مانگ بەڕێبکات، بەڵام تەنیا بە دەوری مانگدا دەسووڕێنەوە. کەشتیی سێیەم ئەوە دەبێت کە بۆ یەکەمجار لەدوای کەشتیی ئەپۆڵۆ ١٧، یەکەم ئاسمانەوانی ژن لەگەڵ پیاوێک دەباتە سەر رووی مانگ. "   کەشتیی ئەپۆڵۆ ١٧ دوایین کەشتیی ئەپۆڵۆی ناسابوو کە لە ساڵی ١٩٧٢ لەسەر رووی مانگ نیشتەوە، بۆیە ئەمە دەبێتە یەکەمین گەشتی مرۆڤ بۆ سەر رووی مانگ لەماوەی ٥٢ ساڵدا.   ئەم گەشتەی ناساش لەکاتێکدایە کە لە داهاتوودا پرۆژەی هەیە وێستگەیەک لە نزیک مانگەوە دابمەزرێنێت بۆ ئەوەی بتوانێت گەشتەکانی بۆ سەر مانگ و مەریخیش ئەنجامبدات.