بایدن جەختی لە پەیوەندیی تورکیا و وڵاتەکەی لەبواری بەرگریدا کردووە، بەڵام نیگەرانییەکانی وڵاتەکەیشی لەسەر دەستخستنی سیستمی ئێس ٤٠٠ ـی رووسی لەلایەن تورکیاوە بە ئەردۆغان گوتووە.   بەپێی راگەیێندراوەکەی کۆشکی سپی، جۆ بایدن جەختی لەسەر خواستی خۆی بۆ بەدیهێنانی پەیوەندییەکی بونیاتنەرانە لەگەڵ تورکیا، فراوانکردنی بواری هاوئاهەنگی و چارەسەرکردنی ناکۆکییەکانی نێوانیانی کردووەتەوە.      هاوکات بایدن رۆڵی تورکیای لە هاوکاریکردنی ئەرکی ناتۆ لە دوو دەیەی رابردوودا لە ئەفغانستان بەرز نرخاندووە.     هەر لە چوارچێوەی کۆبوونەوەکە، ئەو دوو سەرۆکە باسیان لە بارودۆخی رۆژهەڵاتی دەریای نێوەڕاست و هەوڵە دیپلۆماسییەکانی باشووری قەوقاس کردووە.    لەبارەی مافی مرۆڤیش لە تورکیا، کۆشکی سپی دەڵێت، "بایدن جەختیشی لە گرنگیی بەهێزبوونی دامەزراوەکانی دیموکراسی، رێزگرتن لە مافەکانی مرۆڤ و سەروەریی یاسا بۆ هەبوونی ئاشتیی و خۆشگوزەرانی کردەوە. "   ئەردۆغان و بایدن تاوەکو ئێستا سێ جار دیداریان ئەنجامداوە. یەکەمین دیداریان لە مانگی نیسانی ئەمساڵ لە رێگەی پەیوەندییەکی تەلەفۆنی بوو، دوای تێپەڕبوونی چەند مانگێک بەسەر دەستبەکاربوونی جۆ بایدن وەک سەرۆکی نوێی ئەمریکا.     دووەمین دیداریش لە حوزەیرانی ئەمساڵ لە برۆکسلی پایتەختی بەلجیکا بوو. هەردوو سەرۆک یەکەمین دیداری راستەوخۆیان لە پەراوێزی لووتکەی وڵاتانی ناتۆ ئەنجامدا.