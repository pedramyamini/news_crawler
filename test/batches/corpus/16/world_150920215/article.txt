ژمارەیەک لە وەزیرانی حکومەتی بەریتانیا بەهۆی ئاستی کارەکانیان لە ماوەی رابردوودا رەخنەیان لێگیراوە؛ دەنگۆی ئەوە بڵاوبووەتەوە کە سەرۆکوەزیرانی ئەو وڵاتە هەندێکیان لە کارەکانیان دووربخاتەوە، بەڵام بۆریس جۆنسن ئەوەی پشتڕاستنەکردووەتەوە.   رۆژی سێشەممە، سەرۆکوەزیرانی بەریتانیا پلانی خۆی بۆ رووبەڕووبوونەوەی کۆرۆنا لە وەرزەکانی پاییز و زستان خستەڕوو، ئەمڕۆش، بەگوێرەی سەرچاوەیەک کە قسەی بۆ ئاژانسی فرانس پرێس کردووە، بۆریس جۆنسن چەند وەزیرێکی نوێ لە حکومەتەکەیدا دادەمەزرێنێت، ئەوەش بە ئامانجی "یەکخستنەوەی تەواوی وڵات. "  چاوەڕێدەکرێت سەرنجی سەرەکیی گۆڕانکارییەکان لەسەر دۆمینیک راب، وەزیری دەرەوە و گەیڤن ویلیەمسن، وەزیری پەروەردەی بەریتانیا بێت کە هیچ کامیان هەفتەی رابردوو لە ماوەی لێپرسینەوە لە بۆریس جۆنسن لە ئەنجوومەنی نوێنەران ئامادە نەبوون.  نیسانی ساڵی رابردوو، کاتێک کە بۆریس جۆنسن بەهۆی تووشبوونی بە پەتای کۆرۆناوە گوێزرایەوە بۆ یەکەی چاودێریی چڕ، دۆمینیک راب، وەکو جێگری ئەو دەستبەکاربوو.   ئێستا بەهۆی سیاسەتی وەزارەتی دەرەوەی بەریتانیا لە بەرامبەر پرسی ئەفغانستان، رووبەڕووی رەخنە بووەتەوە.   لە کاتێکدا هێزە بەریتانیەکان لە فڕۆکەخانەی کابوول سەرقاڵی گواستنەوەی هاووڵاتییەکانی بەریتانی و ئەفغانی بوون، وەزیری دەرەوەی بەریتانیا لە دوورگەیەکی یۆنان لە پشوودا بوو.  لە هەمانکاتدا، وەزیری پەروەدەی ئەو وڵاتە بەهۆی رێوشوێنەکانی داخستنی قوتابخانەکان، رێکخستنی ئەزموونەکان و چوونی قوتابیانی ئامادەیی بۆ زانکۆ رووبەڕووی رەخنە و گلەیی بووەتەوە.   لیز ترەس، وەزیری بازرگانیی بەریتانیا کە لە دوای دەرچوونی یەکجارەکیی بەریتانیا لە یەکێتیی ئەوروپا، زنجیرەیەک رێککەوتنی بازرگانی کردووە، یەکێکە لەوانەی کە بەربژێرە بۆ جێگرتنەوەی دۆمینیک راب.   هەروەها پێشنیارکراوە کە میشێل گۆڤ، وەزیری نووسنیگەی ئەنجوومەنی وەزیران شوێنی پریتی پاتێل، وەزیری نێوخۆ بگرێتەوە.   ئەم هەنگاوەی سەرۆکوەزیرانە تەمەن ٥٧ ساڵە پارێزگارەکە لە کاتێکی هەستیاردا دێت.  جۆنسن لە ساڵی ٢٠١٩ ـەوە پۆستی سەرۆکوەزیرانی وەرگرتووە و لە هەڵبژاردنەکانی ساڵی ٢٠١٩ دا لە بەرامبەر بەڵێنەکەی بۆ جێبەجێکردنی رێککەوتنی چوونەدەرەوەی بەریتانیا، سەرکەوتنێکی گەورەی بەدەستهێنا.  بەڵام راپرسیێکی ئەمدواییەی پەیمانگەی یوگۆف پیشانیدەدات کە جەماوەری پارتەکەی بۆریس جۆنسن بە رێژەیەکی زۆر کەمیکردووە و پارتی کرێکاران پێشی کەوتووە.   ئەوەش دوای ئەوە دێت کە حکومەت باجی بەشداربوون لە بیمەی کۆمەڵایەتییدا زیادکرد لە کاتێکدا کە ئەو وڵاتە بەهۆی پەتای کۆرۆنا زیانی ئابووریی گەورەی بەرکەوت.  پارتی پارێزگاران، پێچەوانەی بەڵێنەکانی ماوەی بانگەشەی هەڵبژاردن، باجی بۆ بەرزترین ئاستی دوای جەنگی دووەمی جیهانیی بەرزکردووەتەوە.