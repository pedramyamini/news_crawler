ئەنتۆنیۆ گوتێرێز، سکرتێری گشتیی نەتەوە یەکگرتووەکان دەڵێت، "لە کاتێکدا کە ئێمە پیرۆزبایی لە براوەکان دەکەین، با جەخت بکەینەوە لە مافی ئازادیی رادەربڕین و داننان بە رۆڵی گرنگی رۆژنامەڤانان و بەهێزکردنی هەوڵەکان بۆ ئەوەی لە هەموو ئاستەکاندا پاڵپشتی لە میدیایەکی ئازاد، سەربەخۆ و فرەڕەنگ بکەین. "  یەکێک لە براوەکان، دیمیتری موراتۆڤی رووسییە، کە تەمەن ٥٩ ساڵە و سەرنووسەری رۆژنامەی نۆڤایا گازێتایە کە بە بەناوبانگترین رۆژنامەی سەربەخۆی رووسیا دادەندرێت و یەکێکە لە رەخنەگرە سەرسەختەکانی حکومەتی ئەو وڵاتە.   لە ساڵی ٢٠٠٠ ـەوە، شەش لە هاوکارەکانی مۆراتۆڤ بەهۆی کارەکەیانەوە کوژراون.   دیمیتری مۆراتۆڤ دەڵێت، "بۆ ئێمە ئەم خەڵاتە بە واتای رێزلێنان لە هاوکارە کۆچکردووەکانمان دێت. "  ماریا ریسای فلیپینی، کە تەمەنی ٥٨ ساڵە، یەکێکە لە دامەزرێنەرانی کۆمپانیای راپلەری میدیایی کە تایبەتە بە لێکۆڵینەوە رۆژنامەڤانییەکان و چەندین راپۆرتی لەبارەی سیاسەتەکانی سەرۆکی فلیپین بڵاوکردووەتەوە، بەو هۆیەشەوە رۆژنامەڤانەکە کەوتووەتە بەر لێپێچینەوە و گوشارەکانی حکومەتی وڵاتەکەی.   ماریا ریسا دەڵێت، "ئەم خەڵاتە بۆ هەموو رۆژنامەڤانەکانە لە سەرانسەری جیهان. ئێمە لە چەندین بەرەوە پێویستمان بە هاوکارییە. ئەمڕۆ زۆر سەختتر و مەترسیدارترە رۆژنامەڤان بیت. "  سکرتێری گشتیی رێکخراوی پەیامنێرانی بێسنووریش دڵخۆشیی خۆی بە بۆنەی بردنەوەی خەڵاتی نۆبڵی ئاشتی لە لایەن ئەو دوو رۆژنامەڤانەوە دەردەبڕێت و دەڵێت، ئەوە ئاماژەیەکە بۆ ئەوەی کە دەبێت کاری زیاتر بۆ پاراستنی رۆژنامەڤانان بکرێت.   کریستۆڤ دولواخ، سکرتێری گشتیی پەیامنێرانی بێسنوور دەڵێت، "ئەمە پێویستییەکی یەکجار گرنگ بوو، چونکە خەریکە رۆژنامەڤانی لاوازدەکرێت؛ رۆژنامەڤانی لەژێر هێرشدایە؛ دیموکراسی لە ژێر هێرشدایە؛ زانیاری و دەنگۆی ناڕاست رۆژنامەڤانی و دیموکراسی لاواز دەکەن. ئێستا کاتی ئەوەیە هەنگاوبنێین. "  بردنەوەی خەڵاتەکە لە لایەن ئەو دوو رۆژنامەڤانەوە لە کاتێکدایە، بە گوێرەی رێکخراوی پەیامنێرانی بێسنوور، ئازادیی راگەیاندن لە % ٧٣ی وڵاتانی جیهان "زەحمەت یانیش زۆر مەترسیدارە" و تەنیا لە ٢٧ % ی جیهان "باشە یان جێگەی رەزامەندییە. "  ئەو رێکخراوە دەڵێت، لەم ساڵدا ٢٤ رۆژنامەڤان کوژراون و ٣٥٠ی دیکەش زیندانیکراون.