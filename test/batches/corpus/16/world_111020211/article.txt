ئەمیرخان موتەقی دەڵێت، ئەوان پێشتریش لەگەڵ بەرپرسانی حکومەتی ئەڵمانیا و بەریتانیاش کۆبوونەتەوە.   ئەو بەرپرسەی تاڵیبان رۆژی دووشەممە لە دەوحەی پایتەختی قەتەرەوە گوتی، کۆبوونەوەکانیان لەگەڵ وڵاتانی دیکە "ئەرێنی" بوون.  هەروەها گوتیشی، "ئێمە دەمانەوێت پەیوەندیی ئەرێنیمان لەگەڵ هەموو جیهاندا هەبێت. بڕوامان بە هاوسەنگیی پەیوەندییە نێودەوڵەتییەکان هەیە. بڕوامان وایە هەبوونی هاوسەنگیێکی لەو شێوەیە دەتوانێت ئەفغانستان لە ناسەقامگیری بپارێزێت. "  هەوڵە دیپلۆماسییەکانی ئەو بزووتنەوەیە ئیسلامییە نەریتخوازە لە دوای ئەوە دێت کە  لە ناوەڕاستی مانگی ئابدا، دوای ٢٠ ساڵ لە لەکارلادانی لە لایەن ئەمریکاوە، دەسەڵاتی گرتەوە دەست.   شەممە و یەکشەممەی رابردوو، بۆ یەکەمجار دوای کۆنترۆڵکردنی ئەفغانستان، تاڵیبان یەکەم کۆبوونەوەی رووبەڕووی خۆی لەگەڵ ئەمریکا ئەنجامدا. لایەنی ئەمریکی جەختی لەوە کردەوە کە ئەو کۆبوونەوەیە بە واتای داننان بە حکومەتی تاڵیباندا نایەت.  لەلایەکی دیکەوە حکومەتەکەی تاڵیبان کەوتووەتە بەر مەترسیی هێرشەکانی داعشی خۆراسان کە لە دوایین هێرشیدا بە تەقینەوەیەکی خۆکوژی لە نێو مزگەوتێکی شيعەکان، هەینی رابردوو، زیاتر لە ٦٠ کەسی کوشت.