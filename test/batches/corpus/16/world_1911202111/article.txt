کۆچبەران گوێزراونەتەوە بۆ سەنتەرێکی گەورە لە ناوچەی بروزگی لە بێلاڕووس؛ لەوێ خۆراک، جێگە و چارەسەری پزیشکییان بۆ دابینکراوە.  بەرلین راگەیێندراوێکی بێلاڕووسی رەتکردەوە کە تێیدا گوتبووی، دوو هەزار کۆچبەرە دەگوازرێنەوە ئەڵمانیا.   ڤیکتۆر پرانیوک، بەرپرسێکی بێلاڕووسی دەڵێت، "تیمە پزیشکییەکانمان پشکنینی پزیشکی ئەنجامدەدەن، لەوانەش پشکنینی خوێن و پلەی گەرما. "  کۆچبەران زۆربەیان خەڵکی باشووری کوردستانن. رۆژی پێنجشەممە ٤٣١ کەس گەڕانەوە کە ٩٥ % یان خەڵکی هەرێمی کوردستان بوون، ئەوەش دوای بێهیوابوونیان لە کردنەوەی سنووری پۆڵەندا.   سکرتێری گشتیی ناتۆ، وەکو بەشێک لە چارەسەر، پێشوازی لە هەنگاوەکانی ئەم دواییەی چەند وڵاتێک دەکات.   یانس ستۆڵتنبێرگ، سکرتێری گشتیی ناتۆ دەڵێت، "دۆخەکە هەستیارە، بەڵام چەند هەنگاوێکمان بە ئاراستە دروستەکە بینیوە. بینیمان، بۆ نموونە، هاوپەیمانە نزیکەکانی ناتۆی وەکو عێراق، هاوکار و هاوئاهەنگن لە وەستاندنی ئەو گەشتە ئاسمانییانەی کە کۆچبەران لە عێراق دەبەنە دەرەوە و دەیانبەنە سنووری نێوان پۆڵەندا و بێلاڕووس. "  ستۆڵنتبێرگ دووبارە لوکاشێنکۆ، سەرۆکی بێلاڕووسی بە بەکارهێنانی کۆچبەران وەکو ئامرازی گوشار تۆمەتبارکرد و گوتیشی، دۆخی سنووری نێوان بێلاڕووس و پۆڵەندا مەترسیی دروستبوونی ئاڵنگاریی ئەمنیی لێدەکرێت.   گوتەبێژی سەرۆکایەتیی رووسیاش دەڵێت، بۆ کۆتاییهێنان بەم کێشەیە، پێویستە ئەوروپیەکان هانای خۆیان بۆ لۆکاشێنکۆ ببەن؛ ئەو سەرۆکەی کە زۆربەی رۆژئاواییەکان دان بە رەوایەتییدا نانێن.   دیمتری پێسکۆڤ، گوتەبێژی کریملین دەڵێت، "بێگومان گفتوگۆکانی نێوان لوکاشێنکۆ و پووتین بەس نین بۆ دۆزینەوەی چارەسەر بۆ ئەم قەیرانە. گرنگە کە پەیوەندیی راستەوخۆی نێوان لوکاشێنکۆ و نوێنەرانی یەکێتیی ئەوروپا بەردەوام بێت. "  گوتەبێژی کرملین ئاماژەشی بەوەکرد، سەرۆکەکانی رووسیا و بێلاڕووسی هاوپەیمان لە پەیوەندییەکی تەلەفۆنیدا نیگەرانیی خۆیان بەرامبەر بەکارهێنانی هێز لە لایەن سەربازانی پۆڵەنداوە دژی کۆچبەران دەربڕیوە.