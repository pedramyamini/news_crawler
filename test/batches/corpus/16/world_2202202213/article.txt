یانس ستۆڵتنبێرگ، سکرتێری گشتیی ناتۆ هۆشداری دەدات لەوەی کە رووسیا "پلانی هێرشێکی تەواوی بۆسەر ئۆکراینا" هەیە و دەڵێت، "هەموو ئاماژەکان" بەو ئاراستەیەن. قسەکانی سکرتێری گشتیی ناتۆ لەمیانی کۆبوونەوەیەکی بەپەلەیدا بوو لەگەڵ نێردەی ئۆکراینا.  ستۆڵتنبێرگ دەڵێت، "دەبینین هێزی زیاتر و زیاتر لە کەمپەکانەوە دێنە دەرەوە و ئامادەی شەڕ و رووبەڕووبوونەوەن"؛ ئاماژە بەوەش دەکات کە "هێزی زیاتری رووسی" لە شەودا بەرەو ئەو سنوورانەی ئۆکراینا جووڵاون کە لەژێر دەسەڵاتی جوداخوازەکاندان.  سکرتێری گشتیی ناتۆ ئاماژە بەوە دەکات، ئەوەی دەیبینن داگیرکاریی وڵاتێکە کە "پێشتر داگیرکراوە".  پێشتر رووسیا لە ساڵی ٢٠١٤ هەرێمی کریمیای داگیرکردووە، بەو هۆیەشەوە زیاتر لە ١٤ هەزار کەس کوژران.  پووتین هۆشداریی داوە لەوەی کە ئێستا دەتوانێت هێزەکانی وڵاتەکەی بنێرێتە ئەو ناوچانەی کە لەژێر دەسەڵاتی چەکدارە جوداخوازەکانی ئۆکراینادان. داننان بە سەربەخۆیی دوو ناوچەی هەرێمی دۆنباس لە ئۆکرایناش لەلایەن رووسیاوە، ناڕەزایی لەسەر ئاستی نێودەوڵەتی لێکەوتووەتەوە.  رۆژی سێشەممە ٢٢ - ٠٢ - ٢٠٢٢ پەرلەمانی رووسیا بە زۆرینەی دەنگ رێگەی بە سەرۆکی وڵاتەکەی دا هێزی سەربازی بنێرێتە ئۆکراینا.  پێشتریش هێزەکانی هاوپەیمانیی ناتۆ هەزاران سەربازیان ناردووەتە ئۆکراینا. سکرتێری گشتیی ناتۆش دەڵێت، هێزی وەڵامدانەوەیان لە چەند هەفتەی رابردوودا خراونەتە ئامادەباشیی تەواو و ١٠٠ فڕۆکەی جەنگییش لە ئەوپەڕی ئامادەباشیدان لەگەڵ ١٢٠ کەشتیی لەنێو دەریادا.