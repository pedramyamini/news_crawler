لە دانیشتنێکی تایبەتی ئەنجوومەنی نوێنەرانی پۆڵەندا تایبەت بە تاوتوێکردنی قەیرانی کۆچبەرانی سەر سنووری وڵات، ماتەوش مۆرایڤێتسکی، سەرۆکوەزیرانی پۆڵەندا رایگەیاند، "ئاسایشی پۆڵەندا و سنوورەکانی لە رۆژهەڵات بەشێوەیەکی دڕندانە پێشێلکراوە؛ و دروستکەری ئەو قەیرانەش سەرۆکی رووسیایە".  سەرۆکوەزیرانی پۆڵەندا راشیگەیاند، سیاسەتی نوێی پووتین بۆ گەڕاندنەوەی ئیمپراتۆرییەتی رووسیا لە بەرەوپێشچوونە و بە روونی دەیبینین و چاودێریشی دەکەین. "ئەم بارودۆخەی کە لەسەر سنوورەکانمان دروستکراوە لەلایەن سەرۆکی بێلاڕووسەوە جێبەجێدەکرێت، بەڵام بنەما سەرەکییەکەی لە مۆسکۆیە و ئەو بنەمایەش سەرۆک پووتینە. ئەوەش ئەو راستییە دەسەلمێنێت کە پووتین سوورە لەسەر دروستکردنەوەی ئیمپراتۆرییەتی رووسیا".  ماوەی سێ رۆژە کۆچبەران لەسەر سنووری پۆڵەندا دەمێننەوە، پلەی گەرمیی ناوچەکە لە شەواندا دەچێتە ژێر سفر. حکومەتی پۆڵەنداش بەردەوام بە بڵندگۆ هۆشداری بە کۆچبەران دەدات، "ئاگاداربن، هاتنە ناو پۆڵەندا، تەنیا لە رێگەی سنوورە یاساییەکانەوەیە".  نزیکەی سێ مانگە کۆچبەران ئەو ناکۆکییانەی بێلاڕووس و یەکێتیی ئەوروپا دەقۆزنەوە و لە بێلاڕووسەوە هەوڵی پەڕینەوە بۆ لیتوانیا، پۆڵەندا و لاتڤیا دەدەن، بەڵام لە ماوەکانی رابردوودا ئەو وڵاتانە بە بڵاوەپێکردنی ژمارەیەکی یەکجار زۆر سەرباز و تووندکردنەوەی سنوورەکانیان رێگرییان لە کۆچبەران کردووە.  حکومەتی پۆڵەندا نزیکەی ٢٠ هەزار سەرباز و پۆلیسی لە سنوورەکانی بڵاوە پێکردووە، بەڵام سەرەڕای ئەوەش، بەشێک لە کۆچبەران بە خۆحەشاردان لە دارستانەکان توانیویانە خۆیان بگەیێننە وارسۆ، پایتەختی پۆڵەندا.