ئەمڕۆ سێشەممە ٠٥ - ١٠ - ٢٠٢١ فرانسیس هۆگن، بەڕێوەبەری پێشووی بەرهەمەکانی فەیسبووک لە بەردەم کۆمیتەی بازرگانیی ئەنجوومەنی پیرانی ئەمریکا ئامادە بوو و بەرگریی لەو گوتانەی خۆی کرد کە پێشتر لە هەڤپەیڤینێکدا لەبارەی شێوازی بەڕێوەبردنی فەیسبووک کردبوو.  فرانسیس گوتی، فەیسبووک بە مەبەست گرنگی بەو بابەتانە دەدات کە دەبنە مایەی مشتوموڕ و "کاردانەوەی نایاسایی تووند"، چونکە بە گوێرەی لێکۆڵینەوەیەکی نێوخۆی فەیسبووک، ئەو جۆرە کارکردنەی فەیسبووک وایکردووە کە خەڵک زیاتر تۆڕەکە بەکاربێنێت.   بەڕێوەبەرەکەی پێشووی فەیسبووک گوتیشی، "ئەوان لە لاپەڕەی سەرەکیی فەیسبووکەکەتدا ئەو شتانە دەهێننە پێشەوە کە وات لێدەکات کاردانەوەت لە بەرامبەر هاوڕێکانتدا هەبێت بۆ ئەوەی ئەوانیش شتی زیاتر بنووسن و بڵاوبکەنەوە. "  هۆگن لە بەردەم لیژنەی پاراستنی بەکاربەری سەر بە ئەنجوومەنی پیرانی ئەمریکا فەیسبووکی تۆمەتبارکرد بەوەی کە ئاگای لەوە هەیە کە ئینستاگرام زیان بە هەرزەکاران و نەوجەوانان دەگەیێنێت و لە شەڕی بەگژداچوونەوەی رق و کینەشدا راستگۆ نەبووە لەگەڵ رای گشتی.   ئەو زانایەی بواری داتاکان باسی لەوەش کرد کە ئەو پێیوایە فەیسبووک مەبەستی ئەوەی نەبووە سەکۆیێکی تێکدەر دروستبکات، بەڵام گوتی "بڕیاری کۆتایی بە دەستی مارکە" ئەوەش وەکو ئاماژەیەک بۆ مارک زوکەربێرگی دامەزرێنەر کە زیاتر لە ٥٠ % ی دەنگەکانی بۆردی بەڕێوەبردنی فەیسبووکی بەدەستەوەیە.   هۆگن گوتیشی، پێیوایە زوکەربێرگ ئاگادارە لەو لێکۆڵێنەوە نێوخۆییانەی کە کاریگەرییە نەرێنییەکانی ئینستاگرام پێشاندەدەن.   رۆژی دووشەممە فەیسبووک، ئینستاگرام و واتساپ بۆ ماوەی حەوت کاژێر لەکارکەوتن و ملیاران بەکارهێنەریان لێ دابڕان، ئەوەش زیانی ملیاران دۆلاری بە کۆمپانیای فەیسبووک گەیاند.