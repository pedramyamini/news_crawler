نووسینگەی راگەیاندنی سەرۆکی ئەو وڵاتە رایگەیاند: "بۆ بەجێگەیاندنی فەرمانێکی ڤۆلۆدمیر زێلنسکی، سەرۆکی ئۆکراینا، فڕۆکەیەکی دیکە گەیشتە فڕۆکەخانەی کیێڤ و ١٤ هاووڵاتیی ئۆکراینیی گەڕاندەوە کە ٣ ژن و ١١ منداڵن. "  بەگوێرەی راگەیێندراوەکە، ئەوە گەورەترین ژمارەی ئۆکراینەکانە تائێستا لە کەمپی هۆل گەڕێندرابنەوە.   سەرۆکایەتیی ئۆکراینا ئاماژە بەوە دەکات، گەڕاندنەوەی ئەو ١٤ کەسە لە لایەن نووسینگەی سەرۆک، وەزارەتی دەرەوە و وەزارەتی بەرگریی ئەو وڵاتە ئامادەکاریی بۆ کرابوو و دیپلۆماتە ئۆکراینییەکان لە ماوەی چەند مانگی رابردوودا لەگەڵ بەڕێوەبەرایەتیی خۆسەر لە پەیوەندیدا بوون بۆ رێکخستنی ئەو کارە.   هەر بەگوێرەی سەرۆکایەتیی ئۆکراینا، هێشتا ١٩ هاووڵاتیی دیکەی ئۆکراینی لە کەمپی رۆژ لە جەزیرەی رۆژئاوای کوردستان ماون.   سەرۆکایەتیی ئۆکراینا لەسەر ماڵپەرەکەی نووسیویەتی: "ئۆکراینا هاووڵاتییەکانی لە ناخۆشیدا ناهێڵێتەوە و هەمیشە بەدەمیانەوە دەڕوات بۆ ئەوەی لە هەر شوێنێک بن رزگاریان بکات. "  ئۆکراینا لە ساڵی ٢٠٢٠ ـەوە دەستی بە گەڕاندنەوەی هاووڵاتییەکانی لە کەمپەکانی ژێر دەسەڵاتی هەسەدە کردووە.   بەگوێرەی ئامارە فەرمییەکانی ئەو وڵاتە کە ساڵی ٢٠١٩ بڵاوکرابوونەوە، ئەو کات ٢١ ژن و ٥٤ منداڵی ئۆکراینی لەو کەمپانەدا هەبوون. کە هاوژین و منداڵانی چەکدارانی پێشووی داعشن.