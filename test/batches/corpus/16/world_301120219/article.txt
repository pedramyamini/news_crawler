پرسی کۆچبەرانی سەر سنووری بێلاڕووس و یەکێتیی ئەوروپا تەورێکی سەرەکیی کۆبوونەوەکەیە. یانس ستۆڵتنبێرگ، سکرتێری گشتیی ناتۆ دەڵێت، "ئێمە باس لە پەرەسەندنە دڵگرانکەرەکانی سەر سنووری نێوان بێلاڕووس و هاوپەیمانەکانی ناتۆ واتە پۆڵەندا، لاتڤیا و لیتوانیا دەکەین. ناتۆ بەکارهێنانی خەڵکی بێچارە لە لایەن رژێمی لوکاشێنکۆوە بۆ گوشارخستنە سەر وڵاتە دراوسێیەکانی سەرکۆنە دەکات. "  ئەلێکساندەر لۆکاشێنکۆ، سەرۆکی بێلاڕووس تۆمەتەکان رەتدەکاتەوە و رەخنە لە یەکێتیی ئەوروپا دەگرێت بەوەی کە نەیتوانیوە رێڕەوێکی سەلامەت بۆ کۆچبەران بکاتەوە.   لوکاشێنکۆ وڵاتانی ئەندامی یەکێتیی ئەوروپای سنووریشی بەوە تۆمەتبار دەکات کە مامەڵەیەکی نامرۆڤانە لەگەڵ کۆچبەرەکان دەکەن.   سەرۆکی بێلاڕووس دەڵێت، "وەکو بەشێک لەم قەیرانی کۆچبەرانە، بێویژدانەکان دەستیان بۆ کوشتنی خەڵک بردووە. شەوی یەکشەممە تەرمێکیان فڕێدایە نێو سنوورەکەمان و ئەمڕۆش یەکێکی دیکەمان دۆزیەوە. ئەوان تەرمێک یانیش رەنگە کەسێکی زیندوویان خستووەتە نێو کیسەخەوێکەوە و فڕێیانداوەتە نێو سنوورەکەمان. چەندە کارێکی قێزەونە! "  لیتوانیاش تۆمەتەکانی سەرۆکی بێلاڕووس رەتدەکاتەوە. نادیا موراد، کچە کوردی ئێزدی و براوەی خەڵاتی نۆبڵی ئاشتی، سەردانی لیتوانیای کرد و داوای لە حکومەتی ئەو وڵاتە و وڵاتانی دیکەی ئەندام لە یەکێتیی ئەوروپا کرد سەلامەتی ئەو هاونیشتمانییانە بپارێزێت کە لەسەر سنوورەکانیان گیریانخواردووە.   بە گوێرەی حکومەتی بێلاڕووس، پێش دەستپێکردنی گەڕاندنەوەیان، دوو هەزار کۆچبەر لە سنووری ئەو وڵاتە و پۆڵەندا بوون و ٥ هەزاری دیکەش لە نێو مینسکی پایتەختی ئەو وڵاتە بوون.   ژمارەیەکی زۆری ئەوانەی سەرسنوور گوێزراونەتەوە بۆ ناوەندی لۆجستی و سەرۆکی بێلاڕووس بەڵێنی دابینکردنی خواردن و پێداویستییەکانیانی پێداون.   بەشێک لە کۆچبەرەکان دوای بێئومێدبوونیان، لەسەر خواستی خۆیان گەڕانەوە بۆ هەرێمی کوردستان و عێراق، بە گوێرەی ئاماری حکومەتی هەرێمی کوردستانیش، تاوەکو ئێستا هەزار و ٨٧٢ هاونیشتمانی گەڕێندراونەتەوە.