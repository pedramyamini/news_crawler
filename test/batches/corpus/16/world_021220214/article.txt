ئەنتۆنی فاوچی، راوێژکاری باڵای پزیشکیی سەرۆکی ئەمریکا رایگەیاندووە، "تووشبووەکە خۆی کەرەنتین کردووە و هەموو کەسە نزیکەکانی پەیوەندییان پێوە کراوە، تاوەکو ئێستا هەموو کەسە نزیکەکانی پشکنینەکانیان نێگەتیڤ بووە".  ئەمریکا قەدەخەی گەشتکردنی لەگەڵ حەوت وڵاتی ئەفریقی راگەیاندووە، بەڵام قەدەخەی گەشتکردن لە ترسی گۆڕاوی ئۆمیکرۆن نیگەرانیی نەتەوە یەکگرتووەکانی لێکەوتووەتەوە، بەتایبەتی لە کاتێکدا زاناکان هێشتا زانیاریی تەواویان لەبارەی گۆڕاوە نوێیەکەوە نییە.  ئەنتۆنیۆ گوتێرێز، سکرتێری گشتیی نەتەوە یەکگرتووەکان رایگەیاندووە، "ئێمە ئامرازمان هەن بۆ ئەنجامدانی گەشتی سەلامەت. با بەیەکەوە ئەو ئامرازانە بەکاربێنین بۆئەوەی خۆمان لەوە بەدووربگرین، ببوورن بە دەمارگیری گەشتیاری ناویدەبەم، کە بەلای منەوە جێگەی قبووڵکردن نییە".  رێکخراوی تەندروستیی جیهانی داوا لە خەڵکی جیهان دەکات لەبری راگەیاندنی قەدەخەی گەشتکردن، ڤاکسین وەربگرن کە لە وڵاتێکی وەکو ئەمریکا تاوەکو ئێستا ٦٠ ملیۆن کەس ڤاکسینیان وەرنەگرتووە.  تەندروستیی جیهانی داوا لە وڵاتان دەکات خۆیان تووشی شڵەژان نەکەن لە کاتێکدا پێشتر کۆرۆنا گۆڕاوی دیکەی لێ بڵاوبووەتەوە.  تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی دەڵێت، "دۆخی لەناکاوی گۆڕاوی ئۆمیکرۆن بە شێوەیەکی چاوەڕوانکراو سەرنجی جیهانی بۆ خۆی راکێشاوە؛ لانیکەم ٢٣ وڵات لە پێنج بۆ شەش ناوچەکەی رێکخراوی تەندروستیی جیهانی تووشبووی ئۆمیکرۆنیان راگەیاندووە، چاوەڕوان دەکەین ژمارەکە بەرزببێتەوە. رێکخراوەکە ئەو گۆڕانکارییە زۆر بە جیددی وەردەگرێت و دەبێت هەموو وڵاتێکیش وابێت، بەڵام نابێت ئەوە تووشی شۆکمان بکات".  ئاماژە سەرەتاییەکان کە دەڵێن ئۆمیکرۆن خێراتر لە گۆڕاوەکانی پێش خۆی دەگوازرێتەوە، جارێکی دیکە بازاڕەکانی هەژاندووە کە سەرەڕای ڤاکسین هێشتا بووژانەوەیەکی باشی بەخۆیەوە نەبینیوە.  بەگوێرەی WHO لانیکەم ٥٦ وڵات ئێستا سەرقاڵی تووندوتۆڵکردنی رێوشوێنەکانن لە دژی گۆڕاوی ئۆمیکرۆن، تاوەکو ئێستا لانیکەم ٢٢٤ تووشبووی گۆڕاوە نوێیەکە لە جیهاندا تۆمارکراون.