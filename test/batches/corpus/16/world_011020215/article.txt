یاپێ کۆفۆد، وەزیری دەرەوەی دانیمارک کە بە سەردانێکی دوو رۆژی لە پاکستانی دراوسێی ئەفغانستانە، ئەمڕۆ هەینی ١ - ١٠ - ٢٠٢١ لە کۆنفرانسێکی رۆژنامەڤانیی هاوبەش لەگەڵ هاوتا پاکستانییەکەی لە ئیسلامئابادی پایتەخی پاکستان رایگەیاند، "ئەگەر ئەفغانستان ببێتە شوێنی بەهێزبوون و پەنادانی گرووپە تیرۆریستە نێودەوڵەتییەکان، کە ئەوە شتێکە کاریگەری لەسەر هەموومان دەبێت، ئەوا دەبێت هەموومان خۆمان بەدووربگرین" لە داننان بە حکومەتی تاڵیباندا.   یاپێ کۆفۆد گوتیشی، حکومەتی وڵاتەکەی چاودێریی دۆخی ئەفغانستان دەکات بۆئەوەی بزانێت تاڵیبان تا چەند بەڵێنەکانی بۆ پاراستنی مافی مرۆڤ، مافی ژنان و دامەزراندنی حکومەتێکی هەمەلایەن دەباتەسەر.   هاوکات لەبارەی بەکارهێنانی ئاسمانی پاکستان لەلایەن ئەمریکاوە، شاهـ مەحموود قورەیشی، وەزیری دەرەوەی پاکستان گوتی، حکومەتی وڵاتەکەی دوای بیرکردنەوە و راوێژکردن، بڕیار لەسەر ئەوە دەدات.   پێشتریش لە ٠٣ - ٠٩ - ٢٠٢١ دۆمینیک راب، وەزیری پێشووی دەرەوەی بەریتانیا لە میانی سەردانێکدا بۆ پاکستان، لە کۆنفرانسێکی رۆژنامەڤانیدا رایگەیاند، "دەبێت ئێمە رووبەڕووی ئەو واقیعە نوێیەی ئەفغانستان ببینەوە کە هاتووەتە پێشەوە"، گوتیشی، "بەریتانیا رێگەیەکی گرتووەتەبەر کە بریتییە لە دان نەنان بە تاڵیبان وەک حکومەت. "