محەممەد فەرەج کۆچبەرێکی کوردی تەمەن ٣٥ ساڵە، نزیکەی ١٠ رۆژە لە کەمپێکی سەر سنووری بێلاڕووس دەمێنێتەوە، ئەو کۆچبەرە کوردە ماوەیەک لە مینسک، پایتەختی بێلاڕووس دەمایەوە، بەڵام کاتێک لە تۆڕە کۆمەڵایەتییەکان هەواڵی ئەوە دەبینێت کە پۆڵەندا سنوور بە رووی کۆچبەران دەکاتەوە، بەخێرایی خۆی دەگەیێنێتە ئەوێ و رووبەڕووی هەزاران سەرباز و تەلبەندی دڕکاوی دەبێتەوە.  پۆڵەندا هەر لە سەرەتاوە سوور بوو لە رێگەنەدان بە کۆچبەران و لەگەڵ زیادبوونی ژمارەیان، هێزی زیاتری رەوانەی سنوورەکانی کرد. موسا حەمە، کۆچبەرێکی دیکەی کوردە کە قسەی بۆ نیویۆرک تایمز کردووە دەڵێت، "خەڵک هێندە نائومێد بوون، بڕوا بە هەموو شتێک دەکەن".  قاچاخچییەکان زۆر بەئاسانی لە تۆڕە کۆمەڵایەتییەکان رێکلام بۆ خۆیان دەکەن و لە گرووپ و پەیجەکانی فەیسبووک خەڵک چەواشە دەکەن و ناوە ناوە ڤیدیۆی چەند کۆچبەرێک بڵاودەکەنەوە کە دەڵێن گەیشتوونەتە ئەڵمانیا. ئەو کەسانەشی دەیانەوێت کۆچ بکەن، بە بینینی ئەو ڤیدیۆ و رێکلامانە هەڵدەخەڵەتێن.  یەکێک لە قاچاخچییەکان لە پۆستێکدا باسی ئەوە دەکات، "رۆژانە گەشتمان هەیە لە مینسک بۆ ئەڵمانیا، تەنیا ٢٠ کیلۆمەتر بە پێ رۆشتنی تێدایە"، یان یەکێکی دیکەیان دەڵێت، تەنیا ٨ بۆ ١٥ کاژێر بەپێ رۆشتنی تێدایە و "ئەگەر دەترسی، تەلەفۆن مەکە".  هەر یەکە لە قاچاخچییەکان داوای پارەیەکی جیاواز بۆ گەیاندنی کۆچبەران بە یەکێتیی ئەوروپا دەکەن. پارەکەش لە نێوان حەوت هەزار تاوەکو ١٣ هەزار دۆلارە.  کۆچبەرێکی دیکە بەناوی رێکار حەمید کە مامۆستای بیرکاری بووە لە هەرێمی کوردستان بە ئامانجی گەیشتن بە ئەوروپا واز لە هەموو شتێک دەهێنێت و ماڵ و منداڵەکەی لەگەڵ خۆی دەبات بۆ بێلاڕووس، ئەو بەڵێنی ئەوەی پێدرابوو کە بە ١٠ هەزار دۆلار دەیانگەیێننە یەکێک لە وڵاتێکی یەکێتیی ئەوروپا، بەڵام دواجار لە کەمپێکی سارد و سڕی بێلاڕووس خۆیان بینییەوە.  رێکار حەمید ئاماژە سەتان کەسی دیکە دەکات کە لە کەمپەکە لەسەر زەوییەکی رەق و سارد دەخەون و دەڵێت، "بەردەوام پێیان دەڵێن دەرگەکان دەکرێنەوە، بەڵام سەیرمان بکە ئێستا لە کوێین".  کێشە و ململانێکانی بێلاڕووس لەگەڵ یەکێتیی ئەوروپا هەزاران هاونیشتمانی بەرەو چارەنووسێکی نادیار بردووە، وڵاتێک کە زیاتر لە سێ هەزار کیلۆمەتر لە هەرێمی کوردستانەوە دوورە.  یەکێتیی ئەوروپا بەردەوام ئەلێکساندەر لوکاشێنکۆ، سەرۆکی بێلاڕووس بە هاندانی کۆچبەران تۆمەتبار دەکات و، ئەوەش بە پاساوی ئەوەی کە یەکێتیی ئەوروپا لە هەڵبژاردنی مانگی ئابی ٢٠٢٠ پشتیوانیی لە ئۆپۆزیسیۆنی بێلاڕووس کردووە.  بێلاڕووس لە رۆژئاواوە لەگەڵ لیتوانیا، پۆڵەندا و لاتڤیا هاوسنوورە. لە سەرەتاکانی ئەمساڵ لیتوانیا بەخێرایی رێکاری تووندی دژی لێشاوی کۆچبەران گرتە بەر، بۆیە قاچاخچییەکانیش هەوڵیاندا لە رێگەی پۆڵەنداوە خەڵک بگەیێننە یەکێتیی ئەوروپا  پلەی گەرمی لە سنوورەکانی نێوان بێلاڕووس - پۆڵەندا لە سفرەوە نزیکە و بە شەوانیش دەچێتە ژێر سفر، بەو هۆیەشەوە تاوەکو ئێستا نزیکەی ١٠ کۆچبەر گیانیان لەدەستداوە.  قاچاخچییەکان ئەو ململانێیانە دەقۆزنەوە و "گەرەنتی" خەڵک دەکەن کە بەئاسانی دەیانگەیێننە وڵاتێکی یەکێتیی ئەوروپا، ئەندامانی گرووپی تۆڕە کۆمەڵایەتییەکان بەخێرایی دوو هێندە و سێ هێندە زیادیانکرد.   ژمارەی ئەندامانی گرووپێکی تایبەت بە کۆچکردن بۆ بێلاڕووس لە ماوەی مانگی ئەیلوولدا لە ١٣ هەزارەوە بۆ ٣٠ هەزار بەرزبووەوە. گرووپێکی دیکەش لە حەوت هەزار و ٧٠٠ ئەندامەوە بۆ ٢٣ هەزار ئەندام بەرزبووەوە.  سێمانتیک ڤیژن، کۆمپانیایەکی شیکاریی زانیارییەکانی ئینتەرنێت لەبارەی رێکلامکردنی قاچاخچییەکان دەڵێت، لە بەدواداچوونەکانیان دەرکەوتووە کە هاندانی خەڵک لە تۆڕە کۆمەڵایەتییەکان، بەتایبەت فەیسبووک کاریگەریی زۆری لەسەر هاندانی کۆچبەران هەبووە.  ئەو کۆمپانیایەی بواری ئینتەرنێت دەڵێت، بەقاچاخبردنی خەڵک کارێکی نایاساییە و رێکلامکردنیش لە فەیسبووک قەدەخەیە و فەیسبووک رایگەیاندووە، هەر بابەتێکی لەو شێوەیە ببینن، بە زووترین کات دەیسڕنەوە.  سەرەڕای هەوڵەکانی فەیسبووک بۆ رێگریکردن لە رێکلامی قاچاخچییەکان لەسەر پلاتفۆرمەکەی، بەڵام نەیتوانیوە بە تەواوی ئەو کێشەیە چارەسەر بکات.   جێرۆن لێنارس، ئەندامێکی یەکێتیی ئەوروپا دەڵێت، "فەیسبووک ئەرکەکەی خۆی بە جیدی وەرنەگرتووە و، لە لێکەوتە راستەخۆکانی ئەوەش خەڵکێکی بێئومێد لە سەرما و قوڕاوەکانی دارستانەکەی بێلاڕووس دەبینین"، هەموو ئەوەش بەهۆی ئەوەوەیە کە لە فەیسبووک زانیاریی هەڵەیان پێگەیشتووە.  منداڵێک لە نێو کەمپێکی سەر سنووری بێلاڕووس - پۆڵەندا. وێنە: Maxim GUCHEK / BELTA / AFP