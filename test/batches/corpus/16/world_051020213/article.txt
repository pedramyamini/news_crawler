لە رۆژی ١ - ١٠ تاوەکو ٤ - ١٠ - ٢٠٢١ چین دەستی بەنمایشێکی ئاسمانی کرد و تێیدا بە گشتی زیاتر لە ١٥٠ فڕۆکەی بەکارهێناو و زۆر جار نمایشەکانی بەسەر ئاسمانی تایواندا کردووە، کە حکومەتی تایوان بە "کارێكی نابەرپرسانە و دنەدان" ناوی دەبات.  حکومەتی چین تایوان بە بەشێكی دانەبڕاو لە  چین دەزانێت و دژ بە هەموو هەوڵێکی وڵاتانی رۆژئاوا دەوەستێتەوە بۆ جیاکردنەوەی لە چین.  لەوەڵامی نمایشە ئاسمانییەکانی چیندا، حکومەتی تایوان رەخنەی تووندی لە چین گرت و کارەکەی بە نابەرپرسیارانە و هەوڵدان بۆ دنەدانی تایوان ناوبرد.  ئەنجوومەنی تایوان تایبەت بە کاروباری چین لە راگەیێندراوێكیدا داوای لە دەسەڵاتی چین کرد دەستبەجێ "کردە نائاشتییانەکان"ی بوەستێنێت و چیدیکە درێژە بەو کارانە نەدات کە "نابەرپرسن و ئامانج لێیان دنەدانی تایوانە".  لە وەڵامدا وەزارەتی دەرەوەی چین، واشنتن بە "دنەدەر" ناوبرد و هۆشداریشی دایە ئەمریکا لە هەوڵدانی بۆ سەربەخۆبوونی تایوان و جیاکردنەوەی لە چین.  وەزارەتی دەرەوەی چین گوتیشی، تێکەڵبوونی ئەمریکا لەبابەتی تایوان و هەوڵدان بۆ سەربەخۆبوونی تایوان تەنیا بە بنبەست دەگات و چین هەموو هەنگاوێكی پێویست و رێگەی فەرمی دەگرێتەبەر بۆ شکستپێهێنانی ئەو هەوڵانە.