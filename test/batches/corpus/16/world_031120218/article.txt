رۆژ عەلی زاڵە، بەرپرسی نووسینگەی رووداو لە واشنتن، لە کۆنفرانسێکی رۆژنامەڤانیدا پرسیاری لە جۆن کێربی، گوتەبێژی پێنتاگۆن کرد کە هەڵوێستیی ئەوان چییە لە بارەی داواکارییەکانی تورکیا بۆ کۆتاییهێنان بە پاڵپشتیەکانیان بۆ هەسەدە و هەڕەشەکانی ئەنقەرە بۆ هێرشکردنە سەر ناوچەکانی ژێر دەسەڵاتی بەڕێوەبەرایەتیی خۆسەر.   لە وەڵامدا جۆن کێربی گوتی: "هەڵوێستی ئێمە لە بارەی پێکەوەکارکردن لەگەڵ هەسەدە نەگۆڕاوە، ئەرکەکەشمان لە سووریا نەگۆڕاوە، کە تەنیا سەرنجی لەسەر هەڕەشەی داعشە، ئەو هەڕەشەیە ماوەتەوە، بۆیە ئەو ئەرکەمان بەردەوام دەبێت و ئەو پێکەوە کارکردنەش بەردەوام دەبێت. "  رەجەب تەیب ئەردۆغان، سەرۆککۆماری تورکیا مانگی رابردوو رایگەیاند، "ئیدی ئاراممان نەماوە. پێداگرین لەسەر ئەوەی ئەو هەڕەشانەی لەوێوە سەرچاوە دەگرن یان لەگەڵ ئەو هێزانەی لەوێدان، خۆمان لەناویان ببەین.. بە زووترین کات هەنگاوی پێویست لە سووریا دەگرینەبەر".  لەو کاتەوە بەرپرسانی تورکیا و رووسیا لەبارەی نیگەرانییەکانی تورکیا لە یەپەگە گفتوگۆ دەکەن، پێشتریش لە ٢٠١٩ ئەنقەرە لەگەڵ رووسیا و ئەمریکا رێککەوت هێرشەکانی بۆ سەر هێزە کوردییەکان رابگرێت بەو مەرجەی یەپەگە لە تەواوی سنوورەکانی بە درێژایی ٣٠ کیلۆمەتر بکشێنەوە، بەڵام ئێستا تورکیا هەردوولا بەوە تۆمەتباردەکات، کە یەپەگەیان بەو بەڵێنانەی پابەند نەهێشتووەتەوە.  سەرچاوەیەکی ئاگادار لە گفتوگۆکانی نێوان تورکیا و رووسیا بە میدیایەکی قەتەری راگەیاندووە، ئەوان لەبارەی ئۆپەراسیۆنی تورکیا بۆ دەرکردنی یەپەگە - یەکینەکانی پاراستنی گەل - لە کۆبانێ گفتوگۆ دەکەن.  ماڵپەڕی میدڵ ئیست ئای کە کار لەسەر دۆخی سیاسیی رۆژهەڵاتی نێوەڕاست و باکووری ئەفریقیا دەکات و نووسینگەی سەرەکییان لە بەریتانیایە لەبارەی کۆبوونەوەکانی رووسیا و تورکیا بابەتێکی بڵاوکردووەتەوە کە لێڤێنت کەمال نووسیویەتی و لەسەر زاری سەرچاوەیەکی ئاگادارەوە دەڵێت، بەپێی رەشنووسی رێککەوتنەکە، هێزەکانی رووسیا لە کۆبانێ دەمێننەوە و تورکیاش ناوچە ستراتیژییەکانی دەوروبەری کۆنترۆڵدەکات.  لە کۆتاییەکانی مانگی رابردووش ماڵپەڕی بلومبێرگ لەسەر زاری دوو بەرپرس، کە نەیانویستووە ناویان ئاشكرابکرێت بڵاوی کردووەتەوە، لە نیوە شەودا تورکیا سەتان سەربازی لە باکووری سووریا لە دژی هێزە کوردییەکان بڵاوکردووەتەوە، بۆ ئەوەی چەند ناوچەیەک لە باشووری  کۆبانێ کۆنتڕۆڵبکات و  ناوچەکانی ژێر کۆنتڕۆڵی خۆی لە رۆژهەڵات و رۆژئاوای رووباری فورات بەیەکەوە ببەستێتەوە.  چەند سەرچاوەیەکی ئەمنیی تورکیش کە نەیانویست ناویان ئاشکرا بکرێت دەڵێن، ئامادەکارییەکانی ئۆپەراسیۆنەکە نزیکە لە تەواو بوون، "نزیکین لە جێگیرکردنی هێزەکانمان لە ئیدلب بۆ پاراستنی ناوچەکان لە دژی هێرشی رژێمی سووریا و رووسیا.. ئەزموونەکانی پێشوو فێریان کردووین کە پێویستە لە ئیدلب لە دۆخی ئامادەباشی بین تەنانەت ئەگەر رێککەوتنمان لەگەڵ مۆسکۆ هەبێت".  کۆتاییەکانی هەفتەی رابردوو فڕۆکەکانی رووسیا بارەگایەکی هێزەکانی سووریای دیموکراتیان لە ناوچەی عەفرین بۆردوومان کرد کە تەنیا چەند کیلۆمەترێک لە سنووری تورکیاوە دوورە.  هەروەها پێنجشەممەی پێشوو چوار فڕۆکەشی لە فڕۆکەخانەی قامیشلۆ نیشنتەوە کە وادەردەکەوت بۆ بەرپەرچدانەوەی هەر هێرشێکی تورکیا بێت، لەو بارەوە سەرچاوەیەک لە وەزارەتی بەرگریی تورکیا بە میدیاکانی راگەیاند، تەنیا یەک فڕۆکەی رووسی لە قامیشلۆ نیشتووەتەوە و هەمان رۆژیش شوێنەکەی بەجێهێشتووە.  تورکیا ئابی ٢٠١٦ بە بیانووی ئەوەی هەڕەشە لەسەر سنوورەکانی باشووری وڵاتەکەی هەیە، سوپای ناردە نێو خاکی سووریا و بە هاوکاریی بەشێک لەو گرووپانەی ئۆپۆزیسیۆنی سووریا کە ئەنقەرە پشتیوانییان دەکات، جەرابلوس، ئەلباب، راعی و ئەعزازی کۆنترۆڵکردن. تورکیا رایگەیاند بە مەبەستی وەستاندنی جموجووڵەکانی داعش لەو ناوچانە سوپای ناردووە.   هەروەها لە ٢٠ی کانوونی دووەمی ٢٠١٨ هێرشی تورکیا و گرووپە چەکدارە سوورییە هاوپەیمانەکانی بۆ سەر هەرێمی عەفرین لە ژێر ناوی "ئۆپەراسیۆنی چڵە زەیتوون" دەستیپێکرد. دوای ٥٨ رۆژ بەرگریی لە ١٨ی ئاداری هەمان ساڵ ناوەندی شاری عەفرین لە لایەن سوپای تورکیا و گرووپە چەکدارەکانەوە کۆنترۆڵکرا.   تورکیا هەروەها ١٢ی تشرینی یەکەمی ٢٠١٩ لە ئۆپەراسیۆنێک بە ناوی '' کانی ئاشتی '' بۆ سەر گرێسپی و سەرێکانیی رۆژاوای کوردستان ئەو دوو ناوچەیەشی خستە ژێر رکێفی خۆیەوە. لەکاتێکدا پێشتر لە ژێر کۆنترۆڵی هێزەکانی سووریای دیموکرات (هەسەدە) بوو.