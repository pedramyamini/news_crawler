ستیفن دوژاریک، گوتەبێژی ئەنتۆنیۆ گۆتێرێز، سکرتێری گشتیی نەتەوە یەکگرتووەکان رایگەیاند، "بە تووندی سەرکۆنەی هەوڵی کوشتنی مستەفا کازمی، سەرۆکوەزیرانی عێراق دەکەم".  گوتەبێژەکەی سکرتێری گشتیی نەتەوە یەکگرتووەکان ئاماژە بەوە دەکات، "ئەنتۆنیۆ گۆتێرێز داوا دەکات ئەنجامدەرانی ئەو تاوانە سزابدرێن".  ستیفن دوژاریک لە زاری سکرتێری گشتیی نەتەوە یەکگرتووەکانەوە باسی لەوەش کردووە، ئەنتۆنیۆ گۆتێرێز داوا لە هەموو عێراقییەکان دەکات دان بە خۆیاندا بگرن و هەموو تووندوتیژی و هەوڵێک بۆ ناسەقامگیریی عێراق رەتبکەنەوە.  گوتەبێژەکەی ئەنتۆنیۆ گۆتێرێز ئەوەشی خستەڕوو، سکرتێری گشتیی نەتەوە یەکگرتووەکان داوا لە هێز و لایەنە سیاسییەکان دەکات "لە رێگەی دیالۆگی گشتگیر و ئاشتییانەوە جیاوازییەکانیان نەهێڵن". دەشڵێت، "نەتەوە یەکگرتووەکان شانبەشانی خەڵک و حکومەتی عێراق دەوەستێت کاتێک هەوڵ بۆ بەدەستهێنانی داهاتوویەکی باشتر دەدەن".  ئەمڕۆ یەکشەممە ٠٧ - ١١ - ٢٠٢١ جۆ بایدن، سەرۆکی ئەمریکا لەبارەی هێرشەکەی سەر ماڵی سەرۆکوەزیرانی عێراق هاتە دەنگ و بە "تووندترین شێوە" سەرکۆنەی هێرشەکە و ئەوانەی کرد کە تووندوتیژی بۆ لاوازکردنی پرۆسەی دیموکراسیی عێراق بەکاردەهێنن؛ راشیگەیاند، "دەبێت ئەنجامدەرانی هێرشەکەی سەر ماڵی کازمی سزا بدرێن".  وەزارەتی دەرەوەی فەرەنساش "بە تووندی" هەوڵی کوشتنی سەرۆکوەزیرانی عێراقی سەرکۆنە کرد و داوای لە بەرپرسانی عێراق و خەڵکی وڵاتەکەش کرد دان بە خۆیاندا بگرن؛ راشیگەیاندووە، پاریس "هەر جۆرە ناسەقامگیری، تووندوتیژی و هەوڵێکی ترساندن لەو وڵاتەدا رەتدەکاتەوە. فەرەنسا شانبەشانی خەڵک و بەرپرسانی عێراق دەوەستێت و داوای دانبەخۆداگرتن" دەکات.  بەرەبەیانی رۆژی یەکشەممە ٠٧ - ١١ - ٢٠٢١ بە فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق.  سەبارەت بە وردەکاری هەوڵی کوشتنی سەرۆکوەزیرانی عێراق، سەعد مەعن، سەرۆکی شانەی راگەیاندنی ئەمنیی عێراق رایگەیاند، "هەوڵی کوشتنەکە بە سێ فڕۆکەی بێفڕۆکەوان ئەنجامدرا؛ دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج؛ بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران؛ لێکۆڵینەوەیەکی بەرفراوانیش دەستیپێکردووە".