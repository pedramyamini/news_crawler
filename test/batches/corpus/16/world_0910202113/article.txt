رۆژی شەممە، ٩ - ١٠ - ٢٠٢١، سێبەستیان کورز، راوێژکاری نەمسا لە کۆنگرەیەکی رۆژنامەڤانیدا دەستلەکارکێشانەوەی خۆی لە پۆستەکەی راگەیاند.   رۆژی ٦ - ١٠ - ٢٠٢١، بە فەرمانی داواکاری گشتیی تایبەت بۆ ئابووری و گەندەڵی بە مەبەستی لێکۆڵینەوە لە دۆسییەکانی دارایی حکومەتەکەی کورز هەڵمەتێکی فراوانی لێکوڵینەوە و دەستبەسەرداگرتنی دۆکیۆمێنت و دۆسییەکانی لە نووسینگەی راوێژکاری و سەرۆکایەتیی پارتی گەل و وەزارەتی دارایی نەمسا ئەنجامدا.  دوای ئەوە دۆسێیەکی ١٠٤ لاپەڕەیی کەوتە بەردەستی میدیاکانی نەمسا کە تێیدا دەرکەوتبوو، سێبەستیان کورز لە ساڵی ٢٠١٧ لەگەڵ رۆژنامەیەکی وڵاتەکەی رێککەوتووە ئەنجامی راپرسییەک دەربارەی بۆچوونی خەڵک سەبارەت بە پارتەکەی بگۆڕێت. خەرجیی ئەو راپرسییەش لە بودجەی وەزارەتی دارایی خەرجکراوە. لە ئەنجامی ئەو راپرسییەشدا سەرۆکی پێشووتری پارتەکە دەستی لەکارکێشایەوە.    سێبەستیانی تەمەن ٣٥ ساڵان، دەستی لە پۆستی راوێژکاریی وڵاتەکەی کێشایەوە، بەڵام وەک سەرۆکی پارتی گەلی نەمسا بەردەوام دەبێت. بۆ ئەوەی وڵاتەکەیشی نەچێتە نێو هەڵبژاردنێکی پێشوەخت، کورز پێشنیازیکردووە وەزیری دەرەوەی وڵاتەکەی، ئالکساندەر شالنبێرگ پۆستەکەی وەربگرێت و بەردەوامی بە هاوپەیمانیی پارتی گەلی نەمسا و پارتی سەوز لە حکومەتدا بدات.