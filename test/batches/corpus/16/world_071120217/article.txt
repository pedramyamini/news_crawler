جۆ بایدن، سەرۆکی ئەمریکا رایگەیاند، "بە تووندی سەرکۆنەی ئەو هێرشە تیرۆریستییە دەکەم شوێنی مانەوەی کازمی کردە ئامانج"، ئاماژەی بەوەش کردووە کە "دەبێت ئەنجامدەرانی ئەو هێرشە تیرۆریستییە بۆسەر دەوڵەتی عێراق سزابدرێن".  جۆ بایدن راشیگەیاندووە، "داوام لە تیمی ئاسایشی نیشتمانی کردووە هەر جۆرە یارمەتییەکی گونجاو پێشکێشی هێزە ئەمنییەکانی عێراق بکەن، ئەوەش کاتێک سەرقاڵی لێکۆڵینەوە و دۆزینەوەی ئەنجامدەرانی ئەو هێرشەن".  پێشتر و بەپێی راگەیێندراوێکی نووسینگەی راگەیاندنی مستەفا کازمی، ئەنتۆنی بلینکن، وەزیری دەرەوەی ئەمریکا بە تەلەفۆن لەگەڵ مستەفا کازمی، سەرۆکوەزیرانی عێراق و فەرماندەی گشتیی هێزە چەکدارەکانی ئەو وڵاتە قسەی کرد و بەپێی راگەیێندراوی نووسینگەی کازمی، وەزیرەکەی ئەمریکا "تووڕەیی و نیگەرانیی خۆی" لە هێرشەکە دەربڕیوە.  نووسینگەی راگەیاندنی سەرۆکوزەیرانی عێراق رۆژی یەکشەممە ٠٧ - ١١ - ٢٠٢١ بڵاویکردەوە، لەمیانی پەیوەندییە تەلەفۆنییەکەدا "ئەنتۆنی بلینکن توڕەیی و نیگەرانیی خۆی لەو پەلامارە ترسنۆکانە دژی مستەفا کازمی دەربڕیوە و پەلامارەکەی بە دەستدرێژی بۆسەر عێراق و سەروەرییەکەی ناوبردووە، نەک تەنیا پەلامارێک بێت بۆسەر سەرۆکوەزیرانی وڵات".  وەزارەتی دەرەوەی فەرەنسا "بە تووندی" هەوڵی کوشتنی سەرۆکوەزیرانی عێراقی سەرکۆنە کرد و داوای لە بەرپرسانی عێراق و خەڵکی وڵاتەکەش کرد دان بە خۆیاندا بگرن؛ راشیگەیاندووە، پاریس "هەر جۆرە ناسەقامگیری، تووندوتیژی و هەوڵێکی ترساندن لەو وڵاتەدا رەتدەکاتەوە. فەرەنسا شانبەشانی خەڵک و بەرپرسانی عێراق دەوەستێت و داوای دانبەخۆداگرتن" دەکات.  بەرەبەیانی رۆژی یەکشەممە ٠٧ - ١١ - ٢٠٢١ بە فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق.  سەبارەت بە وردەکاری هەوڵی کوشتنی سەرۆکوەزیرانی عێراق، سەعد مەعن، سەرۆکی شانەی راگەیاندنی ئەمنیی عێراق رایگەیاند، "هەوڵی کوشتنەکە بە سێ فڕۆکەی بێفڕۆکەوان ئەنجامدرا؛ دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج؛ بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران؛ لێکۆڵینەوەیەکی بەرفراوانیش دەستیپێکردووە".