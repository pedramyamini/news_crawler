جاک دۆرسی، بازرگانی ئەمریکی لە بوارەکانی تەکنەلۆژی، دەستی لە بەڕێوەبردنی تۆڕی کۆمەڵایەتی تویتەر کشاندەوە، بەڵام بڕيارە لە دەستەی بەڕێوەبردنی تۆڕەکە تاوەکو ساڵی ٢٠٢٢ بمێنێتەوە.  دۆرسی تەمەنی ٤٥ ساڵانە، هاوکات دامەزرێنەر و سەرۆکی بۆردی بەڕێوەبردنی کۆمپانیایەکی دارایی - یە بەناوی "سکوێر. "  بەگوێرەی راگەیێندراوێکی تویتەر، پاراگ ئاگراواڵ، ئەندامی دەستەی بەڕێوەبردنی تۆڕەکە شوێنی دۆرسی دەگرێتەوە و دەبێتە سەرۆکی ئەنجوومەنی بەڕێوەبردنی تۆڕە کۆمەڵایەتییەکە.  پاراگ ئاگراواڵ، ئەندازیار و فیزیاناسی تەمەن ٣٧ ساڵانی هیندستانی لەدایکبووی شاری مۆمبای هیندستانە و لە ساڵی ٢٠١١ ـەوە وەک ئەندازیاری سۆفتوێر پەیوەندی بە تویتەرەوە کردووە.  تویتەر لە ئاداری ساڵی ٢٠٠٦ دا لەسەر دەستی جاک دۆرسی و چوار کەسی دیکە دامەزرا، بارەگای سەرەکی لە شاری سانفرانسیسکۆی کالیفۆرنیای ئەمریکایە و مانگانە زیاتر لە ٣٣٠ ملیۆن بەشداربووی چالاکی هەیە.  لەبارەی دەستلەکارکێشانەوەکەی، دۆرسی نووسیویەتی "من بڕیارمدا تویتەر بەجێبهێڵم، چونکە من باوەڕم وایە کۆمپانیاکە ئامادەیە بەبێ دامەزرێنەرەکانی بەرێگەی خۆیدا بڕوات. باوەڕم بە پاراگ وەک بەڕێوەبەری جێبەجێکاری تویتەر زۆرە، کاری ئەو لە ١٠ ساڵی رابردوودا گۆڕانکاری گەورەی بەدوای خۆیدا هێناوە، من بە دڵ و گیان سوپاسگوزاری تواناکانی ئەوم، ئێستا کاتی ئەوە رابەرایەتی بکات. "  هەندێ سەرچاوە باس لەوە دەکەن، هۆکاری سەرەکیی دەستلەکارکێشانەوەی دۆرسی بۆ ئەوە دەگەڕێتەوە کە ئەو لەکاتی بوونی لە پۆستی بەڕێوەبەری جێبەجێکاری تویتەردا، هاوکات بەڕێوەبەری کۆمپانیا سکوێر کە کۆمپانیایەکی بواری داراییە، بووە، ئەوەش بووەتەهۆی ئەوەی رەخنەی تووندی لێبگیرێت و داوای ئەوەی لێکراوە لەنێوان تویتەر و سکوێردا بڕیار بدات و خۆی یەکلایی بکاتەوە.