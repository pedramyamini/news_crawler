بەگوێرەی زانیارییەکانی وەزارەتی ناوخۆی ئەڵمانیا، چوار کەس بە "پاڵنەری ئیسلامی" هەوڵیانداوە هێرش بکەنە سەر بۆنەیەکی تایبەت بە جووەکان بەناوی "فسیتیڤاڵی یۆم کیپور" لە شاری هاگین لە باکووری رۆژئاوای ئەڵمانیا، بەڵام هێزە ئەمنییەکان توانییان بەر لە ئەنجامدانی هێرشەکە، تۆمەتبارەکان دەستگیر بکەن.  هێربێرت رۆل، وەزیری ناوخۆ لە حکومەتی هەرێمی نۆرت راین وێستفالن رایگەیاند، شەوی چوارشەممە چەند تێبینییەکی گرنگ و زۆر تایبەتمان بەدەست گەیشتن کە هۆشدارییان دەدا لە ئەگەری ئەنجامدانی هێرشێك بۆ سەر فیستیڤاڵی یۆم کیپوور، تێبینییەکان ئاماژەیان بە ئەگەری ئەنجامدانی هێرشەکە لەلایەن چەند کەسێكەوە بە "پاڵنەری ئیسلامی" داوە.  هێربێرت رۆل هەروەها گوتی: "زانیارییەکان بەشێوەیەکی ورد باسیان لە شوێن، کات و هەروەها ئامادەکارانی هێرشەکە دەکرد، لەسەر بنەمای زانیارییەکان چوار کەس دەستگیرکراون، کە یەکێکیان گەنجێكی تەمەن ١٦ ساڵانی سووری بووە. "