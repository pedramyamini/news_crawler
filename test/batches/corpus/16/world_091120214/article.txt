ماوەی چەند رۆژێک بوو کۆچبەرانی کورد لەڕێگەی تۆڕە کۆمەڵایەتییەکانەوە کەمپەینێکیان بەناوی "لێشاوی کۆچبەران" راگەیاندووە و بانگەشەی ئەوەیان دەکرد کە دەیانەوێت لە بێلاڕووسەوە بەرەو سنوورەکانی پۆڵەندا کۆچ بکەن و خۆیان بگەیێننە خاکی یەکێتیی ئەوروپا، بەڵام دوێنێ بەشێکی بەرچاو لەو کۆچبەرانە کۆبوونەوە و بە لێشاو هەوڵی چوونە نێو خاکی پۆڵەندایان دا و لەلایەن پۆلیس و هێزە ئەمنییەکان رێگیرییان لێکرا.   دوای ئەوەی پۆلیسی پۆڵەندا رێگەی نەدا دەربازی وڵاتەکەیان بن ئێستا ئەو کۆچبەرانە بە منداڵ و ژن و پیاوە لەنێو دارستانێکی نێوان بێلاڕووس و پۆڵەندا گیرییان خواردووە.  کۆچبەرێکی کورد: شەوی رابردوو لە دۆخێکی خراپدا ژیاین  محەممەد سیخۆ، کۆچبەرێکی کوردی خەڵکی باشووری کوردستانە و ماوەی هەفتەیەکە کوردستانی جێهێشتووە و دەیەوێت بەرەو وڵاتە ئەوروپییەکان بڕوات، ئەو لەڕێگەی پەیوەندیی تەلەفۆنییەوە بە تۆڕی میدیایی رووداوی راگەیاند "لەگەڵ هاوڕێیەکم بەناوی رەگەز کەمال کە لە پۆڵەندایە بیرۆکەی ئەوەمان بۆهات کە کۆچبەران ئاگاداربکەینەوە و بە لێشاو لە بێلاڕووسەوە بەرەو پۆڵەندا بڕۆین، دوای چەند رۆژێک توانیمان زیاتر لە ٣ هەزار کەس کۆبکەینەوە و بەرەو سنووری پۆڵندا بڕۆین، بەڵام پۆلیسی پۆڵەندا رێگەی لە کۆچبەران گرتووە و ناهێڵن بچینە سنوورەکەیانەوە. "  ئەو کۆچبەرە کوردە لە بەشێکی دیکەی قسەکانیدا ئاماژەی بەوەدا کە "شەوی رابردوو لە دۆخێکی زۆر خراپدا ژیاین، کەشوهەوا زۆر سارد بوو، ئێستاش خواردنمان زۆر کەم پێماوە و ئەگەر بەمشێوەیە بڕوات ژیانی هەمووان دەکەوێتە مەترسییەوە. "  پۆلیسی پۆڵەندا گازی فرمێسکڕێژی بەرامبەر کۆچبەران بەکارهێناوە  دوای گەیشتنیان بە سنووری پۆڵەندا پۆلیسی ئەو وڵاتە رێگیرییان لەو کۆچبەرانە کردووە. محەممەد سیخۆ دەشڵێت "کۆچبەرەکان ویستیان ئەو پەرژینەی کە بە تەلدڕوو دروستیان کردبوو لای بدەن و هەوڵی چوونە نێو خاکی پۆڵەندا بدەن، بەڵام پۆلیسی پۆڵەندا بە گازی فرمێسکڕێژ رووبەڕووی کۆچبەران بوویەوە و بەشێک لە کۆچبەران ئازاریان پێگەیشت. "  محەممەد لە بەشێکی دیکەی قسەکانیدا ئاماژەی بەوەدا کە ئەو لەبەر بێکاری کوردستانی بەجێهێشتووە و راشیگەیاند کە تاوەکو ئەو شوێنە بەردەوام دەبێت کە خۆی مەبەستیێتی. دەشڵێت "لە کوردستان هیچ کارێک نەبوو، ئێستا کە ئەم رێگەیەم گرتووەتەبەر دەمەوێت بگەمە حەز و ئارەزووەکانی خۆم و کارێکی باشم دەستبکەوێت و بژێوی ژیانمی پێدابین بکەم. "  پێشتر لە تۆڕە کۆمەڵایەتییەکان بڵاوکرایەوە کە چەند کۆچبەرێک لەلایەن پۆلیسەوە سەگیان تێبەردراوە، ئەو کۆچبەرە کوردە ئەوەی بۆ رووداو پشتڕاست کردەوە و گوتی "بەڵێ، چەند گەنجێکم لەگەڵدایە کە لەلایەن پۆلیسی بێلاڕووس و پۆڵەندا سەگیان تێبەردراوە و بەشێکی جەستەیان برینداربووە و جلوبەرگیان دڕێنراوە. "  منداڵی سێ بۆ چوار مانگی لەنێو کۆچبەرە کوردەکان هەن  لە لێشاوەکەی دوێنێی کۆچبەران کە لە بێلاڕووسەوە بەرەو پۆڵەندا رۆیشتن منداڵی زۆر بەدیدەکرا و بەشێکیان بەهۆی سەرما و ماندبوونەوە لە باوەشی کەسوکاریاندا دەگریان. ئەو کۆچبەرە کوردە دەڵێت "منداڵی تەمەن سێ بۆ چوار مانگ لەنێو کۆچبەرە کوردەکان هەیە و لەگەڵ دایک و باوکیان مەینەتی و دەردەسەری ئەو رێگەیە دەبینن، بەشێک لە منداڵەکان شەوی رابردوو هەر دەگریان. "  بەشێک لە کۆچبەرانی دهۆک لە بێلاڕووس: دۆخمان خراپە  ناسر عەلی، بەرپرسی نووسینگەی رووداو لە دهۆک لەبارەی رۆیشتنی کۆچبەران بۆ دەرەوەی وڵات دەڵێت، لە چەند رۆژی رابردوودا ٣٠٠ کەس بەرەو بێلاڕووس رۆیشتوون و لەوانە نزیکەی ١٠٠ کەسیان خەڵکی سنووری دهۆک بوون.   بەرپرسی نووسینگەی رووداو لە دهۆک دەشڵێت "بەشێکیان نامەیان ناردووە و ڤیدیۆیان ناردووە کە ئێستا لە دۆخێکی خراپدا دەژین، بەشێکی دیکەش لە کۆچبەران گەیشتوونەتە شوێنی مەبەستی خۆیان. هەروەها بەشێک لە کۆچبەرانیش لە لیتوانیا دەستگیرکراون، هەیانە ماوەی پێنج بۆ شەش مانگە لە کەمپەکاندا دەژین. "  گوتەبێژی حکومەتی پۆڵەندا: چەک دوایین شتە بەرامبەر کۆچبەران بەکاری بهێنین  بەهۆی کۆچی لێشاوی هەزاران کۆچبەر لە بێلاڕووسەوە بەرەو سنووری پۆڵەندا، سەرۆکی ئەو وڵاتە بە بەشداریی حکومەت و دەزگا ئەمنییەکان رۆژی دووشەممە کۆبوونەوەیەکی بەپەلەی رێکخست. گوتەبێژی حکومەت دەڵێت، لە کۆبوونەوەکەدا باسی لەوە کردووە هەرچەندە دۆخەکە قورسە، بەڵام چەک دوایین شت دەبێت بەرامبەر کۆچبەران بەکاری بهێنن.   کۆچبەرێکی دیکەی کورد کە ئێستا لە سنووری بێلاڕووس - پۆلەندایە لەڕێگەی رووداوە داوا دەکات دەنگی بگاتە بەرپرسانی یەکێتیی ئەوروپا "بۆ ئەوەی سنووری پۆڵەندا بەڕوویاندا بکرێتەوە و دەربازی وڵاتە ئەوروپییەکان بن" ئەو دەشڵێت "ئەگەر بەمشێوەیە بمێنینەوە رەنگە رووبەڕووی مەرگ ببینەوە و بەشێکمان هەر بەهۆی کەشوهەوای ساردەوە بمرین. "   لە ڤیدیۆیەکدا کە بۆ تۆڕی میدیایی رووداو نێردراوە دەردەکەوێت کە بەشێک لە کۆچبەران لەنێو دارستانێکی سنووری پۆڵەندا نۆرەیان بۆ ئاو گرتووە.