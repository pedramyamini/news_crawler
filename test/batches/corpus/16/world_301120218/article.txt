جێراڵد دارمانین، وەزیری نێوخۆی فەرەنسا ئەمڕۆ سێشەممە ٣٠ - ١١ - ٢٠٢١ لە تویتێکدا ئاماژەی بەوە کرد کە ئیمانوێل ماکرۆن، سەرۆکی فەرەنسا حکومەتی وڵاتەکەی راسپاردووە تەرمی کۆچبەران بە خاکبسپێرن.   رۆژی ٢٤ - ١١ - ٢٠٢١ بەلەمێکی کۆچبەران لە نۆکەندی ئینگلیز نوقم بوو، تاوەکو ئێستا دوو کۆچبەر رزگار کراون و ئەوانی دیکە کە ژمارەیان ٢٧ کەسە بێسەروشوێنن.  بەگوێرەی ئامارەکانی حکومەتی فەرەنسا، هەوڵەکانی کۆچبەران بۆ پەڕینەوە لە رێگەی ئەو کەناڵەوە، سێ هێندەی ساڵی ٢٠٢٠ زیادیان کردووە.   حکومەتی فەرەنسا خنکانی ئەو ٢٧ کۆچبەرە بە "گەورەترین تراژیدی" ناوبرد.  بەگوێرەی ئامارەکانی نەتەوە یەکگرتووەکان، لە دەریای نێوەڕاستیشدا، هەزار و ٦٠٠ کۆچبەر یان خنکاون، یان دیارنەماون.   دەقی تویتەکەی جێراڵد دارمانین:  "لەسەر داوای سەرۆککۆمار، حکومەت بەرپرسیارێتی بەخاکسپاردنی قوربانیانی بەلەمی ٢٤ی تشرینی دووەم لەئەستۆ دەگرێت و لەگەڵ ئەو شارەوانییانە کاردەکات کە ئامادەن پێشوازی لە کۆچکردووان بکەن. "