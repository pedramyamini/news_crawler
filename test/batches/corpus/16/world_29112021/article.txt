گەشتیاران لە فڕۆکەخانەی بێن گۆریۆن لە ئیسرائیل بڕیارێکی نوێ و دەستبەجێیان بۆ دەرچوو؛ سەرجەمیان پێویست دەکات خۆیان کەرەنتین بکەن.  ئیسرائیل گەشتکردنی لەگەڵ دەیان وڵاتی ئەفریقی هەڵپەساردووە، بەو پێیەی یەکەمجار گۆڕاوەکە لە ئەفریقای باشوور سەریهەڵدا.  نۆوام ئیدری، گەشتیاری ئیسرائیلی دەڵێت "بەوەی کەروودەدات زۆر نە شڵەژاوم؛ ڤاکسینم وەرگرتووە. پێشتریش تووشی کۆرۆنا بووم. پێموایە دەبێت هەموو شتێک باش بێت. "  لە بازاڕێکی کریسمس لە شاری نۆتینگهام لە بەریتانیا، خەڵک چێژ لە کۆبوونەوەیان لەگەڵ دۆست و ئازیزانیان وەردەگرن.  بەڵام لەوانەیە ئەو خۆشییە تاسەر نەبێت.   دوو توشبووی کۆرۆنا لە وڵاتەکە تۆمارکراون؛ بەریتانیا بڕیاریداوە ماسک لە شوێنە گشتییەکان بکاتە ناچاری، هەرکەسێکیش پێ بنێتە وڵاتەکە پێویستدەکات پشکنینی پی سی ئاڕی پێبێت.  بەرپرسانی بەریتانیا چاوەڕێی بڕیاری زاناکانیان دەکەن بۆ تووندترکردنی رێکارەکانی خۆپارێزی.  هاووڵاتییەکی دانیشتووی نۆتینگهام لە بەریتانیا دەڵێت "تەنیا هیوادەخوازم دووچاری قەدەخەیەکی دیکەی هاتووچۆ نەبینەوە. راستی ئەمە نیگەرانیی سەرەکی منە. بتوانم چاوم بە خێزانەکەم بکەوێت و کاری ئاسایی رۆژانەی خۆم بکەم. "  لە هۆڵەندا لەکۆی ٦١ کەس کە شەوی رابردوو بە فڕۆکە لە ئەفریقای باشوورەوە گەیشتنە ئەمستەردام، ١٣ یان تووشبووی گۆڕاوە نوێکەن.   تاوەکو ئێستا لە ٩ وڵاتدا لانیکەم ٢٥ توشبووی گۆڕاوە نوێکە تۆمارکراون، رێكخراوی تەندروستیی جیهانی دەڵێت، گۆڕاوە نوێکە جێگەی نیگەرانییە و چەند هەفتەیەکی دەوێت تاوەکو زانیاری زیاتری لەبارەوە دەزانن.  ئۆمیکرۆن کە جۆرێكی نوێی کۆرۆنایە، کۆمەڵێك تایبەتمەندی هەن، توانای بازدان و خۆگۆڕینی هەیە، بەڵام هەواڵە خۆشەکە ئەوەیە کە دەتوانیت خۆت و خانەوادەکەت پارێزراو بکەیت.  ڤایرۆسی کۆرۆنا کاتێك بڵاودەبێتەوە، خۆی دەگۆڕێت، کۆمەڵێك جۆری نوێ دروستدەبن، توێژەران بەدواداچوون بۆ کۆرۆنا دەکەن بۆ ئەو گۆڕانکارییانەی روویانداوە، بەڵام ئەمە پێویستی بە وردییەکی زۆر هەیە.  د. سیمۆن کلارک، پرۆفیسۆر لە خانەزانی و مایکرۆبایۆلۆجی لە زانکۆی ریدینگ باس لەوە دەکات، "ڤایرۆسی کۆرۆنا خڕە، ڤایرۆسەکە پرۆتینی نوێی دروستکردوون، بە زەحمەت جەستە دەتوانێت دژەتەن دروستبکات و دژی ڤایرۆسەکە بوەستێت. کۆمەڵێك دەرچووی لەسەرن کە پرۆتینی گرنگن بۆ پەیوەندیی نێوان ڤایرۆس و خانەکانی جەستەی مرۆڤ. وەکو کلیلێکن بۆ چوونە نێو جەستە، کاتێك جەستە تووشی هەوکردنێك دەبێت، دژەتەن دروستدەکات و دژی ئەو پرۆتینانە هەوڵدەدات بەرگری دروستبکات و بلۆکیان بکات. "  کۆمەڵێك پسپۆڕ لە رێكخراوی تەندروستیی جیهانی کە بەدواداچوون و چاودێری دۆخەکە دەکەن دەڵێن ڤایرۆسە نوێیەکە کە ناوی "ئۆمیکرۆن"ـە، جێگەی شڵەژانە و سەرۆکی بەشی تەکنیکی کۆڤید - ١٩ لە پرۆگرامی رووبەڕووبوونەوە فریاگوزارییەکان دەڵێت ڤایرۆسەکە توانای گۆڕانکاریی زۆری هەیە.