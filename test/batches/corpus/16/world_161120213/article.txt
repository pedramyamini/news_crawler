رۆژی سێشەممە ١٦ - ١١ - ٢٠٢١ میدیای فەرمیی چین رایگەیاند کە شی ژی پینگ، سەرۆکی چین جۆ بایدنی سەرۆکی ئەمریکای ئاگادارکردووەتەوە و پێی گوتووە کە بەرپرسانی تایوان هەمیشە پشتیان بە ئەمریکا بەستووە و "ژمارەیەک خەڵکی ئەمریکاش دەیانەوێت تایوان بۆ کۆنترۆڵکردنی چین بەکاربهێنن. "   بەپێی میدیای وڵاتەکە چین ئەوەشی گوتووە کە ئەم رەفتارانەی ئەمریکا وەکو یاریکردن بە ئاگر وان و "هەر کەسێک یاریی بە ئاگر بکات، دەسووتێت. "   بەرپرسێکی باڵای ئەمریکا کە ناوی ئاشکرا نەکردووە لەبارەی لووتکە ڤێرچواڵییەکەی نێوان بایدن و شی ژی پینگ بە میدیای وڵاتەکەی راگەیاندووە کە درەنگانێکی شەوی دووشەممە بەکاتی واشنتن و بەرەبەیانێکی زووی رۆژی سێشەممە بە کاتی پەکین دەستیپێکردووە. سێ کاژێر و نیو بەردەوام بوو، ئەوەش لەو کاتەی چاوەڕواندەکرا زیاتری خایاند. گوتیشی کە گفتوگۆکە بەشێوەیەکی "بەڕێز و راشکاوانە بوو. "  هاوکات لەدوای کۆبوونەوەکە، کۆشکی سپی ئەمریکا راگەیێندراوێکی بڵاوکردەوە کە تێیدا هەڵوێستی بایدنی سەبارەت بە تایوان بەشێوەیەکی روون خستووەتەڕوو.  لە راگەیێندراوەکەدا هاتووە، "سەرۆک بایدن جەختی لەوە کردووەتەوە کە ئەمریکا بە تووندی لە دژی هەر هەوڵێک دەوەستێتەوە کە ئەمری واقیع بگۆڕێت یان ئاشتی و سەقامگیریی لە تایوان تێکبدات. "   هاوکات، راگەیێندراوەکە سیاسەتی درێژخایەنی ئەمریکای دووپاتکردەوە کە دان بە سەربەخۆیی تایوان دا نانێت، بەڵام پاڵپشتی بەرگریلێکردنی دەکات.  بەگوێرەی بەرپرسە ئەمریکییەکە، گفتوگۆی زۆر لەبارەی تایوانەوە کراوە. هاوکات بایدن نیگەرانیی خۆیشی لە پێشێلکردنی مافەکانی مرۆڤ و سەرکوتکردنی موسڵمانانی هەرێمی ئوگوری بە شی ژی پینگ گەیاندووە.   لەو کاتەوەی جۆ بایدن بووەتە سەرۆکی ئەمریکا، دوو جار بە تەلەفۆن پەیوەندی بە هاوتا چینییەکەی کردووە. هاوکات، ئەو کاتەی جۆ بایدن جێگری سەرۆکی ئەمریکا بوو و شی جێگری سەرۆکی چین بوو، بەشێوەیەکی رووبەڕوو کۆبوونەتەوە.   پێشتر بڕیاربوو جۆ بایدن لە لووتکەی G ٢٠ لە رۆما لەگەڵ شی ژی پینگ کۆببێتەوە، بەڵام سەرۆکی چین بەهۆی کۆرۆناوە لە لووتکەکەدا بەشدارنەبوو و لەجیاتی ئەوە رازیبوو لەسەر ئەوەی لە کۆتایی ساڵدا بەشێوەیەکی ڤێرچواڵ لەگەڵیدا کۆببێتەوە.  میدیای فەرمیی چینیش بڵاویکردەوە کە لە لووتکەکەدا هەردوو سەرۆکەکە بڕیاریانداوە دەبێت وڵاتەکانیان هاوکار بن نەک پێکدابدەن. هاوکات هەردووکیان جەختیان کردووەتەوە لە پێویستیی پێکەوەکارکردنیان لەبارەی کێشە سەرەکییە جیهانییەکانی وەک کۆرۆنا و گۆڕانی کەشوهەوا. شی ژی پینگ گوتوویەتی کە "پەیوەندییەکی تەندروست جێگیری ئەمریکا و چین پێویستە" تاوەکو ژینگەی نێودەوڵەتی جێگیر بێت.