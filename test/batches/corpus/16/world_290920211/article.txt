ئامێری (سایسمۆمیتەر) واتە هەستپێكردن و تۆماركردنی بوومەلەرزەیی، لە وەرزی هاوینی ئەمساڵدا سێ بوومەلەرزەی مەریخیی بەهێزی تۆماركردووە و یەكێكیان لە ١٨ی ئەیلوولدا روویداوە كە تاوەكو ئێستا بە بەهێزترین و درێژترین بوومەلەرزەی ئەو هەسارەیە هەژماركراوە كە گوڕەكەی ٤.٢ پلە بە پێوەری رێختەر بوو، بەڵام ماوەی هێندە درێژخایەن بووە كە پسپۆڕان سەریان لێی سڕماوە، چونکە یەک کاژێر و نیو بەردەوامبووە.   پێشتر لە ٢٥ی ئابی ٢٠٢١ دوو بوومەلەرزەی دیكەی بەهێز، بەڵام بۆ ماوەیەكی كورت روویانداوە كە گوڕەكانیان ٤.٢ و ٤.١ پلە بە پێوەری رێختەر بوون و لە دووریی نزیكەی ٨٥٠٠ كیلۆمەتر لە شوێنی نیشتنەوەی كەشتی (ئینسایت)ـەوە روویانداوە و لە ساڵی ٢٠١٩ ـەش بوومەلەرزەیەكی دیكە بەهێزی ٣.٧ بە پێوەری رێختەر تۆماركراوە.    پسپۆڕانی زانستی جیۆلۆجیی سودێكی یەگجار زۆر لەو چالاكییە بوومەلەرزەییانەی مەریخ وەردەگرن و بە هۆی شەپۆلەكانییەوە دەتوانن بیرۆكەیەك دەربارەی پێكهاتەی چینە جیۆلۆجییەكانی ناخی ئەو هەسارەیە بزانن وەك چۆن بە هەمان پرۆسە لەسەر زەوی ئەم جۆرە زانیارییانە دەربارەی ناخی زەوی وەدەست دێنن.   كەشتی جێگیری (InSight) لە ٢٠١٨.١١.٢٦ بەسەركەوتوویی لە دەشتایی ناسراو بە (ئیلیزیۆم پلانیشیا) نیشتەوە كە دەكەوێتە نزیكی ناوچەی هێڵی كەمەریی هەسارەی (مەریخ) و ئامانجی سەرەكی بریتییە لە روانگەكردنی چالاكیی بوومەلەرزەیی و لێكۆڵینەوە دەربارەی پێكهاتەی جیۆلۆجیی ناخی هەسارەی سوور (مەریخ).