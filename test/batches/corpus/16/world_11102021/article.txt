رۆژی ٢٦ی ئابی ٢٠٢١ دوای تووشبوونی بە ڤایرۆسی کۆرۆنا، زانا ئەتۆمییەکەی پاکستان گواسترایەوە بۆ نەخۆشخانەیەکی گشتی و دواتریش برایە نەخۆشخانەیەکی سەربازی. عێمران خان، سەرۆکوەزیرانی پاکستان لە تویتەر ئەو زانایەی بە کەسێکی "خۆشەویستی گەل" ناوبردووە، بەهۆی ئەوەی بەشدارییەکی کارای هەبووە لە دروستکردنی چەکی ئەتۆمی بۆ دەوڵەتەکەی.  سەرۆکوەزیرانی پاکستان زانا ئەتۆمییەکە بە "کەسایەتییەکی دیاری نیشتمانی" بۆ گەلی پاکستان ناوبردووە. عەبدولقادر خان نهێنیی ئەتۆمیی بە کۆریای باکوور، ئێران و لیبیا فرۆشتووە، بەڵام ئەمە پەیوەندیی بە سەرۆکوەزیرانی پاکستانەوە نەبووە.  شارەزایان و بەرپرسانی نەتەوە یەکگرتووەکان دەڵێن، تۆڕە نایاساییەکەی عەبدولقادر خان کە تایبەت بووە بە هاوکاریکردنی ئەو وڵاتانەی کە سزای نێودەوڵەتییان لەسەرە، گەورەترین قەیرانی زیادبوونی چەکی ئەتۆمیی لە سەردەمی ئەتۆمدا دروستکردووە.  دوای ئەوەی زانا ئەتۆمییەکەی پاکستان لە تەلەڤیزیۆنی فەرمیی وڵاتەکەیەوە دانی بەوەدا ناوە کە بەشداربووە لە فرۆشتنی نهێنییە ئەتۆمییەکان، لەلایەن پەروێز موشەڕەف، سەرۆکی پێشووتری پاکستانەوە لێبووردنی بۆ دەرکراوە. عەبدولقادر خان ماوەی چەندین ساڵ لە ماڵەکەیدا لە ئیسلامئاباد زیندان بووە؛ ئەمەش سەرەڕای ئەوەی جارێک دانپێدانی زانا ئەتۆمییەکەی بە "شەرمەزاربارترین سات"ی سەرۆکایەتییەکەی ناوبردووە.  لە دانپێدانانەکەیدا خان گوتوویەتی، بە تەنیا ئەو کارەی [فرۆشتنی نهێنییە ئەتۆمییەکانی بە وڵاتان] ئەنجامداوە و بەرپرسانی دەوڵەت ئاگاداری ئەوە نەبوون.  ئاژانسی رۆیتەرز باسی لەوە کردووە، نۆ ساڵ بەر لە ئێستا عەبدولقادر خان باسی لە پرۆگرامی ئەتۆمیی وڵاتەکەی کردووە لە ساڵانی ١٩٨٠ کاندا و لەوەی کە چۆن جەنەراڵ زیائولحەق، سەرۆک و فەرمانڕەوا سەربازییەکەی ئەوکاتی پاکستان سەری ماچ کردووە کاتێک پێشکەوتنی زۆریان لە بواری ئەتۆمیدا کردووە.  عەبدولقادر خان لە لێدوانیدا ئاماژەی بەوە کردووە، "دەمەوێت گۆڕانکاری بەرپا بکەم و یارمەتیی گەلی پاکستان بدەم، وەکو ئەوەی لە ساڵی ١٩٧٤ کردم، کاتێک هیندستان چەکی ئەتۆمیی تاقیدەکردەوە".  عارف عەلەوی، سەرۆکی پاکستان لەبارەی مردنی زانا ئەتۆمییەکەوە دەڵێت، خان یارمەتیدەری وڵاتەکە بووە و گەلەکەشی "هەرگیز خزمەتەکانی لەبیرناکات".  بەپێی سەرچاوەکان، ئەو زانا ئەتۆمییە وەسێتی کردووە کە لە مزگەوتی فەیسەڵ لە ئیسلامئاباد بەخاکبسپێردرێت و سەرۆکوەزیرانی وڵاتەکەشی دەڵێت، وەسێتەکەی جێبەجێ دەکرێت. بڕیارە لە رێوڕەسمێکدا و بە ئامادەبوونی سەرکردە سیاسی و سەربازییەکان بەخاکبسپێردرێت.  عەبدولقادر خان، زانای ئەتۆمیی پاکستان لە ١ی نیسانی ١٩٣٦ لە هیندستان لەدایکبووە، باوکی مامۆستای قوتابخانە بووە و دایکی ژنی ماڵەوە بووە و زۆر پابەندی دین بووە. هاوسەرگیریی کردووە و دوو منداڵی هەیە، لە ١٠ی تشرینی یەکەمی ٢٠٢١ دوای تووشبوونی بە کۆرۆنا کۆچی دواییکرد.