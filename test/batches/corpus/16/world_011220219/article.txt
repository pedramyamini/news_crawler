راپۆرتەکە دەشڵێت، دەکرێت قەدەخەی گەشتکردن و رێوشوێنە خۆپارێزییەکانی دیکەی پەیوەندیدار بە کۆرۆنا کۆچکردن لە سەرانسەری جیهان پەکبخەن ئەگەر بەم شێوەیە بمێننەوە.   راپۆرتەکە کۆمەڵێک ئامار لە بارەی کۆچکردنی خەڵکەوە لەخۆدەگرێت، لە نێویشیاندا ئەوانەی لە ناوچەکانی شەڕ هەڵدێن یان بۆ دەستکەوتنی کار کۆچدەکەن.   رێکخراوی کۆچی نێودەوڵەتی ئاماژەی بەوە کرد کە بەهۆی کارەساتە سرووشتییەکان و شەڕ و تووندوتیژییەوە، ئاوارەبوونی خەڵک لە نێوخۆی وڵاتاندا بە شێوەیەکی بەرچاو زیادیکردووە لە کاتێکدا کە رێکارە خۆپارێزیەکانی دژی کۆرۆنا لە ماوەی دوو ساڵی رابردوودا سنوورەکانی وڵاتانی سەرانسەری جیهانی تووندوتۆڵکردووە.   ئۆگۆچی دانیێڵز، جێگری بەڕێوەبەری گشتیی بەشی ئۆپەراسیۆنەکانی رێکخراوەکە، دەڵێت: "پەتای کۆرۆنا بووەتە هۆی سڕبوونی جووڵە لە سەرانسەری جیهان بە رادەیەک کە لە مێژوودا وێنەی نەبووە، کە بووەتە هۆی خاوبوونەوەی هاتووچۆ و کۆچی مرۆڤ. "  دانیێڵز گوتیشی:  "وا دەخەمڵێندرێت کە پەتاکە کاریگەریی نەرێنیی خستبێتەسەر گەشەی کۆچبەرانی نێودەوڵەتی" و ژمارەیان دوو ملیۆن کەمبووەتەوە.  هاوکات ئەنتۆنیۆ ڤیتۆرینۆ، بەڕێوەبەری گشتیی (IOM) گوتی: "وادیارە پەتاکە گوتاری دوژمنکارانەی دژی کۆچبەرانیش زیادکردووە کە لە ماوەی دەیەی رابردوودا زیاتر گەشەی کردووە. " بۆیە، ئاماژەی بەوە کرد کە لە راپۆرتی ئەمساڵیاندا، بەشێکیان تایبەت کردووە بەو زانیارییە نادروستانەی لە بارەی کۆچبەرانەوە بڵاودەکرێنەوە.   راپۆرتەکە ئاماژە بەوە دەکات بەگوێرەی دوایین سەرژمێری کە لە ساڵی ٢٠٢٠ کراوە، ژمارەی کۆچبەران لە سەرانسەری جیهان ٢٨١ ملیۆن کەسە، نەک ٢٨٣ وەکو پێشتر پێشبینیکرابوو، واتە کۆچبەران ٣.٦ % ی دانیشتووانی زەوی پێکدێنن.  لە ساڵی ٢٠١٩، ژمارەیان ٢٧٢ ملیۆن بوو.   راپۆرتەکە دەڵێت ٦٠ % ی کۆچبەرانی سەرانسەری جیهان بۆ کار کۆچیانکردووە.   رێکخراوی کۆچی نێودەوڵەی باسی لەوەشکرد کۆچکردن تەنیا لە وڵاتە هەژارەکانەوە بۆ دەوڵەمەندەکان روونادات، بەڵکو ژمارەیەکی زۆری خەڵک لە نێوان وڵاتە خاوەن ئابوورییە پێشکەوتووەکانیشدا کۆچدەکەن.   بڕی ئەو پارەیەی کە لە لایەن خەڵکەوە نێردراوەتەوە بۆ وڵاتە بنەڕەتییەکانیان لە ٧١٩ ملیار دۆلار لە ساڵی ٢٠١٩ بۆ ٧٠٢ ملیار دۆلار لە ساڵی ٢٠٢٠ دابەزیوە، بەڵام هێشتاش بەو رادەیە نییە کە پێشبینیکرابوو، ئەوەش هەر بەپێی ئەو راپۆرتە.   IOM دەشڵێت ساڵی رابردوو نزیکەی ٣ هەزار و ٩٠٠ کەس لە نێوەڕاستی رێگەی کۆچەکەیاندا گیانیان لەدەستداوە، لە کاتێکدا ئەو ژمارەیە لە ٢٠١٩ دا ٥ هەزار و ٤٠٠ کەس بوو.  لە راپۆرتەکەدا هەروەها باس لە "رووداوی کۆچکردن و ئاوارەبوونی گەورە، " لە نێویشیاندا لە سووریا، یەمەن، کۆنگۆ، کۆماری ئەفریقای نێوەڕاست و سوودانی باشوور، هەروەها ناسەقامگیریی ئابووری و سیاسی وەکو لە ڤەنزوێلا و ئەفغانستان لەو ماوەیەدا کراوە.   هەروەها تیشکی خستووەتە سەر ئاوارەبوونی خەڵک بەهۆی گۆڕانی کەشوهەوا و کارەساتە سرووشتییەکانەوە لە وڵاتانی وەکو چین، فلیپین، بەنگلادش، هیندستان، هایتی و ئەمریکا.