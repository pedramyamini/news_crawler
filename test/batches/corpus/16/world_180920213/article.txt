رۆژی هەینی ١٧ - ٩ - ٢٠٢١ ئیمانوێل ماکرۆن، سەرۆکی فەرەنسا، ماریۆ دراگی، سەرۆکوەزیرانی ئیتاڵیا، پێدرۆ سانچێز، سەرۆکوەزیرانی ئیسپانیا و سەرۆک و سەرۆکوەزیرانی ماڵتا، یۆنان، قوبرس، سلۆڤینیا، کرواتیا و پورتوگال لە ئەسینا کۆبوونەوە.   سەرۆکوەزیرانی ئیسپانیا داوای لە وڵاتە ئەوروپییەکان کرد بەردەوامبن لە دابینکردنی بودجە بۆ پرۆگرامەکانی گەشەپێدان لەو وڵاتانەی کە کۆچبەران لێیانەوە سەرچاوە دەگرن، ئەوەش بۆ ئەوەی کە رێگەی گەیشتنیان بە ئەوروپا لێ بگیرێت و رێگە نەدرێت رۆژهەڵاتی نێوەڕاست و ئەفریقیا بەجێبهێڵن.   پێدرۆ سانچێز پێیوایە کە دەبێت وڵاتە ئەوروپییەکان لە دەرەوەی سنووری وڵاتەکانیان بەدوای چارەسەر بۆ پرسی کۆچی نایاساییدا بگەڕێن و یارمەتیی ئەو وڵاتانە بدەن کە خەڵک لێیانەوە کۆچدەکات بۆ ئەوەی لە بواری ئابوورییەوە گەشەبکەن و لێشاوی کۆچی نایاسایی بوەستێت.   سەرۆکوەزیرانی ئیسپانیا باسی لە پرسی زیادبوونی نرخی گازی سرووشتی و کارەبا لە وڵاتەکەی و وڵاتانی دیکەی ئەوروپا کرد و بە "کێشەیەکی ئەوروپی" ناویبرد و رایگەیاند، ئەو بابەتە پێوستی بە "چارەسەرێکی ئەوروپییە".  پێدرۆ سانچێز دەڵێت پرسی گرانبوونی وزە لە سەرانسەری ئەوروپا بووەتە کێشە و بۆیە "پێویستە هەموومان لەسەر ئاستی ئەوروپا بەدوای چارەسەردا بگەڕێین، چونکە لەسەر ئاستی ئەوروپا دەتوانین بە باشترین شێوە سەنگی خۆمان لە پەیوەندییە نێودەوڵەتییەکاندا پێشانبدەین. "  حکومەتەکانی ئەوروپا لە کەمکردنەوەی تێچووی وزە لەسەر بەکاربەران رووبەڕووی زەحمەتی بوونەتەوە، لە کاتێکدا کە ئابوورییەکانیان بەهۆی کۆرۆنا پاشەکشەیکردووە و چاوەڕێدەکرێت لەگەڵ هاتنی وەرزی سەرما، گازی سرووشتی نرخەی بەرزتر و بڕەکەشی کەمتربێتەوە.