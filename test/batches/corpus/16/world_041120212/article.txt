دوو سەرچاوە بە ئاژانسی رۆیتەرزیان راگەیاندووە، پابەندبوونەکە لە کۆنفرانسی رێککەوتنی کەشوهەوای گلاسگۆ راگەیێندراوە، ئەو دامەزراوە داراییانە کە ١٣٠ تریلیۆن دۆلاریان هەیە، بەڵێنیانداوە لە هەوڵێکی هاوبەشدا سووتاندنی ماددە زیانبەخشەکان بۆ زیادکردنی بەرهەمەکانیان رابگرن.  هاوکات چاوەڕواندەکریت ئەمڕۆ پێنجشەممە ١٩ وڵاتی دیکە لە کۆنفرانسی گۆڕانی کەشوهەوای گلاسگۆ بەڵێن بدەن تاوەکو ٢٠٢٢ چیدی پاڵپشتی دارایی پرۆژەکانیان نەکەن کە بە سووتەمەنی وەکو نەوت و خەڵووز کاردەکەن.  ئامانجی سەرەکی لوتکەی گلاسگۆ مسۆگەرکردنی بەڵێنی وڵات و دامەزراوەکانە بۆ ئەوەی گازە زیانبەخشەکان لە ژینگەدا کەمبکەنەوە کە لە خەڵووز و نەوت و گازەوە بەرهەمدێت، ئەمەش بۆ ئەوی پلەی گەرمی گۆی زەوی لە ١.٥ پلەدا بهێڵنەوە.   زاناکان هۆشداریانداوە ئەگەر بەمشێوەیەی ئێستا کارگەکان لە بڵاوکردنەوەی گازە زیانبەخشەکان بە ژینگەدا بەردەوامبن، ئەوا تاوەکو کۆتایی ئەم سەدەیە پلەی گەرمی گۆی زەوی دەگاتە ٢.٧ پلەی سیلیزی.  لووتکەی گۆڕانی کەشوهەوا لە ٣١ی ئۆکتۆبەری ئەمساڵ دەستیپێکرد، لەماوەی ئەو دوو هەفتەیەی لووتکەکەدا گەنگەشەی مەترسییەکانی گۆڕانی کەشوهەوا و چارەسەرەکانی دەکرێت.