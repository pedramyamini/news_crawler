"پێکەوە بۆ ئەڵمانیایەکی مۆدێرن و سەقامگیر و پاراستنی ژینگە و دۆزینەوەی هەلی کار"، ئەمە درووشمی پارتی کریستیان دیموکراتەکانە بۆ دەستهێنانی زۆرترین دەنگ لە ٢٠ مین هەڵبژاردنی ئەڵمانیا، لە ١٤٠ لاپەڕەدا پارتی کریستیان دیموکراتەکان  بەرنامەی کاریان خستووەتەڕوو، ڤابیان شوتس، سەرۆکی پارتی کریستیان دیموکراتەکانە لە شاری بۆخۆمە و یەکێکە لە بەربژێرەکانی ئەو پارتە بۆ پەرلەمانی فیدراڵ.  ڤابیان شوتس دەڵێت، "ئێمە چوار بابەتی گرنگمان کردووەتە ئامانجی پارتەکەمان یەکەم سیاسەتی پاراستنی ژینگە، ئێمە دەمانەوێت تا ساڵی ٢٠٤٥ ببینە وڵاتێکی پیشەسازی کە دەردانی گازی زیانبەخشی سفر بێت، ئێمە دەمانەوێت خەڵکی ئەڵمانیا خۆشگوزاران بن، داوای دادپەروەری دەکەین، دەمانەوێت ئابووریمان بەهێزبێت، بەڵام لە هەمان کاتدا، دەمانەوێت سیاسەتی ناوخۆ و دەرەوەمان بەهێز بێت. ئەمە ئەو چوار بابەتە گرنگەن".  پرسی ئابووری و ژینگە و کۆچبەران بابەتی سەرەکیی کێبڕکێی ئەمجارەی هەڵبژاردنی ئەڵمانیایە، بۆ پارتی سی دی ئۆ پاراستنی ژینگە یەکێکە لە پرسە هەرە گرنگەکان، بەڵام لە هەمان کاتدا دەیانەوێت بە شێوازێک کاری لەسەر بکەن کە کاریگەریی لەسەر ئابووریی ئەڵمانیا نەبێت.  ڤابیەن شوتس دەشڵێت، "ئێمە وڵاتێکی بەهێزی پیشەسازیین، ئێمە هاوشێوەی وڵاتانی دیکە دووەم ئۆکسیدی کاربۆن دەرنادەین، تەماشای چین و ئەمریکا و رووسیا و هیندستان بکەن، ئەوان زیاتر لە ١٠ هێندەی ئێمە ئەو گازە دەردەدەن. ئێمە دەبێت ئابووریمان ئەوەندە بەهێز بکەین کە لەسەر ئاستی بازاڕی جیهان بەهێزبین".  کشانەوەی ئەنگێلا مێرکل، راوێژکاری ئەڵمانیا لە دوای ١٦ ساڵ و کێبکڕکێکردن بۆ پڕکردنەوەی شوێنەکەی، کەشوهەوای هەڵبژاردنەکەی هێندەی دیکە گەرموگوڕتر کردووە، لە بانگەشەی پارت و بەربژێرە کێبڕکێکارەکاندا جگەلە باشترکردنی دۆخی خەڵک. پرسی گۆرانکاری لە سیاسەتی دەرەوەش بابەتێکی دیکەیە کە بەشێک لە بەربژێران و پارتەکان بەتایبەت سی دی ئۆ باسی دەکەن.  ڤابیەن شوتس دەڵیت، "دەبێت وانە لە ئەفغانستان وەرگرین، نکۆلی ناکرێت شکستمان هێنا، پێوسیتە ئەڵمانیا کەمێک باوەڕی بەخۆی زیاتر بکات بەتایبەتی لە پرسی سیاسەتی دەرەوە، پێویستە زیاتر لەگەڵ یەکێتیی ئەوروپا هاوئاهەنگی بکەین".  پارتی سی دی ئو ئارمین لاشێتی بە سەرۆکی پارتەکەی هەڵبژاردووە و بەربژێرە بۆ پۆستی راوێژکاری ئەڵمانیا، بەڵام بەپێی راپرسییەکان بەربژێری پارتی سۆسیال دیموکراتەکان لە پێش ئارمین لاشێتە.   ئەنگێلیکا دۆمینێل، دەنگدەرێکی ئەڵمانیە و دەڵێت، "من خاوەنی کۆمپانیا بووم هاوکاری کۆمپانیا مامناوەندەکان گرنگە بۆم. پارتی سی دی ئۆ هەمیشە هاوکارمان بووە، پارتەکان پێویستە هاوکاری کۆمپانیاکان بکەن بۆ ئەوەی بتوانن ژینگە دۆستانە وەبەرهێنان دروستبکەن".  لە هەڵبژاردنی ئەڵمانیا ٦٠ ملیۆن و ٤٠٠ هەزار کەس مافی دەنگدانیان هەیە زیاتر لە حەوت پارتی سیاسی و ژمارەیەک بەربژێری سەربەخۆ رکابەری لەسەر بەدەستهێنانی ٧٠٩ کورسیی پەرلەمانی وڵاتەکەیان دەکەن.