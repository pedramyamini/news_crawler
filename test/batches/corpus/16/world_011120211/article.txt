ماکرۆن لە پەراوێزی لووتکەی G ٢٠ لە رۆما، بە رێگەدا وەڵامی پرسیاری رۆژنامەنووسانی دایەوە و گوتی: "ئەو کارەی سکۆت مۆریسن کردی بۆ متمانەی ئوسترالیا و متمانەی وڵاتانی دیکەش باش نییە کە هاوبەشی گەورەی یەکدین".  سەرۆککۆماری فەرەنسا ئاماژەی بەوەکرد هەردوولا خاوەن بەرژەوەندی هاوبەشن و هەردوولا لە شەڕەکان شان بەشانی یەکدی جەنگاون و گوتیشی: "لەو کاتانەی ئازادی فەرەنسا لەژێر هەڕەشەدابووە جەنگاوەری ئوسترالی پشتیوانی فەرەنسییەکانیان کردووە".  لەکۆتایی قسەکانیدا رۆژنامەنووسێک پرسیاری کرد و گوتی پێتوایە سکۆت مۆریسن درۆی لەگەڵ کردووی؟ ماکرۆن وەڵامی دایەوە و گوتی: "دەزانم".  مانگی رابردوو ئوسترالیا رێککەوتنێکی چەند ملیار دۆلاری بۆ کڕینی ژیردەریایی لەگەڵ فەرەنسا هەڵوەشاندەوە، لە جیاتی ئەوە چوو ژێردەریایی ئەتۆمیی لە ئەمریکا بکڕێت، ئەم هەنگاوە فەرەنسای تووڕەکرد و وایکرد وڵاتەکە باڵیۆزەکانی خۆی لە هەردوو وڵات بکشێنێتەوە.  رۆژی پێنجشەممە، ماکرۆن و مۆریسن بۆ یەکەم جار لە دوای ئەم رووداوە رووبەڕوو لە رۆما چاویان بەیەککەوت، بەڵام دەرفەتیان بۆ نەڕەخسا دووقۆڵی گفتوگۆ بکەن، ماکرۆن تەنیا هیوای "بەختێکی باشی"ی بۆ ئەو رێککەوتنە بۆ ئوسترالیا خواست کە پاریس بە "خیانەت" ناوی دەبات.