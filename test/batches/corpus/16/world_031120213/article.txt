جۆ بایدنی سەرۆکی ئەمریکا رەخنە لە شی ژینپینگ دەگرێت، کە نەهاتووە لەگەڵ سەرکردەکانی جیهان تاوتوێی چارەسەرەکان بۆ گۆڕانی کەشوهەوا بکەن.  چین نێردەی خۆی بۆ گلاسکۆ ناردووە، شی ژینخوا لە کۆنفرانسێک قسەی بۆ رۆژنامەنووسان کرد، بە ئەمریکای گوت پێنج ساڵتان لەسەردەمی ترەمپ لە گۆڕانی کەشوهەوا بەفیڕۆدا ئێستا هاتوون رەخنە لە چین دەگرن.  شینخوا دووپاتیکردەوە کە وڵاتەکەی دژی هێشتنەوەی پلەی گەرمی گۆی زەوی لە ١.٥ پلەی سیلیزی نییە، زاناکان هۆشدارییان داوە پلەی گەرمی لەو پلەیە بەرزتربێتەوە، هاوکێشەکانی کەشوهەوا دەگۆڕێن و بەهۆیەوە کارەساتە سرووشتییەکان زیاددەکەن.  نێردەی چین بۆ گۆڕانی کەشوهەوا جەختیکردەوە کە وڵاتەکەیان پێگەیەکی گەورەی هەیە لەسەر ئاستی جیهان بۆ رووبەڕووبوونەوەی گۆڕانی کەشوهەوا.  چین کە بە گەورەترین بەرهەمهێنەری خەڵوز بۆ کەرتی پیشەسازی ناودەبرێت، پەیمانی داوە تاوەکو ٢٠٦٠ هیچ پشت بە کاربۆن نەبەستێت، لەو ١٠ ساڵەشدا بەکارهێنانی خەڵوز کەمکاتەوە.  دەقی قسەکەی ژی شێنخوا، نێردەی چین بۆ گۆڕانی کەشوهەوا  "ئێمە ئامانجەکانی خۆمان پێکاوە، دەبێت هەندێ بەرنامەی پاڵپشتیکاریش داڕێژین، سیاسەت و کردار بنوێنین، پارەی لێخەرجبکەین و نەخشەڕێگە داڕێژین. ئێمە پەیمانەکانی خۆمان بەجێگەیاندووە و بە کرداریش شانازی بە پەیمانەکانمانەوە دەکەین. ئێمە بەمجۆرە سووربوونی خۆمان پیشاندەدەین، ناڕۆین پەیمان بدەین و جێبەجێشیان نەکەین، یان سیاسەت دانەڕێژین. چین و ئەمریکا بەیەکەوە کاریان کرد و رێککەوتنی پاریسیان بردە بواری جێبەجێکردن. بەڵام ترەمپ لە رێککەوتنەکە کشایەوە، سەرۆک شی گوتی کە رێککەوتنی پاریس پێشکەوتنی جیهان پیشاندەدات و بەدەستهێنانی ئاسان نەبوو، بۆیە نابێت دەستبەرداری بین، بەڵام ئەمریکا دەستبەرداری بوو، ئێمە پێنج ساڵمان بەفیڕۆداوە و پرۆسە هەمەلایەنەکەمان دەربارەی گۆڕانی کەشوهەوا دواخستووە. دەبێت هاوکاربین و بگەینەوە یەکدی. "