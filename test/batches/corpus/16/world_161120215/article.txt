مارسن پرسیداکس، جێگری وەزیری دەرەوەی پۆڵەندا دەڵێت، "ئەوان مەترسییەکەیان دەزانی، بەڵام هەرچۆنێک بێت، ئێستا لە بارودۆخێکی قورسدان. هەربۆیە هاوکاریی مرۆییمان پێشکەشکردن. دەمانەوێت لەگەڵ رێکخراوی نێودەوڵەتیی کۆچبەران هاوئاهەنگی بکەین بۆ ئەوەی یارمەتییان بدەین. ئێمە ناتوانین ئەو راستییە قبووڵ بکەین کە ئەو خەڵکە بەرەو سنوورەکەمان پاڵیان پێوەدەنرێت. ئەگەر دەرگە بۆ ئەم گرووپە بکەینەوە، دەیان هەزاری دیکەی کۆچبەری دیکە روومان تێدەکەن. "    کۆچبەرەکان کێشەی کەمیی خواردن، خواردنەوە و پێداویستیی گەرمکردنەوەیان هەیە؛ هەربۆیە سەرنجێکی سەرەکیی رێکخراوە مرۆییەکان بریتییە لە پێشکێشکردنی یارمەتیی مرۆیی پێیان تاوەکو چارەنووسیان یەکلایی دەبێتەوە.  ئەوان چەندجارێک بە زمانی کوردی لەلایەن پۆڵەنداوە ئاگادارکراونەتەوە کە رێگە بە پەڕینەوەیان نادەن، بەڵام هەر چاوەڕێ دەکەن و هیوایان بە یەکێتیی ئەوروپایە کێشەکەیان یەکجاری چارەسەر بکات.  عەبدوڵلا ناجح، کۆچبەری کوردە و دەڵێت، "یەکێتیی ئەوروپا هەموو رۆژێک کاردەکات بۆ ئەوەی کێشەی ئێمە چارەسەر بکات و رێگە بدات بچینە ژوورەوە. ئەوان گوشار لە حکومەتی پۆڵەندا دەکەن بۆ ئەوەی دەروازەکان بکەنەوە و رێگەمان پێبدەن بچینە ژوورەوە. "   کۆچبەرەکان دەیانەوێت بەنێو پۆڵەندادا بچنە نێو ئەڵمانیا و داوای مافی پەنابەرێتی بکەن.   نووسینگەی فیدراڵیی ئەڵمانیا بۆ کاروباری کۆچبەران و پەنابەران دەڵێت، لە ٩ مانگی یەکەمی ئەمساڵدا ١٠٠ هەزار و ٢٧٨ کەس داوای مافی پەنابەرێتییان لەو وڵاتە ئەوروپییە کردووە. زۆرینەی ئەو کەسانە خەڵکی سووریا و عێراق و ئەفغانستانن، بە جۆرێک ٤٠ هەزار و ٤٧٢ کەسیان خەڵکی سووریان؛ ٨٥٣١ کەسیان خەڵکی باشووری کوردستان و عێراق؛ ١٥ هەزار و ٤٥ کەسی دیکەشیان خەڵکی ئەفغانستان.   کۆچبەران دوێنێ دووشەممە ١٥ - ١١ - ٢٠٢١ ئەو خاڵە سنوورییەیان جێهێشت کە سەرتا تێیدا کۆببوونەوە و روویان لە دەروازەیەکی سنووریی پۆڵەندا کرد. ئەمڕۆ سێشەممەش گرژی کەوتە نێوان کۆچبەران و هێزە ئەمنییەکانی پۆڵەندا.