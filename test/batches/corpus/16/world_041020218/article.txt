لە مزگەوتی عیدگاه لە باکووری کابوول؛ کە تێیدا پرسەی دایکی زەبیحوڵڵا موجاهید، گوتەبێژی تاڵیبان بەڕێوەدەچوو بۆمبێکی چێندراو تەقییەوە و لانیکەم ٢٠ کوژارو و برینداری لێکەوتەوە.  محەممەد ئیسماعیل، دانیشتووی کابوول، کە شایەتحاڵی تەقینەوەی پرسەکەیە گوتی: "من نازانم بە تەواوەتی تەقینەوەکە لە چ شوێنێک روویدا، تەنیا گوێم لە دەنگی تەقینەوەیەکی گەورە بوو، خەڵک هەڵاتن. بارودۆخی ئەمنیی ئەفغانستان ئەم رۆژانە زۆر خراپە. خودا یاوەرمان بێت. رێگەکان داخراون و نازانین کەی دەکرێنەوە".  هەرچەندە داعش بەرپرسیارییەتی خۆی لە تەقینەوەکە رانەگەیاندووە، بەڵام گومانەکانی تاڵیبان بۆ ئەون.   زەبیحوڵڵا موجاهید، گوتەبێژی تاڵیبان لە تویتەر نووسیویەتی، شەوی رابردوو لە ناوچەی ١٧ی شاری کابوول، یەکەیەکی تایبەت لە چەکدارەکانیان ئۆپەراسیۆنێکیان بۆ سەر ناوەندێکی داعش ئەنجامدا و بە تەواوەتی وێرانیانکرد و هەموو داعشیەکانیشیان کوشتن.  لە جەلالئابادی رۆژهەڵاتی ئەفغانستان دوو چەکداری تاڵیبان کوژران، ئەوەش دوای ئەوەی چەند کەسێك بە چەک هێرشیان کردە سەر چەکدارانی ئەو بزووتنەوەیە، دوو کەسی سیڤیلیش بەر هێرشەکە کەوتن و کوژران؛ یەکێکیان رۆژنامەڤان بوو.  جەهانزیب سادات، کوڕی رۆژنامەڤانە کوژراوەکە دەڵێت: "دوێنێ باوکم لە ماڵ چووەدەرەوە بۆ بەشداریکردن لە ئاهەنگی یەکێک لە هاوڕێکانی، هێندەی پێنەچوو شەهیدکرا و براکەشم بە سەختی برینداربوو".  لە پاڵ هەڕەشە ئەمنییەکان، تاڵیبان بە پێشێلکردنی مافەکانی مرۆڤ تۆمەتبار دەکرێت. چالاکڤانانی بیانی پێیانوایە، سەتان دەستگیرکراو هەن هەندێکیان بەبێ دادگاییکردن ماونەتەوە؛ هەندێکیشیان سیاسیین و تاڵیبان بە دز و جەردەی ناساندوون.  عەلی سادق کە بەرپرسێکی تاڵیبانە دەڵێت: "ئەم خەڵکە تاوانیان کردووە، هەندێکیان بکوژن و هەندێکیان دزن؛ هیچکەس بێبنەما دەستگیرنەکراوە، ئەوەی کە وا دەڵێت، راست ناکات".  شاه پوپال، کە دانیشتووی کابولە دەڵێت: "یاسا نییە. سیستمی دادوەریمان کۆتاییهات. هەرچی دەسەڵاتی تاڵیبان گوتی هەر ئەوەیە و دەبێت جێبەجێبکرێت".  پێناسەی ئاسایش لای تالیبان، هێشتا لە بوونی چەک و کەرەستەی سەربازی دایە، کە توانیویەتی لەگەڵ بەکارهێنانی رێگە کلاسیکەکان وەک نمایشکردنی کەسانی دز،  رێژەی دزین کەمبکاتەوە.  بەڵام ئاسایشی گشتی کە راستەوخۆ بە ژیانی خەڵکی بەستراوەتەوە، هێشتا تاڵیبان نەیتوانیوە ئەو متمانەیە لەلای زۆربەی ئەفغانییەکان دروست بکات.