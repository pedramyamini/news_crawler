لە دوو خولی رابردووی پەرلەمانی فیدراڵی ئەڵمانیا، ئەندریاس لە بوارەکانی وزە، ئابووری و پرسەکانی پەیوەست بە نیشتەجێبوون وەک پەرلەمانتار توانیویەتی ناوبانگێک بۆ خۆی بەدەستبهێنێت.   ئەندریاس ریمکوس، ئەندامی پارتی سۆسیال دیموکرات لە پەرلەمانی فیدراڵی ئەڵمانیا لەبارەی کارەکانییەوە بە تۆڕی میدیایی رووداوی راگەیاند: "ئێمە چالاکییەکی زۆرمان لە حکومەت هەبوو و دەمانویست هەندێ شت بگۆڕین و باشتری بکەین. پێموایە لە بوارەکانی سیاسەتی وزە و ئابووریدا زۆر شت هەن کە دەتوانین بیکەین. دەتوانین لە حکومەتی نوێی لەژێر سەرپەرشتیی ئولاف شولز بەهێزەوە بەرەو پێش بچین و ئەو ئامانجانەی بەڵێنمان داوە دەستەبەریان بکەین".  سەردار کوردی باکووری کوردستانە، پەرلەمانتارە و بەرپرسی ناوچەیەکی گەورەی سۆسیال دیموکراتەکانە. پێیوایە بۆ ئەم هەڵبژاردنە بەرنامە و کەسایەتیی بەهێزیان ئامادەکردووە.  سەردار یوکسەل، ئەندامی پەرلەمانی هەرێمی نۆردراین ڤێستفالن لە پارتی سۆسیال دیموکراتەکان بە تۆڕی میدیایی رووداوی راگەیاند: "بەباوەڕی من خەڵک لەم هەڵبژاردنە گۆڕانکاریی دەوێت. پارتی سۆسیال دیموکرات لە دوایین کۆنگرەی خۆیدا بڕیاری لەسەر پرۆگرامێکی ئازایانە بۆ هەڵبژاردن داوە".  لە بازاڕی کاردا سۆسیال دیموکراتەکان داوای زیادکردنی حەقدەستی هەر کاژێرێک کارکردن بۆ ١٢ یۆرۆ دەکەن. خانەنشینی سەقامگیر بێت و رێگریی بکرێت لە گرانبوونی بەردەوامی کرێی یەکەکانی نێشتەجێبوون.  لە سیاسەتی دەرەوەدا سۆسیال دیموکراتەکان هەوڵیانداوە سیاسەتێکی ئاشتەوایی لەگەڵ سەردەمی نوێی پەیڕەویی بکات. ئەوان رەخنەی ئەوەیان لێدەگیرێت کە تەنیا پشتگیریی دەوڵەتەکان دەکەن و پشتگیریی لە مافی مرۆڤ و پرەنسیپە دیموکراسییەکان بۆ گرووپە نەتەوەیی و ئایینییە زوڵملێکراوەکان لەنێو حکومەتەکاندا ناکەن.  لە کۆی ٨٤ ملیۆن دانیشتووی ئەڵمانیا، نزیکەی ١٤ ملیۆنیان کۆچبەرن، ٧.٤ ملیۆنیان سەرووی ١٨ ساڵانن کە مافی دەنگدانیان هەیە، بە گوێرەی ئامارێكی ئەنجوومەنی کۆچبەران و تێکەڵبوونی کۆمەڵایەتی، لە هەڵبژاردنی پەرلەمانی ٢٠١٧ دا کەمتر ٦٥ % ی کۆچبەرانی خاوەن وڵاتینامەی ئەڵمانی بەشدارییان لە هەڵبژاردنەکان کردووە.