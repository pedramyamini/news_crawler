رۆژی یەکشەممە ٢٨ - ١١ - ٢٠٢١ فەرەنسا وەزیرانی وڵاتانی بەلجیکا، ئەڵمانیا، هۆڵەندا و کۆمیسیۆنی نێوخۆی یەکێتیی ئەوروپای بانگهێشتی کۆبوونەوەیەکی بەپەلە لەبارەی پرسی کۆچبەران کرد کە لە بەندەری کالێ بەڕێوەچوو. کۆبوونەوەکە  دوای ئەوە هات کە رۆژی چوارشەممەی رابردوو ٢٤ - ١١ - ٢٠٢١ بەلەمێکی کۆچبەران کە ویستی خۆی بە نۆکەندی ئینگلیزیدا بگەیێنێتە بەریتانیا نقووم بوو، بەهۆیەوە ٢٧ کۆچبەر کە نزیکەی ١٥ کەسیان کورد بوون، گیانیان لەدەستدا.  هەرچەندە پێشتر بەریتانیاش بانگهێشت کرابوو، بەڵام دوای ئەوەی بۆریس جۆنسن، سەرۆکوەزیرانی بەریتانیا نامەیەکی بۆ ئیمانوێل ماکرۆن نارد، فەرەنسا بڕیاریدا کۆبوونەوەکە بەبێ بەریتانیا بەڕێوەبچێت.  لە کۆبوونەوەکەدا بڕیاردرا وڵاتانی یەکێتیی ئەوروپا لە نزیکەوە دژی بەقاچاخبردنی کۆچبەران کار بکەن و بازرگانیی بەلەمی چووپ سنووردار بکەن، چونکە بەگوێرەی خۆیان ئەو جۆرە بەلەمانە بەزۆری لەلایەن کۆچبەرانەوە بەکاردەهێندرێن بۆ پەڕینەوە لە ئاوەکانی نێوان فەرەنسا و بەریتانیا.  لەدوای کۆبوونەوەکە، جێراڵد دارمانین، وەزیری نێوخۆی فەرەنسا لە کۆنفرانسێکی رۆژنامەڤانیدا رایگەیاند کە حکومەتی وڵاتەکەی ئامادەیە لەسەر پرسی کۆچبەرانی نایاسایی دانوستاندنی جیددی لەگەڵ بەریتانیا بکات، بەڵام گوتیشی کە نابنە بارمتەی دەستی سیاسەتی نێوخۆی لەندەن. ئەمەش لە کاتێکدایە، هەردوولا یەکدی بەوە تۆمەتبار دەکەن کە کاری پێویست بۆ رێگەگرتن لە کۆچی نایاسایی ناکەن.  هاوکات، ئیلڤا جۆهانسن، کۆمیسیاری کاروباری نێوخۆی یەکێتیی ئەوروپا جەختی لەوە کردەوە کە پێویستە لەگەڵ بەریتانیا کار بکەن بۆ چارەسەرکردنی کێشەکە لە رێگەی ئاڵوگۆڕی زانیاری و هەواڵگرییەوە.  پریتی پاتێل، وەزیری نێوخۆی بەریتانیاش رایگەیاند کە نیگەرانە لەوەی بانگهێشتکردنەکەی هەڵوەشێندراوەتەوە و پێشنیازی بەریتانیای بۆ گەڕاندنەوەی کۆچبەران بۆ فەرەنسا دووپاتکردەوە کە هاوکات پێشتر بۆریس جۆنسن لە نامەکەیدا بۆ ئیمانوێل ماکرۆن باسی کردبوو.