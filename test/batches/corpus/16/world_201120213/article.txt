ئەڤین حەسەن، یەکێک لەو کۆچبەرانەی مانگێک بوو لە هەرێمی کوردستانەوە چوو بووە بێلاڕووس بەمەبەستی گەیشتن بە ئەوروپا بە رادیۆی رووداوی راگەیاند، "دوای چوونمان بۆ بێلاڕووس خۆم و هاوژینم و سێ منداڵم دوو رۆژ لە مینسک ماینەوە، دواتر چووینەسەر سنووری پۆڵەندا و پێنج رۆژ لەسەر سنوور ماینەوە، چەندینجار هەوڵماندا سنووری پۆڵەندا تێپەڕێنین، بەڵام نەمانتوانی".  دوای ئەوەی کە پۆڵەندا دەیانگەڕێنێتەوە بێلاڕووس، بە گوتەی ئەڤین، "سوپای بێلاڕووس بەناچاری دیسان ئێمەیان بردەوە سەر سنووری پۆڵەندا و بە ئۆتۆمبێلەکانی خۆیان سیمەکانیان راکێشا و ئەمجارە نزیکەی ٢٠٠ کەس دەبووین، چووینە دیوی پۆڵەندا و هەموومان گیراین تەنیا ١١ کەس دەرچوون و ئەوانی دیکەمان سنوورداش کراینەوە".  لەبارەی هەوڵەکانیان بۆ گەیشتنە وڵاتانی یەکێتیی ئەوروپا و سەختیی رێگەی دەرچوون گوتی، "پێنج جار هەوڵمدا بپەڕمەوە دیوی پۆڵەندا، بەڵام دەرنەچووین، دەرچوون لەو سنوورە زۆر زەحمەتە، سەربازەکانی پۆڵەندا بە ئێمەیان دەگوت هەوڵ مەدەن بێنە ئەودیو، چونکە ئێمە بەهیچ شێوەیەک رێگەتان نادەین دەربچن، سوپای بێلاڕووسیش کە یەکەمجار ئێمەیان بردە ئەودیوی سنووری خۆیان گوتیان لەو سیمە دەربچن بۆتان نییە بگەڕێنەوە مینسک یان دەبێت دەربچن و یان بمرن".  ئەو کۆچبەرە کوردە لەبارەی بڕیاری گەڕانەوەی بۆ بێلاڕووس دواتر هەرێمی کوردستان دەڵێت، "ئێمە دوای ئەوەی ویستمان بگەڕێینەوە سەربازەکانی بێلاڕووس رێگەیان لێمان گرت و نەیانهێشت بگەڕێینەوە، دوای پاڕانەوەیەکی زۆر، کاتێک گوتم منداڵەکەم دەمرێت و بارودۆخی زۆر خراپە، ئینجا یەکێک لە سەربازەکان گوتی پارەتان پێیە، تا پارەکەم نیشان نەدا رێگەی نەداین، شەو ئۆتۆمبێلێکی سەربازی بێلاڕووس ئێمەیان گەڕاندەوە مینسک و دواتریش هاتینەوە هەرێمی کوردستان.  ئەڤین حەسەن ئاماژەی بەوەشدا کە دۆخی کۆچبەرەکان لەسەر سنوور زۆر سەختە و ژیانیان لە مەترسیدایە، بەتایبەت ئەو خێزانانەی منداڵیان پێیە، چونکە لەوێ هیچ شتێك نییە بیخۆن و پلەی گەرمیش زۆر نزمە.