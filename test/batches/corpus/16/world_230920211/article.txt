رۆژی پێنجشەممە ٢٣ - ٠٩ - ٢٠٢١ دادگاییکردنی ئەو شەش "قاچاخچییە" لە "دادگەی نیوکاسڵ کراون" لە بەریتانیا بەڕێوەچوو. لە دادگاییکردنەکەدا، دادوەر بڕیاریدا ئەو کەسانە بە کەفالەت ئازادبکرێن و رۆژی ٢١ی تشرینی یەکەم لە "دادگەی نیوکاسڵ کراون" ئامادەبن و دادگاییکردنەکەیان بەڕێوەبچێت کە تۆمەتی پیلانگێڕی بۆ ئاسانکاریکردنی شکاندنی یاسای کۆچبەران و ئاسانکاریکردنی چوونە نێو بەریتانیایان دراوەتە پاڵ.  تۆمەتی ئەوە دەدرێتە پاڵ ئەو کەسانە کە بەشێکن لە تۆڕێکی قاچاخی و ئۆتۆمبێل و پاسی بچووکی گەشتیارییان بەکارهێناوە بۆئەوەی خەڵکی لە وڵاتانی فەرەنسا، بەلجیکا و هۆڵەندا بە قاچاخ ببەنە نێو بەریتانیا؛ بۆ بەقاچاخبردنی هەر کۆچبەرێکیش لە نێوان پێنج هەزار بۆ ١٠ هەزار پاوەندیان وەرگرتووە.  قاچاخچییەکان لە ئۆپەراسیۆنێکی هاوبەشی نێوان ئاژانسی نەتەوەیی تاوان و پۆلیسدا لە شوباتی ساڵی ٢٠١٨ دەستگیرکران.  پێنج لەو شەش کەسە تەمەنیان لەنێوان ٢٧ بۆ ٦٤ ساڵدایە و دانیشتووی باکووری بەریتانیان و ئەوی دیکەیان دانیشتووی لەندەنە.  بێستوون عەبدوڵڵا موسلیح، ٣٨ ساڵ، دانیشتووی ستۆکتۆن  خالید مەحموود، ٤٧ ساڵ، دانیشتووی لەندەن  مارک سۆچانیک، ٢٧ ساڵ، دانیشتووی هارتلێپوول  گورپریت پیتەرکالۆن سینگ، ٦٤ ساڵ، دانیشتووی تۆرنابی  محەممەد خدر زادە، ٤٠ ساڵ، دانیشتووی تیساید  پارێز عەبدوڵڵا، ٣٨ ساڵ، دانیشتووی میدڵسبرە  ئاژانسی نەتەوەیی تاوان پێشتر رایگەیاندبوو، دادگاییکردنەکە لە دوای "لێکۆڵینەوەیەکی دوورودرێژ و ئاڵۆز" دێت کە ئاژانسەکانی بواری جێبەجێکاری یاسا لە وڵاتانی فەرەنسا، بەلجیکا، هۆڵەندا و بەریتانیا تێیدا بەشداربوون.  مارک سپوورس، سەرۆکی هەرێمیی لێکۆڵینەوەی ئاژانسی نەتەوەیی تاوان دەڵێت، "ئێمە پابەند دەبین بە هەڵوەشاندنەوەی تۆڕە رێکخراوەکانی تاوان کە لە قاچاخبردنی خەڵکیدا تێوەگلاون".