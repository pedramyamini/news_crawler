فەرەنسا رایگەیاندووە، توانای راگرتنی بەلەمەکانی بەریتانیای هەیە ئەگەر ناکۆکی لەسەر مۆڵەت تاوەکو رۆژی سێشەممە چارەسەر نەکرێت.  جۆرج یوستیس، وەزیری ژینگەی بەریتانیا دەڵێت، ئەو زمانەی بەرپرسانی فەرەنسا بەکاریدەهێنن "ناجۆرە" و دەبێتە هۆی ئەوەی خەڵک بەشێوەیەکی تووڕەیی وەڵام و کاردانەوەیان هەبێت. ئاماژەی بەوەش کردووە کە ئەو کێشەیە بەرزدەکاتەوە بۆ کۆمیسیۆنی ئەوروپا و باڵیۆزی فەرەنساش بۆ گفتوگۆکردن بانگکراوە.  رۆژی پێنجشەممەی رابردوو، کەشتییەکی ماسیگری بەریتانی لەلایەن فەرەنساوە دەستی بەسەردا گیرا و یەکێکی دیکەش بە سزای دارایی سزا درا.  بەرپرسانی فەرەنسا رایانگەیاندووە، ئەو کەشتییە ماسیگرەی بەریتانیا کە دەستیان بەسەردا گرتووە مۆڵەتی نەبووە، بەڵام لەلایەن ماکدەف شێلفیش، خاوەنی کەشتییەکەوە ئەوە رەتکراوەتەوە. بەرپرسانی فەرەنسا دەڵێن، ساڵی داهاتوو کاپتنی کەشتییەکە رووبەڕووی دادگە دەکەنەوە.  وەزیری ژینگەی بەریتانیاش دەڵێت، ئەو کەشتییە ماسیگرەی لەلایەن فەرەنساوە دەستی بەسەردا گیراوە لە سەرەتای ساڵی رابردوو مۆڵەتی وەرگرتووە. بی بی سی دەڵێت، حکومەتی بەریتانیا تووشی "سەرسوڕمان و نیگەرانی" بووە لە هەڵکشانی ئەو بابەتە و دۆخی چەند رۆژی رابردووی بە "نائاسایی" ناوبردووە.  وەزیرە بەریتانییەکان رۆژی پێنجشەممە کۆبوونەتەوە بۆ تاوتوێکردنی بژارەکان بۆ تۆڵەکردنەوە و وەڵامدانەوەی هاوشێوەی کردەوەکانی فەرەنسا.  مانگی رابردووش فەرەنسا بە بڕیارێکی بەریتانیا تووڕە بوو کاتێک ئەو وڵاتە رەتیکردەوە مۆڵەت بداتە دەیان بەلەمی فەرەنسی و بە پێشێلکردنی رێککەوتنی برێگزت تۆمەتباریکرد.  فەرەنسا هۆشداریی دا لەوەی کە رێگری لە بەلەمە ماسیگرە بەریتانییەکان بگرێت بچنە هەندێک لە بەندەرەکان و راشیگەیاند کە پشکنینی بەلەم و بارهەڵگرە بەریتانییەکان تووندتر دەکاتەوە ئەگەر پرسی مۆڵەتی راوە ماسی تاوەکو ٠٢ - ١١ - ٢٠٢١ چارەسەر نەکرێت. هەروەها هەڕەشەی بڕینی کارەبای جێری (گەورەترین کەناڵی نێوان ئینگلاند و فەرەنسا)ی کردووە.  لەبارەی ئەو بانگەشەیەی کە لەلایەن کلیمێنت بون، وەزیری فەرەنسا بۆ ئەوروپا گوتراوە بەوەی کە ئەو تەنیا زمانەی کە بەریتانیا لێی تێدەگات، "زمانی هێزە"، وەزیری ژینگەی بەریتانیا گوتی، بەکارهێنانی ئەو جۆرە زمانە "زۆر ناجۆرە و ئەوە رێگەیەکی هەڵەیە".  وەزیرەکەی بەریتانیا گوتووشیەتی، "بۆ ئێستا، ئێمە بەو شێوەیە وەڵام نادەینەوە کە فەرەنسا دەیکات، ئێمە ئەم بابەتە بۆ کۆمیسیۆنی ئەوروپا بەرزدەکەینەوە، هەروەها ئەو پرسە لەڕێگەی کەناڵە دیپلۆماسییەکانەوە بەرزدەکەینەوە و لەگەڵ نوێنەری فەرەنسا گفتوگۆی دەکەین. ئەگەر فەرەنساش لەم هەڕەشانەی بەردەوام بێت، ئێمەش ئەو هەنگاوانە دەنێین کە مافی خۆمانە".  ئەوەش لە کاتێکدایە، سنووری ئاویی یەکێتیی ئەوروپا بۆ بەریتانیا و بە پێچەوانەوە ئێستا بۆ کەشتی و بەلەمە ماسیگرەکان لەڕێگەی سیستەمی مۆڵەتەوە بەڕێوەدەبرێت.