کەشتییە جەنگییە فڕۆکەهەڵگرەکە بە ناوی شاژنە ئیلیزابێزەوەیە و لە مانگی ئایارەوە لەگەڵ کەشتییە جەنگییەکانی ئەمریکا و هۆڵەندا زیاتر لە ٦٥ هەزار کیلۆمەتری دەریایی بڕیوە.   گەشتەکەی دوای ئەوە دەستیپێکرد کە حکومەتی بەریتانیا پێداچوونەوەی بۆ سیاسەتی بەرگری و دەرەوەی خۆی کرد و راسپاردەی دەرکرد کە دەبێت بەریتانیا سەرنجی خۆی بخاتە سەر ناوچەی نێوان زەریاکانی هیندی و هێمن، ئەوەش وەکو کاردانەوەیەک بۆ زیادبوونی هەژموونی چین لەسەر ئاستی جیهان.   بێن واڵس، وەزیری بەرگریی بەریتانیا سەردانی کەشتییە فڕۆکەهەڵگرەکەی لە عومان کرد و گوتی "ئەگەرێکی بەهێز" هەیە کە کەشتییە جەنگییەکە لە داهاتوودا بۆ ئەرکەکانی "بەرەنگاربوونەوەی تیرۆر" بەکاربهێندرێت.   بە گوێرەی ماڵپەڕی گلۆبەڵ فایەر پاوەر، بەریتانیا لە بواری سەربازییدا لەسەر ئاستی جیهان هەشتەم وڵاتە؛ ئەو وڵاتە لە بواری هێزی دەریاییدا خاوەنی دوو فڕۆکەهەڵگر، ٦ تێکشکێنەر و ١١ ژێر دەریاییە.   وەزیری بەرگریی بەریتانیا دەشڵێت، "ئەگەرێکی بەهێز هەیە کە لە ماوەی ژیانی خۆیدا، ئەم [کەشتییە فڕۆکە] هەڵگرە بۆ ئەرکەکانی رووبەڕووبوونەوەی تیرۆر بەکاربهێندرێت بۆ لەنێوبردنی ئەو کەسانەی کە هەڕەشەی مسۆگەرن بۆ سەر شانشینی یەکگرتوو یان هاوپەیمانەکانی. ئینجا هەفتەی داهاتوو بێت، مانگی داهاتوو بێت یان دەیەی داهاتوو بێت، ئەم [کەشتییە فڕۆکە] هەڵگرە بۆ داهاتووییەکی دوور ئامادەیە. "