ئەمریکا ٧٠٠ ملیۆن دۆلاری بلۆک کرد کە بۆ یارمەتیدانی سوودانی تەرخانکردبوو؛ پاراستنی سەلامەتی عەبدوڵڵا حەمدۆک و بەرپرسانی دیکەی حکومەتی خستە ئەستۆی هێزە سەربازییەکان.   نێد پرایس، گوتەبێژی وەزارەتی دەرەوەی ئەمریکا رایگەیاند "ئەمریکا سەرکۆنەی ئەو کارانە دەکات کە لە لایەن هێزە سەربازییەکانی سوودانەوە ئەنجامدران. دەستگیرکردنی بەرپرسانی حکومەت و سەرکردە سیاسیەکانی دیکە، لە نێویدا حەمدۆکی سەرۆکوەزیران، کاریگەری نەرێنی لەسەر پڕۆسەی گواستنەوەی وڵات بۆ حکومەتێکی سڤیلی دیموکراسیی دەبێت. پێویستە حکومەتی راگوزەر کە لەلایەن کەسانی سڤیلەوە سەرکردایەتی دەکرێت، بەزووترین کات دەست بە راپەڕاندنی کارەکانی بکاتەوە. "   سەرۆکوازیران داوای لە خەڵک کردووە بێنە سەر شەقام و ناڕەزایی دەربڕن کە ئەوەش تووندوتیژی لێکەوتووەتەوە.  بە گوتەی کۆمیتەی ناوەندیی پزیشکانی سوودان، هێزەکانی سوپا لانیکەم  ٤ خۆپیشاندەریان کوشتووە و نزیکەی ٨٠ی دیکەشیان بریندارکردووە.   کۆمیسیۆنی یەکێتیی ئەوروپاش سەرکۆنەی تووندوتیژی دژی خۆپیشاندەران دەکات.   نەبیلە ماسرالی، گوتەبێژی کۆمیسیۆنی ئەوروپا رایگەیاند "یەکێتیی ئەوروپا سەبارەت بە دەستبەسەرکردنی سەرۆکوەزیران حەمدۆک و دەستگیرکردنی وەزیرەکانی دیکە لەلایەن هێزە سەربازییەکانی سوودانەوە زۆر نیگەرانە و داوای دەستبەجێ ئازادکردنیان دەکات. ئەو راپۆرتانەمان بینیون کە باس لە پچڕانی تەلەفۆن و ئینتەرنێت لەو وڵاتە دەکەن و  دەبێت بە هەر نرخێك بێت رێگری لە تووندووتیژی و خوێنڕشتن بکرێت".  هاوکات نەتەوەیەکگرتووەکان سەرکۆنەی کودەتاکە دەکات و داوا لە هەموو لایەک دەکات دان بەخۆیاندا بگرن. رۆژی سێشەممە کۆبوونەوەی ئەنجوومەنی ئاسایشی نەتەوەیەکگرتووەکانیش لەبارەی دۆخی ئەو وڵاتە بەڕێوەچوو.  ستێفان دوژاریک، گوتەبێژی سکرتێری گشتیی نەتەوەیەکگرتووەکان رایگەیاند "سکرتێری گشتی بە تووندی سەرکۆنەی کودەتا سەربازییە بەردەوامەکە لە خەرتووم دەکات و هەروەها سەرکۆنەی سەرجەم ئەو کارانە دەکات کە قۆناخی گواستنەوەی دەسەڵات لە سوودان و سەقامگیری ئەو وڵاتە دەخەنە مەترسییەوە. سکرتێری گشتی نەتەوە یەکگرتووەکان داوا دەکات بەگوێرەی بەڵگەنامەی دەستووری، دەستبەجێ دەست بە رێکخستنەوەی کاروبارە کارگێڕییەکان بکرێت. دەستبەسەرکردنی نایاسایی سەرۆکوەزیران و بەرپرسانی حکومی و سیاسەتڤانان جێگەی پەسەندکردن نییە و دژی بەڵگەنامەی دەستووری و ئەو هاوبەشییەیە کە بەگوێرەی رێککەوتنی تایبەت بە قۆناخی گواستنەوە دامەزراوە".  ئەمە جاری یەکەم نییە کودەتای سەربازیی لە سوودان دەکرێت. لە ساڵی ٢٠١٩ دا سوپای وڵات کودەتای بەسەر حکومەتەکەی عومەر بەشیردا کرد و حکومەتێکی راگوزەری سەربازی شوێنی گرتەوە.   دواتر ئەنجوومەنی سەروەریی سوودان عەبدوڵڵا حومدۆکی وەکو سەرۆکوەزیرانی حکومەتی راگووزەری سوودان دەستنیشانکرد کە تاوەکو ئێستا کۆمەڵگەی نێودەوڵەتیی وەکو سەرکردەی وڵات مامەڵە لەگەڵیدا دەکەن.