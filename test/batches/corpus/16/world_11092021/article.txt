بیست ساڵ لەمەوبەر، دوو فڕۆکەی نەفەرهەڵگر خۆیان بە دوو تاوەرە ١١٠ نهۆمییەکەدا کێشا و دوای یەک کاژێر و ٤٢ خولەک، هەردووکیان بە تەواوی رووخان و ٢ هەزار و ٦٠٦ کەس گیانیان لەدەستدا.   لە ساڵیادی رووداوەکە، ئەندامانی خێزانی بەشێکیان لەو شوێنە ئامادەدەبن و ناوی کەسوکارە کوژراوەکانیان بە دەنگی بەرز دەخوێننەوە.  رۆز کەیتبەی، دانیشتووی ویلایەتی ئۆریگن دەڵێت: "هەموومان لە بەردەم شاشەی تەلەڤزیۆنەکانمان سەیری دیمەنی شارەکەمان دەکرد. خەمگین بووین بۆ ئەو کەسانەی کە ژیانیان لەدەستدا و بۆ ئەوانەشی کە کەسوکارەکانیان لەدەستدا. ئێستاش ٢٠ ساڵ بەسەر ئەو رووداوە تێدەپەڕێت، بەڵام هەروەکو ئەوە وایە تازە روویدابێت. هەرگیز لە بیری ناکەین. "  بەشێکی ئەوانەی لە رێوڕەسمەکەدا بەشداردەبن، ئەوانەن کە لەکاتی هێرشەکانی ١١ی سێپتێمبەردا منداڵ بوون یانیش هێشتا لەدایک نەببوون. ئەوان زیندوو هێشتنەوەی ئەو یادەوەرییە بە گرنگ بۆ نەوەکانی داهاتووی ئەمریکا دەبینن.  دینا دەیڤد، دانیشتووی مەنهاتنی نیویۆرک دەڵێت: "لەوانەیە چەندین ساڵ تێپەڕبن، بەڵام هەرگیز لەبیری ناکەین کە ئەو کات چی بووین و ژیانمان چۆن بوو و چۆن جیهان هەمووی پێکەوە لە پرسەدابوو و تاسابوو. ئەم یادەوەرییە دەمانباتەوە بۆ ئەو کات".  لە هێرشەکانی ١١ی سێپتێمبەردا، فڕۆکەیەکی دیکە باڵەخانەی پێنتاگۆنی لە ویلایەتی ڤێرجینیا کردە ئامانج و یەکێکی دیکەش پێش ئەوەی بگاتە واشنتن دی سی، لە پەنسلڤانیا تێكشکا.   ئەو رۆژە بەکۆی گشتی ٢ هەزار و ٩٩٧ کەس گیانیان لەدەستدا و نزیکەی ٢٥ هەزار کەسی دیکەش برینداربوون. رێکخراوی قاعیدە بەرپرسیاریەتی خۆی لەو هێرشانە راگەیاند و ئەمریکاش شەڕی دژی تیرۆری راگەیاند و هەمان ساڵ جەنگی ئەفغانستان و لە ساڵی ٢٠٠٣ ـێش جەنگی عێراقی دەستپێکرد.