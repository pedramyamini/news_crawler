زیاتر لە مانگێک پێش ئێستا کیشیدا وەکو سەرۆکوەزیرانی ژاپۆن لەلایەن پەرلەمانەوە هەڵبژێردرا و راستەخۆ داوای هەڵبژاردنی کرد. لە هەڵبژاردنی پەرلەمانی وڵاتەکە، حیزبەکەی کیشیدا توانیی لە کۆی ٤٦٥ کورسی ٢٦١ کورسی بەدەستبێنێت. ئەوەش بەس بوو بۆ ئەوەی بتوانێت هەڵبژاردنەوەی خۆی بۆ پۆستی سەرۆکوەزیران مسۆگەر بکات.  سەرکەوتنی کیشیدا لە هەڵبژاردنی پەرلەمانی وڵاتەکە، دەسەڵاتەکانی ئەوی زیاتر کرد، هۆکاری سەرکەوتنیشی بۆ ئەو کارانە دەگەڕێتەوە کە لە رووبەڕووبوونەوەی کۆرۆنا و چاککردنەوەی ئابووریی ژاپۆن لە ماوەکانی رابردوودا ئەنجامی دابوو.  یوشیدا شوگا، سەرۆکوەزیرانی پێشووی ژاپۆن دوای ساڵێک لە دەستبەکاربوونی بەهۆی ئەو رەخنانەی لە چارەسەرکردنی قەیرانەکانی تەندروستی و ئابووری لێی دەگیرا، دەستی لە کارکێشایەوە.  کشیدا لە گەشەکردنی هێزی سەربازیی کۆریای باکوور و چین نیگەرانە، لەبەر ئەوە جەخت لە گرنگیی پەرەپێدانی هێزی سەربازیی وڵاتەکەی دەکاتەوە.   سەرۆکوەزیرانی ژاپۆن پێشتر وەزیری دەرەوەی وڵاتەکە بووە و، پەیوەندییەکی بەهێزی لەگەڵ ئەمریکا هەبووە، ئێستاش بەهێزکردنی پەیوەندیی لەگەڵ ئەمریکا، لە پێشینەی کارەکانی وەزارەتی دەرەوەی وڵاتەکەی دادەنێت.