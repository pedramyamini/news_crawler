رۆژی ٢٥ی ئەم مانگە، هەڵبژاردنی پەرلەمانی ئایسلەند بەڕێوەچوو و ئەمڕۆ یەکشەممەش ئەنجامەکەی راگەیێندرا، بەپێی ئەنجامەکە هاوپەیمانیێتی پارتی چەپ و راستەکان براوەی زۆرینەی دەنگەکان بوون و لە کۆی ٦٣ کورسی، ٣٧ کورسییان بەدەستهێنا.  هەر لەو هەڵبژاردنەدا بۆ یەکەمجار ژمارەی ئەو بەربژێرە ژنانەی گەیشتنە پەرلەمان زیاتر بوو لە پیاوان. کچە کوردێکی ئەو وڵاتەش بە ناوی لەنیا تەها کەریم، تەمەن ٢١ ساڵ، وەک گەنجترین ئەندام پەرلەمانی ئایسلەند هەڵبژێردرا.  حکومەتیی ئایسلەند لە هاوپەیمانیێتی پارتی سەوز بە سەرۆکایەتی کاترین جاکۆبسدۆتیر، سەرۆکوەزیران و پارتی سەربەخۆیی کۆنسەرڤاتیڤ و پارتی بەرەوپێشچوونی میانڕەو پێکهاتووە.  پارتی سەربەخۆیی کۆنسەرڤاتیڤ، پارێزگاری لەو ١٦ کورسییە کرد، کە هەڵبژاردنی ساڵی ٢٠١٧ دا بەدەستی هێنابوو.  پارتی سەوز، کە کاترین جاکۆبسدۆتیر، سەرۆکوەزیران نوێنەرایەتی دەکات، بووە خاوەن ٨ کورسی پەرلەمانی، بەو جۆرەش ٣ کورسی لە هەڵبژاردنە پەرلەمانییەکەی ساڵی ٢٠١٧ی لەدەستدا، کە ١١ کورسی بوو.  لە هەڵبژاردنی ساڵی ٢٠١٧ی پەرلەمانی ئایسلەنددا، ٢٤ ژن گەیشتنە پەرلەمان، بەڵام لەم هەڵبژاردنەدا ٣٣ ژن دەنگی پێویستیان هێناوە و بوونەتە ئەندامی پەرلەمان. بەو جۆرەش ئایسلەند بۆ ١٢ مین ساڵ لەسەر یەک، لەپێگەی یەکەمی جیهاندا دەمێنێتەوە لەڕووی یەکسانی جێندەر و بەشداری سیاسیی ژنان و پیاوان.  هەروەها بە هەڵبژاردنی زۆرینە بەربژێرانی مێ بۆ پەرلەمانی ئایسلەند، ئەو وڵاتە دەبێتە یەکەمین وڵات لە ئەوروپا، کە پەرلەمانەکەی ئەندامی مێی زیاترە لە نێر.  گودنی جۆنیسۆن، سەرۆکی ئایسلەند هێشتا بە فەرمی پارتی براوەی رانەسپاردووە بۆ پێکهێنانی حکومەت، کە پێشبینی دەکرێت حکومەتێکی هاوپەیمان بێت.  لەنیا تەها کەریم، تەمەن ٢١ ساڵ، لە چاوپێکەوتنێكی میدیاییدا باسی لە پێشینەی خێزانی خۆیی کردووە و دەڵێت،  باوکی ئەو کوردە و لە ساڵی ١٩٩٣ چووەتە ئایسلەند و دایکیشی لە ١٩٩٦ دا چووەتە ئەو وڵاتە، بەبێ ئەوەی ئاماژە بە شار و ناوچە بکات.  لە ٢٠١٣ دا خێزانەکەی لەنیا گەڕاونەتەوە کوردستان و لە ٢٠١٦ دا جارێكی دیکە چوونەتەوە ئایسلەند.  لەنیا دەڵێت: "من لە ئایسلەند لە دایکبووم و گەورە بووم. زمانی ئایسلەندی زۆرباش دەزانم، بەڵام هاوکات دەشزانم کە من بە بنەچە لە خێزانێكی کۆچبەرەوە هاتووم".