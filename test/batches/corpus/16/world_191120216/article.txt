بەپێی راگەیێندراوی کۆشکی سەرۆکایەتیی رووسیا - کرملن، ڤلادیمیر پووتین، سەرۆکی رووسیا لەو پەیوەندییە تەلەفۆنییەدا لەگەڵ ئەلێکساندەر لوکاشێنکۆ، سەرۆکی بێلاڕووس "نیگەرانیی قووڵی" خۆی دەربڕیوە لە "رەفتاری تووند و قبووڵنەکراوی پاسەوانانی سنووری بێلاڕووس، لەنێویاندا بەکارهێنانی بەرفراوان هێز و کەلوپەلی تایبەتیی جەنگی".  هەر لەو پەیوەندییە تەلەفۆنییەدا و بەپێی راگەیێندراوی کرملن، ئەلێکساندەر لوکاشێنکۆ لەبارەی رێوشوێنەکانی مینسک قسەی کردووە کە بۆ ئارامکردنەوەی دۆخەکە و گەیاندنی هاوکاریی مرۆیی بە کۆچبەران گرتوونیەتەبەر.  سەرۆکانی رووسیا و بێلاڕووس  باسیشیان لە گرنگیی هەماهەنگیی نێوان مینسک و یەکێتیی ئەوروپا کردووە بۆ چارەسەرکردنی پرسی کۆچبەران. هەروەها باسیان لە پرسی هەماهەنگیی بازرگانی و ئابووریی نێوانیان کردووە و رێککەوتوون لەسەر بەردەوامیدان بە پەیوەندییەکانیان.  چەند مانگێکە بەشێک لە کۆچبەران سنووری نێوان بێلاڕووس و پۆڵەندا بەکاردەهێنن بۆ چوونە نێو خاکی ئەوروپا، رۆژی دووشەممە ٠٨ - ١١ - ٢٠٢١ کۆچبەران بە لێشاو روویان لە سنووری پۆڵەندا کرد بەو هیوایەی بتوانن خۆیان بگەیێننە خاکی ئەوروپا، بەڵام هێزەکانی پۆڵەندا رێگرییان لێکردن و بۆ ماوەی نزیکەی ١٠ رۆژ کۆچبەران لەسەر سنووری ئەو وڵاتە مانەوە، بەڵام بەهۆی سەرما و برسێتی و تینوێتی و بێهیوابوونیان لە گەیشتن بە خاکی ئەوروپا، بەشێکیان بڕیاری گەڕانەوەیان دا.  رۆژی پێنجشەممە ١٨ - ١١ - ٢٠٢١ بە فڕۆکەیەکی تایبەت، ٤٣١ کۆچبەر گەڕێندرانەوە هەرێمی کوردستان و عێراق کە نزیکەی ٩٥ % ی کۆچبەران کورد بوون. بە گوتەی پەرلەمانتارێکی کوردستان کە دەڵێت قسەی لەگەڵ نوێنەری هەرێمی کوردستان لە رووسیا کردووە، هەزار بۆ هەزار و ٥٠٠ کۆچبەری دیکەش ناویان نووسیوە بۆئەوەی بگەڕێنەوە.  یەکێتیی ئەوروپا بێلاڕووس بەوە تۆمەتباردەکات کە کۆچبەران وەکو کارتێکی گوشار بەکاردەهێنێت بۆئەوەی یەکێتییەکە سزا و گەمارۆکانی لەسەر سووک بکات یاخود هەڵیانبگرێت، بەڵام بێلاڕووس ئەوە رەتدەکاتەوە.