لە پارکی نیشتمانیی سکوایەر زیاتر لە ١٠٠ داری گەورەی جۆری سکوایەر هەن؛ بەڕێوەبەرایەتیی پارکەکە بە پشتبەستن بە لێکۆڵینەوەی شارەزایانی بوارەکە دەڵێن، تەمەنی هەریەکە لەو دارانە لەنێوان ٢ هەزار بۆ ٣ هەزار ساڵ دەبێت.  یەکێک لە دارەکان ناوی شێرمەنە کە لە دارە هەرە بە تەمەنەکانی دارستانی نیشتمانیی ئەمریکا و جیهانە، بەرزییەکەی ٨٤ مەترە. شێرمەن بەهۆی زۆریی تەمەنیەوە ئاگرەکانی کالیفۆرنیای لا نامۆ نین.   بەگوێرەی بەڕێوبەرایەتیی پارکی نیشتمانیی سکوایەر، تەمەنی شێرمەن نزیکەی ٢ هەزار و ٢٠٠ ساڵ دەبێت. مارک گارێت، کارمەندی ئاگرکوژێنەوە دەڵێت، "ئەم دارانە زۆر بەرگە دەگرن و زۆریش تایبەتن. بەڵام هەبوونی وشکەساڵی وا دەکات شتەکان چاوەڕوان نەکراوبن. ئاگرەکانی پێشوو زۆر بەتین بوون، لەبەرئەوە هەوڵدەدەین هەر مەترسییەکی چاوەڕوان نەکراو کەمبکەینەوە کە دەکرێت بێتە پێش. "  بە سەتان کارمەندی تیمەکانی ئاگرکوژێنەوە لە هەڵمەتی ئاگرکوژاندنەوەکەدا بەشدارن. کارمەندانی ئاگرکوژێنەوە لە رێگەی داپۆشێنی قەدی دارەکە بە کاخەزی ئەلەمنیۆمی هەوڵدەدەن رێگری لە لەنێوچوونی دارە بەتەمەنەکان بکەن.  تان گوێن، ئۆفسەر لە تیمی ئاگرکوژاندنەوە دەڵێت، "ئەوەی کارمەندانی ئاگرکوژێنەوەمان و راوێژکارەکانی ناوچەکەمان دەیکەن بریتییە لەوەی کە چ شوێنێکی دارەکە گونجاوە بۆئەوەی داپۆشرێت، چونکە هەموو دارەکان سوود لەم داپۆشینە وەرناگرن".   لە سەرەتای ئەمساڵەوە ٧,٦١٨ رووداوی ئاگرکەوتنەوە لە دارستانەکانی کالیفۆرنیا تۆمارکراون کە بوونەتە هۆی سووتاندنی نزیکەی یەک ملیۆن هێکتار زەوی و ٣,٢٨٩ خانوو و باڵەخانەش بەهۆی ئاگرەکەوە لەنێوچوون.  ٦٩٥ کەس بۆ کوژاندنەوەی ئاگرەکە راسپێردراون؛ تاوەکو ئێستا ٧ کەس لە تیمی ئاگرکوژاندنەوە و دوو هاووڵاتیی سڤیلیش برینداربوون.