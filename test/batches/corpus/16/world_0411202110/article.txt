ئەوە لە کاتێکدایە کە بەم دواییانە پەیوەندیی نێوان ئەو دوو وڵاتە لەسەر بیابانی رۆژئاوا گرژییان تێکەوتووە.   سەرۆکایەتیی جەزائیر رایگەیاند، سێ هاوڵاتیی جەزائیری "لە هێرشێکی ئاسمانیی وەحشییانەدا لە نێو بارهەڵگرەکانیاندا کوژران".  میدیای فەرمیی ئەو وڵاتەش رایگەیاند کە ئەو سێ شوفێری بارهەڵگرە، لە شاری نەواکشۆتی پایتەختی مۆریتانیاوە بەرەو شاری وەرقلەی جەزائیر رۆیشتوون و لە نیوەی رێگەدا بۆردوومانکراون.  لە راگەیێندراوی سەرۆکایەتیی جەزائیردا هاتووە، "ژمارەیەک هۆکار ئاماژە بۆ ئەوە دەکەن کە هێزە داگیرکارە مەغریبییەکان لە بیابانی رۆژئاوا هێرشە ترسنۆکانەکەیان بە چەکێکی پێشکەوتوو ئەنجامداوە. کوشتنی ئەو سێ کەسە بێ سزا تێپەڕ نابێت".  مەغریب تاوەکو ئێستا هیچ لێدوانێکی فەرمیی لەبارەی ئەو تۆمەتانە نەداوە، بەڵام سەرچاوەیەک لەو وڵاتە بە ئاژانسی فرانس پرێسی گوتووە، مەغریب "هەرگیز هاوڵاتییانی جەزائیری بە ئامانج نەکردووە و هەرگیزیش ئەوە ناکات، بارودۆخ و هەراسانکارییەکان لە هەر ئاستێکدابن. ئەگەر جەزائیریش جەنگی بوێت، مەغریب نایەوێت. "  ٨٠ % ی خاکی بیابانی رۆژئاوا لەلایەن مەغریبەوە کۆنترۆڵکراوە، پێشتر لەلایەن ئیسپانیاوە داگیرکرابوو. خاکەکەی بە فۆسفات دەوڵەمەندە. هەرەوها دەکەوێتە سەر بەشێکی زەریای ئەتلانتیک کە بە سامانی ماسی دەوڵەمەندە.  مەغریب بیابانی رۆژئاوا وەکو پارچەیەکی جیانەکراوە لە خاکی خۆی دەبینێت.    لە بەرامبەردا، جەزائیری دراوسێ، لە مێژەوە پاڵپشتی لە بەرەی پۆلیساریۆ کردووە و داڵدەیداوە، ئەو بەرەیە داوای سەربەخۆیی تەواو بۆ بیابانی رۆژئاوا دەکات و دەیەوێت لەسەر بنەمای رێککەوتنی ئاگربەستی ساڵی ١٩٩١، گشتپرسیی بۆ ئەو مەبەستە ئەنجامبدات.   هەر ئەم مانگە، بەرەی پۆلیساریۆ رایگەیاند ئاگربەستەکە "پووچەڵ و بێمانایە"، ئەوەش دوای ئەوەی هێزەکانی مەغریب گەمارۆی سەر رێگەیەکی نێودەوڵەتییان هەڵگرت کە بەرەو نێو مۆریتانیا دەچێت، چونکە بەرە سەربەخۆخوازەکە پێیوایە رێگەکە پێچەوانەی رێککەوتنی ئاگربەست دروستکراوە.   سەرچاوە مەغریبییەکە کە نەیویستووە ناوی ئاشکرا بکرێت، بە ئاژانسە هەواڵییە فەرەنسییەکەی گوتووە، لەو کاتەوە تاوەکو ئێستا شەش سەربازی مەغریبی بەهۆی "هەراسانکارییەکانی" چەکدارانی پۆلیسارۆوە کوژراون.