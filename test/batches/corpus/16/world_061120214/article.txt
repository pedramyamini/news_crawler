مەحموود ئۆگاس، ئەندامی بەرەی ئۆپۆزیسیۆنی ئەسیوپیا دەڵێت، "هەنگاوی داهاتوومان بریتی دەبێت لە رێکخستنەوەی خۆمان تاوەکو حکومەتی ئەسیوپیا بە تەواوەتی هەڵدەوەشێتەوە، ئیدی ئەگەر لە رێگەی هێزەوە بێت یان گفتوگۆ. دواتر بە زووترین کات حکومەتێکی کاتی دادەمەزرێنین. "  لە چوارچێوەی بەردەوامبوونی پێکدادانە چەکدارییەکانی نێوان سوپای حکومەتی ئەسیوپیا و گرووپە چەکدارەکانی نەیاری، چەند هەفتەیەک لەمەوبەر "بەرەی رزگاریخوازی تیگرای" و هێزی ناسراو بە "سوپای ئازادیی ئۆرۆمۆ" کە گرووپێکی چەکداریی سەر بە هەرێم ی ئۆرۆمیای گەورەترین هەرێمی ئەسیوپیایە دژی ئەدیس ئابابا یەکیان گرت و بەرەو پایتەختی وڵات جوڵەیان کرد.  رۆژی پێنجشەممە ٤ - ١١ - ٢٠٢١، ئەنجوومەنی نوێنەرانی ئەسیوپیا کۆبووەوە و بڕیاری راگەیاندنی "باری نائاسایی"، کە پێشتر لە لایەن حکومەتەوە راگەیێندرابوو، پەسندکرد و وڵاتی خستە باری نائاساییەوە و داوای لە خەڵک کرد خۆیان دژی ئەو گرووپە چەکدارانە پڕچەک بکەن.  ئەنجوومەنی ئاسایشی نێودەوڵەتی رۆژی هەینی لەبارەی دۆخی ئەو وڵاتە کۆبووەوە و داوای وەستانی شەڕەکەی کرد.   خوان رامۆن، باڵیۆزی مەکسیک بۆ نەتەوە یەکگرتووەکان ئاماژە بەوە دەکات، "ئەندامانی ئەنجوومەنی ئاسایشی نێودەوڵەتی نیگەرانیی قووڵیان لە ئاست زیادبوونی پێکدادانە سەربازییەکان لە باکووری ئەسیوپیا دەربڕی، داوا لە هەموو لایەنەکان دەکەن  دان بە خۆیاندا بگرن، تووندوتیژییەکان بوەستێنن، لە گوتار و راگەیێندراوی تووند و پڕ لە رق و کینە خۆیان بە دوور بگرن. "  راگەیاندنی بارە نائاساییەکە دەسەڵات بە حکومەت دەدات ئەو کەسانە دەستگیربکات کە وەک تیرۆریست ناویان دەهێنێت؛ ئەوەش خاڵێکە کە نیگەرانی لای رێکخراوەکانی بواری مافەکانی مرۆڤ دروستکردووە.    فیسیها تێکلی، لێکۆڵەر لە رێکخراوی ئەمنێستی ئینتەرناشناڵ دەڵێت، "لەم کاتەدا قەیرانەکە زیاتر بەرەو تەشەنەکردن دەڕوات و سنووری هەرێمی تیگرای دەبەزێنێت و ناوچەکانی دیکەی ئەسیوپیای گرتووەتەوە. گوتاری رق و کینە زۆر بەربڵاوبووە. چەندین رۆژنامەنووس و چالاکڤان بانگەشەی تووندوتیژی دژی تیگراییەکان دەکەن و بەڵگەشمان هەیە لەسەر دەستگیرکردنی سەتان تیگرایی نیشتەجێی ئەدیس ئابابا و ناوچەکانی دیکەی ژێر کۆنترۆڵی حکومەتی ئەسیوپیا. "  تاوەکو دێت گۆڕانکارییە سەربازی و سیاسییەکانی ئەسیوپیا خێراتر زیاتر روودەدەن و سەرباری داواکارییە ئەفریقی و نێودەوڵەتییەکان، هێشتا هەردوولا ئامادەی دانوستاندن و گفتوگۆکردنیان پێشان نەداوە.