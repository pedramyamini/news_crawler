ئەنتۆنی بلینکن، وەزیری دەرەوەی ئەمریکا لیژنەیەکی پێکهێناوە بۆ لێکۆڵینەوە لە هۆکاری سەرهەڵدانی کۆنیشانەی هاڤانا کە تاوەکو ئێستا ٢٠٠ هەڵگری کۆنیشانەکە لە سەرتاسەری جیهان تۆمارکراون، رۆژ دوای رۆژ ژمارەی ئەو کەسانەی تێیاندا لە بەرزبوونەوەدایە.  بلینکن رایدەگەیێنێت، دوو دیپلۆماتی راسپاردوون بەدواداچوون بۆ ئەو کۆنیشانەیە بکەن کە بەرۆکی دیپلۆماتە ئەمریکییەکان و خێزانەکانیانی گرتووە.  جۆناتان موور دەبێتە سەرۆکی ئەو لیژنەیەی وەزارەتی دەرەوەی ئەمریکا کە رۆژی هەینی پێکهێندرا، باڵیۆز مارگرێت ئویهارا کە ٣٠ ساڵ ئەزموونی لە وەزارەتی دەرەوە ئەزموونی لە کاروباری دەرەوە هەیە، بەدواداچوون بۆ هەموو ئەو کەیسانە دەکات کە دووچاری ئەو نەخۆشییە بوونەتەوە.  زیادبوونی ژمارەی کەیسی کۆنیشانەی هاڤانا لە جیهاندا رۆژ دوای رۆژ رووی لە هەڵکشانە، زۆربەی ئەوانەی تاوەکو ئێستا تووشی هاتوون، دیپلۆماتی ئەمریکی و خێزان و کەسوکاریانن کە لە دەرەوەی وڵاتەکەیان کاردەکەن، راپۆرتە هەواڵگرییەکان ئەوەیان پشتڕاستکردووەتەوە کە ئەو کۆنیشانەیە چەکێکە لەلایەن کەسانێکەوە بڵاودەکرێتەوە، بەڵام تاوەکو ئێستا ئەوەی بۆ دەرنەکەوتووە کێ دەستی لە بڵاوکردنەوەی هەیە.  رۆژی چوارشەممە بلینکن جەختی کردەوە ئیدارەی بایدن هەموو هەوڵێک دەخاتە گەر بۆبنبڕکردنی ئەو هێرشە کە بەرۆکی ستافی باڵیۆزخانەکانی ئەمریکای لە ئاسیاوە تاوەکو ئەمریکای لاتین گرتووە، ئەوەش دوای ئەوەی هەوڵەکانی ئەو ئیدارەیە بە تووندی کەوتە ژێر رەخنە و تێبینیی ئەندامانی کۆنگرێس لەسەر خەمساردی و بێئەنجامیی هەوڵەکانیان.  بلینکن زانیاریی زیاتری لەسەر کۆنیشانەکەدا گوتی، زیانی زۆری بە هاوپێشەکانمان گەیاندووە، "تووشی کێشەی جیددی جەستەیی کردوون، لەنێویاندا سەرئێشە، لەدەستدانی توانای بیستن، زیانی دەروونیش وەکو تراوما، ناڕەحەتی و خەمۆکی. "  ڤیەننا سەرچاوەی هەڵکشانی هاڤانا  لەوەتەی بایدن بووەتە سەرۆکی ئەمریکا، زیاتر لە ٢٠ ئەفسەری هەواڵگریی ئەمریکی، دیپلۆماتکار و بەرپرسی دیکەی حکومی لە ڤیەننا نیشانەی هەندێ نەخۆشییان تێدا دەرکەوتووە زۆر لە سیندرۆمی هاڤانا دەچێت.   بەرپرسانی ئەمریکی دەڵێن، ژمارەی کەیسی هاڤانا لە پایتەختی نەمسا زۆر زیاترە لەو ژمارەیەی کە تۆمارکراوە، کۆنیشانەی هاڤانا لە هاڤانای پایتەختی کوباوە هاتووە، ئەو شوێنەی کە بۆ یەکەمجار لەنێوان ساڵانی ٢٠١٦ بۆ ٢٠١٧ هەندێ بەرپرسی سی ئای ئەی لەوێ تووشی سەرئێشە و بیستنی دەنگی نائاسایی بوون.  هەندێ لە تووشبووەکان دەیانگوت، نەخۆشییەکە گوشارێکی زۆری لەسەر سەریان دروستکردووە، وا هەستدەکەن کە ئەو هەستە ناسرووشتییە لە دەوروبەری ماڵ و شوقە و هۆتێلەکانیان بەدوای ئەوانەوەیە.