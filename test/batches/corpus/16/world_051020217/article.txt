چیرۆکە تراژیدییەکانی بەشێک لە کۆچبەرە کوردەکان لە رێگەدا بەردەوامن و رۆژی ١٩ - ٠٩ - ٢٠٢١ یەختێک بە ٥٨ کۆچبەرەوە کە بەشێکیان کوردی باشوور و رۆژهەڵاتی کوردستانن و منداڵ و ژنیان لەگەڵدایە، لە رێگەی تورکیا بۆ ئەوروپا، ناچار دەبن لە لیبیا بگیرسێنەوە و ئێستا لە شاری بنغازی دەستبەسەر کراون.   یەکێک لە کۆچبەرە کوردەکان لە بەرنامەی "رێیا سۆر"ی رادیۆی رووداودا ئاماژە بەوە دەکات کە لە دۆخێکی خراپدان و دەڵێت: "بە هانامانەوە وەرن لەو رێگەیەدا چوار رۆژ بێ ئاو و نان بووین. خەریکە هەموومان شێت دەبین. "  لەبارەی دۆخی کۆچبەرەکانەوە، د. موسەنا ئەمین، ئەندامی لیژنەی پەیوەندییەکانی دەرەوە لە پەرلەمانی عێراق دەڵێت، "پاسپۆرتیان بۆ دەکرێت و دەتوانرێت لە رێگەی تونس یان میسرەوە بگەڕێنرێنەوە. ئەوەی ماوە هێزەکانی حەفتەر دڵنیابنەوە لەوەی ئەو کۆچبەرانە هیچ پەیوەندییەکیان بەو ململانێ نێوخۆییەی ئەو وڵاتەوە نییە. ٩ کۆچبەرە کوردەکەی رۆژهەڵاتی کوردستانیش کە دیپۆرتی سووریا کراونەتەوە بە هیوان لە کاتێکی نزیکدا بگەڕێندرێنەوە. "  ئەو کۆچبەرانە چۆن لە کاتی چوونیان بۆ ئیتاڵیا خۆیان لە لیبیا بینییەوە؟  لەو کۆچبەرانەی لە لیبیان، ٤٠ کەسیان خەڵكی باشووری کوردستان و عێراقن و حەوتیشیان خەڵكی رۆژهەڵاتی کوردستانن.   پووریا محەممەدی یەکێک لەو کۆچبەرانەیە و لە بەرنامەی "رێیا سۆر" باسی چۆنێتیی گەشتەکەیان و دەستگیرکردنیان دەکات و دەڵێت، "لە ئیزمیری تورکیاوە سواری یەختێک بووین و بەرەوە ئیتاڵیا بەڕێکەوتین. ٤ - ٥ کاژێرمان مابوو بۆ گەیشتن بە ئاوی ئیتاڵیا، کاپتنەکان ترسان گوتیان شەپۆل و کێشە هەیە و بۆمان نییە. یەکسەر چووینە قەراخ دوو کەشتی هەریەک لە لایەکمان بوون بۆ ئەوەی رزگارمان بکەن، بەڵام بەهۆی شەپۆلی زۆر بۆیان نەکرا و، دوای چوار شەو و رۆژ بەبێ ئاو و خواردن.. بە بێبەختی خۆمان کرد بە لیبیادا. دوای ئەوەی رۆیشتینە بەندەرێکی کەناراوەکانی ئەو وڵاتە، کەوتینە دەست پۆلیس. "  پووریا لە رێگەی تەلەفۆنی ئەو هێزانەوە قسەی دەکرد کە دەستبەسەریان کردوون و ئاماژەی بەوە دا، ئەگەر ئازادیش بکرێن لەو بەندەرەی لە بنغازی دەستبەسەرن، بەهۆی شەڕ و ئاڵۆزییەکانی ئەو وڵاتەوە ناتوانن دەرکەون.  ئەو دەڵێت، "لە هەرکێ دەپرسین، خۆیشیان دەڵێن نازانین چیمان بەسەر دێ. ئەم دەوڵەتە حکومەتی نییە؛ رووخاوە. هەریەکەو بۆ خۆی حیزبێکە و شەڕ دەکات. بۆمان نییە لێرە بڕۆینە دەرەوە. ئەگەر بڕۆینە دەرەوە دەکوژرێین. بە هانامانەوە وەرن، دیپۆرتمان بکەنەوە بۆ شاری خۆمان یان بمانێرن بۆ ئیتاڵیا. بە هەر جۆرێک بێت تەنیا لێرە دەرمان بکەن. قەسەم بە خوا هەموومان خەریکە شێت دەبین. "     هەرچی کەلوپەل و پارە و مۆبایلی ئەو کۆچبەرانەیە لێیان وەرگیراوە. بەهۆی ئەوەوە تاوەکو هەفتەیەک دوای بەڕێکەوتنیان بۆ ئیتاڵیا لە ٢٠٢١/٠٩/١٩ ـەوە سۆراخیان نەبووە. وەکو پووریا باسی دەکات، لەلایەن ئەو هێزانەوەی دەستبەسەریان کردوون یەک یەک مۆبیالیان پێدراوە تاوەکو قسە لەگەڵ کەسوکاریان بکەن، ئەویش تەنیا خولەکێک یان چەند چرکەیەکی کەم.  خەلیل ئیبراهیم یەکێکی دیکە لەو کۆچبەرە کوردانەیە کە لە لیبیا دەستبەسەرە و خەڵکی پارێزگای هەڵەبجەیە. ئەو دەیەوێت بگەڕێتەوە هەرێمی کوردستان. دووجار تەنیا بۆ یەک - دوو خولەک بە ژمارەیەکی بیانی پەیوەندیی بە برایەکیەوە کردووە.  سەنگەر ئیبراهیم، برای خەلیلی کۆچبەرە و لە پارێزگای هەڵەبجەوە باسی دۆخی براکەی دەکات و دەڵێت: "سێ رۆژ لەمەوپێش براکەم لە رێی تەلەفۆنی ئەو پۆلیسانەی کە لەوێن تەلەفۆنی بۆ کردین. ئەویش دوای تکا و پاڕانەوەیەکی زۆر لە پۆلیسەکان دەتوانن ئەوپەڕی دوو خولەک قسە بکەن. پێیگوتین کە ' لەوێن لە دەریا و شەپۆلەکانی رزگاریان بووە و تاوەکو رادەیەک باش و سەلامەتن.' بەڵام تاوەکو ئێستا هیچ لایەنێک بەدەم ئەو کۆچبەرانەوە نەڕۆشتووە. "  ئەو کۆچبەرانە بەبێ پاسپۆرت گەیشتوونەتە لیبیا، چۆن دەتوانرێت بگەڕێنرێنەوە و هەوڵەکان بە کوێ گەیشتوون؟  سەنگەر ئیبراهیم ئاماژە بەوە دەکات کە لە لیبیایش هەوڵ بۆ گەڕانەوەی ئەو کۆچبەرانە هەن و دەڵێت: "رێکخراوەکانی UN رۆشتوونەتە لایان و لێیان پرسیون و ئەوانیش ناوی خۆیان لەلای رێکخراوەکە تۆمارکردووە تاوەکو دیپۆرتی عێراق بکرێنەوە. لەو کاتە کەمەی کە ئەو رێکخراوە توانیویانە قسەیان لەگەڵ بکەن، پۆلیسی لیبیایش لێیپرسیونەتەوە و گوتوویانە: ' لێکۆڵینەوە خۆمان دەکەین. دواتر ئەگەر کرا UN دەتوانێت شتێک بۆ گەڕانەوەتان بکات.' "  برای کۆچبەرەکە دەشڵێت: "براکەم بێ پاسپۆرتە. لە تورکیا لای قاچاخچییەکە بەجێهێشتووە؛ زۆربەیان وایانکردووە و پاسپۆرتی خۆیان نەبردووە. حکومەتی عێراق دەتوانێت ئاسانکاری بۆ ئەوە بکات و رێگەیەکی یاساییان بۆ بدوزێتەوە. پەیوەندیم بە قاچاخچییەوە کردووە بۆ گەڕاندنەوە پاسپۆرتەکەی و بەڵێنی پێداوین بۆ ئەوەی بە هەر رێگایەک بێت بۆی بنێرین و بتوانێت بگەڕێتەوە، بەڵام تاوەکو ئێستا ٤ - ٥ رۆژە هیچ دەنگێکی نییە بۆ نەگەڕاندنەوەی پاسپۆرتەکە. "  د. موسەننا ئەمین دەڵێت: "لەبەر ئەوەی لە لیبیا باڵیۆزمان نییە، باڵیۆزی عێراق لە تونس لەگەڵ ئەو دەسەڵاتەی حەفتەر کە لە بنغازی هەیە قسەی کردووە. ئەوانیش بەڵێنیان داوە کە لێکۆڵینەوە بکەن و کە دڵنیابوون هیچ کێشەیەکی ئەمنی و سیاسییان نییە و بوونیان لەوێ هیچ پەیوەندییەکی بە ململانێی نێوخۆی لیبیاوە نییە، چونکە لە هەندێک وڵاتەوە چەکدار دەنێردرێن بۆ ئەو وڵاتە، ئەگەر دڵنیابوونەوە هیچ پەیوەندییەکیان بەوەوە نییە، ئەوە ئازاد دەکرێن. "  لەبارەی دەرهێنانی پاسپۆرت بۆ ئەو کۆچبەرانە و رێگەی گەڕانەوەیان لە لیبیاوەیە، د. موسەننا ئەمین دەڵێت: "ئەوە نابێتە کێشە. بۆ ئەوە هاوئاهەنگی لەگەڵ باڵیۆزخانەی عێراق لە تونس دەکەین. کە کاتی ئەوە هات ئەوان ئەو بڕیارە بدەن، لە وەزارەتی دەرەوە رەزامەندی وەردەگرین کە لە باڵیۆزخانەوە لە تونس تیمێک بڕواتە بنغازی و پاسپۆرتی تێپەڕبوونیان بۆ دروست بکەن یان رێگەیان پێبدرێت لەوێوە بڕون بۆ میسر یان لە تونس لەسەر سنوور وەربگیرێن. ئەمانە پاسپۆرتیشیان پێنەبێت ئاسانە، وەک چۆن ماوەیەک لەمەوپێش بەو شێوەیە ئەو کۆچبەرانەی لە سووریا بوون لە دیلۆکەوە تیمەک رۆیشت و پاسپۆرتی تێپەڕبوونیان بو دروست کرا و گەڕێنرانەوە. "     ئەو جۆرە کێشانەی کە رووبەڕووی کۆچبەران دەبنەوە تەنیا لە لیبیان نییە، زیاتر لە مانگێکە ٩ کۆچبەری کوردی رۆژهەڵاتی کوردستان لە سووریا دەستبەسەرن. دوای ئەوەی لەگەڵ کۆمەڵێک کۆچبەری باشووری کوردستان لە تورکیا خۆیان بە سووری دەناسێنن، دیپۆرتی شاری ئەعزازی ئەو وڵاتە دەکرێن و تاوەکو ئێستا جیا لە کۆچبەرەکانی باشووری کوردستان کە گەڕێنرانەوەتەوە، ئەونی دیکە چارەنووسیان نادیارە.  لەسەر دوایین هەوڵەکان بۆ گەڕانەوەی نۆ کۆچبەرەوە، د. موسەننا ئەمین گوتی: "لەبەر ئەوەی کۆماری ئیسلامیی ئێران ململانێ و کێشەی لەگەڵ سوپای ئازاددا هەیە و ئەوان وەکو دوژمن سەیری ئێران دەکەن، ناتوانێت هیچیان بۆ بکات. بۆیە لە رێگەی رێکخراوێکی کاروباری مرۆییەوە لەسەر هێڵم کە هەمان رێکخراو هاوکارمان بوون بۆ گەڕاندنەوەی کوردەکانی عێراق و باشوور و، ئێستایش هاوکارمانن بۆ ئەوەی ئەوانەی رۆژهەڵاتی کوردستان بەربدەن. "  ئەو پەرلەمانتارە گوتیشی: "لە رێگەی ئەو رێکخراوەوە دڵنیامان کردوون کە ئەمانە هاوڵاتیی ئاسایین و هیچ پەیوەندییەکیان بە بابەتێکی سیاسی و حکومییەوە نییە و تەنیا کۆچبەرن و لەبەر ئەوەی گوتوویانە سوورین دیپۆرتی ئەو وڵاتە کراون. تۆماری دەنگیان بۆ ناردووین کە سەلامەتن و هیچ کێشەیەکیان نییە. ئەو رێکارانەی کە پێویستن تەواو دەبن. "  لەبارەی دەرهێنانی پاسپۆرتەوە بۆ گەڕانەوەی ئەو کۆچبەرانەی رۆژهەڵاتی کوردستان کە لە سووریا و لیبیان، ئەو ئەندامەی لیژنەی پەیوەندییەکانی دەرەوەی پەرلەمانی عێراق دەڵێت: " ٦ پاسپۆرتیان لە ئیستەنبووڵەوە وەرمانگرتوونەتەوە لەو کەسانەی خەریکی قاچاخچییەتی بوون. ٣ کەسیشان پاسپۆرتیان نییە و لە رێگەی کەسوکاریانەوە داوای پاسۆرتیان لە وەزارەتی دەرەوەی ئێران کراوە. ئەوانیش رێنماییان داوە بە کۆنسوڵی خۆیان لە ئیستەنبوول تاوەکو پاسپۆرتی تێپەڕبوونیان بۆ دروست بکرێت و بەم زووانە ئەو پاسپۆرتانە دەگەیەنینە ئەو رێکخراوە و ئۆمێدمان هەیە بەم زووانە ئازاد بکرێن. بۆ ئەوانەی لە لیبیایشن هەرچی بە دەستمان بێن بە هەمان شێوە بۆیان دەکەین. "