جەیک سولیڤان، راوێژکاری ئاسایشی نیشتیمانی ئەمریکا دەڵێت، "ئەوەی کە ئەمڕۆ هەڕەشە لە هێزەکانمان دەکات لە ئەفغانستان، داعشە. بەڵام بەدڵنیاییەوە ئەگەرێك هەیە قاعیدە بتوانێت دووبارە تواناکانی لە ئەفغانستان دروستبکاتەوە و پیلانێکی دەرەکی بگێڕێت".  لە کاتی رووداوەکەدا جۆرج بووش، سەرۆکی ئەوکاتی ئەمریکا لە فلۆریدا لە قوتابخانەیەکی سەرەتایی بوو کاتێک بەرپرسان بەبن گوێیاندا چرپاند کە هێرشکراوەتە سەر ئەمریکا.  دانیشتووێکی نیویۆرک لەبارە رووداوەکە دەڵێت، "کارەساتە، لەژیانی خۆمدا شتی وام نەبینیوە، سەنتەری بازرگانی جیهانی و کۆمپانیای پەیوەندی، هەموو شتێک هێرشی کراوەتە سەر. "  لەو رۆژەدا لە تەواوی هێرشەکان بە هێرشی سەر پێنتاگۆن و قوربانیانی نێو چوار فڕۆکە رفێندراوەکە دوو هەزار ٩٧٣ کەس گیانیان لەدەستدا.   ئەمە ئەو رۆژە بوو مێژوو بەسەر دووبەشدا دابەشبوو، پێش و دوای رووداوەکانی ١١ی سێپتەمبەر. دوای ٢٤ کاژێر بووش خۆی گەیاندە شوێنی دوو تاوەرە خاپووربووەکە و بەڵێنیدا تۆڵەی ئەو هێرشە بکاتەوە.  جۆرج بووش لە ١٢ی سێپتێمبەری ٢٠٠١ گوتی، "دەنگتان دەبیستم، تەواوی جیهان دەنگتان دەبیستێت. ئەوانەی ئەو باڵەخانانەیان خستە خوارەوە، بەمزووانە گوێیان لە ئێوە دەبێت. "  دوای دوو هەفتە لەو قسەیەی بووش، ئەمریکا ١٣٠٠ سەربازی ناردە ئەفغانستان، شەڕی ئەفغانستان درێژەی کێشا و ئەمریکاش وردە وردە ژمارەی سەربازانی زیادکرد تاوەکو لە ٢٠٠٩ ئەمریکا ١٠٠ هەزار سەربازی لە ئەفغانستان بڵاوکردەوە.  دوای دوو ساڵ لە شەڕی ئەفغانستان واتە لە ساڵی ٢٠٠٣، بە پاساوی هەبوونی چەکی کۆمەڵکوژ پەیوەندی بە ئەلقاعیدە، ئەمریکا هێرشی کردە سەر عێراق، لە ٩ی نیسانی هەمان ساڵ بەغدا کەوت و دوای ٨ مانگیش سەدام حوسێن، سەرۆککۆماری پێشووتری عێراق بە زیندوویی دەستگیرکرا.  شەڕی تیرۆر درێژەی کێشا. لە ئایاری ٢٠١١، لە ئۆپەراسیۆنێکی هێزێکی دەستەبژێری ئەمریکی، ئوسامە بن لادن، سەرکردەی قاعیدە لە ئەبۆتئابادی پاکستان کوژرا.  باراک ئۆباما، سەرۆکی پێشووتری ئەمریکا لە ١ی ئایاری ٢٠١١ کوژرانی بن لادنی راگەیاند و گوتی، "ئەمریکا ئۆپەراسیۆنێکی ئەنجامدا تێیدا ئوسامە بن لادن، سەرکردەی قاعیدە کوژرا.. زۆری پێچوو، ١٠ ساڵ تاوەکو گەیشتینە ئەمڕۆ. "  لە ماوەی شەڕی عێراق و ئەفغانستاندا لە ژێر گوشار و رەخنەی سیناتۆرەکان چەندینجار سەرۆکەکەکانی ئەمریکا بڕیاری کشانەوەی هێزەکانیان لەو دوو وڵاتە داوە. لەو بارەوە ئۆباما گوتی، "مانگی داهاتوو دەستپێدەکەین و دەتوانین تاوەکو کۆتایی ئەمساڵ ١٠ هەزار سەربازمان لە ئەفغانستان بکشێنینەوە، هاوینی داهاتووش ٣٣ هەزار سەرباز دەکشێنینەوە. "  دواتر لە ٤ی شووباتی ٢٠٢٠ دۆناڵد ترەمپ، سەرۆکی پێشووی ئەمریکا رایگەیاند، "کاردەکەین بۆ ئەوەی دواجار کۆتایی بە درێژترین شەڕی ئەمریکا بێنین و سەربازانمان بگەڕێنینەوە وڵات. " شەڕی ئەفغانستان بەردەوامبوو، پێی نایە ساڵی بیستەمی و دەیان هەزار قوربانی لەدوای خۆیدا بەجێهێشت.  لە سەردەمی ئیدارەی دۆناڵد ترەمپ ئەمریکا هەنگاوی باشی نا لە پرۆسەی ئاشتەواییی لە ئەفغانستان و لە شووباتی ٢٠٢٠ ئەمریکا و تاڵیبان رێککەوتنی ئاشتییان واژۆ کرد، بەڵام ترەمپ بەبێ ئامادەکاریێکی گەورە بڕیاریدا لە ١ی ئایاری ٢٠٢١ هێزەکانی لە ئەفغانستان بكشێنێتەوە.  کاتێک جۆ بایدن، سەرۆکی ئەمریکا هاتە سەر کورسیی دەسەڵات، پێیوابوو ئەمریکا ناتوانێت لەو وادەیە هێزەکانی بکشێنێتەوە، بۆیە مانەوەی هێزەکانی تاوەکو ١ی ئەیلوول درێژکردەوە.  کشانەوەی پچڕ پچڕی هێزە بیانییەکان لە ئەفغانستان دەرفەتی دایە تاڵیبان پێشڕەوی بکەن و خاکی ئەفغانستان لە دەست حکومەت دەربێنن.  لە کۆتایی مانگی تەممووز تاڵیبان بەشێوەیەکی چاوەڕواننەکراو بەشی زۆری خاکی ئەفغانستانی کۆنترۆڵکردەوە، لە ١٥ی ئاب کابوول، پایتەختی ئەفغانستان کەوتە دەست تاڵیبان.  زەبیحوڵڵا موجاهید، گوتەبێژی تاڵیبان لە ٣١ی ئابی ٢٠٢١ رایگەیاند، "هەر کەسێک کە چاوببڕێتە بەزاندنی سنوورەکانمان پەیامێکمان بۆی هەیە، هەرکەسێک بە نیازێکی خراپ چاو ببڕێتە ئەفغانستان بەو دەردەی دەبەین کە ئەمریکا پێی تێپەڕی. "  ئەمە پشێویێکی گەورەی خستە نێوخۆی وڵات و ئەوانەی لەگەڵ هێزە بیانییەکان کاریان کردبوو، رژانە فرۆکەخانەی نێودەوڵەتی کابوول بۆ ئەوەی وڵات بەجێبێڵن.  لە ماوەیەکی کەمدا سەتان هەزار کەس ئەفغانستانیان بەجێهێشت و روویانکردە ئەمریکا و وڵاتە هاوپەیمانەکانی.  لە رۆژانی کۆتایی پرۆسەی گواستنەوەی خەڵک میوانێکی نەخوازراو کە خۆکوژێکی داعشی خۆراسان بوو، خۆی کرد بەنێو فرۆکەخانەی کابوول، زیاتر لە ١٧٠ کەسی سڤیل و چەکداری تاڵیبان و ١٣ هێزی مارێنزی ئەمریکی کوشت.  ئەمە ئەمریکای لە کشانەوە لە ئەفغانستان پەشیمان نەکردەوە، بەڵام ئەمریکا بە کوشتنی دوو چەکداری دیاری داعش بە فڕۆکەی بێفڕۆکەوان پێناسەی شەڕی تیرۆری بەشێوازێکی دیکە پێشانی جیهاندا.  جۆ بایدن لەو بارەوە گوتی، "پەیامێک بۆ تۆ داعشی خۆراسان، شەڕی ئێمە لەگەڵ ئێوە هێشتا کۆتایی نەهاتووە. وەکو فەرماندەی هێزە چەکدارەکان، باوەڕی تەواوم وایە، باشترین رێگە بۆ پارێزگاریکردن لە سەلامەتی و ئاسایشی خۆمان دەگەڕێتەوە سەر ستراتیژییەتێکی تووند و نالێبووردەیی بە ئامانجگیراوی ورد و درشت کە تیرۆر لە هەرشوێنێک بیت راوی دەنێت. "  دوای ٢٠ ساڵ لە هێرشەکانی ١١ی سێپتەمبەر، هاوکێشەی ئەفغانستان تەواو گۆڕاوە، تاڵیبان لەگەڵ ئەمریکا لە گفتوگۆدایە و داعشی خۆراسانیش دووژمنی سەرسەختی هەردووکیانە.  بایدن لەنێوخۆی ئەمریکا لەسەر کشانەوەی لە ئەفغانستان کەوتە بەر لێشاوی رەخنەبارانی کۆمارییەکان، بەتایبەتی دوای کوژرانی ١٣ مارێنز و هاتنی ئەو هەموو خەڵکە بۆ نێوخۆی وڵاتەکە.  لیندزی گراهام، سیناتۆرێکی ئەمریکی گوتی، "تەوژمی کارەساتەکان بەڕێوەن؛ ئێمە هەزاران هاوپەیمانیی ئەفغانی دوای خۆمان بەجێدەهێڵین کە چاونەترسانە لەگەڵ ئێمەدا جەنگان. ئەگەری روودانی یازدەی سێپتەمبەرێکی دیکە دروستبوو. هێرشی درۆن داعش لەنێو نابەن. ژمارەی چەکدارانی داعش دوو هێندەی پێشتر لەو وڵاتە زیادبووە. ئێمە پشتمان لەو هاوپەیمانانە کرد کە بەنیازبوون هاوکارییمان بکەن. لە ژیانی خۆمدا هێندەی ئێستا نیگەران نەبووم لە ئەگەری روودانی هێرش بۆ سەر وڵاتەکەمان. "  پێشتر قاعیدە سوودی لەو کەلێنە ئەمنییە بینی کە بەهۆی شەڕی ناوخۆوە لە ئەفغانستان دروستبووبوو و شوێنپێی خۆی لەو وڵاتە قایم کرد. ئێستا جگە لە قاعیدە، داعشی خوراسانیشی هاتووەتە سەر. تاڵیبان لەلایەک مژولی پێکهێنانی حکومەتە و لەلایەکیش دەبێت بەو ١٥٠ هەزار چەکدارەی هەیەتی ئەمنییەتی نێو شار و سنوورەکان دابین بکات.  ئێستا پرسیارەکە ئەوەیە ئایا داعش و قاعیدە تاچەند سوودمەند لەو دۆخەی ئەفغانستان دەبینن و  دەتوانن هێرشێکی دیکەی دەرەکی هاوشێوەی ١١ی سێپتێمبەر بکەن.