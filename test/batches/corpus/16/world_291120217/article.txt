رووداوەکەی ٢٤ی ئەم مانگە لە ئەنجامی نوقمبوونی بەلەمێک لە نۆکەندی ئینگلیز روویدا کە بووە هۆی گیانلەدەستدانی لانیکەم ٢٧ کەس.  جێراڵد دارمانین، وەزیری نێوخۆی فەرەنسا دەڵێت، "بڕیاردرا کە لە رۆژی ١ی کانوونی یەکەمەوە فڕۆکەیەکی ئەوروپی شەو و رۆژ بە ئاسمانەوە دەبێت و یارمەتیی پۆلیسی فەرەنسی، هۆڵەندی و بەلجیکی دەدات. ئەو فڕۆکەیە یارمەتیمان دەدات بۆ ئەوەی تۆڕی قاچاخچییەکان و پەڕینەوەی کۆچبەرەکان ببینین. ئەمە سەرکەوتنێکی گەورەیە و نیگەرانم لەوەی کە دەرکردنی بڕیارەکەش زۆری خایاند".   وەزارەتی نێوخۆی بەریتانیا دەڵێت، لە ١١ مانگی ئەمساڵدا ٢٥ هەزار کەس لە فەرەنساوە پەڕیونەتەوە بەریتانیا؛ حکومەتی بەریتانیاش گوشارێکی زۆری لە نێوخۆدا لەسەر دروستبووە و دەیەوێت ئەو کۆچە کەمبکاتەوە.   کۆچەکە کێشەی نێوان لەندەن و پاریسیشی گەورە کردووە و ئەوەش وایکرد، نوێنەری حکومەتی بەریتانیا لە کۆبوونەوەکەدا بەشدار نەبێت؛ بەڵام هەمووان هاوڕان هاوئاهەنگیی هەمەلایەنە بۆ چارەسەرکردنی کێشەکە پێویستە.   یوڵڤا جۆهانسن، سەرۆکی کۆمیسیۆنی کاروباری نێوخۆی یەکێتیی ئەوروپا دەڵێت، "پێویستمان بەوەیە لەگەڵ شانشینی یەکگرتوو کاربکەین بۆ وەڵامدانەوە و چارەسەرکردنی ئەمە؛ ئەوەی دەیبینین بوارێکە کە تێیدا پێویستمان بە ئاڵوگۆڕی زانیاری و گۆڕینەوەی زانیاریی هەواڵگرییە؛ دەبێ رێبازێکی هاوبەشمان هەبێت بۆ رووبەڕووبوونەوەی ئەو گرووپە تاوانکارە رێکخراوانەی کە قاچاخی دەکەن".   بڕیارە بەریتانیا ئەم هەفتەیە کۆبوونەوەی تایبەت لەگەڵ هاوبەشە ئەورووپییەکانی بکات؛ پریتی پاتێل، وەزیری نێوخۆی بەریتانیا دەڵێت، هاوڕان کە دەتوانن لەگەل فەرەنسا پێشنیازەکان بۆ تێکشاندنی تۆڕی قاچاخچی و چەتەکان بخەنە سەرمێز کە بۆ هەر پەڕینەوەیەک لە فەرەنساوە بۆ بەریتانیا ٣٥٠٠ تاوەکو ٧٩٠٠ دۆلار لە کۆچبەران وەردەگرن.