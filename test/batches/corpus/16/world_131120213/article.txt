هەزاران کۆچبەر کە زۆربەیان خەڵکی باشووری کوردستانن، ماوەی چەند رۆژێکە لە سنووری پۆڵەندا و بێلاڕووس لە دۆخێکی خراپدان؛ پۆڵەندا رازی نییە رێگەیان پێبدات بە نێو خاکەکەیدا بڕۆن بۆ وڵاتانی رۆژئاوای ئەوروپا.   کۆچبەران لەو سنوورەدا لە رەوشێکی سەختدا دەژین، تاوەکو ئێستا لانیکەم ٨ کۆچبەر لەو سنوورە گیانیان لەدەستداوە.   رۆژی هەینی ١٢ - ١١ - ٢٠٢١، لە کاتی بەڕێکەوتنی بەرەو کەمپ دەیڤد بۆ وەرگرتنی پشوو، بایدن لە کۆشکی سپی گوتی، "ئەوە مایەی نیگەرانیی گەورەیە. ئێمە نیگەرانیی خۆمان بە رووسیا گەیاندووە. نیگەرانیی خۆمان بە بێلاڕووسیش گەیاندووە. پێمان وایە ئەوە کێشەیە".  ئەوە یەکەمین لێدوانی بایدن بوو لەبارەی قەیرانی کۆچبەرانی ئەو سنوورە بۆ میدیاکان.   رووسیا یەکێکە لە هاوپەیمانە گرنگەکانی بێلاڕووس، وڵاتانی رۆژئاوا سەرۆکی بێلاڕووس بە "دوایین دیکتاتۆر"ی ئەوروپا ناو دەبەن.   یەکێتیی ئەوروپای هاوپەیمانیی ئەمریکا، بەڵێنی قورسکردنی سزاکانی سەر بێلاڕووسی داوە و ئەلێکساندەر لوکاشینکۆی سەرۆکی ئەو وڵاتە بە بەکارهێنانی کۆچبەران "وەکو چەک" دژی وڵاتانی ئەندام لە یەکێتییەکە تۆمەتبار دەکات.   بوونی ئەو ژمارە زۆرەی کۆچبەر لە کاتێکدایە هەندێکجار پلەی گەرما دەچێتە ٣ پلەی سیلیزی ژێر سفر.   ئەو سەرما زۆرە و نەبوونی پێداویستیی خۆگەرمکردنەوە بووەتە هۆی نەخۆشکەوتنی ژمارەیەکی زۆری کۆچبەران.   نووسینگەی فیدراڵیی ئەڵمانیا بۆ کاروباری کۆچبەران و پەنابەران دەڵێت، لە ٩ مانگی یەکەمی ئەمساڵدا ١٠٠ هەزار و ٢٧٨ کەس داوای مافی پەنابەرێتییان لەو وڵاتە ئەوروپییە کردووە. زۆرینەی ئەو کەسانە خەڵکی سووریا و عێراق و ئەفغانستانن، بە جۆرێک ٤٠ هەزار و ٤٧٢ کەسیان خەڵکی سووریان؛ ٨٥٣١ کەسیان خەڵکی باشووری کوردستان و عێراق؛ ١٥ هەزار و ٤٥ کەسی دیکەشیان خەڵکی ئەفغانستان.