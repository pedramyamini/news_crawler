شەوی سێشەممە، ٧ - ١٢ - ٢٠٢١، ئەنجوومەنی پیرانی ئەمریکا لە دوای چەندین کاژێر لە تاوتوێکردنی پرۆژەبڕیاری تایبەت بە فرۆشتنی مووشەکی مامناوەند لە جۆری ئاسمان بە ئاسمان بە سعودییە، ئەنجوومەنە زۆرینە دیموکراتەکان پڕۆژە بڕیارەکەی پەسندکرد.  لە کۆی ١٠٠ ئەندامی ئەنجوومەنی پیران بە ٦٢ دەنگی بەڵێ لە بەرامبەر ٢٥ دەنگی نەخێر پرۆژەبڕیارەکە پەسندکرا کە بریتییە لە فرۆشتنی ٢٨٠ مووشەکی مامناوەند لە جۆری پێشکەوتوو ناسراو بە "ئامرام" بە سعودییە.  هەروەها فرۆشتنی ٥٩٦ مووشەکهاوێژ لە جۆری ئێل ئی یوو - ١٢٨، سەرباری دەیان کەرەستەی سەربازیی و ئەندازیاریی دیکە؛ کۆی دەستەوارەکە نزیکەی ٦٥٠ ملیۆن دۆلاری ئەمریکییە.  ئەمە دووەم جارە پرۆژەبڕیارەکە بخرێتە دەنگدانی نێو ئەنجوومەنی پیران؛ یەکەمجار لە ١٩ - ١١ - ٢٠٢١ دا بوو کە تێیدا ژمارەیەک لە ئەندامە دیموکراتەکانی نێو ئەنجوومەنەکە دژ بە پەسندکردنی ئەو پرۆژە بڕیارە بوون، ئەوەش لەسەر بنەمای "تێکەڵبوونی سعودییە لە شەڕی یەمەن".   رەتکردنەوەی ئەو دەمەی ئەنجوومەنی پیران رووبەڕووی رەخنەی تووندی کۆشکی سپی بووەوە کە دژ بە بەرژەوەندییەکانی ئەمریکا ناویبرد و نووسینگەی رێکخستنی بودجەی سەر بە کۆشکی سپی رایگەیاند، رەتکردنەوەی پرۆژەبڕیارەکە پابەندی سەرۆکی ئەمریکا بە هاوکاریکردن و بەتواناترکردنی هێزی بەرگریی سعودییە کە هاوبەشی ئەمریکایە دژ بە هێرشەکانی حوسییەکان لەسەر خەڵکی سڤیلی سعودییە، لەناودەبات.