سەردانکەران پەیکەری گەورەی سێ زانای سەردەمی زێڕینی ئیسلامی دەبینن کە گەڕان و نووسینەوە و لێکۆڵینەوەکانیان کاریگەریی گەورەی لە بەیەکگەیاندنی خەڵك و کۆمەڵگەکان داناوە کە ئەوانیش هەریەکە لە ئیبن ماجد، ئیبن بەتوتە و ئەلبەکری - ن.  دوای گەشتی رابردوو، سەردانکەران دەچنە جیهانی ئەم سەردەمە، کە داتا و زیرەکیی دەستکرد بەبێ ئەوەی هەستیپێبکرێت خەریکە جیهان دەگوازێتەوە بۆ جیهانێکی نامۆ. سەردانكەران بۆیان دەردەکەوێت کە چۆن شارەکانی داهاتوو لە رێگەی زیرەکیی دەستکردەوە خەریکە سەرهەڵدەدەن.  سەردانکەران لە کۆتاییدا هەوڵەکانی مرۆڤ دەبینن لە گەشت بۆ هەسارەکانی دیکە، ئەوەی کە چۆن ژیان لەسەر مەریخ و هەسارەکانی دیکە تاقیدەکرێتەوە و ئامادەکاریی بۆ دەکرێت.  پاڤیلۆنی جووڵە یان مۆبیلیتی کە بە پاڤیلۆنی ئەلف بەنێوبانگە، یەکێکە لە سێ بەشە سەرەکییەکەی پێشانگەی ئێکسپۆ ٢٠٢٠ی دووبەی؛ لە ناوەوەی پاڤیلۆنەکە مێژووی گواستنەوەی مرۆڤ پێشاندراوە. هەر لە داهێنانی پێڵاو تاوەکو بەکارهێنانی ئاژەڵ بۆ گواستنەوە و داهێنانی مرۆڤ بۆ گەشتی بۆشایی ئاسمان. ئەم پاڤیلۆنە پەیامێکی گرینگی هەیە، ئەوەش ئەوەیە کە بۆ داهێنان و ئامرازی دیکەی پێشکەوتووی گواستنەوە، دەبێت سەرەتا مێشک و زەینیەتی مرۆڤ بگۆڕت.