ئەو خۆپێشاندانە لەلایەن دایکانی پۆڵەندییەوە رێکخراوە کە تێیدا سەرکۆنەی رەفتاری پاسەوانانی سەر سنوور دەکەن بە تایبەت ئەو رەفتارانەی بەرامبەر منداڵان دەکرێن کە بەگوتەی خۆیان کاتێک دەیانگەڕێننەوە بۆ بێلاڕووس لەنێو دارستانەکاندا دەمێننەوە و ئازار دەچێژن.   مارتا گۆرسینسکا، چالاکڤانی مافی مرۆڤە و دەڵێت، "ئێمە بینیمان چۆن خەڵک دەکەوێتە سەر ئەژنۆ و داوامان لێدەکەن ' نا پۆڵەندا، نا '. کەس نایەوێت بگەڕێتەوە ئەو وڵاتەی کە ئازاری دەدات، دزی لێدەکات و پاشان فڕێیاندەداتە نێو دڕکی دارستان. کاتێک ئەوان دەگەنە پۆڵەندا هەمان رەفتاریان بەرامبەر دەکرێت. "   ئەوان دەڵێن بێدەنگ نابن کاتێک دەبینن مافەکانی مرۆڤ لە وڵاتەکەیان پێشێلدەکرێت و منداڵە کۆچبەرەکان لە دارستاندا لە سەرما و برساندا دەمرن.  ئانا سیچن، یەکێک لە خۆپێشاندەرەکانە و دەڵێت، "من ئەمڕۆ هاتم بۆ ئەوەی سەرکۆنەی ئەم رەفتارانە بکەم. ئێمە پرەنسیپە مرۆییەکانمان لەدەست دەدەین. کاتێک منداڵ فڕێدەدەیتە نێو دارستان، هەموو سنوورێک دەبەزێنی و هیچ شتێک نامێنێت. "   پۆڵەندا نزیکەی شەش هەزار کۆچبەری لەسەر سنوورەکەی لەگەڵ بێلاڕووس بڵاوکردووەتەوە بۆ ئەوەی کۆچبەران بگەڕێننەوە بۆ بێلاڕووس.  هاوکات، بەگوێرەی حکومەتی پۆڵەندا، لە مانگی ئابی ٢٠٢١ دا، چوار کۆچبەر بەهۆی سەرماوە لەسەر سنووری وڵاتەکە گیانیان لەدەستداوە.  وڵاتانی یەکێتیی ئەوروپا بێلاڕووس بەوە تۆمەتبار دەکەن کە وەکو تۆڵەسەندنەوەیەک لە بەرامبەر ئەو سزایانەی یەکێتییەکە بەسەریدا سەپاندوون، دەرگەی لە بەردەم کۆچبەراندا واڵا کردووە بۆ ئەوەی بە وڵاتەکەیدا خۆیان بگەیێننە وڵاتانی دیکەی ئەوروپا.