جۆ بایدن، سەرۆکی ئەمریکا رۆژی سێشەممە ٢٢ - ٠٢ - ٢٠٢٢ گوتارێکی پێشکێش کرد و گوتی، "پلانم هەیە دەستبکەم بە سەپاندنی سزا، ئەوەش وەکو وەڵامدانەوەیەک. سزاکانمان زۆر لەوانە قوورستر دەبن ئێمە و هاوپەیمان و هاوبەشەکانمان لە ساڵی ٢٠١٤ دا سەپاندمانن. ئەگەر رووسیا داگیرکاریی زیاتر بکات، ئەوا ئێمەش ئامادەین سزای زیاتر بسەپێنین".  سەرۆکی ئەمریکا لە بەشێکی دیکەی گوتەکانیدا رەخنەی لە ڤلادیمیر پووتین، سەرۆکی رووسیا گرت لە بەرامبەر بڕیارەکەی رۆژی ٢١ - ٠٢ - ٢٠٢٢ و ئەوەی خستەڕوو، ئەوەی پووتین کردی پێشێلکاریی روونی یاسای نێودەوڵەتییە و "دەبێت کۆمەڵگەی نێودەوڵەتیش کاردانەوەی تووندی بەرامبەری هەبێت".  بایدن گوتیشی، "پووتین بە شێوەیەکی راستەوخۆ هێرشی کردووەتە سەر مافی هەبوونی ئۆکراینا. ئەو بە شێوەیەکی ناڕاستەوخۆش هەڕەشەی لەو ناوچەیە کرد کە پێشتر لەژێر دەسەڵاتی رووسیادا بوو، لەوانەش ئەو وڵاتانەی ئێستا دیموکراسی تێیاندا گەشەی کردووە و ئەندامی ناتۆن".