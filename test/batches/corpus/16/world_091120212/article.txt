پیتەر موولەر، گوتەبێژی حکومەتی پۆڵەندا کە لە کۆبوونەوەکەدا ئامادەبوو، ئاماژەی بەوە کردووە، ئێستا رووبەڕووی "سەختترین" دۆخ بوونەتەوە لە سەرەتای دەستپێکردنی کێشەی کۆچبەران لەسەر سنوور. هاوکات ئەو هەوڵەی کۆچبەران بە پلانی ئەلێکساندەر لۆکاشینکۆی سەرۆکی بێلاڕووس دەزانێت.   یەکێتیی ئەوروپا سەرۆکی بێلاڕووس بەوە تۆمەتبار دەکەن ئاسانکاریی بۆ کۆچبەران بەتایبەتیی کۆچبەرانی رۆژهەڵاتی نێوەڕاست دەکات لە رێگەی هۆڵەنداوە بچنە وڵاتانی ئەوروپا، ئەوەش وەک تۆڵەیەک بەرامبەر سزاکانی برۆکسل لەسەر ئەو وڵاتە. هاوکات هەر رۆژی دووشەممە ناتۆ سەرکۆنەی بێلاڕووسی کرد بەوەی دۆسێی کۆچبەرانی بە سیاسی کردووە.  رۆژی دووشەممە ٠٨ - ١١ - ٢٠٢١ ستێفان دوژاریک، گوتەبێژی نەتەوە یەکگرتووەکان لە کۆنگرەیەکی رۆژنامەڤانیدا وەڵامی چەند پرسیارێکی رووداوی لەبارەی کاردانەوەی نەتەوە یەکگرتووەکان لەسەر هێرشکردنە سەر مستەفا کازمی، سەرۆکوەزیرانی عێراق و دۆخی کۆچبەران لەسەر سنووری نێوان بێلاڕووس و پۆڵەندا دایەوە. گوتی، ئاگاداری رەوشی سەر سنوورەکانی بێلاڕووس و پۆڵەندان و، بە پێویستی دەزانێت کە رێز لە پرەنسیپە سەرەتاییەکانی مافی مرۆڤ بگیرێت.  بەپێی زانیارییەکانی حکومەتی پۆڵەندا، ئێستا سێ بۆ چوار هەزار کەس چوونەتە سەر سنووری وڵاتەکەیان، لەولاتریش هەزاران کۆچبەری دیکە خۆیان ئامادەکردووە.   کۆچە بە لێشاوەکە بەپێی ئەو ڤیدیۆیانەی کۆچبەرانی کورد بڵاویان کردوونەتەوە بەشێوەیەکە کە بەشێک لە کۆچبەران بە نوێنەرایەتیی هەموو کۆچبەرەکان چوونەتە سەر سنووری پۆڵەندا، لە کاتی کردنەوەی سنوورەکە و رێگەدانیان، کۆچبەرەکانی دیکەش لەگەڵ خۆیان دەبەن. بۆ نموونە، کەسێک بە نوێنەرایەتیی خێزانێک چووەتە سەر سنوورەکە.   گوتەبێژەکەی حکومەتی پۆڵەندا ئەوەشی گوتووە کە بێلاڕووس هاوکاریی ئەو کۆچبەرانە دەکات لە وڵاتە عەرەبییەکانەوە بچنە وڵاتەکە و لەوێوە دەیاننێرێت بۆ پۆڵەندا. جەختیش لەوە دەکاتەوە کە ئێستا "سنوورەکەمان لەلایەن پاسەوانەکانەوە پارێزراوە. " هێزە ئەمنییەکانیش لەسەر سنوور زیاد دەکەن، بەتایبەتیی لەو شوێنانەی کە ئەگەری هەیە هێرش بکرێتە سەریان. نایشی شارێتەوە کە هەوڵی زیاتر دەبێت لەلایەن کۆچبەرانەوە بۆ بڕینی سنوورەکەیان.   سزاکانی سەر بێلاڕووس لەلایەن برۆکسلەوە لەو کاتەوە دەستیان پێکرد کە بێلاڕووس بەمەبەست فڕۆکەیەکی بەرەو وڵاتەکەی خۆی ئاراستەکرد کە لە یۆنانەوە بۆ لیتوانیا دەچوو، تاوەکو رۆژنامەڤانێک و هاوڕێ کچەکەی دەستگیربکات کە ئۆپۆزیسیۆن بوو.   سەرۆکی وڵاتەکە ئەو تۆمەتانە رەتدەکاتەوە کە لەسەرین لەبارەی بەکارهێنانی کۆچبەران. هاوکات هێزی خزمەتگوزاریی سەر سنووری بێلاڕووسیش دەڵێت، ئەو کۆچبەرانە "هیچ مەترسییەک دروست ناکەن. "  بە گوتەی بەشێک لەو کۆچبەرانەی لەسەر سنوورەکە ڤیدیۆیان تۆمارکردووە، ئەوان دەیانەوێت سەرنجی کۆمەڵگەی نێودەوڵەتی بۆخۆیان رابکێشن و رووبەڕووی ئەو تووندوتیژییانە ببنەوە کە لەلایەن هێزەکانی پۆڵەنداوە بەرامبەریان دەکرێت.  لە تویتێکدا، ماریوز کمێنسکی، وەزیری ناوخۆی پۆڵەندا ئاماژەی بەوە کردووە کە "بۆ هەموو سیناریۆیەک ئامادەین" و ژمارەی پۆلیس و هێزە ئەمنییەکانیان زیادکردووە.