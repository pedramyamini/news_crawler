ئاژانسی فەرمیی کۆریای باکوور چەند وێنەیەکی بڵاوکردەوە و رایگەیاند، سوپای وڵات بە سەرکەوتوویی مووشەکێكی نوێی لە جۆری کروزی تاقیکردوەتەوە کە نزیکەی هەزار و ٥٠٠ کیلۆمەتر دەڕوات و بە وردیش ئامانجەکە دەپێكێت.  تاقیکردنەوەی مووشەکەکە چەند رۆژێك دوای تاقیکردنەوەی مووشەکێكی بالیستی لەجۆری ئێم ئێس بی ئێس لە لایەن کۆریای باشوورەوە دێت.  دوا تاقیکردنەوەی مووشەکە دوورمەوداکانی کۆریای باکوور لە مانگی ئاداری ئەمساڵدا بوو و ئەو کاتە شرۆڤەکاران بەو جۆرە لێکیان دایەوە کە هەنگاوەکەی کۆریای باکوور پەیامێکە بۆ جۆ بایدن، سەرۆکی تازە دەستبەکاربووی ئەمریکا.  پێنتاگۆن لەبارەی تاقیکردنەوە نوێكەی کۆریای باکوور راگەیێندراوێکی بڵاوکردەوە و رایگەیاند، ئەو هەنگاوانە بەردەوامبوونی کۆریای باکوور لە هەڕەشەکردن و پەرەدان بە بەرنامە ئەتۆمییەکەی دەسەلمێنن کە ئەوەش هەڕەشەیە بۆسەر دراوسێکانی و کۆمەڵگەی نێودەوڵەتی؛ راشیگەیاند، ئەمریکا پابەندە بە پارێزگاریکردن لە کۆریای باشوور و ژاپۆن.  هەرچەندە ئەنجوومەنی ئاسایشی نێودەوڵەتی بە بڕیاری تایبەت چالاکییە مووشەکی و ئەتۆمییەکانی لە کۆریای باکوور قەدەخەکردووە و سەرباری سزا ئابوورییەکانی ئەمریکا و هاوپەیمانەکانی بۆسەر ئەو وڵاتە، پیۆنگ یانگ لە تاقیکردنەوە مووشەکییەکانی بەردەوامە و لەماوەی چەند ساڵی رابردووشدا لەژێر سەرکردایەتیی کیم جۆنگ ئووندا ئەو وڵاتە توانا مووشەکییەکانی زیاتر کردووە.  مووشەکەکە نوێکەی کۆریای باکوور  - نوێترین مووشەکی جۆری کرووزی پیۆنگ یانگە  - توانای هەڵگرتنی کڵاوەی ئەتۆمی هەیە  - توانای گەیشتن بە کۆریای باشوور، ژاپۆن و وڵاتانی دەوروبەری هەیە