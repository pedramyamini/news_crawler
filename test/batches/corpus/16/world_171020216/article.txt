نووسینگەی فیدراڵیی ئەڵمانیا بۆ کاروباری کۆچبەران و پەنابەران بڵاویکردەوە، لە ٩ مانگی یەکەمی ئەمساڵدا ١٠٠ هەزار و ٢٧٨ کەس داوای مافی پەنابەرێتییان لە ئەڵمانیا کردووە. زۆرینەی ئەو کەسانەش خەڵکی وڵاتانی سووریا و عێراق و ئەفغانستانن، بە جۆرێک ٤٠ هەزار و ٤٧٢ کەسیان خەڵکی سووریان؛ ٨٥٣١ کەسیان خەڵکی باشووری کوردستان و عێراقن؛ هەروەها ١٥ هەزار و ٤٥ کەسی دیکەشیان خەڵکی ئەفغانستانن.  بەرپرسانی ئەوروپا دەڵێن، لە چەند مانگی رابردوودا ژمارەیەکی زۆر کۆچبەر لەڕێگەی بێلاڕووسەوە چوونەتە نێو وڵاتانی ئەندام لە یەکێتییەکە. ئاژانسی هەواڵگریی ئەوروپا بە میدیای ئەڵمانیی گوتووە، حکومەتی بێلاڕووس کارئاسانییەکی زۆر بۆ خەڵکی سووریا دەکات، بە جۆرێک ئێستا سوورییەکان راستەوخۆ لە دیمەشقەوە دەچنە مینسک و لەوێوە هەوڵی پەڕینەوە بۆ نێو وڵاتانی ئەندام لە یەکێتیی ئەوروپا دەدەن.  چوونی کۆچبەران لە رێگەی بێلاڕووسەوە ماوەی چەند مانگێکە زیاد بووە. لە حەوت مانگی یەکەمی ئەمساڵدا تەنیا ٢٧ کەس لە رێگەی بێلاڕووسەوە چووبوونە پۆڵەندا و لەوێشەوە بۆ ئەڵمانیا، بەڵام ئەو ژمارەیە تاوەکو کۆتایی مانگی ئاب گەیشتە ٥٧٤ کەس و لە مانگی ئەیلوولیشدا گەیشتە ١٩١٤ کەس.  ئامارە فەرمییەکان دەریدەخەن، تاوەکو رۆژی ١١ی ئۆکتۆبەری ٢٠٢١ یش ١٩٤٣ کۆچبەر ئەو رێگەیان بۆ پەڕینەوە بۆ نێو ئەڵمانیا بەکارهێنابوو.  ئەم بارودۆخە دوای ئەوە هات، لە مانگی ئایاری رابردوودا ئەلێکساندەر لوکاشینکۆ، سەرۆکی بێلاڕووس رایگەیاند، چیدیکە رێگە لەو کۆچبەرانە ناگرێت کە دەیانەوێت لەڕێگەی وڵاتەکەیەوە بپەڕنەوە بۆ نێو وڵاتانی ئەندام لە یەکێتیی ئەوروپا.  بڕیارەکەی لۆکاشینکۆ دوای ئەوە هات، یەکێتیی ئەوروپا سزای بەسەر بێلاڕووسدا سەپاند، ئەوەش دوای ئەوەی فڕۆکەیەک کە لە ئەسیناوە بۆ لیتوانیا دەچوو ناچارکرا لە مینسک بنیشێتەوە و چالاکڤانێکی ناوی دەستگیرکرا.