بەگوێرەی ئەنجامە بەراییەکان، پارتی سۆسیال دیموکرات ٢٦ % ی دەنگەکانی بەدەستهێناوە؛ دوای ئەویش هاوپەیمانییەکەی ئەنگێلا مێرکل کە لە دوو پارتی یەکێتیی کریستیان دیموکرات و یەکێتیی سۆسیال کریستیان پێکدێت ٢٤ % ی دەنگەکانیان بردووەتەوە.  ئەوەی کە پەیوەندیی بە پارتەکانی دیکەوە هەیە، سەوزەکان ١٤.٥ % ی دەنگەکان، پارتی دیموکراتیی ئازاد ١٢ % ی دەنگەکان و پارتی ئەڵتەرناتیڤ بۆ ئەڵمانیاش ١٠ % ی دەنگەکانیان بەدەستهێناوە.  دوای دەرکەوتنی ئەنجامە بەراییەکە، ئولاف شوڵز، بەربژێری پارتی سۆسیال دیموکرات بۆ بوون بە راوێژکاری ئەڵمانیا رایگەیاند، دەنگدەران لە رێگەی دەنگدانیانەوە بە پارتەکەی، ئاماژەیان بەوە کرد کە دەیانەوێت شوڵز ببێتە راوێژکاری داهاتووی ئەڵمانیا.  ئارمین لاشێت، بەربژێری دوو پارتی یەکێتیی کریستیان دیموکرات و یەکێتیی سۆسیال کریستیانیش بۆ بوون بە راوێژکاری ئەڵمانیا گوتی، هێشتا ئەنجامی کۆتایی هەڵبژاردن رانەگەیێندراوە. لاشێت ئاماژەی بەوەش کرد، ویستی هەیە ببێتە راوێژکاری داهاتووی ئەڵمانیا و بۆ ئەو مەبەستەش هەوڵی بەدەستهێنانی پاڵپشتیی پارتەکانی دیکە دەدات.  لە هەڵبژاردنی ساڵی ٢٠١٧ دا هاوپەیمانییەکەی مێرکل ٣٢.٩ % ی دەنگەکانی بەدەستهێنا و لەسەر ئەو بنچینەیەش لە کۆی ٧٠٩ کورسییەکەی پەرلەمان، ٢٤٦ کورسیی پەرلەمانی بردەوە. هەر لەو هەڵبژاردنەدا پارتی سۆسیال دیموکرات ٢٥.٥ % ی دەنگەکان و ١٥٣ کورسیی بردەوە.  یەکێک لە دیارترین ئەو گۆڕانکارییانەی لە ئەڵمانیا روودەدەن، نەمانی ئەنگێلا مێرکلە لە پۆستی راوێژکاریی ئەو وڵاتە. مێرکل لە ساڵی ٢٠٠٥ ـەوە راوێژکاری ئەڵمانیایە، بەڵام لە کۆتایی ساڵی ٢٠١٨ دا ئاماژەی بەوە کرد کە چیدیکە خۆی بۆ ئەو پۆستە بەربژێر ناکاتەوە.