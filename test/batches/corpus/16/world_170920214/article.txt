لە سەرانسەری جیهاندا، نزیکەی ٢.٦٥ ملیار کەس گووگڵ کرۆم بەکاردەهێنن. کۆمپانیاکە، لە هۆشدارییەکەدا جەخت لەوە دەکاتەوە، کاتێک داوای ئەپدەیت کرا، بەبێ دواکەوتن ئەپدەیت بکرێتەوە. هۆکارەکەشی بۆ ئەوە دەگەڕێنێتەوە، سکیوریتیی بەرنامەکە لە هەڕەشەکانی دەپارێزێت کە زانیاری و داتاکانی زیاتر لە دوو ملیار بەکارهێنەر لەخۆدەگرێت.  دواترین ئەپدەیتی گووگڵ کرۆم کە بە چاکسازیی ٩٣.٠.٤٥٧٧.٨٢ دەناسرێت، ١١ بۆشایی ئەمنیی نوێی بەرنامەکە دادەخات، کە ئەگەری دروستکردنی کێشەی هەیە و شارەزایان دەرکەوتنی ماوە بە ماوەی بۆشاییە ئەمنییەکان بە کارێکی ئاسایی دەزانن، بەڵام کاتێک بابەتەکە پەیوەست دەبێت بە هێرشی بێ چاوەڕێکردن zero - days کە شارەزایانی گووگڵ کرۆم وەکو ئاستی مەترسیداری هەڕەشەکان ناویدەبات، ناچاری کرد هۆشداریی بەپەلە بڵاوبکاتەوە بۆ نوێکردنەوەیان [ئەپدەیتکردنیان].  هێرشی بێ چاوەڕێکردن zero - days یەکێکە لە هەڕەشە مەترسیدارەکان تەنانەت بۆ سەر کۆمپیوتەر و لاپتۆپ و مۆبایلی بەکارهێنەران، کە بەهۆیەوە هاککەر دەتوانێت دزە بکاتە نێو زانیارییەکان و هەموو شتێکی دەستبکەوێت.  کۆمپانیای گووگڵ ئەوەشی راگەیاند، ترسەکەیان لە هەردوو بۆشایی ئەمنیی CVE - ٢٠٢١ - ٣٠٦٣٢ و CVE - ٢٠٢١ - ٣٠٦٣٣ سەریهەڵداوە، بۆیە دەستبەجێ بۆ ڤێرژنەکانی تایبەت بە سیستەمی ویندۆز ١٠ و ماک و کرۆم بووک ئەپدەیتی خێرای ناردووە.  کۆمپانیاکە داوا لە بەکارهێنەرانی وێبگەری گووگڵ کرۆم دەکات، لەنێو شریتی لیستەکەدا لە بەشی دەستە راستی سەرەوەی کرۆم کلیک لەسەر Setting بکرێت و دواتر کلیک لەسەر Help و پاشان کلیکێکی دیکە لەسەر About Chrome بکرێت. دەبینرێت بە شێوەیەکی ئۆتۆماتیکی دەستدەکرێت بە ئەپدەیتکردن و ئامادە دەبێت بۆ پێدانی وەشانێکی نوێی وێبگەرەکە؛ بەڵام ئەگەر بێتو وێبگەرەکە دوایی ئەپدەیتی ٩٣.٠.٤٥٧٧.٨٢ بوو، ئەوا هیچ کێشەیەکی نییە و پارێزراویت.  گووگڵ کرۆم روونیکردەوە، لە چەند هەفتەی داهاتوودا، ڤێرژن و وەشانە نوێیەکە بڵاودەکاتەوە و تەواوی بۆشاییە ئەمنییەکان دادەخات.