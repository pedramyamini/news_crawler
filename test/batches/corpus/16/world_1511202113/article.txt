ئەمڕۆ دووشەممە ١٥ - ١١ - ٢٠٢١ ئیمانوێل ماکرۆن، سەرۆکی فەرەنسا و ڤلادیمیر پووتین، سەرۆکی رووسیا لە پەیوەندییەکی تەلەفۆنیدا کە نزیکەی کاژێرێک و ٤٥ خولەکی خایاندووە، رێککەوتن گرژی و ئاڵۆزییەکان لەسەر سنووری پۆڵەندا و بێلاڕووس کەم بکەنەوە.  ئەم هەواڵە لەکاتێکدایە، یەکێتیی ئەوروپا رووسیا بە پاڵپشتیکردنی بێلاڕووس بۆ ناردنی کۆچبەران بۆ سەر سنووری وڵاتانی یەکێتییەکە تۆمەتبار دەکات. پووتین رەتیکردووەتەوە دەستی ئەوانی تێدابێت.  فەرەنسا و ئەڵمانیا وەکو دوو زلهێزی ئەوروپی هەڵسوکەوت دەکەن، ئەو دوو وڵاتە هەوڵەکانیان بۆ چارەسەرکردنی دۆخی سەر سنووری بێلاڕووس - پۆڵەندا چڕکردووەتەوە، هەزاران سەربازی بێلاڕووس و پۆڵەندا بەرەو رووی یەکدی وەستاون و لەنێوانیشیاندا هەزاران کۆچبەر هەن کە لەو نێوانەدا چاوەڕێی کردنەوەی سنوورەکان دەکەن.  پەیوەندییەکانی فەرەنسا و رووسیا مێژووێکی دێرینیان هەیە، سەربازانی ئەو دوو وڵاتە بە دەگمەن شەڕی یەکدیان کردووە، لە جەنگی جیهانیی دووەم هەردوولا دژی نازییەکان بەرگرییان لە یەکدی دەکرد، لە دوای ٢٠١٥ ـەوە شەڕی گرووپە ئیسلامییە پەرگیڕەکانیان کردووە.  لە بەشێکی دیکەی پەیوەندییە تەلەفۆنییەکەدا، ماکرۆن رەخنەی تووندی لە هێرشەکانی رووسیا لە رۆژهەڵاتی کریمیا گرت و بە پووتینی گوت، فەرەنسا ئامادەیە بەرگری لە سەروەری و سەربەخۆیی خاکی ئۆکراینا بکات.