دوای چەند رۆژێک مانەوەیان لەم کەمپە، ئەمریکا بڕیاریدا ئەم کۆچبەرانە دیپۆرتی وڵاتەکەیان بکاتەوە کە زۆربەیان هاووڵاتیی هایتین.  رۆژی یەکشەممە ١٩ - ٠٩ - ٢٠٢١ سێ فڕۆکە بە نزیکەی ٤٠٠ سەرنشینەوە تێکساسیان جێهێشت و لە هایتی نیشتنەوە.  کۆچبەرێک کە دیپۆرتی هایتی کراوەتەوە دەڵێت "کاتێک ئێمە گەیشتینە ئەمریکا، ئەوان ئێمەیان خستە شوێنێکەوە بۆ ماوەی چوار رۆژ، چوار رۆژ بێئەوەی ددانەکانمان بشۆین، بێ ئەوەی خۆمان بشۆین، هەموو شتێک کە ئەوان بە ئێمەیان دا بریتی بوو لە هەندێک خۆراک. سەیرکە ئێمە چەند پیس و پۆخڵین. "  بەڕێوەبەرایەتیی کاروباری کۆچبەرانیش لە هایتی دەڵێت، هەر کۆچبەرێک ١٠٠ دۆلاری وەرگرتووە و تێستی کۆرۆناشی بۆ کراوە و ئێستا تیمەکانیان ئامادەن بۆ پێشوازیکردن لە کۆچبەرەکان و دەشڵێت "کۆچبەرەکان بە زەبری هێز دیپۆرتکراونەتەوە. "  ژان نیگۆت بۆنێر، بەڕێوەبەری گشتیی نووسینگەی نەتەوەیی کۆچبەران لە هایتی دەڵێت "کێشەکە ئەوەیە خەڵک دیپۆرتکردنەوە بە زەبری هێز قبووڵ ناکەن، چونکە ئەمە هۆکارەکەیە کە ئەوان هایتییان جێهێشت. ئەوان نەیانویست لە هایتی بژین. کەواتە، ئەگەر ئێمە باشترین، گەورەترین و پێشکەوتووترین ناوەندمان لە جیهان هەبوایە بۆ ئەوەی پێشوازیان لێبکەین، ئەوان قبووڵیان نەدەکرد چونکە بۆ ئەوان هایتی دۆزەخە. بۆ ئەوان هایتی خودی کێشەکەیە. "  بەگوتەی بەرپرسانی سەر سنووری ئەمریکا، لە یەکەم رۆژی گواستنەوەی کۆچبەراندا، نزیکەی ٣ هەزار و ٣٠٠ کەس بە فڕۆکە بۆ هایتی دیپۆرتکراونەتەوە یان بەرەو کامپەکانی کۆچبەران گواستراونەتەوە، چاوەڕواندەکرێت لەکۆی نزیکەی ١٢ هەزار و ٦٠٠ کۆچبەر، رۆژانە ٣ هەزاریان بگوازرێنەوە.