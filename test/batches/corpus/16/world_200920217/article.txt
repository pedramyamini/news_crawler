بەپێی زانیارییەکان، لە مانگی تشرینی دووەمەوە ئەو کەسانەی لە بەریتانیا و یەکێتیی ئەوروپاوە بیانەوێت بچنە ئەمریکا، رێگەیان پێدەدرێت بەو مەرجەی هەردوو قورچکی ڤاکسینیان بەکارهێنابێت. ئەمڕۆ دووشەممە ٢٠ی ئەیلوول کۆشکی سپی ئەو هەواڵەی پشتڕاستکردەوە و رایگەیاند، وڵاتەکەی زۆربەی ئەو سنووردارکردنانە هەڵدەگرێت کە بەهۆیەوە هاووڵاتیی بەریتانی و وڵاتانی دیکەی وەکو چین و بەرازیل ناتوانن گەشتی ئەمریکا بکەن.  بەرپرسێکی حکومەتی بەریتانیا بە بی بی سی - ی راگەیاندووە، بڕیارەکە چاوەڕوان نەکراو بووە. بڕیارە بۆریس جۆنسن، سەرۆکوەزیرانی بەریتانیا لە کۆبوونەوەی رۆژی سێشەممەی لەگەڵ جۆ بایدن، سەرۆکی ئەمریکا لە کۆشکی سپی ئەوە ئاشکرا بکات. کۆشکی سپی دەڵێت، ئەو ئەمریکییانەش کە ڤاکسینیان وەرنەگرتووە پێویستە [لەکاتی گەڕانەوەیان] پشکنینی کۆرۆنا بکەن.  ئەو بڕیارەش دەرەنجامی داواکاریی کەرتی پیشەسازیی گەشتیاری و هەزاران خێزانە کە ١٨ مانگە نەیانتوانیوە بەهۆی رێکار و رێنوێنییە تەندروستییەکانی کۆرۆنا، کەسوکار و خۆشەویستانیان ببینن.  ئەمریکا لە مانگی ئازاری ٢٠٢٠ بەهۆی بڵاوبوونەوەی پەتای کۆرۆنا قەدەخەی گەشتکردنی راگەیاند. کەرتی گەشتیاریی وڵاتەکەش [ئەمریکا] هیوای خواست کە دوای بەشداریی جۆ بایدن لە لووتکەی G ٧، کە لە حوزەیرانی ئەمساڵ لە کۆنواڵ / ئینگلتەرا بەڕێوەچوو، کۆتایی بە قەدەخەی گەشتکردن بێت.  بەهۆی قەدەخەی گەشتکردنەکەی ئەمریکاوە، خەڵک لە بەریتانیا و یەکێتیی ئەوروپاوە ناتوانن سەردانی ئەو کەسوکارانەیان بکەن کە نەخۆشن، یاخود ئەندامانی خێزانەکانیان ببینن و بۆ بەسەربردنی کات روو لە ئەمریکا بکەن.