حکومەتی بێلاڕووس بە گەڵابە دار دەگەیێنێتە کۆچبەران کە لە نزیک گوندی بروزگی سنوور دەمێننەوە. هەروەها حکومەت مۆلیدەی بۆ رووناککردنەوەی شوێنی مانەوەی کۆچبەرەکان بە شەودا و شەحنکردنەوەی مۆبایلەکانیان دابینکرد.  رێکخراوە مرۆییەکانیش دەستیانکردووە بە گەیاندنی خۆراک و پۆشاکی گەرم تاوەکو چیدیکە کۆچبەرەکان کێشەی برسی مانەوە و سەرمایان نەبێت.  خەڵکێکی زۆریش لەو سنوورەدا هەن کە جێگەی سەرنجی زیاتری رێکخراوەکانن، بە تایبەتی منداڵان و بە تایبەتیتریش ئەوانەی خاوەن پێداویستیی تایبەتن.  ڤالێری ڤیتکۆسڤسکی، بەڕێوەبەری سەنتەری ئۆرتۆپیدی لقی بێلاڕووس دەڵێت، مێردمنداڵێکی ١٥ ساڵی خاوەن پێداویستیی تایبەت "ئەژنۆی ئازاری پێگەیشتووە، بە شێوەیەکی کاتی بۆمان تووندکردەوە. لێرە لەم گۆڕەپانە ناتوانین لەمە زیاتر بکەین. پێویستە قاچە دەستکردەکانی بۆ راستبکرێنەوە؛ دەبێت بڕۆین سەیریان بکەین، لەوانەیە پێویستیان بە گۆڕین بێت؛ دەتوانین لە نۆرینگە ئەمەی بۆ چارەسەر بکەین".  رۆژی یەکشەممەش رووبەڕووبوونەوە لەنێوان کۆچبەران و سەربازانی پۆڵەندی هاوشێوەی رۆژانی رابردوو دروستبوو؛ ٥٠ کۆچبەر پەڕینەوە نێو پۆڵەندا، بەڵام سەربازانی ئەو وڵاتە دەستگیریان کردن و دوای چەند کاژێرێک ناردنیانەوە بۆ نێو بێلاڕووس.  ئەو دۆخەش لە سنوور مەترسیی پێکدادانی لەنێوان ئەندامانی یەکێتیی ئەوروپای هاوپەیمانی ئەمریکا و بێلاڕووسی هاوپەیمانی رووسیا دروستکردووە.  ڤیکتۆر خرینین، وەزیری بەرگریی بێلاڕووس رایگەیاند، "زمانی ترس و هەڕەشە جێگەی قبووڵکردن نییە. هێزەکانی کۆماری بێلاڕووس ئامادەن بە تووندی وەڵامی هەر هێرشێک بدەنەوە".  کۆچبەران کە دەگەنە سەر سنوور، دەکەونە دۆخێکی سەخت و ناهەموار؛ لەنێو سوپای دوو وڵات گیردەخۆن، تەنیا گەڕانەوەی خۆبەخشانەیان بۆ وڵاتەکانیان بژاردەی بەردەمیانە.  تادێت ژمارەی کۆچبەرانی سەر سنووری بێلاڕووس و پۆڵەندا روویان لە زیادبوونە؛ ئەوەش واتە قورستربوونی ئەرکی سوپای پۆڵەندا.  رۆژی دووشەممەش وەزیرانی دەرەوەی وڵاتانی ئەندام لە یەکێتیی ئەوروپا خوێندنەوە بۆ سەپاندنی پاکێجی پێنجەمی سزاکان بەسەر مینسک دەکەن و بێلاڕووسیش دەڵێت، وەڵامی بۆ هەر سزایەک دەبێت.