رێککەوتنەکە لە زاری جۆ بایدن سەرۆکی ئەمریکاوە راگەیێندرا و لەسەر ئەو بنچینەیەش هاوئاهەنگیی سەربازیی نێوان هەرسێ وڵات زیاد دەبێت.   سەرۆکی ئەمریکا دەڵێت، "ئەمریکا، ئوسترالیا و بەریتانیا لەمێژە هاوبەشی دڵسۆز و لێهاتوو بوون و ئەمڕۆش لەیەک نزیکترین. ئێمە ئەمڕۆ هەنگاوێکی دیکەی مێژوویی دەنێین بۆ بەهێزکردن و بە فەرمیکردنی هاوئاهەنگی لەنێوان هەرسێ وڵات، چونکە ئێمە هەموومان هەست بە پێویستی چەسپاندنی ئاشتی و سەقامگیری لە زەریاکانی هیندی و هێمن دەکەین لە ئاستێکی ماوەدرێژ".   بۆ بەریتانیاش ئەمە هەنگاوێکی گرنگە بۆ سەردەمی دوای برێگزیت. بەپێی رێککەوتنەکە، ئەمریکا و بەریتانیا ژێردەریایی دەدەنە ئوسترالیا کە بە وزەی ئەتۆم کاردەکات.  بۆریس جۆنسن، سەرۆکوەزیرانی بەریتانیا دەڵێت، "ئێمە هەلێکی نوێمان دەبێت لە بەهێزکردنی جێگەی بەریتانیا لە پێشڕەویکردنی زانست و تەکنەلۆژیا و بەهێزکردنی توانا نەتەوەییەکانمان؛ هەروەها گرنگترین شت ئەوەیە کە بەریتانیا، ئوسترالیا و ئەمریکا هێشتا لەیەکدی نزیکدەبنەوە. "   لەلایەکی دیکەوە سکۆت مۆریسن، سەرۆکوەزیرانی ئوستراڵیا دەڵێت، "دەستپێشخەریی گەورەی یەکەمی ئەمریکا و بەریتانیا بریتییە لە گەیاندنی ژێردەریاییەک کە بە وزەی ئەتۆم کاردەکات بۆ ئوسترالیا. لە ١٨ مانگی داهاتوودا، ئێمە پێکەوە کاردەکەین بۆ دیاریکردنی باشترین رێگە بۆ بەدەستهێنانی ئەمە. "  ئەم نزیکبوونەوەیە فەرەنسای توڕەکردووە. لە ساڵی ٢٠١٦ دا هێزی دەریایی ئوسترالیا رێککەوتنێکی گەورەی لەگەڵ فەرەنسا کرد بۆ دروستکردنی چەند ژێردەریاییەک. ئەم رێککەوتنە ٥٥ ملیار یۆرۆ قازانجی فەرەنسای تێدا بوو و ئێستا هەڵوەشاوەتەوە.  ژان ئیڤ لۆدریان، وەزیری دەرەوەی فەرەنسا لە گفتوگۆیەکی لەگەڵ میدیای وڵاتەکەی گوتی، "ئەمە بەڕاستی چەقۆلێدانە لە پشتەوە. ئێمە پەیوەندییەکی جێگەی متمانەمان لەگەڵ ئوسترالیا دروستکرد و ئەم متمانەیە خیانەتی لێکرا؛ من ئەمڕۆ تووڕەم. "  هیچ کام لە ئەندامانی هاوپەیمانێتییەکە ئاماژەیان بە ناوی چین نەدا، بەڵام ئەمریکا نەیشاردووەتەوە کاردەکات بە مەبەستی لاوازبوونی پێگەی ئەو وڵاتە.   چینیش سەرکۆنەی رێککەوتنەکەی کرد و رایگەیاند، سەقامگیریی ناوچەکە دەشێوێنێت و بە هەنگاوێکی "نابەرپرسانە" ناویبرد.