یووری بۆلۆخۆڤێتس، سەرۆکی ئاژانسی حکومیی دارستانی ئۆکراینا گوتی: "ئەوروپا پلانی خۆی راگەیاندووە، کە لە ماوەی دە ساڵدا ٣ ملیار دار دەچێنێت. هەموو ئەوروپا پلانی چاندنی ٣ ملیار داری لە ماوەی دە ساڵدا داناوە، بەڵام پلانی ئێمە چاندنی یەک ملیار دارە تەنیا لە سێ ساڵدا".   نزیکەی ١٦ % ـی خاکی ئۆکراینا دارستانە، بەرپرسانی ئۆکراینا دەیانەوێت ئەو رێژەیە بگەیێننە ٢٠ %، تاوەکو ئامانجەکانی لە رووبەڕووبوونەوەی گۆڕانی کەشوهەوا بپێکێت.  لە شاری لڤیڤ تۆوی نەمامەکان دەچێندرێن، دوای ئەوەی رەگ دەکەن، دەگوازرێنەوە شوێنی مەبەست. بەگوێرەی میدیای ئۆکراینا، لەو کاتەوەی پلانەکە راگەیێندراوە تاوەکو ئێستا نزیکەی ٣٥ ملیۆن و ٤٣٦ هەزار دار چێندراون کە دەکاتە رێژەی ٣.٥ % کۆی دارەکان. بەڵام بەشێک لە زانایان گومانیان لەوە هەیە  بتواندرێت ئەم کارە بکرێت.  بۆهدان پرۆتس، زانای بواری ژینگە دەڵێت: "ئەمە بە تەواوەتی شتێکی خەیاڵییە، ئەمەش لەڕووی کات و ئەو شوێنەی لەلایەن سەرۆکەوە دیاریکراوە. پێویستە لە هەر چرکەیەکدا ١٠ دار یان ٢٠٠ نەمام بچێنن، بۆیە ئەمە مەحاڵە. "   لە رۆژئاوای ئۆکراینا بەڕوونی کاریگەریی گۆڕانی کەشوهەوا بەسەر دارەکانەوە دەرکەوتووە. پلەی گەرمی بەرز و کەمیی ئاوی ژێرزەوی وایکردووە دار سنەوبەرەکان وشکببن.  ئۆکراینا کە خاوەن سێیەم گەورەترین وێستگەی کارەبایە لە ئەوروپا، کە بە خەڵووز کاردەکات، لە پلانیدایە تاوەکو ساڵی ٢٠٣٥ بەکارهێنانی خەڵووز لە بەرهەمهێنانی کارەبادا بۆ ئاستی سفر کەمبکاتەوە و پشت بە وزەی پاک ببەستێت. هاوکات، لە پلانیدایە تاوەکو ساڵی ٢٠٣٠ بە رێژەی ٦٥ % دەردانی گازە گەرمکەرەکان کەمبکاتەوە.