بۆریس جۆنسن، سەرۆکوەزیرانی بەریتانیا لە گوتارێکی تەلەڤزیۆنیدا هۆشداریدا کە ئەگەری زۆر هەیە "هێرشێکی دیکەی تیرۆرستی" لە بەریتانیا رووبدات. جۆنسن داوای لە گەلی بەریتانیا کرد تووندوتۆڵ و چاونەترس بن، چۆک بۆ "تیرۆرستان" دانەنێن.  سەرۆکوەزیرانی بەریتانیا ئاماژەی بەوەدا: "ئەوەی دوێنێ لە لیڤەرپوول روویدا مانای ئەوەیە کە ئامادەکاری بۆ هێرشی دیکەی تیرۆرستی دەکرێت".  سەنتەری هاوبەشی شیکاری تیرۆر، ئاستی هەڕەشەی لە بنەڕەتییەوە بۆ پلەی تووند بەرزکردووەتەوە، کە پلەیەکی بەرزە، مانای وایە لە سەرتاسەری بەریتانیا هێزە ئەمنی و هەواڵگرییەکان دەخرێنە ئامادەباشییەوە، چاودێری هەموو جموجۆڵێکی گوماناوی دەکرێت، لەوانەیە ئۆپەراسیۆنی سەربازیش بۆ هەڵکوتانە سەر ماڵ و ئاپارتمێنت و شوێنە گوماناوییەکان بکرێن.  رووداوەکەی لیڤەرپوول بەهۆی تەقاندنەوەی ئامێرێک لەنێو تاکسیێکەوە روویداوە، کە ئەنجامدەرەکەی رایکردووە و ئامێرەکە بووەتە هۆی گیانلەدەستدانی سەرنشێنێک و برینداربوونی شوفێری تاکسییەکە.  لەنێوان ساڵانی ٢٠٠٠ و ٢٠١٩ زۆرترین هێرشی تیرۆرستی لە مێژووی بەریتانیا روویانداوە، هێرشە خوێناوییەکان زۆربەیان ساڵانی ٢٠١٤ و ٢٠١٥ و ٢٠١٧ بوون، لە ٢٠١٩ بەولاوە هێرشی تیرۆرستی بە بەراورد بە ساڵانی رابردوو رووی لە کەمی کرد.   زۆرترین قوربانی لە هێرشی لۆکێربی کەوتنەوە، کە لە ساڵی ١٩٨٨ روویدا کاتێک فرۆکەی پان ئام فلایت ١٠٣ لە سکۆتلەندا خرایە خوارەوە و ٢٧٠ کورژاوی لێکەوتەوە، بەدوای ئەویشەوە هێرشە بۆمبییەکانی ٧ی تەمووزی ٢٠٠٥ بوو کاتێک زنجیرە هێرشێکی بۆمبی سیستەمی گواستنەوەی لەندەنی کردە ئامانج و بەهۆیەوە ٥٦ کەس گیانیان لەدەستدا.