بەپێی زانیارییەکان، لەو گەشتە ئاسمانییەی ئەمڕۆ پێنجشەممە ١٨ - ١١ - ٢٠٢١ لە بێلاڕووسەوە بۆ عێراق و هەرێمی کوردستان ئەنجامدەدرێت، ٤٣١ کۆچبەری کورد و عێراقی دەگەڕێنەوە و لەڕێگەی فڕۆکەخانەکانی بەغدا و هەولێرەوە پێشوازییان لێدەکرێت.  رۆژی پێنجشەممە سوپای پۆڵەندا رایگەیاند، دەیان کۆچبەر کە لە سنووری بێلاڕووسەوە بۆ پۆڵەندا پەڕیونەتەوە، دەستگیرکراون و هێزە تایبەتەکانی بێلاڕووسیشی بەوە تۆمەتبارکرد کە سەرپەرشتیی ئۆپەراسیۆنەکە دەکەن. هاوکات وەزیرانی دەرەوەی G ٧ داوایان لە مینسک کرد کۆتایی بە قەیرانی کۆچ بهێنێت.  بەپێی خەمڵاندنەکان، نزیکەی دوو هەزار کەس، کە زۆربەیان خەڵکی وڵاتانی رۆژهەڵاتی نێوەڕاستن، لەسەر سنووری بێلاڕووس - پۆڵەندا گیریانخواردووە و لە دۆخێکی سەختدا دەژین و رێگری لە پەڕینەوەیان بۆ خاکی یەکێتیی ئەوروپا دەکرێت.  یەکێتیی ئەوروپا رایگەیاندووە، بێلاڕووس هۆکاری پشت قەیرانەکەیە وەکو تۆڵەکردنەوەیەک دژی ئەو سزا و گەمارۆیانەی کە یەکێتیی ئەوروپا بەسەریدا سەپاندوونی. مینسک و رووسیای هاوپەیمانی سەرەکیی تۆمەتەکان رەتدەکەنەوە و رەخنە لە یەکێتیی ئەوروپا دەگرن لەوەی کە ئەو کۆچبەرانە وەرناگرن کە دەیانەوێت بچنە خاکەکەیەوە.  وەزیرانی دەرەوەی G ٧ و یەکێتیی ئەوروپا داوا لە بێلاڕووس دەکەن کە "دەستبەجێ هەڵمەتی دووژمنکارانە و ئیستیغلالکردن رابگرێت"، بێلاڕووسیش رایگەیاندووە، دەیەوێت دۆخەکە هێوربکاتەوە.  ناتالیا ئیسمۆنت، گوتەبێژی ئەلێکساندەر لوکاشێنکۆ، سەرۆکی بێلاڕووس رایگەیاندووە، ئێستا نزیکەی حەوت هەزار کۆچبەر لە وڵاتەکەیدان. ئەو گوتەبێژەی سەرۆکی بێلاڕووس ئاماژەی بەوەش کردووە، وڵاتەکەی پێنج هەزار کۆچبەر دەنێرێتەوە وڵاتەکانیان، گفتوگۆش لەگەڵ ئەنگێلا مێرکل، راوێژکاری ئەڵمانیا دەکات بۆ دروستکردنی "دەرچەیەکی مرۆیی بۆ گواستنەوەی ٢٠٠٠ کۆچبەر بۆ ئەڵمانیا"، بەڵام ئەڵمانیا تاوەکو ئێستاش هیچ کاردانەوەیەکی لەوبارەیەوە نەبووە.