ماکرۆن لەگەڵ بەرپرسانی ئیماراتیدا، رێککەوتنی لەسەر فرۆشتنی ٨٠ فڕۆکەی جەنگیی رافال و ١٢ هێلیکۆپتەری جۆری کاراکال ئەنجامدا، بەهای رێکەوتنەکە زیاتر لە ١٩ ملیار دۆلاری ئەمریکییە.  رافال دیارترین فڕۆکەی جەنگیی بەرهەمهێنراوی فەرەنسایە، لە ساڵی ٢٠٠٤ وە کە بەرهەمهێنانی فڕۆکەی رافالی فەڕەنسی دەستیپێکردووە، ئەوە یەکەمجارە هێندە فڕۆکە لە یەک گرێبەستدا دەفرۆشێت.  ئیمانوئێل ماکرۆن، سەرۆکی فەرەنسا گوتی: " کار لەسەر بەهێزترکردنی ئەو هاوبەشییە ستراتیژییەی دەکەین کە لەگەڵ ئیمارات هەمانە، لەگەڵ ئەو ئەجیندایەی کە بۆ ناوچەکە هەمانە و بریتییە لە ئاشتی و سەقامگیریی ناوچەکە. لەو چوارچێوەیەدا ئێمە گرێبەستی سەربازیمان لەگەڵ ئیمارات واژۆکردووە، لە راستیدا ئەمە گەورەترین گرێبەستی سەربازییە لە مێژووی فەرەنسا".  بەڕێوەبەری جێبەجێکاری کۆمپانیای داسۆ - ی فەرەنسی بۆ فڕۆکەوانیی کە دروستکەری فڕۆکەی رافالە باس لە توانا تەکنەلۆژییەکانی زنجیرە نوێیەکەی فڕۆکەکە دەکات.  ئێریک تراپیەر، بەڕێوەبەری جێبەجێکاری کۆمپانیای داسۆ گوتی: "زۆر رازی و دڵخۆشین بەو گرێبەستە نوێیەی واژۆکراوە. فڕۆکەکان لە جۆری ئێف ٤ دەبن بەڵام تاوەکو ساڵی ٢٠٢٤ کار لەسەر زیاتر پەرەدانیان دەکەین. ئەمجۆرە فڕۆکەیەی رافال یەکێکە لە بەهێزترین فڕۆکەکان لەڕووی تەکنەلۆژییەوە. ئیمارات پێنجەمین وڵاتە گرێبەستی واژۆکردووە و وڵاتی دیکەش بەڕێوەن".  جگە لە ئیمارات، قەتەر، هیندستان، میسر، یۆنان و کرواتیا، گرێبەستی کڕینی فڕۆکەکەیان واژۆکردووە.