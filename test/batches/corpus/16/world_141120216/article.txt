دیتەر رۆمان، سەرۆکی پۆلیسی فیدراڵیی ئەڵمانی لە رێگەی رووداوەوە پەیامێک بۆ کۆچبەران دەنێرێت و دەڵێت، "دۆستانی ئازیزی عێراقی و کورد.. کۆچ مەکەن بۆ بێلاڕووس.. مەڕۆن بۆ بێلاڕووس.. لە دارستانە ساردەکانی بێلاڕووس گیردەخۆن کە پلەی گەرما لەژێر سفرەوەیە.  واتە رووبەڕووی سەرمای زۆر دەبنەوە. زۆر کەسانی خەڵکی وڵاتەکەتان لەوێ گیانیان لەدەستداوە".  ماوەی نزیکەی هەفتەیەکە کە هەزاران کۆچبەر لەسەر سنووری بێلاڕووس - پۆڵەندا گیریان خواردووە و لە رەوشێكی سەختدا ژیان بەڕێدەکەن، کۆچبەرەکان دەیانەوێت لە رێگەی بێلاڕووسەوە بچنە پۆڵەندا و لەوێشەو بۆ وڵاتانی دیکەی یەکێتیی ئەوروپا، تاوەکو ئێستا بەلای کەمەوە هەشت کۆچبەر لەو رێگەیەدا گیانیان لەدەستداوە.  یەکێتیی ئەوروپا بەردەوام بێلاڕووس بە هاندانی کۆچبەران بۆ چوونە ئەوروپا تۆمەتبار دەکەن، دیتەر رۆمانیش لەو بارەوە دەڵێت، "بڕوا بە پەیمانی بێبنەما مەکەن، دوای بەڵێنی درۆ مەکەون، خانووەکانی خۆتان مەفرۆشن. بەڵێنە درۆکانی پێتان دەڵێن دوای دوو رۆژ دەگەنە ئەڵمانیا و بەڵێنی پارە و ئۆتۆمبێلتان پێدەدەن، هەموو ئەوانە درۆن".  لە بەشێکی دیکەی قسەکانیدا دیتەر رۆمان ئاماژە بەوە دەدات، "خێزانەکانتان بەجێمەهێڵن نیشتمانی خۆتان بەجێمەهێڵن.. نیشتمانی شانازیتان پێویستی بە ئێوەیە. دوای ئەو هەموو ساڵە لە شەڕ، ئەوە ئەرکێکی نیشتمانییە کە داهاتوویەکی بۆ دروست بکەن، هەروەها بۆ خێزانەکانتان کە زۆر قوربانییان داوە. بابەتەکە پرسی شکۆیە، نیشتمانەکەتان پێویستیی پێتانە".  فەرحان حەق، جێگری گوتەبێژی سکرتێری گشتیی نەتەوە یەکگرتووەکان دەڵێت، "پەیامی ئێمە بۆ لایەنەکان ئەوەیە، نابێت خەڵک وەکو ئامرازێک بەکاربهێندرێت، چونکە ئەوانە ئامراز نین، ئەوانە مۆرەی شەترەنج نین، ئەمانە مرۆڤن، لە هەمووی گرنگتر ئەوەی کە دەبێت رووبدات، دەبێت پێداویستیی سەرەتایی و مافە بنچینەییەکانیان پارێزراو بن. "  یەکێتیی ئەوروپا، رووسیا بە پاڵپشتیکردنی بێلاڕووس لە پاڵپێوەنانی کۆچبەران بۆ سەر سنوور تۆمەتبار دەکات، سەرۆکی رووسیا گوتی، ئەو قەیرانە نە هەڵەی رووسیایە نە هی بێلاڕووس، بەڵکو وڵاتانی رۆژئاوا و ئەوروپا دەستپێشخەرییان کردووە و وڵاتێکی وەکو ئەمریکایە بچێتە هەر شوێنێک خەڵکەکەی کۆچدەکەن.