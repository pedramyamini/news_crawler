پۆلیسێکی ئەڵمانی خەریکی دەرهێنانی پاسپۆرتێکی عێراقییە کە کۆچبەران لەژێر گژوگیای دارستانەکەدا شاردوویانەتەوە. بەرپرسانی ئەڵمانیا دەڵێن کە لە مانگی ئابی ئەمساڵەوە نزیکەی ٤ هەزار و ٥٠٠ کەس سنووری وڵاتەکەیان بەزاندووە.  وەزیری نێوخۆی ئەڵمانیا داوای هاوئاهەنگی پاراستنی سنوور لە پۆڵەندا دەکات و پێشنیازی زیادکردنی پاسەوانی ئەڵمانی بۆ سەر سنوورەکەی کردووە بۆ ئەوەی کۆچی نایاسایی کۆنتڕۆڵ بکەن و قاچاخچییەکان دەستگیربکەن.   هۆرست سیهۆفەر، وەزیری نێوخۆی ئەڵمانیا دەڵێت "کەس نایەوێت سنوور دابخات، ئەمڕۆ ئەم شتەمان لە کۆبوونەوەی ئەنجوومەنی وەزیرانیشدا باسکرد. ئەمە لەڕووی یاساییەوە، لەم کاتەدا ئەوکارە زۆر گونجاو نییە. چونکە پۆڵەندییەکان خۆیان دەستپێشخەری تووندیان کردووە بۆ ئەوەی رێگە لە کۆچی نایاسایی بگرن. "   بەرلین ئامادەیی خۆی نیشانداوە تاوەکو یارمەتی لۆجیستی بگەیێنێتە ئەو کۆچبەرانەی لەنێو خاکی پۆڵەندا گیریان خواردووە.  کۆچبەران بە زۆری لە رێگەی ئۆتۆمبێل و بارهەڵگرەوە لەلایەن قاچاخچییەکانەوە لە پۆڵەنداوە دەپەڕێندرێنەوە بۆ ئەڵمانیا.  هاوکات وڵاتانی یەکێتیی ئەوروپا، بیلاڕووس بە هەناردەکردنی کۆچبەران بۆ نێو وڵاتەکانیان تۆمەتبار دەکەن و بە تۆڵەسەندنەوە لە بەرامبەر سزاکانی یەکێتیەکە بۆ سەر وڵاتەکە ناودەبەن.   هۆرست سیهۆفەر، وەزیری نێوخۆی ئەڵمانیا رایگەیاند "ئەمە جۆرێکە لە هەڕەشەی بەکارهێنانی کۆچبەران وەکو چەکێکی سیاسی. ئەمە کێشەیەکی گەورەیە کە تەنیا دەتوانین بە یەکەوە لەگەڵ کۆمەڵگەی نێودەوڵەتی و لە نێوخۆی یەکێتیی ئەوروپا چارەسەری بکەین. "   بە هەزاران کۆچبەر بە ڤیزای گەشتیاری دەچنە بیلاڕووس. لەوێشەوە سنووری وڵاتانی پۆڵەندا، لیتوانیا و لاتیڤا دەبڕن کە هەرسێکیان ئەندامی یەکێتیی ئەوروپان و لەگەڵ بیلاڕووس هاوسنوورن.