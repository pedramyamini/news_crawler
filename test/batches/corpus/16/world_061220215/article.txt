بڕیارە سبەی، سێشەممە ٠٧ - ١٢ - ٢٠٢١، ڤیلادیمیر پووتین و جۆ بایدن، سەرۆکانی رووسیا و ئەمریکا لە رێگەی ڤیدیۆکۆنفرانسەوە گفتوگۆ بکەن و ژمارەیەک پرس تاوتوێ بکەن، ئەوەش چەند هەفتەیەک دوای ئەوە دێت کە واشنتن مۆسکۆی بە پلاندانان بۆ داگیرکردنی ئۆکراینا تۆمەتبارکرد.    دیمیتری پێسکۆڤ، گوتەبێژی کۆشکی سەرۆکایەتیی رووسیا، بە میدیای وڵاتەکەی گوتووە، "زەحمەتە چاوەڕێی هیچ وەرچەرخانێک لە گفتوگۆکاندا بکەین. بۆیە با تەنیا هیوای ئەوە بخوازین کە سەرکردەکان نیگەرانییەکانیان بە یەکدی بگەیێنن. "   پێسکۆڤ ئاماژە بەوەش دەکات، ئەگەرچی پەیوەندییەکانی نێوان مۆسکۆ و واشنتن لە دۆخێکی "زۆر نیگەرانکەرن"، هێشتا بواری بەهێزکردنەوەیان ماوە و گفتوگۆکان لە چەند بوارێکدا دەستیانپێکردووە.   ئەمریکا و ئۆکراین دەڵێن، رووسیا دەیان هەزار سەربازی لە نزیک سنوورەکانی ئۆکراینا کۆکردووەتەوە و دەکرێت مانگی داهاتوو دەست بە هێرش بکات و داگیری بکات.   پێش گفتوگۆی رۆژی سێشەممە، کۆشکی سپی رایگەیاند، بایدن لە کۆبوونەوە ئۆنڵاینەکەیدا لەگەڵ پووتین جەخت لە نیگەرانییەکانی واشنتن بەرامبەر چالاکییە سەربازییەکانی رووسیا لەسەر سنوور دەکاتەوە.  رووسیا تۆمەتەکانی رەتکردوونەتەوە و رایگەیاندووە کە ئەوانیش نیگەرانن لەوەی کە ئۆکراینا نیوەی سوپاکەی بەرەو هەرێمە جوداخوازەکانی لایەنگری مۆسکۆ لە رۆژهەڵاتی ئۆکراینا جوڵاندووە.  هاوپەیمانە رۆژئاواییەکانی ئۆکراین مۆسکۆ تۆمەتباردەکەن بەوەی کە سەرباز و پشتیوانیی سەربازیی بۆ جوداخوازەکان ناردووە، کە ساڵی ٢٠١٤، ماوەیەکی کەم پاش جیاکردنەوەی هەرێمی کریمیا لە ئۆکراینا و لکاندنی بە رووسیاوە، جوداخوازەکان ئەو ناوچانەیان کۆنتڕۆڵکردووە.   شەڕ و پێکدادانەکانی نێوان حکومەتی کیێڤ و جوداخوازەکانی لایەنگری مۆسکۆ تاوەکو ئێستا بووەتە هۆی کوژرانی ١٣ هەزار کەس.