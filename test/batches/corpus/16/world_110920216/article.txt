ئاژانسی وزەی ئەتۆمیی نێودەوڵەتی لە راگەیێندراوێکدا دەڵێت، رافایل گرۆسی، سەرۆکی ئاژانسەکە لەگەڵ جێگری سەرۆککۆمار و محەممەد ئیسلامی، سەرۆکی رێکخراوی ئەتۆمیی ئێرانی کۆدەبێتەوە.  سەردانی رافایل گرۆسی بۆ تاران لە کاتێکدایە، هەفتەی رابردوو ئاژانسەکەی رەخنەی تووندی لە ئێران گرت لە بەرامبەر وەڵامنەدانەوەی پرسیارەکانی لەبارەی هەبوونی پاشماوەی یۆرانیۆم لە سێ شوێن کە پێشتر شاردبوونیەوە، ئەوەش دەستپێکردنەوەی دانوستاندنەکانی ڤییەننا لەبارەی رێککەوتنی ئەتۆمی زەحمەتتر دەکات.   دانوستاندنە ناڕاستەوخۆکان لەنێوان ئەمریکا و ئێران لەدوای تەواوکردنی گەڕی شەشەم وەستان، هیچ کامیان ئامادەنەبوون هەنگاوی دیکە بنێن، بەتایبەتی دوای ئەوەی گفتوگۆ گەیشتە بابەتی هەڵگرتنی سزاکانی سەر ئێران.  ئاژانسی نێودەوڵەتیی وزەی ئەتۆم لە دوایین راپۆرتی خۆیدا دەڵێت، "ئێران چالاکییە ئەتۆمییەکانی زیاد کردووە"، تارانیش ئاماژە بەوە دەکات "کاتی دەوێت تاوەکو بگەڕێتەوە نێو دانوستاندنەکان".   هەفتەی رابردوو ئەنتۆنی بلینکن، وەزیری دەرەوەی ئەمریکا نیگەرانی لە بەرامبەر ئەو راپۆرتەی ئاژانسی نێودەوڵەتیی وزەی ئەتۆم دەربڕی و هۆشداریدایە ئێران بەوەی کاتی گەڕانەوەی بۆ نێو دانوستاندنەکانی رێککەوتننامەی ئەتۆمی بەرەو کۆتایی دەچێت.