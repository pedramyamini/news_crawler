جەنەڕال مارک میلی، سەرۆکی سوپاسالارە هاوبەشەکانی ئەمریکا لە بەردەم لیژنەی کاروباری سەربازیی ئەنجوومەنی پیراندا بە تووندی بەرگریی لە خۆی کرد لە بەرامبەر ئەنجامدانی دوو پەیوەندیی تەلەفۆنی بە هاوتا چینییەکانییەوە و گوتی، لە کاتی سەرۆکایەتیی ترەمپدا، "زانیاریی هەواڵگیریی نیگەرانکەر"یان پێگەیشتووە کە چین گومانی هەبووە ئەمریکا هێرش بکاتە سەری.   مارک میلی لەو بارەیەوە گوتی، "من دەزانم و دڵنیام کە سەرۆک ترەمپ نیازی نەبوو هێرش بکاتە سەر چین. ئەوە بەرپرسیارێتیی راستەوخۆی من بوو کە لە لایەن وەزارەتەوە پێم سپێردرابوو بۆ ئەوەی ئەو نیازە بە چینییەکان بگەیێنم. "  مارک میلی کەوتووەتە بەر رەخنەبارانی سیناتۆرە ئەمریکییەکان لەسەر ئەوەی کە دووجار پەیوەندیی بە جەنەڕال لی زۆو چێنگی چیینییەوە کردووە و پێی گوتووە کە دەبێت چین دڵنیابێت ئەمریکا بە کتوپڕی جەنگ لە دژیان هەڵناگیرسێنێت.   وردەکاریی ئەو دوو پەیوەندییە تەلەفۆنییە لەم دواییانەدا لە پەرتووکی "پێرلی" بڵاوکرانەوە کە لە لایەن دوو رۆژنامەڤانی رۆژنامەی واشنتن پۆستی ئەمریکییەوە نوسراوە بە ناوەکانی بۆب وودوۆرد و رۆبەرت کۆستا.   هەندێک لە ئەندامانی کۆنگرێس پێیانوایە کە جەنەڕال مارک میلی سنووری دەسەڵاتەکەی خۆی بەزاندووە و داوایان لە جۆ بایدن، سەرۆکی ئەمریکا کردووە کە لە کارەکەی دووری بخاتەوە.   ترەمپیش بە تووندی هێرشی کردووەتە سەر ئەو جەنەڕاڵە و بە ناپاک و "گەمژەی تەواو" ناویبردووە. ترەمپ گوتوویەتی، مارک میلی "هەرگیز هیچ شتی لەبارەی پەیوەندیی تەلەفۆنی لەگەڵ چین بە من نەگوتووە. "  میلی گوتی پەیوەندییەکان کە لە ٣٠ی تشرینی یەکەمی ساڵی رابردوو و ٨ی کانوونی دووەمی ئەمساڵ ئەنجامیدابوون، بە تەواوی هاوئاهەنگ بوون لەگەڵ وەزارەتی بەرگری و ئاژانسەکانی سەر بە ئاسایشی نیشتمانیی ئەمریکا.   پەیوەندییە تەلەفۆنییەکان لەو کاتە ئەنجامدرابوون کە ترەمپ لە دوا مانگەکانی سەرۆکایەتیی خۆیدا بوو و سەرقاڵی رەتکردنەوەی ئەنجامەکانی هەڵبژاردنی سەرۆکایەتیی ساڵی ٢٠٢٠ بوو.   دووەم پەیوەندی کە لە ٠٨ - ٠١ - ٢٠٢١ بوو، تەنیا دوو رۆژ دوای ئەوە هات کە لایەنگرانی ترەمپ هەڵیانکوتایە سەر کۆنگرێس بۆ ئەوەی رێگە لە راگەیاندنی سەرکەوتنی جۆ بایدن بگرن.   مارک میلی ئەوەشی خستەڕوو کە پەیوەندییەکەی تشرینی یەکەم لەسەر راسپاردەی مارک ئیسپەر، وەزیری بەرگریی ئەو کات ئەنجامدرابوو، دووەمیشیان لەسەر داوای چینییەکان و بە ئاگاداریی کریس میلەر، وەزیری بەرگریی ئەوکاتی ئەمریکا ئەنجامدرابوو.   مارک میلی هەروەها باسی لەو پەیوەندییە تەلەفۆنییانە کرد کە لە لایەن نانسی پێلۆسی، سەرۆکی ئەنجوومەنی نوێنەرانی ئەمریکاوە پێیکرابوون.   لەو بارەیەوە گوتی، پێلۆسی "پەیوەندیی پێوە کردم بۆ ئەوەی پرسیار لەبارەی توانای سەرۆک ترەمپ بکات بۆ دەستپێکردنی هێرش بە چەکی ئەتۆمی. منیش هەوڵمدا کە دڵنیای بکەمەوە کە هێرشی چەکی ئەتۆمی پێویستی بە پرۆسەیەکی زۆر ورد و تووند هەیە. "  هەرەوها گوتیشی کە ئەو هەوڵیداوە سەرۆکی ئەنجوومەنی نوێنەران دڵنیابکاتەوە لەوەی ئەگەرچی سەرۆک تاکە کەسە کە دەسەڵاتی ئەنجامدانی هێرشی ئەتۆمیی لەدەستدایە، "بە تەنیا ئەنجامیان نادات. "  گوتیشی کە خۆی وەکو سەرۆکی سوپاسالارە هاوبەشەکانی ئەمریکا بەشێکە لە پرۆسەی بڕیاردان بۆ ئەنجامدانی هێرشی ئەتۆمی.   مارک میلی لەو بارەیەوە گوتی، "پرۆسە، پرۆتۆکۆل و رێوشوێن هەن و چەندین جار ئەوم دڵنیاکردەوە کە هیچ بوارێک بۆ ئەنجامدانی هێرشی نایاسایی و دەستوورنەدراو یان لەناکاو نییە. "  سەرۆکی سوپاسالارە هاوبەشەکانی ئەمریکا ئاماژەی بەوەش کرد کە دوای پەیوەندییە تەلەفۆنییەکەی لەگەڵ پێلۆسی، کۆبوونەوەیەکی کورتی لەگەڵ سوپاسالارەکان ئەنجامداوە بۆ ئەوەی پێداچوونەوە بۆ پرۆسەکە بکەن. هەرەوەها گوتیشی کە ئەو کاتە میلەری لە پەیوەندییەکە ئاگادارکردووەتەوە.   میلی ئاماژە بەوە دەکات، "لە هیچ کاتێکدا من هەوڵمنەداوە پرۆسەکە بگۆڕم یان کاریگەری بخەمە سەری، یان دەسەڵات بەخراپی بەکاربێنم یانیش خۆم بەسەر هێڵی فەرماندەرکردندا بسەپێنم، بەڵام پێشبینی لە من دەکرێت، داوام لێ دەکرێت، بۆ ئەوەی راوێژ بدەم و دڵنیا بمەوە لەوە کە سەرۆک هەموو زانیاریێکی لایە. "