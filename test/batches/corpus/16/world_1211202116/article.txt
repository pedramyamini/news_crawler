رۆژی هەینی ١٢ - ١١ - ٢٠٢١ ئیمانوێل ماکرۆن، سەرۆکی فەرەنسا لە پاریس پێشوازی لە زیاتر لە ٣٠ سەرکردەی جیهان کرد، ئەوەش لە چوارچێوەی کۆنفرانسێکی نێودەوڵەتیدا لەبارەی داهاتووی لیبیا.   بەڕێوەچوونی کۆنفرانسەکە لە کاتێکدایە، بڕیارە لە ٢٤ی کانوونی یەکەمی ٢٠٢١ دا هەڵبژاردنی سەرۆکایەتی لە لیبیا بەڕێوەبچێت و رێکخراوی نەتەوەیەکگرتووەکانیش دەڵێت، هەڵبژاردنەکە دەتوانێت یارمەتیدەرێکی باش بێت بۆ گێڕانەوەی سەقامگیری بۆ ئەو وڵاتە.   دوای کۆنفرانسەکە، وڵاتانی بەشدار راگەیێندراوێکیان بڵاوکردەوە و تێیدا هاتووە، "داوا لە تەواوی ئەو لایەن و بەربژێرانە دەکەین کە پەیوەندییان بە دۆخی لیبیاوە هەیە رێز لە پابەندبوونەکانیان بۆ ئەنجامدانی هەڵبژاردن لە رۆژی ٢٤ی کانوونی یەکەمی ٢٠٢١ بگرن. گرنگە هەڵبژاردنەکە ئازاد و دادپەروەرانە بێت و پێویستە هەموو لایەن و بەربژێرەکانیش ئەنجامەکە قبووڵ بکەن".   ساڵی ٢٠١١ و لە چوارچێوەی خۆپێشاندان و ناڕەزایەتییەکانی ناسراو بە "بەهاری عەرەبی" کۆتایی بە دەسەڵاتی موعەممەر قەزافی هات. لەو کاتەوە دۆخی لیبیا ئاسایی نەبووەتەوە و چەندین هێز و گرووپی جیاواز لەو وڵاتەدان و زۆربەیشیان لە لایەن وڵاتانی جیاوازەوە پاڵپشتییان دەکرێت.   ئیمانوێل ماکرۆن بە نیگەرانییەوە لەبارەی ئەم ساڵانەی دوایی لیبیا قسەی کرد و گوتی، ١٠ ساڵی رابردوو بۆ لیبییەکان ئاسایی نەبووە و کۆمەڵگەی نێودەوڵەتیش بەرپرسیارێتی لەئەستۆدایە و دەبێت جێبەجێی بکات. سەرۆکی فەرەنسا رایگەیاند، ٦ هەفتەی داهاتوو بۆ لیبییەکان گرنگە.   ئەنگێلا مێرکل، راوێژکاری ئەڵمانیا، ماریۆ دراگی، سەرۆکوەزیرانی ئیتاڵیا، کامالا هاریس، جێگری سەرۆکی ئەمریکا، عەبدولفەتاح سیسی، سەرۆکی میسر لە ئامادەبووانی کۆنفرانسەکە بوون، بەڵام رەجەب تەیب ئەردۆغان، سەرۆککۆماری تورکیا و ڤلادیمیر پووتین، سەرۆکی رووسیا ئامادە نەبوون.   بەشداربووانی کۆنفرانسەکە پشتگیریی خۆیان بۆ پلانێک دەربڕی کە ئاماژە بەوە دەکات، دەبێت هەموو "هێزە بیانی و بەکرێگیراوەکان" خاکی لیبیا جێبهێڵن.   بە مەبەستی یارمەتیدانی هێزەکانی حکومەتی ویفاقی نیشتمانی لە تەرابلووسی پایتەختی لیبیا، حکومەتی تورکیا ساڵی رابردوو هێزی رەوانەی ئەو وڵاتەی باکووری ئەفریقیا کرد. ژمارەیەک راپۆرتیش ئاماژە بەوە دەکەن، رووسیاش ژمارەیەک "بەکرێگیراوی" گرووپی "واگنەر"ی ناردوەتە ئەو وڵاتە و یارمەتیی هێزەکانی خەلیفە حەفتەر دەدەن.   پێش دەستپێکردنی کۆنفرانسەکە هێزەکانی سەر بە حەفتەر راگەیێندراوێکیان بڵاوکردەوە و تێیدا هاتووە، نزیکەی ٣٠٠ چەکداری دەرەکی یارمەتیان داون، بەڵام هەموویان "لەسەر داوای حکومەتی فەرەنسا دەکشێنەوە".   ناسنامەی ئەو چەکدارانە دیار نین، بەڵام رێکخراوی نەتەوەیەکگرتووەکان ئاماژە بەوە دەکات، نزیکەی ٢٠ هەزار چەکداری "بەکرێگیراو و چەکداری بیانی" لەو وڵاتەدان.   ئیمانوێل ماکرۆن لەو بارەوە گوتی: "پێویستە پلانی تایبەت بە کشاندنەوەی بەکرێگیراوەکان جێبەجێ بکرێت. پێویستە رووسیا و تورکیا دەستبەجێ بەکرێگیراوەکانیان بکشێننەوە" و گوتیشی، کشانەوەی ئەو ٣٠٠ بەکرێگیراوەی پاڵپشتی لە هێزەکانی حەفتەر دەکەن لە قۆناخی یەکەمدا هەنگاوێکی باشە.