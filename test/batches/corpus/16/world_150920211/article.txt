چەند مانگێکە پیۆنگیانگ دەستی بە پەرەپێدان و تاقیکردنەوەی مووشەکی زیاتر کردووەتەوە، ئەوە لەکاتێکدایە گفتوگۆکانی ئەتۆمی لەنێوان ئەمریکا و کۆریای باکوور لە ٢٠١٩ ەوە چەقیان بەستووە.  سوپاسالاری کۆریای باشوور لە راگەیێندراوێکدا قسە لەسەر ئەم تاقیکردنەوە نوێیە دەکات و دەڵێت، کۆریای باکوور دوو مووشەکی بالیستی لە ناوەڕاستی وڵاتەکەیەوە ئاراستەی کەناراوەکانی رۆژهەڵات کرد.  هەر بە گوتەی ئەو بەرپرسە، تیمێکی هاوبەشی هەواڵگریی کۆریای باشوور و ئەمریکا لێکۆڵینەوە لەو هەنگاوەی پیۆنگیانگ دەکەن.  ئەم تاقیکردنەوەیەی کۆریای باکوور ژاپۆنیشی نیگەران کردووە. یۆشیهاید سوگا، سەرۆکوەزیرانی وڵاتەکە دەڵێت: "ئەم تاقیکردنەوانە هەڕەشەن بۆ سەر ئاشتی و سەلامەتی ژاپۆن و ناوچەکە و جێگەی نیگەرانین. "  پاسەوانی دەریایی ژاپۆن دەڵێت، هیچ کەشتییەک یان فڕۆکەیەکیان بەهۆی ئەو مووشەکانە زیانی بەرنەکەوتووە و ئاماژە بەوەش دەکات، مووشەکەکان لە دەرەوەی زۆنی ئابووری لە ناوچە ئاوییەکانی نێوان ژاپۆن و نیمچە دوورگەی کۆریا کەوتوونەتەخوارەوە.  سوپاسالاری کۆریای باکوور بڵاویکردووەتەوە، وڵاتەکە لەوپەڕی ئامادەباشیدایە بۆ هەر رووبەڕووبوونەوەیەک.  سەبارەت بە مووشەکەکە کرووزەکەی چەند رۆژی رابردوو، ئاژانسی فەرمیی کۆریای باکوور بڵاویکردەوە، مووشەکەکەیان نزیکەی هەزار و ٥٠٠ کیلۆمەتر دەڕوات و بە وردیش ئامانجەکە دەپێكێت.  پێنتاگۆن لەبارەی تاقیکردنەوەی مووشەکە کرووزەکە گوتی، "ئەو هەنگاوە بەردەوامبوونی کۆریای باکوور لە هەڕەشەکردن و پەرەدان بە بەرنامە ئەتۆمی و مووشەکییەکەی دەسەلمێنن، کە ئەوەش هەڕەشەیە بۆسەر دراوسێکانی و کۆمەڵگەی نێودەوڵەتی"؛ راشیگەیاند، ئەمریکا پابەندە بە پارێزگاریکردن لە کۆریای باشوور و ژاپۆن.  هەرچەندە ئەنجوومەنی ئاسایشی نێودەوڵەتی بە بڕیاری تایبەت چالاکییە مووشەکی و ئەتۆمییەکانی لە کۆریای باکوور قەدەخەکردووە و ئەمریکا و هاوپەیمانەکانیشی سزایان بەسەر ئەو وڵاتەدا سەپاندووە، پیۆنگیانگ لە تاقیکردنەوە مووشەکییەکانی بەردەوامە.