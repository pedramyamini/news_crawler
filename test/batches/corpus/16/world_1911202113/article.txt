کۆشکی سپی ئاماژە بەوە دەدات کە نزیکەی کاژێرێک و ٢٥ خولەک کامالا هاریس، جێگری سەرۆکی ئەمریکا دەسەڵاتەکانی جۆ بایدنی وەرگرتووە و دواتر پێی داوەتەوە. بەوەش کامالا هاریس بووە یەکەم ئافرەت کە دەسەڵاتەکانی سەرۆکی ئەمریکای هەبێت.  پێشتر جین ساکی، گوتەبێژی کۆشکی سپی ئاماژەی بەوەدا، جۆ بایدن، سەرۆکی ئەمریکا پشکنینی قۆڵۆنی بۆ دەکرێت و بە هۆیەوە بۆ ماوەیەکی کورت بێهۆش دەکرێت، لەبەر ئەوە دەسەڵاتەکانی رادەستی کامالا هاریس دەکات.  بایدن لە نەخۆشخانەی وۆڵتەر ریدی سەربازی پشکنینەکەی بۆ کرا. گوتەبێژی کۆشکی سپی گوتیشی، دوای پشکنینەکە، پوختەی ئەنجامەکانی تەندروستیی بایدن بڵاودەکەنەوە.   گوتەبێژی کۆشکی سپی ئاماژەی بەوەشکرد کە بە هەمان شێوەی "سەرۆک جۆرج دەبلیو بوش کاتێک لە ساڵانی ٢٠٠٢ و ٢٠٠٧ هەمان پشکنینی ئەنجامدا، بە گوێرەی پڕۆسەیەک کە لە دەستووردا دیاریکراوە، سەرۆک بایدن بۆ ماوەیەکی کورت کە بێهۆش دەبێت، دەسەڵاتەکانی خۆی رادەستی جێگری سەرۆک دەکات. جێگری سەرۆک لەو ماوەیەدا لە نووسینگەی خۆی لە باڵی رۆژئاوای کۆشکی سپی کارەکەی بەڕێوەدەبات. "  جۆ بایدن بە تەمەنترین سەرۆکی ئەمریکایە و سبەی شەممە تەمەنی دەبێتە ٧٩ ساڵ.