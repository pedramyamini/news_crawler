حکومەتی ئیتاڵیا راگەیێندراوێکی لەو بارەوە بڵاوکردەوە و تێیدا هاتووە، دوای ئەوەی تاڵیبان کابوولی لە نێوەڕاستی مانگی ئابدا کۆنتڕۆڵکرد، رێکخراوە ناحکومییەکان داوایان لە حکومەتی وڵاتەکان کرد کە ژیانی شەربەت گولە لە هەر مەترسییەک بپارێزن و بیگوازنەوە وڵاتەکەیان.   لە راگەیێندراوەکەدا هاتووە: "نووسینگەی سەرۆکوەزیرانی وڵات گواستنەوەی ئەو خانمەی لە ئەفغانستانەوەی رێکخست و تەواوی کرد"؛ وەزارەتی دەرەوەی ئیتاڵیاش دەڵێت، ئەو پەنابەرە ئێستا لە وڵاتەکەیدایە، بەڵام نازانرێت لەوێ دەمێنێتەوە یان نا.   ئەو ژنە ئەفغانییە ئێستا تەمەنی ٤٨ ساڵە و ژمارەیەک منداڵیشی هەیە. شەربەت گولە لە ساڵی ١٩٨٤ دا و کاتێک ستیڤ مککێری، فۆتۆگرافەری ئەمریکی لە کامپێکی پەنابەران لە پاکستان وێنەی گرت، تەمەنی تەنیا ١٢ ساڵ بوو. لە وێنەکەدا کچێکی چاوسەوز دەبیندرێت کە سەرپۆشێکی داوە بەسەریدا، بەڵام لە چەند شوێنێکەوە کوونی تێبووە.   ساڵی ٢٠٠٢ ناشناڵ جیۆگرافیک بابەتێکی لەبارەی گولە بڵاوکردەوە و تێیدا هاتبوو، "زیادبوونی تەمەن و زەحمەتییەکانی ژیان وای لە خاتوو گولە کردووە کە گەنجییەکەی لەنێوبچێت. ئێستا پێستی وەک چەرم وایە. بەڵام هێشتا چاوەکانی دەگەشێنەوە".   ساڵی ٢٠١٦ ئەو ژنە ئەفغانستانییە لە پاکستانەوە دیپۆرتی ئەفغانستان کرایەوە، ئەوەش دوای ئەوەی تۆمەتی ئەوەی درایە پاڵ کە ناسنامەی ساختەی پێبووە، بەڵام ئەوە شتێکی زۆر باوە لەنێو ئەفغانستانییەکاندا. ئەشرەف غەنی، سەرۆکی ئەو کاتەی ئەفغانستان بە گەرمی پێشوازی لە هاووڵاتییە دیپۆرتکراوەکەی وڵاتەکەی کرد و شوقەیەکیشی بۆ بەکرێ گرت.   ستیڤ مککێریش ئەمڕۆ هەینی ٢٦ - ١١ - ٢٠٢١ تویتێکی بڵاوکردەوە و تێیدا دەڵێت، لەگەڵ "بۆنی"ی خوشکی، دامەزراوەی فیوچەر بریڵیەنسی ئەمریکی و بەریتانی، حکومەتی بەریتانیا و چەند لایەنێکی دیکە توانیویانە "شەربەت گولەی سیمبوولی پەنابەرانی ئەفغانستانی بگەیێننە ئارامی. سوپاسی ئەم ئاماژە مرۆییەی حکومەتی ئیتاڵیا دەکەین".