هاوکات یونیسێف هۆشداری دەدات کە تاوەکو کۆتایی ئەمساڵ ملیۆنان منداڵ رووبەڕووی بەدخۆراکی دەبنەوە.   عومەر عەبدی، جێگری بەڕێوەبەری جێبەجێکاری پرۆگرامەکانی یونیسێف دەڵێت "ئێمە رووبەڕووی کارەساتێکی مرۆیی دەبینەوە. بە ملیۆنان کەس لە برسان دەمرن و زستانیش بەڕێوەیە. جگە لەمەش کۆرۆنا بەربڵاوە و سیستەمی کۆمەڵایەتی هەمووی داڕووخاوە. نەک تەنیا کەرتی تەندروستی، بەڵکو خزمەتگوزارییە سەرەتاییەکانی دیکەش پەکیان کەوتووە. کەمیی خۆراک و دەرمان هەیە و بیستمان کە قەیرانی سووتەمەنیش بەڕێوەیە، ئەگەر بێتو یارمەتی خێرای پێنەگات، وڵات هەمووی دەڕووخێت. "   نەخۆشخانەی سەرەکیی منداڵانە لە کابوول پڕبووە لەو منداڵانەی رووبەڕووی برسێتی بوونەتەوە.   نێرگز لای کوڕە ٣ ساڵانەکەی وەستاوە کە تووشی بەدخۆراکی بووە، ئەو لە ویلایەتی کانوورەوە هاتووەتە کابوول کە بەهۆی شەڕی نێوان داعشی خوراسان و تاڵیبان بەشێکی زۆری خەڵکی ویلایەتی کانوور دەستیان بە خۆراک و نەخۆشخانە ناگات.  نێرگز، هاووڵاتی ویلایەتی کانوور دەڵێت "حکومەت داعشی بۆردوومانکرد و ئەوانمان لەکۆڵبووەوە، دواتر بارودۆخەکە باش بوو. ئێستاش باری ئەمنی لەگەڵ تاڵیبان باشە، بەڵام هیچ شتێک نییە. بێکاری هەیە و کێشەمان لەگەڵ ئەم حکومەتە و حکومەتی پێشووش نییە. کێشەمان لەگەڵ هیچ کامیان نییە، ئێمە خەڵکی هەژارین و پارچە نانێکیشمان نییە. "   موسلم پزیشکە لە یەکێک لە نەخۆشخانەکانی ئەفغانستان و دەڵێت "کێشەکەمان لە کەمیی شوێن هەیە، کەمی شوێن و کەمی قەڕەوێلە. نەخۆشخانەکە شوێنی پێویستی نییە و ناتوانین هەر منداڵێک قەرەوێلەیەکی پێبدەین. "  پێش چەند رۆژێک بەڕێوەبەری تەندروستیی گشتیی ویلایەتی غۆر - ی ئەفغانستان رایگەیاند، لە شەش مانگی رابردوودا بەهۆی برسێتی لە ویلایەتەکە ١٧ منداڵ گیانیان لەدەستداوە.  بەگوێرەی ئامارەکانی نەتەوەیەکگرتووەکانیش تاوەکو کۆتایی ئەمساڵ زیاتر لە ٤ ملیۆن منداڵ پێویستیان بە وەرگرتنی چارەسەری پێویست دەبێت بەهۆی کاریگەرییەکانی بەدخۆراکی کە رووبەڕوویان دەبێتەوە.