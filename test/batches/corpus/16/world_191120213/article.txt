جۆ بایدن، سەرۆکی ئەمریکا بە جیا لەگەڵ هەریەک لە جەستن ترودۆ، سەرۆکوەزیرانی کەنەدا و ئاندرێس مانوێل لۆپێز، سەرۆکی مەکسیکۆ کۆبووەوە. دواتر هەر سێ سەرۆکەکە پێکەوە کۆبوونەوە.  بەپێی میدیاکان سەرەڕای جیاوازی بۆچوونی سێ سەرۆکەکە لەسەر پرسی بازرگانی و کۆچکردن، بەڵام سێ سەرکردەکە جەختیان لە یەکگرتوویی نێوانیان کردووەتەوە.  لە دەستپێکی کردنەوەی لووتکەکەدا، بایدن گوتی دەتوانن هەموو کێشەکان بە کۆبوونەوە لەگەڵ یەکدی چارەسەر بکەن و جەختی لە بەهێزبوونی ناوچەی ئەمریکای باکوور کردەوە لە رێگەی هاوبەشی، رێزگرتن و دیموکراسییەوە.  کۆبوونەوەکانی رۆژی پێنجشەممەی کۆشکی سپی لەکاتێکدایە کە دواهەمین کۆبوونەوەی لەو جۆرە لە حوزەیرانی ساڵی ٢٠١٦ کرا، کە تێیدا ترودۆ، باراک ئۆباما، سەرۆکی پێشووتری ئەمریکا و ئەنریک پێنا، سەرۆکی پێشووی مەکسیک لە ئۆتاوا کۆبوونەوە، بەڵام لە سەردەمی ترەمپدا کۆبوونەوەکان هەڵپەسێردران.   دوای ئەمەش جۆ بایدن چەند هەوڵێکی داوە بۆ ئەوەی پەیوەندییەکانی نێوان ئەمریکا و دراوسێکانی لەدوای ترەمپەوە بونیاتبنێتەوە.  هاوکات لە لووتکەی رۆژی پێنجشەممەدا، سەرکردەکانی هەر سێ وڵات جەختیان لەسەر لێکتێگەیشتن کردەوە.   جەستن ترودۆ، سەرۆکوەزیرانی کەنەدا گوتی: "ئێمە سێ وڵاتین کە پەیوەندیی نێوان هاوڵاتیانمان زۆر بەهێزە و دید و بەهاکانمان لەبارەی داهاتووەوە یەکگرتوون".   ئاندرێس مانوێل لۆپێز، سەرۆکی مەکسیکۆ، تیشکی خستە سەر پرسی کۆچبەران و سوپاسی بایدنی کرد لەبارەی پابەندبوونەکانی بە باشترکردنی بارودۆخی کۆچبەران و گوتی؛ کە هیچ سەرۆکێکی ئەمریکا ئەوەندە لە خەمی کۆچبەراندا نەبووە.   هاوکات لە پەراوێزی لووتکەی سێ قۆڵیی نێوان ئەمریکا، کەنەدا و مەکسیکۆ، جێگری سەرۆکی ئەمریکا لەگەڵ سەرۆکی کەنەدا و مەکسیکۆ کۆبووەوە.  کەمالا هاریس بە سەرۆکوەزیرانی کەنەدای گوت: "پەیوەندیی نێوان ئەمریکا و کەنەدا زۆر پەیوەندییەکی تایبەتە بۆ ئێمەی ئەمریکی". پەیوەندییەکەی بە درێژخایەن وەسفکرد و گوتی لەسەر چەندین پڕنسیپ و نموونە دامەزراوە کە لای ئەوان گرنگن و "پەیوەندیی ئێمە وەکو خێزانێک وایە". دواتر هاریس لەگەڵ، سەرۆکی مەکسیکۆش کۆبووەوە.   کۆبوونەوەی سێ قۆڵی نێوان هەرسێ وڵاتەکە دەگەڕێتەوە بۆ ساڵی ٢٠٠٥ کاتێک جۆرج دەبلیۆ بۆش لە تێکساسی ئەمریکا میوانداری ڤیسێنتێ فۆکس، سەرۆکی ئەوکاتی مەکسیکۆ و پۆڵ مارتن، سەرۆکوەزیرانی ئەوکاتی کەنەدای کرد.   دواهەمین کۆبوونەوەی بایدن لەگەڵ ترودۆ لە مانگی شوباتی ئەمساڵدا بوو، دواتر لە مانگی ئادار کۆبوونەوەی بایدن لەگەڵ ئاندرێس مانوێل لۆپێز بەڕێوەچوو کە هەردوو کۆبوونەوەکە لە رێگەی ئۆنلاین بوون.