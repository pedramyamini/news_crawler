دوێنێ فەرەنسا باڵیۆزەکانی لە ئەمریکا و ئوسترالیا کێشایەوە. ژان ئیڤ لۆدریان، وەزیری دەرەوەی فەرەنسا لە بە میدیای وڵاتەکەی راگەیاند، هەر بەوەوە ناوەستن، ئەو رێککەوتنە کاریگەریی لەسەر پەیوەندییەکانیان و داهاتووی ناتۆش دەبێت.   لۆدریان باس لەوەش دەکات کە دەبێت ناتۆ هەنگاوی جیددی بنێت لەبارەی ئەوەی روویداوە.   بە گوتەی لۆدریا، "پەیمانشکێنییەکی گەورە" لەنێوان ئەو وڵاتە هاوپەیمانانەدا روویداوە، دەشڵێت، ئێستا بە "قەیرانێکی جیددی" دا تێدەپەڕن.    وەزیرە فەرەنسییەکە حکومەتی بەریتانیا بە "هەلپەرستی هەمیشەیی" نێودەبات و دەڵێت، لەو رێککەوتنەی کە کراوە، بەریتانیا وەکو "تایەی سپێر"ـە.     بەپێی رێککەوتنەکە، ئەمریکا و بەریتانیا ژێردەریایی ناوەکی دەدەنە ئوسترالیا، هاوکات هاوکاریی تەکنەلۆژیی دەکەن بۆ بەرەوپێشبردنی ژێردەریاییەکان. فەرەنسا بۆیە تووڕەیە، چونکە لە ساڵی ٢٠١٦ دا هێزی دەریایی ئوسترالیا رێککەوتنێکی گەورەی لەگەڵ فەرەنسا کرد بۆ دروستکردنی چەند ژێردەریاییەک. ئەو رێککەوتنە ٥٥ ملیار یۆرۆ قازانجی فەرەنسای تێدا بوو و ئێستا هەڵوەشاوەتەوە.    بۆریس جۆنسن، سەرۆکوەزیرانی بەریتانیا لەبارەی رێککەوتنەکە لە کۆتایی ئەم هەفتەیە رایگەیاند، "ئێمە هەلێکی نوێمان دەبێت لە بەهێزکردنی جێگەی بەریتانیا لە پێشڕەویکردنی زانست و تەکنەلۆژیا و بەهێزکردنی توانا نەتەوەییەکانمان؛ هەروەها گرنگترین شت ئەوەیە کە بەریتانیا، ئوسترالیا و ئەمریکا هێشتا لەیەکدی نزیکدەبنەوە. "     تایبەتمەندی ژێردەریای ئەتۆمی و جیاوازی لە ژێردەریاییە کۆنباوەکان     ژێردەریاییە ئەتۆمییەکان بە وزەی ئەتۆم کاردەکەن؛ لەکاتێکدا وزەی بەکارهاتوو بۆ ژێردەریاییە کۆنباوەکان، دیزلێكی دەستکاریکراوە. کارکردن بە وزەی ئەتۆم، توانای مانەوە لەژێر دەریا بۆ زیاتر لە ٢٥ ساڵ دەدات بێ ئەوەی پێویست بکات لە قووڵایی دەریا بێتە دەرەوە، چونکە وزەی ئەتۆم بێ کۆتاییهاتن کارلێک دەکات، گەرما دەردەدات و تۆربینەکانی بەرهەمهێنانی وزە دەجووڵێنێتەوە، بەڵام ژێردەریاییە کۆنباوەکان لەگەڵ کۆتاییهاتنی دیزلەکەی دەکوژێنەوە، بۆیە ناچارن لە قووڵایی دەریاوە بێنەوە سەر رووی دەریا.     ژێردەریایی ئەتۆمی دەردانی گازی دووەم ئۆکسیدی کاربۆنی نییە؛ کۆنباوەکان بەهۆی سووتاندنی دیزل، گازی دوانۆکسیدی کاربۆن دەردەن کە بەشێوەی بڵق لەسەر دەریا دەردەکەوێت و بەو جۆرەش لایەنی بەرامبەر شوێنەکەیان دەدۆزێتەوە و دەکرێنە ئامانج.     ژێردەریایی ئەتۆمی تەکنەلۆجیای هاویشتنی مووشەکی دوورمەودا بە توانای پێکانی ١٠٠ % ـی ئامانجەکانی هەیە؛ بەڵام کۆنباوەکان بەو جۆرە نین.      ژێردەریایی ئەتۆمی لە کاتی مانەوەی لەژێر رووی دەریا، لە رێگەی هەڵدانی سەتەلایتی تایبەتەوە چاودێریی سەرجەم جووڵەی سەر دەریا دەکات و لە ئەگەری هێرشی کتوپڕی لایەنی بەرامبەر، فەرمانی تەکنەلۆجی دەدرێتە ژێردەریاییەکە و ئەویش بە مووشەک وەڵامی دەداتەوە؛ ژێردەریاییە کۆنباوەکان، ئەو تایبەتمەندییان نییە.     لە هەموو جیهاندا تەنیا شەش وڵات هەن کە ژێردەریایی ئەتۆمییان هەیە، ئەمریکا بە تەنیا ٦٤ ژێردەریایی ئەتۆمیی هەیە.