ئەو پیاوە چینییە کە تەنیا خۆی وەکو "Mr Kang" ناساندووە، بە تەلەڤیزیۆنی هونان - ی راگەیاندووە، لە رێستۆرانتی هاندادی "بۆفیە کراوە"ی تایبەت بە خواردنە دەریاییەکان لە شاری چانگشا قەدەخە کراوە، ئەمەش دوای زنجیرەیەک چالاکیی تایبەت بە خواردن.  پیاوەکە دەڵێت، لە یەکەم سەردانیدا بۆ رێستۆرانتەکە ١.٥ کیلۆ گۆشتی بەرازی خواردووە، لە سەردانێکی دیکەشیدا ٣.٥ بۆ ٤ کیلۆگرام لە جۆرێکی خواردنی دەریایی خواردووە، رێستۆرانتەکەش بەوە تۆمەتبار دەکات کە بەرامبەر ئەو کەسانەی کە دەتوانن خواردنی زۆر بخۆن، "جیاکاری" دەکات.  ئەو دەڵێت، "من دەتوانم خواردنی زۆر بخۆم، ئایا ئەمە عەیبەیە؟ " باسیشی لەوە کردووە کە هیچ خواردنێک بەفیڕۆنادات و ئەوەی دەیبات، هەمووی دەخوات.  خاوەنی رێستۆرانتەکەش بە هەمان میدیای راگەیاندووە، ئەو پیاوە بووەتە هۆی ئەوەی، قازانجی رێستۆرانتەکەی سەری مایە بخوات و زیانی زۆری لێبدات، "هەرکاتێک ئەو دێتە ئێرە، چەند سەت یوانێک [پارەی چینی] لەدەستدەدەم".  بە گوتەی خاوەن رێستۆرانتەکە، کاتێک ئەو پیاوە چینییە خواردنەوە دەخواتەوە، بۆ نموونە شیر، دەتوانێت ٢٠ بۆ ٣٠ بووتڵ بخواتەوە، کاتێکیش گۆشت دەخوات، سینییەکی تەواو دەخوات و هیچی لەسەر ناهێڵێتەوە، "بۆ خواردنە دەریاییەکانیش، خەڵک چەند دانەیەک هەڵدەگرن، کەچی ئەو بە سینی دەیبات".  ئەو خاوەن رێستۆرانتە ئەوەشی خستووەتەڕوو کە سەرجەم لایڤستریمەرەکانی لە چوونە رێستۆرانتەکەی قەدەخەکردووە.  چیرۆکی ئەو پیاوە لە تۆڕە کۆمەڵایەتییەکان زۆر بەربڵاوە، لە تۆڕێکی کۆمەڵایەتیی وەکو "Weibo" سەدان ملیۆن بینەری هەبووە و خەڵکێکی زۆریش بۆچوونی خۆیان لەبارەیەوە دەربڕیوە.  هەندێک لە خەڵک دەڵێن، نابێت رێستۆرانتەکە "بۆفیە کراوە" بێت ئەگەر ناتوانێت بەرپرسیارێتیی ئەوە هەڵگرن، بەشێکی دیکەی خەڵکیش هاوسۆزی خاوەن رێستۆرانتەکەن.  ساڵی رابردوو حکومەتی چین هەڵمەتێکی بۆسەر ئەو کەسانە دەستپێکرد کە خواردنی زۆر دەخۆن، ئەو جۆرە لە ڤیدیۆش کە تێیدا خەڵکانێک پێشبڕکێی زۆرخۆری دەکەن، پێدەچێت لەو وڵاتە قەدەخە بکرێت. ئەوەش دوای داوایەکی شی جیپینگ، سەرۆکی چین دێت بۆ "شەڕی دژی بەفیڕۆدانی خواردن"، ئەمەش لە چوارچێوەی ئەو نیگەرانییانەی کە لەبارەی کورتهێنانی خواردنەوە لەو وڵاتە هەبوو.