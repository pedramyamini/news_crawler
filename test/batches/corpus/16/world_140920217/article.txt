جومانە غەلای، گوتەبێژی کۆمیسیۆنی هەڵبژاردنەکانی عێراق دەڵێت، "لە رێگەی وەزارەتی دەرەوە بانگهێشتنامەمان بۆ ٧٦ باڵیۆزخانەی عەرەبی و بیانی و رێکخراوی نێودەوڵەتی ناردووە، زۆر لە باڵیۆزەکان سەردانی کۆمیسیۆنیان کردووە و رایانگەیاندووە کە دەخوازن چاودێریی پرۆسەی هەڵبژاردن بکەن، لە پاڵ ئەوە دادوەر جەلیل عەدنان خەڵەف، سەرۆکی ئەنجوومەنی کۆمیسیاران رێککەوتنێکی لەگەڵ یەکێتیی ئەوروپا واژۆ کردووە بۆ ئەوەی زیاتر لە ١٠٠ چاودێر رەوانە بکەن بۆ چاودێریکردنی پرۆسەی هەڵبژاردن، هەروەها نەتەوە یەکگرتووەکان کاری خۆی فراوان کردووە و زیاتر لە ١٣٠ چاودێرمان بۆ رەوانە دەکات".  کۆمیسیۆنی هەڵبژاردنەکان دەڵێ؛ لە هەڵبژاردنی رابردووی پەرلەمانی عێراق لە ساڵی ٢٠١٨ دا ١٧٥ هەزار چاودێر چاودێری پرۆسەکەیان دەکرد، بەڵام لەم هەڵبژاردنە پێشبینی دەکەین ژمارەی چاودێرە نێودەوڵەتییەکان و چاودێرانی پارت و لایەنە سیاسییەکان و رێکخراوە خۆجێکان زیاتر بێت، چونکە بازنەکانی هەڵبژاردن بچووکترکراون و لە بری ١٨ بازنە بۆ ٨٣ بازنە زیادکراون.  گوتەبێژی کۆمیسیۆنی هەڵبژاردنەکانی عێراق ئاماژە بەوەش دەدات، "کۆمیسیۆنی هەڵبژاردنەکان هەموو ئاسانکارییەک دەکات بۆ چاودێرەکان بۆ چاودێریکردنی دەنگدانی گشتی و تایبەت، هەروەها لیژنەی ئەمنیی تیمەکانی چاودێری دەپارێزێت، بەڵام ئەو تیمانە دەبێ ئەو وێستگە و ناوەندانە دەستنیشان بکەن کە دەیانەوێ چاودێرییان تێدا بکەن، چاودێرەکان تەنیا مافی چاودێریکردنی هەڵبژاردنیان هەیە، بەڵام مافی تانەلێدانیان نییە".  لە هەڵبژاردنی مانگی داهاتووی پەرلەمانی عێراق ٥٥ هەزار و ٤١ وێستگەی دەنگدان هەن، لە هەر وێستگەیەکیش کۆمیسیۆن رێگە بە ٥ چاودێر دەدات چاودێریی پرۆسەی هەڵبژاردن بکەن؛ ئەگەریش لە هەر وێستگەیەک ٢ چاودێر هەبن ئەوا ژمارەیان لە ئاستی عێراق دەگاتە زیاتر لە ١١٠ هەزار چاودێر، کە لە کۆتایی پرۆسەی دەنگدانی گشتی لە هەر وێستگەیەک تێکڕای ئەنجامەکانیان رادەست دەکرێت.