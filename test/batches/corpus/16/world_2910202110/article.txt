ئەنا میخالسکا، گوتەبێژی پاسەوانیی سنووری پۆڵەندا بە رووداوی گوت؛ لە رۆژی سێشەممەوە هەر کۆچبەرێک بگاتە خاکی وڵاتەکەی بە فەرمی داوای لێدەکرێت خاکی پۆڵەندا بەجێبێڵێت یان داوای مافی پەنابەری بکات، بەڵام رێگەی پێنادرێت بەرەو وڵاتانی دیکەی یەکێتی ئەوروپا بڕوات.   گوتەبێژی پاسەوانی سنووری پۆڵەندا گوتیشی؛ لە هەفتەی داهاتووەوە دەستدەکەن بە تەلبەندکردنی سنوورەکان و دانانی ئامێری هەستیار و کامێرا لەسەر سنوورەکان و رێگە بە چوونی کۆچبەران لە خاکی بێلاڕووسەوە بۆ نێو وڵاتەکەی نادەن.   ئەنا میخالسکا، گوتەبێژی پاسەوانیی سنووری پۆڵەندا لە هەڤپەیڤینە تایبەتەکەی لەگەڵ تۆڕی میدیایی رووداو گوتی؛ ئەمساڵ هەزار و ٢٠٠ هاووڵاتی عیراقییان لەنێو خاکی وڵاتەکەیدا دەستگیرکردووە. لەو ٢٠٠٠ کەسەی دەستگیریان کردوون ١٢٠٠ کەسیان خەڵکی عێراقین. پاشان ئەفغانییەکانن.  رووداو: چەند کۆچبەر ئێستا لەسەر سنوورەکانن و دۆخیان چۆنە؟  ئەنا میخالسکا: لەو باوەڕەداین کە ژمارەیەکی یەکجار زۆر بن و بەهەزاران کەس بن، بەڵام ئیمە ژمارەی تەواوەتیمان لانییە و نازانین چەندن، بە دڵنیاییەوە ژمارەکەیان زۆر زۆرە.   رووداو: حکومەتی پۆڵەندا دۆخێکی ئاوارتەی راگەیاندووە. بڵاوەپێکردنی هێز لەسەر سنوورەکان توانیوێتی رێگریی لەو لێشاوەی کۆچبەران بکات؟  ئەنا میخالسکا: راگەیاندنی باری لەناکاو لەسەر سنوورەکانی پۆڵەندا، بووە هۆی کەمکردنەوەی لێشاوی کۆچبەران و دەستگیرکردنی ئەو کەسانەی کە هاوکاریی هێنانی کۆچبەران دەکەن بۆ پۆڵەندا، ئەو کەسانە دەستگیردەکەین کە وەکو قاچاخچی دەچنە سەر سنوورەکان و دێنە نێو سنوورەکانمان کە باری نائاسایی تێیاندا راگەیێنراوە هاوشێوەی باری شەر. ئەوان واتا ئەو قاچاخچییانە هەوڵدەدەن کەسانی ئەودیو سنوور بێنە نێو سنوور و بیانبەن بۆ وڵاتانی دیکەی یەکێتیی ئەوروپا، ئەم کەسانە قاچاخچین و هیچ پەیوەندییەکیان لەگەڵ ئەودیو سنوور نییە واتا لەگەڵ کۆچبەران.  قاچاخچییەکان بەمشێوەیە پارەیەکی یەکجار زۆریان دەست دەکەوێت کە سەتان یان هەزاران دۆلار یان یۆرۆ دەبێت. قاچاخچییەکان؛ کۆچبەران دەخەنە نێو بارێکی زۆر ترسناک و ژیانیان دەخەنە مەترسییەکی بێ وێنە. لە هەندی باردا نزیکەی چل کۆچبەر لە نێو یەک ئۆتۆمبێل دەشارنەوە. لەم بارانەدا کۆچبەران ژیانیان دەکەوێتە نێو مەترسییەوە و رووبەڕووی مردن دەبنەوە.  رووداو: سنوورەکانی پۆڵەندا بە تەواوەتی تێل بەند کراون یان هێشتا خاڵی بەتاڵ ماون تا کۆچبەر لەو رێگایانەوە بتوانن پێی بێنە نێو پۆڵەندا؟  ئەنا میخالسکا: ئێستا سنووری نێوان پۆڵەندا و بێلاڕووس بەشێکی جیاجیا تەلبەند کراوە یاخود بە چەند شێوەیەکی جیاواز بە تەلبەندی لوولکراو پارێزگاریی کراوە بۆ کاتێکی دیارییکراو. پلانمان هەیە و لە چاوەڕوانیی بڕیاری فەرمین بۆ جێگیرکردنی دیواری ئەلیکترۆنی و دانانی ئامێری هەستیاریی تایبەتمەند بۆ باشترکردن و تووندوتۆڵکردنی سنوورەکان. لە هەمانکاتدا پلانمان هەیە ئامێری ناسینەوەی ئەو کەسانە دابنێین کە لە ژێر زەوییەوە هەوڵدەدەن بێنە نێو سنوورەکانی پۆڵەندا. لە کۆتاییشدا کامێرا دادەنێین کە لە هەر جووڵەیەک ئاگادارمان بکاتەوە، ئەم پلانە لە چەند هەفتەیەکی داهاتوودا دەکەوێتە بواری جێبەجێکردن. لە راستیدا زیاتر لە ٢٠٠ کیلۆمەتر سنوری نێوان پۆڵەندا و بێلاڕووسیا وشکانییە، بەشەکەی دیکەی رووبارێکە بەناوی بۆک بەداخەوە لایەنی بێلاڕووسیا کۆچبەران ئاراستەی ئەو رووبارە دەکات کە ژیان و تەندروستییان دەخاتەوە مەترسییەوە، لە چەند رۆژی رابردوو چەندین کەسمان رزگارکرد لەم رووبارە. بۆ نموونە کەسێکمان رزگارکرد کە لە زۆنگاوەکانی نزیک ئەم رووبارە بوو. هەروەها هەفتەی رابردوو  تەرمی کەسێکمان دۆزییەوە. وانیمان کەسێکی دیکە رزگار بکەین بەڵام بەداخەوە نەمانتوانی ئەوی دیکە رزگار بکەین. ئەوەی دیکە خنکا. لە قسەکانی ئەم کۆچبەرە رزگارکراوە وا دیارە کە سەربازانی بێلاڕووس پاڵیان پێوەناون بۆ ناو رووبارەکە. هەرچەندە بە سەربازانی بێلاڕووسیان گوتووە ئەوان مەلە نازانن مەلەوان نین، بەڵام بەداخەوە یەکێکیان گیانی لەدەستدا کە خەڵکی سووریا بوو. ئەوە ئەوە دەسەلمێنێت کە لایەنی بێلاڕووس گیانلەدەستدانی کۆچبەرانیان لا مەبەست نییە و بە شتێکی بێ بەهای دەبینن.   رووداو: دوای بڕیاری پەرلەمانی پۆڵەندا و دەستکراوەیی هێزە ئەمنییەکان، رێوشوێنی ئێوە بۆ رێگریی لە هاتنەناوەوەی کۆچبەران چ گۆڕانێکی بەسەردا هاتووە؟  ئەنا میخالسکا: لە رۆژی سێشەممەی رابردووەوە ئەو کەسانەی کە بە رێگەی نایاسایی دێنە نێو خاکی پۆڵەندا بە فەرمی ئاگادار دەکرێنەوە کە پۆڵەندا جێبهێلن و قەدەخەی هاتنە ژوورەوەیان لەسەر دەسەپێندرێت بۆ پۆڵەندا و وڵاتانی یەکێتی ئەوروپا بۆ ماوەی شەش مانگ تاوەکو ٣ ساڵ. تا ئێستا ئەو بڕیارەمان رادەستی ٦٠ کۆچبەر کردووە کە بەنایاسایی هاتوونەتە نێو خاکی پۆڵەندا. ئەم کۆچبەرانە دەتوانن داوای مافی پەنابەریێتی بکەن. ئیمە کارئاسانیان بۆ دەکەین داواکەیان دەگەیێنینە لایەنی سەرەوە، بەڵام هەندێ لەم داواکارییانە وەڵامیان نادرێتەوە یانیش وەڵامەکان بە نێگەتیڤ دەبێت. ئەو کەسانە دەگەڕێندرێنەوە سەر سنوورەکان و  ناهێڵن بۆ ماوەی شەش مانگ تاوەکو ٣ ساڵ بێنە وڵاتانی شینگن.   رووداو: تا ئێستا هیچ کۆچبەرێک دەستگیرکراوە؟ چەند کۆچبەر توانیویانە سنوورەکان دەرباز بکەن؟  ئەنا میخالسکا: لە سەرەتای ئەمساڵەوە زیاتر لە ٢٦ هەزار هەوڵی هاتنە ژورەوەی نایاسایی تۆمارکراون بۆ خاکی پۆڵەندا. کەچی ساڵی رابردوو تەنیا ٤٠ هەوڵی هاتنە ژوورەوە تۆمار کرابوون. واتا لە ٤٠ هەوڵی هاتنە ژوورەوە، ئەمسال بۆ ٢٦ هەزار هەوڵ بەرزبووەتەوە. لەم ماوەیەدا دووهەزار کەس دەستگیرکراون؛ کە لە نێویاندا ١٢٠٠ کەسیان عێراقین.  رووداو: کۆچبەرانی دەستگیرکراو یەکسەر دیپۆرت دەکرێنەوە یان زیندانی دەکرێن؟  ئەنا میخالسکا: ئەو  ٢٠٠٠ کەسەی کە دەستگیرکراون لە کەمپی داخراون. هەندێکیان داوای مافی پەنابەرییان کردووە، ئەمە نزیکەی شەش مانگ کاتی پێویستە بۆ وەڵام دانەوەیان. وەڵامی پۆزەتیڤ لە پۆڵەندا دەمێننەوە، ئەگەر وەڵامی نێگەتیڤیش بێت ئەوا دێپۆرت دەکرێنەوە بۆ ئەو وڵاتەی کە لێوەی هاتوون یاخود ئەو وڵاتەی لە سەرەتاوە تێیدا نیشتەجێن.  رووداو: زۆربەی ئەو کۆچبەرانەی روودەکەنە سنوورەکانی پۆڵەندا، خەڵکی کام وڵاتن؟  ئەنا میخالسکا: لەم ٢٠٠٠ کەسەی دەستگیرمان کردوون ١٢٠٠ خەڵکی عێراقین. پاشان ئەفغانییەکان دێن؛ خەڵکی کۆنگۆیان تێدایە، خەڵکی چیچانیان تێدایە، بەڵام زۆربەیان خەڵکی عێراقن. ئەوەی ئێمە تێبینیمان کردووە سەربازانی بێلاڕووس بەجلوبەرگی مەدەنییەوە ئاسانکارییەکی تەواو بۆ کۆچبەران دەکەن، چونکە ئێمە ئەو کەسانە دووبارە و سێ بارە رۆژانە دەبینینەوە کە بە جلوبەرگی مەدەنی کۆمەڵێک لە کۆچبەران دەهێننە سەر سنوورەکان و پالیان پێوەدەنێن بۆ لایەنی پۆڵەندا، ئەوەش شتێکی ئاشکرایە کاتێک ئەو کۆچبەرانە تێکتی فڕۆکە دەکڕن یەکسەر بۆ بێلاڕووسی دەکڕن چونکە نایانەوێ بگەڕێنەوە وڵاتی خۆیان بێلاڕووسیا کۆنترۆڵیان ناکات، لێیان دەگەڕێن بێنە ژوورەوە؛ تەنانەت هاوکارییان دەکەن بۆ گەیشتنە سەر سنوورەکان.    رووداو:  ئەو شەپۆلە بەرفراوانەی کۆچبەران و کارئاسانی حکومەتی بێلاڕووس، هیچ گرژییەکی لە سنوورەکانی ئێوە و بێلاڕووس دروستکردووە؟  ئەنا میخالسکا: نزیکەی ساڵێکە هیچ هاوئاهەنگییەک نییە لەنێوان پۆڵەندا و بێلاڕووسیا کە پێشتر هەمانبوو. بەڵام ئێستا هیچ هاوکارییەک نییە. حکومەتی بێلاڕووسیا هاوکاریی کۆچبەران لە پایتەختەوە واتا لە مینسکەوە دەکەن و دەیانهێنن بۆ سەر سنوورەکان. دەیان کاژێر لە ناو دارستانە ساردەکان رایان دەگرن پاشان دەیاننێرن بۆ ئەو شوێنانەی نزیکن لە سنووری پۆڵەنداوە. هاوکاریشیان دەکەن بەپێدانی جۆرەها پلایس و چەقۆ و پەیژە و قادرمە بۆ بەزاندنی سنوورەکان.  دەیانخەنە ناو رووباری بووک کە ژیانیان دەخاتە مەترسییەوە. داوامان لە لایەنی بێلاڕووس کردووە روونکردنەوەمان پێبدەن سەبارەت بە مردنی چەندین کەس لەم سنوورەوە چونکە ئەم کەسانە لەلایەن بێلاڕووسەوە دێن رووبەڕووی ئەم کارەساتە دەبنەوە بەڵام بەداخەوە لایەنی بێلاڕووس هیچ وەڵامیان نەداینەیەوە.   رووداو: چەند کۆچبەر ئێستا لەسەر سنوورەکانن. دۆخیان چۆنە؟  ئەنا میخالسکا: لەو باوەڕەداین کە ژمارەیەکی یەکجار زۆر بن و بەهەزاران بن، بەڵام ئیمە ژمارەی تەواوەتیمان لانییە و نازانین چەندن، بەدڵنیاییەوە ژمارەکەیان زۆر زۆرە.