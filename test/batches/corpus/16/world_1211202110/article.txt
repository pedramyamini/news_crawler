ژنەکە ناوی بریتنی پولاو ـە، لە مانگی کانوونی دووەمی ٢٠٢٠ دوای چوار مانگ لە دووگیانی، لە نەخۆشخانەیەک منداڵەکەی لەباربردووە. دادگە ژنەکەی بە تۆمەتی "کوشتنی بەئەنقەست" تاوانبارکردووە.   ئەو منداڵەی ژنەکە لەباری بردووە بەپێی راپۆرتی پزیشکی رەگەزی نێر بووە. سزاکەش لە مانگی تشرینی یەکەمی ئەمساڵدا بەسەریدا سەپێندراوە. ئەو مانگەش لە جیهاندا بە مانگی هۆشیاریی لەبارچوون و لەباربردنی منداڵ لەلایەن دایکانەوە دانراوە.   لەکاتی سەردانی بۆ نەخۆشخانە ئەو ژنە ئەمریکییە دانی بەوەدا نابوو کە لەکاتی دووگیانیدا ماددەی هۆشبەری بەکارهێناوە. دواتر لە راپۆرتی پزیشکیدا کە دەست بی بی سی کەوتووە، شوێنەواری جۆرێک ماددەی هۆشبەر بەناوی Methamphetamine لەسەر جگەر و مێشکی منداڵەکە دەرکەوتووە.   پارێزەرەکەی پولاو ئاماژە بەوە دەکات کە تانە لە بڕیارەکە دەدەن. دادگەش رەتیکردووەتەوە لێدوان لەبارەی ئەو دۆسێیە بدات.   دانا سوسمان، جێگری سەرۆکی رێکخراوێکی تایبەت بە ئافرەتانی دووگیان لە ئەمریکا ئاماژەی بەوە کردووە ئەو دۆسێیە پەردەی لەسەر دەیان دۆسێی دیکە هەڵداوەتەوە، چونکە لەباربردنی منداڵان "شتێکی ئەوەنە نامۆ نییە کە خەڵکی لێی تێگەیشتوون. "  لەڕووی پزیشکییەوە لێدانی دڵی منداڵ لەنێوانی هەفتەی چوارەم تاوەکو شەشەمی دووگیانی هەستی پێدەکرێت. بەپێی ئامارێکی رێکخراوی NAPWـی ئەمریکی کە دانا سوسمان جێگری سەرۆکەکەیەتی لە ساڵی ١٩٧٣ تاوەکو ٢٠٢٠، ١٦٠٠ دۆسێی لەباربردنی منداڵ تۆمارکراون کاتێک منداڵەکان رووحیان تێدابووە و دڵیان لێیداوە. ١٢٠٠ لەو دۆسێیانەش لە ١٥ ساڵی رابردوودا بوون.   هەرچەند ژمارەیەک ئافرەت لەسەر ئەو دۆسێیانە دەستگیرکراون لەسەر ئەوەی لەکاتی دووگیانیدا بەهۆی کەوتنەوە منداڵیان لەباربردووە، یان لە ماڵەوە منداڵەکانیان لەدایکبووە، بەڵام زۆربەی ئەو ژنانەی لەسەر لەباربردنی منداڵەکەیان دەستگیرکراون، ماددەی هۆشبەریان بەکارهێناوە.