ئەوە لە کاتێکدایە، پێشتر پێنتاگۆن بەرگریی لە بڕیاری ئەنجامدانی هێرشە ئاسمانییەکە دەکرد و پێی وابوو لانیکەم ئەندامێکی سەر بە داعشی خۆراسانیان کوشتووە، بەڵام دوای پێداچوونەوەیەک، بۆی دەرکەوت کە تەنیا خەڵکی سڤیلی ئەفغانستانی لە هێرشەکەدا کوژراون.  جۆن کێربی، گوتەبێژی پێنتاگۆن لەو بارەیەوە هاوسۆزی و سەرەخۆشیی لۆید ئۆستن، وەزیری بەرگریی ئەمریکای بۆ خێزانی کوژراوانی هێرشە ئاسمانییەکە راگەیاند و بە ناوی ئەوەوە داوای لێبووردنی کرد.   هەروەها فرانک مککێنزی، فەرماندەی فەرماندەیی ناوەندیی هێزەکانی ئەمریکا هۆکاری ئەنجامدانی هێرشە ئاسمانییەکەی شیکردەوە.   هاوکات کێربی ئاماژەی بەوە کرد کە وەزیری بەرگریی ئەمریکا داوای کردووە کە پێداچوونەوە بۆ ئەو لێکۆڵینەوەیە بکرێت کە لەبارەی هێرشە ئاسمانییەکەیانەوە کراوە.   گوتەبێژی پێنتاگۆن گوتی، وەزیری بەرگریی وڵاتەکەیان داوای کردووە کە پێداچوونەوە بۆ ئەو زانیارییانە بکرێت کە پێش ئەنجامدانی هێرشە ئاسمانییەکە پشتیان پێ بەستراوە، هەروەها داوای کردووە پێداچوونەوە بۆ دەسەڵاتی ئەنجامدانی هێرشی ئاسمانی و رێکارەکانی لە داهاتوودا بکرێت.   لە کۆتاییەکانی مانگی ئاب، بەهۆی کۆنترۆڵکردنی ئەفغانستان لەلایەن تاڵیبانەوە، ژمارەیەکی زۆر هاووڵاتیی ئەفغانستانی چوونە فڕۆکەخانەی کابوول بە مەبەستی جێهێشتنی وڵاتەکەیان، لەو کاتەدا تەقینەوەیەک روویدا و زیاتر لە ١٧٠ هاووڵاتیی سڤیل گیانیان لەدەستدا.  دوای دوو رۆژ بیڵ ئوربان، گوتەبێژی ناوەندی فەرماندەیی ئەمریکا لە راگەیێندراوێکدا ئاماژەی بەوە دا، "ئەندامێكی داعش کە بەرپرسی پلاندانانە بە فڕۆکەی بێفڕۆکەوان لە پارێزگای نەنگەهار کوژراوە و لە هێرشەکەدا هیچ کەسێکی سڤیل نەبووەتە قوربانی".