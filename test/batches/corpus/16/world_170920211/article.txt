لە کاژێر ٨ی بەیانی، بە کاتی ئەوپەڕی رۆژهەڵاتی رووسیا (کاژێر ١١: ٠٠ی شەوی رابردوو بە کاتی هەولێر) بنکەکانی دەنگدان لە ناوچەی کامچاتکا بەڕووی دەنگدەراندا کرانەوە. رۆژی یەکشەممە، ١٩ی ئەم مانگە، کاژێر ٩ی شەو بەکاتی مۆسکۆ، ١٠ی شەو بە کاتی هەولێر، بنکەکانی دەنگدان لە کالینینگراد لە رۆژئاوای رووسیا، دادەخرێن.  دەنگدان لە رۆژانی ١٧ تاوەکو ١٩ی ئەم مانگە بەردەوام دەبێت و تێیدا زیاتر لە ١٠٨ ملیۆن دەنگدەر ٤٥٠ ئەندام بۆ پەرلەمانی وڵات ناسراو بە ' ئەنجوومەنی دۆما ' هەڵدەبژێرن و ١٤ پارتی سیاسی رکابەریی لەسەر کورسییەکانی پەرلەمان دەکەن.  لە رۆژی ٣ی ئەم مانگەشەوە، دەنگدان بۆ رووسەکانی دەرەوەی وڵات بەڕێوەچووە و تێیدا زیاتر لە ١٥٠ هەزار کەس دەنگیان داوە.  ئیلا پامڤیلۆڤا، سەرۆکی لیژنەی ناوەندی هەڵبژاردنەکانی رووسیا رایگەیاند، بۆ یەکەمجار لەم هەڵبژاردنەدا سیستەمی ئەلیکترۆنیی دەنگدان لە دوورەوە بەشێوەیەکی فراوان بەکاردەهێندرێت، راشیگەیاند، لە سەرانسەری رووسیا زیاتر لە ٩٢ % ی ئەندامانی لیژنەکانی هەڵبژاردنەکان ڤاکسینی کۆرۆنایان وەرگرتووە.   ڤلادیمیر پوتین، سەرۆکی رووسیاش داوای لە هاووڵاتییانی وڵاتەکەی کرد بە هەستێکی نیشتمانییەوە بەشداری لە هەڵبژاردنەکاندا بکەن.  ئەنجامدانی هەڵبژاردنەکانی رووسیا رووبەڕووی رەخنەی تووندی زۆری ئۆپۆزیسیۆنی ناوخۆیی رووسیا و هەروەها وڵاتانی رۆژئاوا بووەوە بەهۆی رێگریکردن لە بەشێكی بەرچاو لە سیاسەتڤان و چالاکڤانانی ئۆپۆزسیۆن لە بەشداریکردن لە هەڵبژاردنەکان ئەوەش لە رێگەی رەتکردنەوەی داواکارییەکانیان بە تۆمارکردنیان لە لیستی هەڵبژاردنەکان.