رانی، ئێڤێریست و ماکالو، سێ پڵنگی بەفریی نێو باخچەی ئاژەڵانی شاری لینکن لە ویلایەتی نیبراسکای ئەمریکا لە دوای تووشبوونیان بە پەتای کۆڤید - ١٩ بە بارودۆخێكی "قورس و ناجێگیردا" تێپەڕدەبن و دواجار لە رۆژی شەممە ١٣ - ١١ - ٢٠٢١ دەمرن.  تووشبوونی ئەو سێ پڵنگە بەفرییە لەدوای تووشبوونی ژمارەیەک لە ئاژەڵانی نێو باخچەکە بووە و بەڕێوەبەرایەتیی باخچەکە لە راگەیێندراوێكیدا سەرچاوەی سەرەکی تووشبوونیانی بە "نادیار" ناوبرد و گوتی: "ئێمە لێکۆڵینەوە لە سەرچاوەی تووشبوونیان بە کۆرۆنا دەکەین و لەنێویاندا ئەو کارمەندانەی نێو باخچەکە، کە راستەوخۆ پەیوەندییان بە پڵنگە بەفرییەکانەوە هەبووە".  سەبارەت بە تووشبوونیان بە ڤایرۆسی کۆرۆنا، بەڕێوەبەرایەتیی باخچەکە رایگەیاند، مانگی رابردوو هەر سێ پڵنگە بەفرییەکە ئاماژەی تووشبوون بە کۆرۆنایان لەسەر دەرکەوت و دەستبەجێ دەرمانی دژە هەوکردن، "ئانتی - بایۆتیک" و دەرمانی بەهێزکردنی توانا جەستەییەکانیان پێدراوە، بەڵام بەگوتەی بەڕێوەبەرایەتیی باخچەکە، پێدەچێت دەرمانەکان هیچ کاریگەرییەکی ئەرێنییان لەسەر تەندروستیی پڵنگە بەفرییەکان جێنەهێشتووە.  راشیگەیاند، پێشتر چەند ئاژەڵێک لەنێو باخچەکەدا تووشی کۆرۆنا بوون و لە رێگەی پێدانی دەرمانی ئانتی - بایۆتیک  بە تەواوەتی چاکبوونەتەوە.  پڵنگی بەفریی جۆرە پڵنگێکن کە رەنگیان سپی و خۆڵەمێشییە، لە زنجیرە چیاکانی ئاسیای نێوەڕاست و ئاسیای باشوور دەژین، نیشتمانی ئەم جۆرە پڵنگە ناوچە شاخاوییە بەرزەکانە.  بەگوێرەی یەکێتیی جیهانیی پاراستنی سرووشت، پڵنگی بەفریی هەڕەشەی لەنێوچوونی لەسەرە بە ئاستی مامناوەند، بەگوێرەی لێکۆڵینەوەیەکی ساڵی ٢٠٠٣ ژمارەی ئەم جۆرە پڵنگە لە جیهان لە نێوان چوار بۆ شەش هەزارە، بەڵام تەنیا ٢٥٠٠ یان دەتوانن زاوزێ بکەن.