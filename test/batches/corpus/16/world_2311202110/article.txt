جۆ بایدن، سەرۆکی ئەمریکا لە گوتارێکی تەلەڤیزیۆنیدا رایگەیاند، بەر لە وەرزی گەشت و خۆشی بەبۆنەی سەری ساڵی زایینی، بە خستنەڕووی نەوت لە یەدەگە فریاگوزارییەکانی ئەمریکا شەڕی بەرزبوونەوەی نرخی سووتەمەنی دەکەن، بەڵام ئاماژا بەوەش دەکات کە چەندین هەفتەی پێدەچێت تاوەکو کاریگەرییەکەی دەگاتە بازاڕەکان.  سەرۆکی ئەمریکا باسی لەوە کرد، "هۆکاری سەرەکیی ئەوەی ئەمریکییەکان رووبەڕووی بەرزبوونەوەی نرخی سووتەمەنی بوونەتەوە ئەوەیە کە وڵاتانی بەرهەمهێنەری نەوت و کۆمپانیا گەورەکان بەو خێراییە، خستنەڕووی نەوتیان بۆ رەواندنەوەی خواست نەپێکاوە. خستنەڕووی کەمتریش واتە بەرزبوونەوەی نرخی نەوت لەسەر ئاستی جیهان".  لەوانەیە کاریگەریی ئەم چارەسەرەی جۆ بایدن کاتی بێت، لە ساڵی ٢٠١٩ دا بەکارهێنانی پێترۆڵ بە شێوەیەکی رێژەیی لە هەر رۆژێکدا ٢٠.٥ ملیۆن بەرمیل بوو، لە ساڵی ٢٠٢٠ دا بۆ ١٨.١ ملیۆن بەرمیل لە رۆژێکدا دابەزی، کارگێڕی زانیاریی وزەی وەزارەتی وزەی ئەمریکا هۆکارەکەی بۆ بڵاوبوونەوەی پەتای کۆرۆنا گەڕاندەوە".  بەرپرسێکی ئەمریکی کە نەیویستووە ناوی ئاشکرا بکرێت، بە سی ئێن ئێنی گوتووە، ئەو نەوتەی بایدن دەیخاتەڕوو تاوەکو ناوەڕاست یاخود کۆتایی مانگی کانوونی یەکەمی ٢٠٢١ کاریگەرییان لە بازاڕەکان دەرناکەوێت.  بایدن جەخت لەوە دەکاتەوە، خستنەڕووی ئەو ٥٠ ملیۆن بەرمیل نەوتە بە هاوئاهەنگی دەبێت لەگەڵ هەریەک لە وڵاتانی چین، هیندستان، ژاپۆن، کۆریای باشوور و بەریتانیا. بەرپرسان باوەڕیان وایە ئەو هاوئاهەنگییە کاریگەریی دەبێت لەسەر دابەزاندنی نرخی سووتەمەنی.  رۆژی هەینی یەدەگی ستراتیژیی پێترۆڵی ئەمریکا ٦٠٤.٥ ملیۆن بەرمیل نەوتی تێدابوو، دەرکردنی ٥٠ ملیۆن بەرمیل نەوت لەو بڕە لە کاتێکدایە کە وڵاتان، بە ئەمریکاشەوە، هەڵاوسانێکی گەورە بەخۆیانەوە دەبینن کە چەندین دەیەیە رووینەداوە، ئەمە ناڕەزایی لەنێو ئەمریکییەکان لێکەوتووەتەوە.