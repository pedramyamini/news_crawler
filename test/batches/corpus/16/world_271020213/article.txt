کچە شازادە ژاپۆنییەکە، کە ئێستا وازی لە نازناوەکەی هێناوە، لە باسی خۆشەویستەکەیدا دەڵێت، "بە زەردەخەنە بریقەدارەکەی کە وەکو خۆر وایە" دڵی بردووە.  بەگوێرەی ئاژانسی ئیمپراتۆریەتی ژاپۆنی، شازادەکە و خۆشەویستەکەی بەیانیی رۆژی سێشەممە ٢٦ - ١٠ - ٢٠٢١ پێکهێنانی ژیانی هاوژینییان راگەیاندووە. ئەوان پێش پێنج ساڵ کاتێک پێکەوە قوتابیی زانکۆ بوون، پلانیان دانابوو ساڵێک دواتر هاوسەرگیری بکەن. ئەمەش بەو مانایە کە ئیدی شازادەکە چیدی وەکو شازادە نامێنێت و دەبێتە کەسێکی ئاسایی.  ئەم رووداوە سەرەتا وەکو شتێکی ئاسایی لە ژاپۆن دەبیندرا و بە شێوەیەکی زۆر ئەرێنی لەلایەن میدیای ئەو وڵاتەوە باسی لێوە دەکرا، بەڵام دواتر گۆڕانکاری بەسەر بارودۆخەکەدا هات، دوای دوو مانگ لە راگەیاندنی خۆشەویستییەکەیان، کەیسێکی قەرزکردن لەسەر دایکی کەی کۆمیورۆ دەرکەوت.  وا بڵاوبووەوە کە دایکی قەرزداری خۆشەویستە کۆنەکەی بووە و خۆی و کوڕەکەی نەیانتوانیبوو قەرزەکەی بدەنەوە. لێرەوە پرسیار لەسەر باری دارایی کۆمیورۆ لای خەڵک دروستبوو و گومانی خستە دڵی خەڵکەوە لەوەی بتوانێت بژێویی "ژیانێکی خۆش" بۆ شازادە ژاپۆنییەکە فەراهەم بکات، کە لەپێناو ئەودا ئامادەیە دەستبەرداری نازناوی شاهانە ببێت.  هەر ئەوکات، شازادە و خۆشەویستەکەی رایانگەیاند کاتی زیاتریان پێویستە بۆئەوەی بتوانن ئاهەنگی هاوسەرگیرییەکەیان رێکبخەن و بەمەش ئاهەنگەکە دواخرا.  شازادەی پێشووتری ژاپۆن، کە بە ماکۆ کۆمیورۆ ناسراوە، یەکەم منداڵی برا بچووکی ئیمپراتۆری ئێستای ژاپۆنە بە ناوی شازادە ئاکیشینۆ و هاوژینەکەی ناوی شازادە کیکۆ - یە.  ماکۆ کۆمیورۆ، شازادە ژاپۆنییەکە. وێنە: AFP  ماکۆ کۆمیورۆ لە ٢٣ی ئۆکتۆبەری ١٩٩١ لەدایکبووە و لەگەڵ خۆشەویستەکەی هاوتەمەنە. ئەو لە دەستپێکی ژیانیدا زۆر پابەندی نەریتی شاهانەی ئیمپراتۆریەتی ژاپۆنی بووە و بۆ خوێندن چووەتە قوتابخانەی گاکوشوین، کە قوتابخانەیەکی تایبەتە بە ماڵی شاهانە و تێیدا ئەندامانی بنەماڵەی شاهانە تەواوی قۆناخەکانی خوێندن تەواودەکەن.  دواتر شازادەکە نەریتی شاهانەی شکاند و قوتابخانەکەی جێهێشت بۆئەوەی لە زانکۆ بخوێنێت. ماکۆ چووە زانکۆی کریستیانی نێودەوڵەتیی تۆکیۆ بۆئەوەی بەشی هونەر و میراتی کولتووری بخوێنێت و دواتر ساڵێکی لە زانکۆی ئیدنبێرگ لە سکۆتلەندا خوێند. لە دوایین هەنگاوی خوێندنیشیدا بڕوانامەی ماستەری لە زانکۆی لیستەری بەریتانیا بەدەستهێنا.  بۆ خۆشەویستەکەی، ماکۆ دەستبەرداری مارەییە شاهانەکەی بوو کە ملیۆنێک و ٣٠٠ هەزار دۆلارە. ئەمەش لای ژاپۆنییەکان بە یەکێکی دیکە لە "شکاندنی دابوونەریتی شاهانە" دادەنرێت.  هاوکات لەو رۆژەی کە ئاهەنگەکەیان تێدا ئەنجامدا ژمارەیەک لە خەڵک خۆپێشاندانیان لە دژی زەماوەندەکە ئەنجامدا و دروشمی وەکو "پارێزگاری لە خێزانەکەمان بکە"  و "خێزانی ئیمپراتۆری رۆحی ژاپۆنە" بەرزکرایەوە.  بەگوێرەی ئاژانسی فەرمیی خێزانی ئیمپراتۆریەتی ژاپۆنی، بەهۆی ئەو رەخنە و هێرشە زۆرانەی دەکرێنە سەری، "ئێستا باری دەروونیی خاتوو کامۆ تێکچووە". هاوکات لە کۆنفرانسێکی رۆژنامەڤانیدا کە لەمیانی زەماوەندەکەیاندا لەگەڵ هاوژینەکەی ئەنجامیدا، ماکۆ گوتی کە "راپۆرتە هەڵەکان لەبارەی کۆمیورۆ بوونەتە هۆی ترس و دڵەڕاوکێ و دڵتەنگی".  گوتیشی کە "کەی" بۆ ئەو "بێوێنەیە".  هاوکات کۆمیورۆی هاوژینی ماکۆ رایگەیاند، هەمیشە پشتیوانیی هاوژینەکەی دەبێت و "من ماکۆ - م خۆشدەوێت، دەمەوێت هەموو ژیانم لەگەڵی ببەمەسەر".  چاوەڕوان دەکرێت ئەو دوو خۆشەویستە بچنە ئەمریکا و لەوێ بژین، چونکە کۆمیورۆ وەکو پارێزەر کاری لێدەکات.  ئەم هەنگاوەی شازادە ژاپۆنییەکە بەراوردێکی لەگەڵ خێزانی شاهانەی بەریتانیا دروستکردووە، کە شازادە هاری و میگەن مارکڵ بۆئەوەی زەماوەند بکەن وازیان لە نازناوی شاهانەی خۆیان هێنا. هاوکات ئێستا بە "هاری و میگەنی ژاپۆن" ناودەبرێن.