ئەنتۆنیۆ بلینکن، وەزیری دەرەوەی ئەمریکا، رۆژی چوارشەممە، دوای کۆبوونەوەی لەگەڵ هاوتا ئۆکراینییەکەی لە واشنتن، لە کۆنفرانسێکی رۆژنامەڤانیدا گوتی: "ئەمریکا نیگەرانە لە هەواڵی هەبوونی چالاکیی نائاسایی رووسیا لە نزیک ئۆکراینا، ئێمە تێگەیشتنێکی روونمان بۆ نیازەکانی مۆسکۆ نییە، بەڵام ئێمە لە یارییەکانی تێدەگەین".  بلینکن هەروەها گوتیشی: "نیگەرانی ئێمە ئەوەیە رووسیا هەڵەیەکی گەورە ئەنجامبدات بە هەوڵدان بۆ دووربارەکردنەوەی ئەوەی لە ساڵی ٢٠١٤ روویدا کاتێک کە بە درێژایی سنوور هێزی کۆکردەوە و پەڕییەوە بۆ نێو خاکی ئۆکراینای خاوەن سەروەریی و بانگەشەیەکی ناڕاستی کرد کە گوایە مۆسکۆ هەراسانکراوە. "  وەزیری دەرەوەی ئەمریکا ئاماژەی بەوەشکرد، ئەوان پابەندن بە پاراستنی سەروەریی و سەربەخۆیی ئۆکراینا و "کۆمەڵگەی نێودەوڵەتی چاودێریی هەر هەوڵێکی رووسیا بۆ پەنابردنە بەر تاکتیکەکانی پێشووی دەکات. "  لە ساڵی ٢٠١٤ ـەوە، واتە دوای لکاندنی نیمچە دوورگەی کریمیا بە رووسیاوە، ئۆکراینا لە ناوچەکانی رۆژهەڵاتی خۆی کە زۆربەی دانیشتووانی بە رووسی قسە دەکەن، کەوتووەتە نێو شەڕێکی تووند لە دژی جوداخوازەکانی لایەنگرانی مۆسکۆ.  دوای ئەوەی خۆپیشاندانی گەورە بوونە هۆی لەکارلادانی سەرۆکی ئەوکاتی ئۆکراینا، رووسیا کریمیای وەکو بەشێک لە خاکی خۆی ناساند؛ وڵاتانی رۆژئاوا هێشتاش وەکو بەشێک لە خاکی ئۆکراینا دان بە نیمچە دوورگەکەدا دەنێن.  مانگی ئاداری ئەمساڵیش، رووسیا ١٠٠ هەزار سەربازی لەسەر سنووری ئۆکراینا کۆکردنەوە. دوای ئەوە، هێزەکانی کشاندنەوە، بەڵام ئۆکراینا و ئەمریکا ئەوکات گوتیان کە تەنیا بەشێکی هێزەکان کشاونەتەوە.    هاوکات دیمتری کولێبا، وەزیری دەرەوەی ئۆکراینا رایگەیاند، وڵاتەکەی دەیەوێت لەگەڵ ئەمریکا کاربکات بۆ ئەوەی بەرگریی خۆی بەهێزبکات و "نیازیشی نییە هێرش بکاتە سەر هیچ کەسێک. "  کولێبا گوتی: "باشترین رێگە بۆ بەرپەرچدانەوەی رووسیایەکی دوژمنکار ئەوەیە کە بۆ کرملین روونیبکەینەوە ئۆکراینا بەهێزە، بەڵام هاوپەیمانی بەهێزیشی هەیە کە بە رووی دووژمنکارییە روو لە زیادبووەکانی مۆسکۆدا، بە تەنیا جێیناهێڵن. "  وەزیری دەرەوەی ئۆکراینا گوتیشی: "دوژمنکارییەکانی رووسیا لە دژی ئۆکراینا ئەو رۆژە کۆتاییان پێدێت کە پێگەی ئۆکراینا وەکو بەشێک لە رۆژئاوا بەدامەزراوەیی بکرێت و گومانی لەسەر نەهێڵدرێت" ئەوەش وەکو ئاماژەیەک بۆ خواستەکانی ئۆکراینا کە دەیەوێت ببێتە بەشێک لە ناتۆ و یەکێتیی ئەوروپا.   هەر رۆژی چوارشەممە، جۆن کێربی، گوتەبێژی پنتاگۆن رایگەیاندبوو، جموجوڵەکانی رووسیا لەسەر سنوور لە "لە رووی قەبارە و سەرنجەوە نائاسایین. " گوتیشی: "داوا لە رووسیا دەکەین لەبارەی نیازەکانی رۆشن بێت و پابەندبێت بە رێککەوتنەکانی مینسک، " ئەوەش وەکو ئاماژەیەک بۆ رێککەوتنەکانی وەستاندنی شەڕ لە نێوخۆی ئۆکراینا.  لێدوانەکان دوای سەردانە دەگمەنەکەی چەند رۆژی رابردووی بەڕێوەبەری سی ئای ئەی بۆ مۆسکۆ، هاتن کە هەر لەوێ بە تەلەفۆن قسەی لەگەڵ ڤیلادمیر پووتیندا کردبوو.