پێنتاگۆن لە راپۆرتێکی ساڵانەیدا ئاماژەی بە توانا سەربازییەکانی چین داوە، دەڵێت، پەلەکردن بۆ فراوانکردنی پێگەی ئەتۆمیی چین وادەکات وڵاتەکە تاوەکو ٢٠٢٧ ببێتە خاوەنی ٧٠٠ کڵاوەی ئەتۆمی، تاوەکو ساڵی ٢٠٣٠ یش دەتوانێت ٣٠٠ کڵاوەی دیکە زیادبکات.  لە راپۆرتی پێشتریدا، کە خرایە بەردەم کۆنگرێس و لە یەکی ئەیلوولی ٢٠٢٠ بڵاوکرایەوە، وەزارەتی بەرگریی ئەمریکا رایگەیاند چین ئێستا ٢٠٠ کڵاوەی ئەتۆمی هەیە، راشیگەیاند لە ماوەی ١٠ ساڵی داهاتوودا ئەو ژمارەیە دوو هێندەی لیدێت.  راپۆرتەکە ئاماژە بەوەدەکات چین دەستیکردووە بە فراوانکردنی پلاتفۆرمە دەریایی، وشکانی و ئاسمانییەکانی بۆ هاوێشتنی چەکە ئەتۆمیەکانی، هاوکات سەرقاڵی بونیادنانی پێداویستییەکانی ئەو پلاتفۆرمانەیە.  راپۆرتەکە ئەوەش دەڵێت کە چین دەستیکردووە بە دروستکردنی لانیکەم سێ وێستگەی بەرهەمهێنانی مووشەکی کیشوەربڕ.  توانا ئەتۆمییەکانی چین هێشتا نەگەیشتوونەتە ئاستی هیچ کام لەوانەی ئەمریکا و رووسیا، کە بە هەردووکیان پشکی شێریان لە کۆی چەکە ئەتۆمییەکان بەردەکەوێت کە بەجیهاندا بڵاوبوونەتەوە، ئەمریکا بەتەنیا ٣٧٥٠ کڵاوەی ئەتۆمی هەیە.