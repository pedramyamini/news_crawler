جۆسێپ بۆرێل، بەرپرسی کاروباری دەرەوەی یەکێتیی ئەوروپا لە دانیشتنی پەرلەمانی ئەوروپادا، کە لە برۆکسل بەڕێوەچوو، گوتارێکی پێشکێشکرد و گوتی ئەو کۆچبەرانە ناتوانن بۆ هەمیشە لەسەر سنوورەکان بمێننەوە، پێویستە لەو دۆخە رزگاربکرێن، کە "بێلاڕووس دروستی کردووە".  بۆرێل جەختی کردەوە، کە کۆچبەران بە گوشارخستنە سەر سنوورەکان ناتوانن سنووری وڵاتانی یەکێتیی ئەوروپا ببڕن، بەڵام کە لەسەر سنوور گیریش دەخۆن مانای ئەوە نییە، لایەنی مرۆییان فەرامۆش بکرێت.  بەرپرسەکەی یەکێتیی ئەوروپا گوتی بیر لە فراوانکردنی سزاکانی سەر بیلاڕووس دەکەینەوە، یەکێتییەکە خوێندنەوە بۆ ئەوە دەکات چۆن سزای نوێ بەسەر وڵاتەکە بسەپێنێ، بە سەپاندنی سزای نوێ ئەمە دەبێتە پێنجەم پاکێجی سزادانی بێلاڕووس لە بەرامبەر دەستگیرکردنی رۆژنامەڤانێکی رەخنەگر و سەرکوتکردنی خۆپێشاندەران و هاوکات بەکارهێنانی کۆچبەران وەکو چەکێک لە دژی یەکێتیی ئەوروپا.  جۆسێپ بۆرێل ئاماژەی بەوەشدا، کە ئەو هەموو خەڵکە لەسەر سنووری بێلاڕووس کۆبوونەتەوە، بەتەنیا لایەنێک دەستی تێدا نییە، بەڵکو چەندین ئاژانسی گەشتیار و فڕۆکەوانی و خەڵکانێک ئاسانکاری بۆ ئەم گەشتەی کۆچبەران دەکەن.  زیاتر لە دوو هەزار کۆچبەر، کە زۆربەیان کوردن، لەسەر سنووری بێلاڕووس گیریانخواردووە، هەوڵدەدەن بپەڕنەوە پۆلەندا، بەڵام رووبەڕووی رێوشوێنێکی تووندی پاسەوانی سەر سنووری وڵاتەکە بوونەتەوە.  لەماوەی ٢٤ کاژێردا پۆڵەندا ٥٥٩ هەوڵی پەڕینەوەی کۆچبەرانی شکستپێهێناوە، هاوکات لەوەتەی ئەو قەیرانەی کۆچبەران سەریهەڵداوە، تاوەکو ئێستا لانیکەم ٩ کۆچبەر لەسەر سنووری وڵاتانی ئەوروپی لە دۆخی ناهەموار گیانیان لەدەستداوە.