نووسینگەی بەڕێوەبەری هەواڵگریی نیشتمانیی ئەمریکا، کە سەرپەرشتیی ١٨ ئاژانسی هەواڵگری دەکات، راپۆرتەکەی بڵاوکردووەتەوە و تێیدا هۆشداری دەدات کە "گۆڕانی کەشوهەوا بەشێوەیەکی بەردەوام هەڕەشەکانی سەر بەرژوەندییەکانی ئەمریکا زیاد دەکات. "  راپۆرتەکە دەڵێت بەهۆی کاریگەرییەکانی گۆڕانی کەشوهەوا، ١١ وڵات دەکەونە بەر مەترسیی دروستبوونی ناسەقامگیریی جیۆسیاسی، چونکە ئەگەرێکی زۆر هەیە ئەو وڵاتانە سەرچاوەی دارایی و توانای ئەوەیان نەبێت بەرەنگاری کاریگەرییەکان ببنەوە.   عێراق، ئەفغانستان، کۆلۆمبیا، گواتیمالا، هایتی، هۆندوراس، هیندوستان، نیکاراگوا، کۆریای باکوور و پاکستان مەترسیی ئەوەیان لەسەرە رووبەڕووی کەشوهەوای زۆر خراپ ببنەوە، ئەوەش بەگوێرەی راپۆرتەکە، دەبێتە هەڕەشە لەسەر وزە، خۆراک، ئاو و ئاسایشی تەندروستیی ئەو وڵاتانە.   راپۆرتە هەواڵگرییە ئەمریکییەکە دەشڵێت "لاوازبوونی ئاسایشی وزە، خۆراک و ئاو لە ١١ وڵات دەبێتە هۆی زیادبوونی هەژاری، گرژیی نێوان هۆزەکان و نەتەوەکان و ناڕەزایەتیی لە دژی حکومەتەکان، ئەوەش مەترسیی ناسەقامگیریی  کۆمەڵایەتی، ئابووری و سیاسی زیاددەکات. "  هەروەها ئاماژە بەوەش دەکات کە کاریگەرییەکانی گۆڕانی کەشوهەوا ناکۆکییە جیۆسیاسییەکان ئاڵۆزتر دەکات: "بە دیاریکراویش دوای ٢٠٣٠ و چەند وڵات و ناوچەی دیاریش رووبەڕووی مەترسیی ناسەقامگیری دەبنەوە و پێویستیان بە یارمەتیی مرۆیی دەبێت. "  لە راپۆرتەکەدا ژمارەیەک سیناریۆی چاوەڕوانکراو باسکراون:  - دەکرێت بەرزبوونەوەی پلەکانی گەرما و زیادبوونی بارانبارین وابکەن ئەو پەتایانەی لە رێگەی پێشوولەوە بۆ مرۆڤ دەگوازرێنەوە، لە وڵاتانی باشووری ئاسیا و ناوەڕاستی ئەمریکا زیادبن و لێکەوتە تەندروستییەکان خراپتر بکەن و خەڵکێکی زیاتر گیانیان لەدەستبدەن.   - لە عێراق، پاکستان، هیندستان، ئەفغانستان، گواتیمالا، هایتی و هۆندوراس گەردەلوولی زیاتر و بەهێزتر روودەدەن و سەرچاوەکانی ئاو لە ئەنجامدا پیس دەبن، ئەوەش وادەکات لەو وڵاتانەدا ئەو جۆرە گرانەتایە زیاتر بێت، کە بەهۆی پێشوولەوە تووشی مرۆڤ دەبێت.   - چاوەڕێ دەکرێت گۆڕانی کەشوهەوا لەنێوچوونی فرەچەشنی ژینگەیی خێراتر بکات، ئەوەش سەردەکێشێت بۆ لە نێوچوونی رووەک و گیانلەبەری زیاتر کە چیدیکە ناتوانن لە شوێنی رەسەنی خۆیان بژین، لە ئەنجامدا سیستەمە ژینگەییەکان و سووڕەکانی ژیان کە دانیشتووانی جیهان لە مرۆڤ و زیندەوەرەکانی دیکەش پشتیان پێدەبەستن، دەکەونە مەترسییەوە.   - درێژەکێشانی ماوەکانی وشکەساڵی و بێبارانی و هاتنی باران بارینی بەخوڕ لە دوایاندا، لە ئەمریکای نێوەڕاست کێڵگەکانی گەنمەشامی و پاقلەمەنییان وێران دەکات. ئەوەش وا دەکات ئەو دانەوێڵانە لە گواتیمالا، هۆندوراس و نیکاراگوا بەشێوەیەکی بەرچاو کەمببنەوە و لە ئەنجامدا ناسەقامگیریی خۆراک دروستدەبێت.   راپۆرتەکە باس لەوە دەکات چاوەڕێدەکرێت ئەو ١١ وڵاتە سەرچاوەی دارایی و توانای ئەوەیان نەبێت بەرەنگاری کاریگەرییەکانی گۆڕانی کەشوهەوا ببنەوە.   بەگوێرەی راپۆرتەکە "حکومەتە بیانییەکان، دامەزراوە نێودەوڵەتییەکان و وەبەرهێنانە تایبەتەکان دەتوانن یارمەتیی دارایی، شارەزایی تەکنیکی و تەکنەلۆژیای خۆگونجاندن لەگەڵ گۆڕانی کەشوهەوا پێشکێش بکەن  بۆ ئەوەی بەشێک لەو زەحمەتییانە کەم بکەنەوە، بۆ نموونە ئاسایشی خۆراک و ئاو و هەژاری. بەڵام ئەم هەوڵانە لەو ١١ وڵاتانەدا، رووبەڕووی بەربەست دەبنەوە، ئەوەش بەهۆی خراپی حکومداری، لاوازیی ژێرخانی ئابووری و گەندەڵی. "