تەقینەوەکەی ئەم ئێوارەیە پرسەیەکی دایکی زەبیحوڵڵا موجاهید، گوتەبێژی بزووتنەوەی تاڵیبانی لەبەردەم مزگەوتی عەیدگا لە پایتەختی ئەفغانستان کردووەتە ئامانج.  بە گوتەی گوتەبێژی وەزارەتی ناوخۆی حکومەتە کاتییەکەی بزووتنەوەی تاڵیبان، چوار کەسی دیکە لەو تەقینەوەیەدا برینداربوون.  تەقینەوەکەی رۆژی یەکشەممە یەکەمین تەقینەوەیە پایتەختی ئەفغانستان بکاتە ئامانج لەدوای هێرشە خوێناوییەکەی کۆتایی مانگی ئابی ئەمساڵ، کاتێک خۆکوژێکی داعش خۆی لەنێو قەرەباڵخییەکی بەردەم فڕۆکەخانەی کابوول تەقاندەوە و ١٦٩ ئەفغان و ١٣ ئەندامی هێزی مارێنزی ئەمریکی بەهۆیەوە کوژران.  بیلال کەریمی، گوتەبێژی بزووتنەوەی تاڵیبان لەوبارەوە رایگەیاند، هێزە ئەمنییەکانیان سێ گومانلێکراویان لەسەر تەقینەوەکە دەستگیرکردووە.  رۆژی شەممەش ٠٢ - ١٠ - ٢٠٢١ لە هێرشی چەند چەکدارێکی نەناسراودا لە شاری جەلال ئاباد لە رۆژهەڵاتی ئەفغانستان، دوو چەکداری بزووتنەوەی تاڵیبان کوژران.  مانگی ئەیلوولی ئەمساڵ، بزووتنەوەی تاڵیبان بە فەرمی رایگەیاند، جیا لە بزووتنەوەکەیان ناهێڵن هیچ گرووپێکی دیکەی چەکداری لە وڵاتەکە بەهێزبێت و پشێوی بنێتەوە، پێشتریش زەبیحوڵڵا موجاهید، گوتەبێژی تاڵیبان رایگەیاندبوو، رووبەڕووی داعش دەبنەوە.