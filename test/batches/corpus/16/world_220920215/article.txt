سەرۆکوەزیرانی بەریتانیا کە پێشتر لە زۆر چاوپێکەوتندا خۆی لە وەڵامدانەوەی پرسیارەکانی تایبەت بەژیانی کەسیی پاراستووە، هەرگیز باسی ئەوەی نەکردووە کە ٦ منداڵی هەیە، بەڵام لە هەڤپەیڤینێک لەگەڵ ' ئێن بی سی ' ـی ئەمریکی باسی هەندێک لایەنی تایبەتی ژیانی خۆی کردووە.  لە هەڤپەیڤینەکەدا ئەمجارەدا کاتێک بێژەر لێی پرسی، "راستە شەش منداڵت هەیە؟ "، ئەو گوتی "بەڵێ". هەروەها باسی ئەوەشی کرد کە بچووکترین منداڵی ناوی ویلفریدایە و تەمەنی یەک ساڵە، گوتی "زۆرجار خۆم دایبی بۆ دەگۆڕم".  دایکی ویلفریدا ناوی کاری جۆنسۆنە و، ماوەیەک لەمەوپێش ژیانی هاوژینی لەگەڵ سەرۆکوەزیرانی بەریتانیادا پێکهێنا. سەرۆکوەزیرانی بەریتانیا چوار منداڵیشی لە هاوژینی پێشووی هەیە کە ناوی مارینا ویلەر بوو، منداڵێکی دیکەشی لە ژنێکی دیکە هەیە کە هاوژینی نەبووە.  ساڵی ٢٠١٩، پێش هەڵبژاردنە گشتییەکان پرسیار لە جۆنسن کرا لەبارەی منداڵەکانی و ژیانی هاوژینییەوە، ئەو گوتی "پێموایە خەڵک حەزدەکات بزانێ ئێمە چ پلانێکمان هەیە بۆیان، من منداڵەکانی خۆمم زۆر خۆشدەوێت، بەڵام ئەوان رکابەر نین لەم هەڵبژاردنەدا، لەبەرئەوە هیچ کۆمێنتێک لەوبارەیەوە نادەم".  جۆنسن مانگی ئایاری ئەمساڵ، هاوسەرگیری لەگەڵ کاریدا کرد، بەڵام کارەکەی هێندە بەسادەیی و دوور لە میدیاکان کرد، میدیای بەریتانی ناویان نا، "ئاهەنگی نهێنی".