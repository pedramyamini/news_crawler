پۆڵەند، رووسیا و بیلارووس تۆمەتباردەکات بەوەی کە لێشاوی کۆچبەران وەکو چەکێک ئاراستەی سنوورەکانی دەکەن بۆ ئەوەی گوشاری لەسەر دروستبکەن.  ماتوێژ مۆراڤیێتزکی، سەرۆکوەزیرانی پۆڵەند، رۆژی دووشەممە لە کۆنفرانسێکی رۆژنامەڤانیدا گوتی: "ئێمە رووبەڕووی کارێک دەبینەوە کە زۆر بە باشی لە لایەن مینسک و مۆسکۆوە رێکخراوە. "  مۆراڤیێتزکی دوای کۆبوونەوەی لەگەڵ وەزیری نێوخۆ و سەرۆکی پاسەوانانی سنووری وڵاتەکەی گوتی ئەوان بە "هەموو تواناوە بەرگری لە" سنوورەکانیان دەکەن و رێگە بە کۆچبەران نادەن بپەڕنەوە.  ماروێژ کامینیسکی، وەزیری نێوخۆی پۆڵەند رایگەیاند ٥٠٠ سەربازی دیکە لەگەڵ شەش بارهەڵگری سەربازیی تایبەت لەم  هەفتەیەدا دەنێردرێنە سەر سنوور.   پۆڵەند و لیتوانیا، دوو ئەندامی یەکێتیی ئەوروپا، رووبەڕووی گوشاری کۆچبەران لەسەر سنوورەکانیان لەگەڵ بیلارووس بوونەتەوە.   سنووری نێوان بیلارووس و ئەو دوو وڵاتە بەشێکن لە سنوورەکانی رۆژهەڵاتی یەکێتیی ئەوروپا.   پۆڵەند و لیتوانیا دەڵێن ئەوەی روودەدات "هێرشێکە" لە لایەن ئەلێکساندەر لۆکاشینکۆی سەرۆکی بیلارووسەوەیە بۆ سەر سنوورەکانیان بۆ ئەوەی سەقامگیریی یەکێتیی ئەوروپا تێکبدات.   لێشاوی کۆچبەران بەرەو سنوورەکانی پۆڵەند و لیتوانیا دوای ئەوە دەستیپێکرد، کە وڵاتانی رۆژئاوا سزایان بەسەر حکومەتەکەی لۆکاشینکۆدا سەپاند، ئەوەش لە بەرامبەر "پێشێلكردنی مافی مرۆڤ و سەرکوتکردنی ئۆپۆزیسیۆن" بە گوتەی خۆیان.   مۆراڤیێتزکی ئاماژەی بەوە کردووە وێڕای تووندکردنی سنوور، پێداویستیی پزیشکی بۆ ئەو کەسانە دەنێردرێن کە گەیشتوونەتە نێو سنووری پۆڵەند.   سەرۆکوەزیرانی پۆڵەند گوتیشی سێ کۆچبەر، رۆژی یەکشەممە بە مردوویی لە نزیک سنووری بیلارووس دۆزراونەتەوە، کە "بەهۆی سەرما و شەکەتبوونەوە"، گیانیان لەدەستداوە.   بڕیارە توێکاری بۆ تەرمی یەکێک لەو پیاوە کۆچبەرانە بکرێت، چونکە هەندێ لە هاوسەفەرەکانی گوتوویانە، پێش ئەوەی گیان لەدەستبدات، "هەڵسوکەوتی سەیروسەمەرەی کردووە".  هاوکات وەزیری نێوخۆی پۆڵەند باسی لەوە کرد کە هەندێجار پاسەوانەکانی سنووری وڵاتەکەی، کۆچبەرانیان گەڕاندووەتەوە بۆ بیلارووس.   لەو چوار تەرمە، سیانیان لە سنووری پۆڵەند و یەکێکیان لە سنووری بیلارووس کەوتبوون. بەپێی ئاژانسی دی دەبلیوی ئەڵمانی، چوار کۆچبەرەکە عێراقین.  وەزیری نێوخۆی پۆڵەند ئاماژەی بەوە کردووە کە ئەوەی لە سنووری بیلارووس کەوتووە، بە گوێرەی پاسەوانەکان، ژن بووە، میدیای ئەڵمانی باس لەوە دەکات کە ئەویش عێراقییە.   سەرۆکوەزیران و وەزیری نێوخۆی پۆڵەند ئەوەیان خستەڕوو کۆچبەرانی رۆژهەڵاتی نێوەڕاست و ئەفڕیقا لە بیلارووس پارەیەکی زۆر بە قاچاخچیەکان دەدەن بۆ ئەوەی لەوێوە بە قاچاخ بیانبەن بۆ ئەڵمانیا و لە لایەن هێزەکانی بیلارووسەوە لە نێو دارستانەکانی سەر سنوور هێڵراونەتەوە.   باسیشیان لەوە کرد کە بیلارووسیا ڤیزای لە نێوان خۆی و چەند وڵاتێکی رۆژهەڵاتی نێوەڕاست هەڵگرتووە بۆ ئەوەی "ئەگەری دروستکردنی کۆچی نایاسایی" گەورەتر بکەن تاوەکو کۆچبەران بەرەو پۆڵەند و لیتوانیا پاڵبدەن.   مۆراڤیێتزکی گوتی، بەمدواییانە، ژنێکی دووگیان لەسەر سنوور دەستبەسەرکراوە کە خەریکبوو لەگەڵ ١٣ منداڵی دیکەی کۆچبەر کە هی خۆی نەبوون لە سنوور بپەڕێتەوە.  منداڵەکان گوێزراونەتەوە بۆ نەخۆشخانە، کە هەندێکیان بەهۆی تووشبوونیان بووە بە پەتای کۆرۆنا.   بەڵام رێکخراوە مرۆییەکان سەرنج دەخەنە سەر داواکاریی کۆچبەرەکان.   پۆڵەند و لیتوانیا سنوورەکانیان تەلبەند دەکەن، ژمارەی پاسەوانەکانیان زیادکردووە و بەشێوەیەکی کاتی بارودۆخی لەناکاویان لەسەر سنوور راگەیاندووە بۆ ئەوەی لێشاوی کۆچی نایاسایی بوەستێنن، بەڵام رێگە بە رۆژنامەڤانەکان و گرووپە مرۆییەکان نادەن سەردانی ئەو ناوچانە بکەن.   بەگوێرەی حکومەتی پۆڵەند، تائێستا زیاتر لە ٨ هەزار کۆچبەر هەوڵیانداوە بە نایاسایی لە بیلارووسەوە بپەڕنەوە نێو سنوورەکانی، زیاتر لە ٣ هەزار و ٨٠٠ یان لەم مانگەدا بووە.   کۆتایی ئەم مانگە، حکومەتی پۆڵەند بڕیار دەدات کە ئایا باری لەناکاو بۆ ٣٠ رۆژی دیکە درێژدەکرێتەوە یان نا.