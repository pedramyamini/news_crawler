دوای ئەوەی بڕیاری کشانەوەی ئەمریکا لە ئەفغانستان لەلایەن بەشێک لە سیناتۆر و ئەندامانی ئەنجوومەنی نوێنەرانی ئەمریکا رووبەڕووی رەخنەی تووند بووەوە، ئەنتۆنی بلینکن، وەزیری دەرەوەی ئەمریکا رۆژی دووشەممە لە بەردەم لیژنەی کاروباری دەرەوەی ئەنجوومەنی نوێنەرانی ئەمریکا دەبێت و رۆژی سێشەممەش دەچێتە ئەنجوومەنی پیران و وەڵامی پرسیارەکان بداتەوە.  بلینکن لە قسەکانیدا ئاماژەی بەوە دا، پرۆسەی کشانەوەمان لە ئەفغانستان لە بەرامبەر راگرتنی هێرشەکانی تاڵیبان بووە، ئەگەر بایدن پابەندی کشانەوە نەبووایە، تاڵیبان هێرشی دەکردە سەریان و شەڕەکە بەردەوام دەبوو، هەروەها دەشڵێت، رێكکەوتنی کشانەوەی ئەمریکا لە ئیدارەی پێشووی ئەمریکا بڕیاری لەسەر دراوە.  پێش ئەوەی هێزەکانی ئەمریکا و هاوپەیمانەکانی بە تەواوی لە ئەفغانستان بکشێنەوە، تاڵیبان توانی بەشێکی زۆری وڵاتەکە بخاتە ژێر دەسەڵاتی خۆی، ئەوەش ئەمریکای رووبەڕووی رەخنەی تووند کردەوە، بە تایبەت قەرەباڵخی و تەقینەوەکانی فڕۆکەخانەی کابوول دۆخەکەیان بۆ ئیدارەی بایدن هێندەی دیکە قورس کرد.  بلینکن ئاماژەی بەوە کرد، ئەگەر لە ئەفغانستان نەکشانایەتەوە شەڕەکە بۆ ماوەی پێنج - ١٠ - ٢٠ ساڵ بەردەوام دەبوو، پێشتر جۆ بایدن، سەرۆکی ئەمریکاش گوتبووی، بەشێک لە سەربازەکانی ئەمریکا لە سەرەتای شەڕی دژی تاڵیبان لە ٢٠٠١ بەشدار بوون، ئێستا منداڵەکانیان لە هەمان شوێن شەڕدەکەن.  لە کاتی بەرگریکردن لە بڕیاری کشانەوەیان، بلینکن هۆکاری کەوتنی ئەفغانستانی خستەئەستۆی حکومەتی وڵاتەکە و گوتی، سوپای ئەفغانستان نەیتوانیوە بەرگری لە خۆیان بکات، "پێشبینیمان دەکرد سوپای ئەفغانستان تاوەکو کۆتایی ئەمساڵ شەڕ بکات، نەک لە ١١ رۆژدا تووشی داڕمان بێت".  رۆژی ٧ ـی ئەم مانگە، تاڵیبان حکومەتێکی کاتیی راگەیاند، کە سەرجەم وەزیرەکان ئەندامی تاڵیبان و پیاو بوون، بلینکن لەبارەی ئەو حکومەتەوە دەڵێت، لە بەرژەوەندیی بزووتنەوەی تاڵیبانە سەرجەم چین و توێژەکان لە حکومەتەکەیدا بەشداربن.  دوای کشانەوەی ئەمریکا مەترسیی ئەوە لەسەر ئەفغانستان دروستبووە کە وڵاتەکە ببێتە ناوەندێک بۆ دروستبوونی هێزە تووندئاژۆکان، بەتایبەتی کە ماوەی چەند ساڵێکە داعشی خۆراسان لەو وڵاتە دەستیان بە جموجوڵ کردووە، بلینکن لەو بارەوە دەڵێت، "نابێت ئەفغانستان ببێتە بەهەشتی گرووپە تیرۆریستییەکان".