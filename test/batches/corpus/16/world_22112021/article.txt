درەنگانێکی شەوی یەکشەممە ٢١ - ١١ - ٢٠٢١ ئۆتۆمبێلێک بە خێرایی خۆی دەکات بەنێو ئەو خەڵکەی کە بۆ ئاهەنگێکی کریسمس کۆببوونەوە. لە کۆنفڕانسێکی رۆژنامەڤانیدا، پۆلیسی شارەکە گوتی جگە لە بریندارەکان ژمارەیەک کەسیش بەهۆی رووداوەکەوە گیانیان لەدەستداوە، بەڵام هیچ وردەکارییەکی نەخستەڕوو. پۆلیس ئاشکرایکرد کە کەسێک بەهۆی رووداوەکەوە دەستبەسەر کراوە.  ویلایەتی ویسکۆنسن دەکەوێتە نزیک ویلایەتی مشیگن لە نێوەڕاستی رۆژئاوای ئەمریکا. لە ڤیدیۆیەکدا دەردەکەوێت کە دوای رووداوەکە، خەڵکەکە هەمووی هاوار دەکەن و شڵەژاون.   سەرۆکی بەشی ئاگرکوژێنەوەی شارەکە گوتی کە ١١ لەوانەی بریندار بوونە گەورەن و ١٢ شیان منداڵن. ستێڤن هاورد، سەرۆکی ئاگرکوژێنەوەی ناوچەی واکێشا گوتی: "تاوەکو ئێستا هیچ زانیارییەکمان لەسەر دۆخی بریندارەکان نییە. هەموویان گوازراونەتەوە بۆ نەخۆشخانە. ژمارەیەک گیانلەدەستدانیش هەبوون، بەڵام تاوەکو ئێستا هیچ زانیارییەکی وردمان لەبارەیەوە نییە. "   شایەتحاڵێک لەبارەی رووداوەکەوە دەڵێت، ئۆتۆمبێلەکەمان بینی کە بە خێراییەکی سەیر بەرەو رێپێوانەکە دەهات، دواتر دەنگی پێکدادانەکەی لەگەڵ خەڵک هات و بووە قیژ و هاواری ئەو خەڵکەی کەوتوونەتە ژێر ئۆتۆمبێلەکە.