لە مانگی تشرینی یەکەمی رابردوو، محەممەد عەتا حەسەنی تەمەن ٢٢ ساڵان، رێگەی کۆچبەری دەگرێتەبەر و لە بێلاڕووسەوە خۆی دەرباز دەکات بۆ وڵاتانی یەکێتیی ئەوروپا. جەبار عەبدوڵڵا، خاڵی محەممەد بە رووداوی گوت، "لە رێگەی ئاویی نێوان فەرەنسا و بەریتانیا، محەممەد و چەند کۆچبەرێکی دیکە لەنێو بەلەمێکی چووپدا بوون، چووپەکە تەقیوە و کەوتوونەتە ناو رووبارەکەوە، دوای ماندووبوونێکی زۆر، ماسیگرێک رزگاری کردوون، بەڵام محەممەد بەرگەی نەگرتووە و لە نەخۆشخانەیەک گیانی لەدەستداوە".  عەلی دۆلەمەڕی، نوێنەری حکومەتی هەرێمی کوردستان لە فەرەنسا بە رووداوی راگەیاند، "دوای بەدواداچوونێکی زۆر، بەداخەوە بۆمان دەرکەوت کە محەممەد لە نەخۆشخانەیەکی فەرەنسا گیانی سپاردووە و بڕیارە رۆژی شەممە لەسەر ئەرکی حکومەتی هەرێمی کوردستان تەرمەکەی رەوانەی کوردستان بکەینەوە".  ئەمڕۆ چوارشەممە ٢٤.١١.٢٠٢١ عیسا محەممەد، برای عەتا بە رووداوی گوت، "براکەم لە ٠٣ - ١١ - ٢٠٢١ ـەوە لە رێگەی نێوان فەرەنسا و بەریتانیا سۆراخی نەما، دوایین جاریش کە بینیمان لە گرتەیەکی ڤیدیۆییدا بوو لەنێو بەلەمێک کە لەبەر شەکەتی راکشابوو، دواتر هیچمان لەبارەیەوە نەزانی".  محەممەد عەتا، لەدایکبووی ساڵی ١٩٩٩، دەرچووی ١٢ی ئامادەیی بوو، سێ برا و خوشکێکی هەیە و دانیشتووی قەزای کەلارن.  ئاری جەلال، سەرۆکی دەزگای لووتکە بۆ کاروباری ئاوارە و پەنابەران لە ١٣ - ١١ - ٢٠٢١ بە رادیۆی رووداوی: "ئەمساڵ بەپێی ئەو ژمارانەی لای ئێمە تۆمار کراون، تاوەکو ئێستا چل هەزار کۆچبەری عێراقی لە وڵاتانی ئەوروپا داوای مافی پەنابەرێتییان پێشکەش کردووە کە تەمەنیان سەرووی ١٨ ساڵە. لەو رێگەیەیشدا نزیکەی ٣٠ کەسیان مردوون و تەرمی ١١ کەسیان دۆزراونەتەوە و گەڕێنراونەتەوە. ئەمڕۆیش تەرمی کەسێکی هەولێری کە لە دەریای ئیجەدا خنکابوو دەگەڕێتەوە هەرێمی کوردستان. "