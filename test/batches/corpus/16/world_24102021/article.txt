رۆژی شەممە ٢٣ - ١٠ - ٢٠٢١ میدیای فەرمی چین تێپەڕاندنی یاساکەی لەلایەن پەرلەمانی وڵاتەکەوە راگەیاند. وەزارەتی پەروەردە داوای لە دایک و باوکی قوتابیان کردووە بۆ ئەوەی کاتی پێویست بۆ پشوودان و راهێنانی جەستەیی قوتابیان دابینبکەن و کاتێکی زۆر لەسەر ئینتەرنێت بەسەر نەبەن.  دەرکردنی ئەم یاسا نوێیە لە کاتێکدایە هەر لە مانگی ئابی ئەمساڵدا، چین تاقیکردنەوەی بەشێوەی نووسین بۆ قوتابیانی تەمەن شەش ساڵ و حەوت ساڵانی قەدەخە کرد. لەو کاتەدا بەرپرسان رایانگەیاند کە بەهۆی تاقیکردنەوەی نووسینەوە، جەستە و دەروونی قوتابییان زیانی پێگەیشتووە.   هاوکات، چین لە ساڵی رابردوودا چەند رێکارێکی دیکەی لەبارەی ئاڵوودەبوونی منداڵان بە ئینتەرنێت و "کولتووری بەربڵاو"وە دەرکرد.  بەرپرسانی پەروەردەی چین وردەکارییان لە بارەی یاساکەوە بڵاونەکردووەتەوە، بەڵام  بەگوێرەی میدیای ئەو وڵاتە، یاساکە بۆ ئەوەیە تاوەکو دایک و باوکی قوتابیان بتوانن وانەی رەوشتی، رۆشنبیری و هەڵسوکەوتی کۆمەڵایەتی فێری منداڵەکانیان بکەن. هاوکات بەپێی یاساکە حکومەت پابەند دەکرێت بە دابینکردنی پاڵپشتیی دارایی بۆ چالاکی قوتابیان لە دەرەوەی قوتابخانەدا.   دەرکردنی ئەم یاسا نوێیە لەنێو سۆشیاڵمیدیای چین کاردانەوەی جیاوازی لێکەوتنەوە، بەشێک لە خەڵکی پێشوازییان لێکرد و بەشێکی دیکەش پرسیاری ئەوەیان هەیە کە ئاخۆ کێ بەرپرس دەبێت لە ئەنجامدانی ئەو چالاکیانەی کە لەدەرەوەی قوتابخانەوە دەکرێن.  بەشێک لە کاردانەوەکان لە رۆژنامەی ساوس چاینا بڵاوکرانەوە، کەسێک نووسیویەتی: " من کاژێر ٩: ٠٠ی بەیانی تاوەکو ٩: ٠٠ی شەو کاردەکەم، دواتر کە دێمەوە ماڵەوە هیچ نەکەم هەر خەریکی پەروەردەکردنی منداڵەکان بم؟ ".  هاوکات لە مانگی تەمووزی ئەمساڵدا، وڵاتەکە بەدەستهێنانی پارەی لە رێگەی فێرکردنی ئۆنڵاین قەدەخەکرد، ئەمەش وەکو هەوڵێک بۆ ئەوەی قوتابیان گرنگی بە کەرەستەی بەرجەستەی وەکو کتێب و پێنووس بدەن، کە بە گوتەی بەرپرسان یارمەتیدەرن بۆ زیادکردنی ژیریی قوتابیان.