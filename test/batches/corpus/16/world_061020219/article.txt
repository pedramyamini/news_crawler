لە ١٧ی مانگی ئەیلوولی ئەمساڵدا فەرەنسا باڵیۆزەکەی لە ئوسترالیا بانگهێشتکردەوە، بەڵام رۆژی چوارشەممە ٦ - ١٠ - ٢٠٢١ ژان ئیف لۆدریان، وەزیری دەرەوەی فەرەنسا لە پەرلەمان ئامادەبوو و رایگەیاند کە داوای لە باڵیۆزی وڵاتەکەی لە ئوسترالیا کردووە بگەڕێتەوە کانبێڕا بۆ دوو مەبەست: یەکەم، بۆ ئەوەی ئاستی پەیوەندییەکانیان لەگەڵ ئوسترالیا لە داهاتوودا دیاریبکات. دووەم بەشێوەیەکی تووند بەرگری لە بەرژەوەندییەکانیان بکات لە کاتی جێبەجێکردنی بڕیارەکەی ئوسترالیا بۆ هەڵوەشاندنەوەی پڕۆگرامی ژێردەریاییەکان.   لە ١٥ی مانگی ئەیلوولی ئەمساڵدا ئوستراڵیا رێککەوتنێکی بۆ کڕینی ژێردەریایی فەرەنسی بە گوژمەی ملیاران دۆلاری هەڵوەشاندەوە بۆ ئەوەی ژێردەریایی لە ئەمریکا و بەریتانیا بکڕێت لە چوارچێوەی رێککەوتنێک بە ناوی ئۆکەسAUKUS. ئەم هەنگاوەی ئوسترالیا ئیمانوێل ماکڕۆنی سەرۆکی فەرەنسای تووڕە کرد و وەکو کاردانەوەیێک، دوای دوو رۆژ لە رێککەوتنەکە باڵیۆزەکانی لە ئوسترالیا و ئەمریکا بانگهێشتکردەوە فەرەنسا.  هاوکات، ژان لۆدریان ئوسترالیای بە چەقۆلێدان لە پشتەوە و ئەمریکای بە خیانەت تۆمەتبارکرد.  دوای ئەوە جۆ بایدن لە پەیوەندییەکی تەلەفۆنیدا لەگەڵ ماکرۆن قسەی کرد، بەمەش گرژییەکان تاوەکو رادەیەک دامرکانەوە و ماکرۆن باڵیۆزی وڵاتەکەی بۆ ئەمریکا ناردەوە سەر کارەکەی لە واشنتن.  هەرچی لەبارەی ئاساییکردنەوەی پەیوەندییەکان بوو لەگەڵ ئوستراڵیا، ئەوکات فەرەنسا رایگەیاند کە لەمەودوا هیچ پەلەیان نییە و نێردەی خۆی بۆ کانبێڕا لە پاریس هێشتەوە.  لەساڵی ٢٠١٦ بە مەبەستی کڕینی ژێردەریایی فەرەنسی، ئوسترالیا گرێبەستێکی بە کوژمەی ٣٦.٥ ملیار دۆلار لەگەڵ فەڕەنسا واژۆکرد.