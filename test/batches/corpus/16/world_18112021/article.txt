پزیشکێکی لایەنگری حکومەتی پێشووی سوودان دەڵێت، ژمارەی کوژراوان لە رۆژی دەستبەسەرداگرتنی دەسەڵات لە لایەن سوپاوە تائێستا، بۆ ٣٨ کەس بەرزبووەتەوە.   وێڕای ئەوەی، کە هێڵەکانی پەیوەندی و ئینتەرنێت لە رۆژی کودەتاکەوە پچڕێنراون، خۆپێشاندەران رۆژی چوارشەممە رژانە سەر شەقامەکانی شاری خەرتووم.   خۆپیشاندەران دروشمی "حکومەتی سڤیلمان دەوێت" دەگوتەوە، هەروەها دروشمیان لە دژی عەبدولفەتاح بورهان، جەنەڕالی سەرەکیی پشت کودەتاکە، گوتەوە.    خۆپێشاندەرەکان کە زۆربەیان کچ و کوڕی گەنج بوون، چەپڵە و فیکەیان لێدەدا پێش ئەوەی دیمەنەکە بگۆڕێت بۆ تووندوتیژی.   لەگەڵ دروستبوونی پێکدادانەکان، هێزە ئەمنییەکان گازی فرمێسکڕێژیان بەکارهێنا و ژمارەیەک خۆپیشاندەرایان بریندارکرد، ئەوە بە گوێرەی شایەتحاڵەکان.   پۆلیسی سوودان رەتیکردووەتەوە تەقەی لە خۆپیشاندەران کردبێت و تەلەڤزیۆنی فەرمیی ئەو وڵاتەش رایگەیاند کە لێکۆڵینەوە لە کوژرانی ئەو کەسانە دەکرێت.  یەکێتیی پزیشکانی سوودان رایگەیاند، زۆربەی ئەوانەی کوژراون، گوللە بە "سەر، مل و سنگیانەوە" نراوە، بەڵام خۆپێشاندەران لە دەربڕینی ناڕەزایەتییەکانیان بەردەوام بوون. بەگوێرەی ئاژانسی فڕانس پرێس، لە ناوچەی پۆرت سوودانیش خۆپێشاندان دژی کودەتاکە کراوە.   کودەتاکەی ٢٥ی ئۆکتۆبەر بووە هۆی هەڵوەشاندنەوەی حکومەتی راگوزەری سوودان، کە لە دوای لەکارلادانی عومەر بەشیر، سەرۆکی پێشووی سوودان لە ٢٠١٩، دەستبەکار ببوو.