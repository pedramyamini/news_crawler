دوور لە بەکارهێنانی تەکنەلۆژیای ئۆنلاین، ئەندامانی کۆمەڵەی ٢٠ کە لە ٢٠ گەورە وڵاتی پیشەسازیی جیهان پێکهاتووە، لە رۆما بەبێ ئامادەبوونی سەرۆکانی وڵاتانی چین، رووسیا، مەکسیک، ژاپۆن و سعودیە بەڕێوەدەچێت.  کۆبوونەوەکە لە هەردوو رۆژی ٣٠ و ٣١ی ئەم مانگە بەڕێوەدەچێت و تێیدا جگە لە ژمارە ئابوورییەکان، پرسی گۆڕانی کەشوهەوا و رووبەڕووبوونەوەی پەتای کۆڤید - ١٩ تاووتوێ دەکرێن.  مرایۆ دراگی، سەرۆکوەزیرانی ئیتاڵیا رایگەیاند، لووتکەی وڵاتانی کۆمەڵەی ٢٠ وەکو گەڕانەوەیەکی فرە قۆڵیی وڵاتانە لەگەڵ یەکدی، ئەوەش لەدوای لێکدابڕانێكی دوور و درێژ بەهۆی پەتای کۆرۆناوە.  لەو چوارچێوەیەدا، رۆژی هەینی ٢٩ - ١٠ - ٢٠٢١ جۆ بایدن، سەرۆکی ئەمریکا گەیشتە رۆمای پایتەخت و بڕیارە لەگەڵ سەرۆکوەزیرانی ئیتاڵیا و پاشان لەگەڵ سەرۆکی فەرەنسا کۆببێتەوە.  کۆبوونەوەی وڵاتانی جی ٢٠ بەر لە کۆبوونەوەی لووتکەی کەشوهەوای گلاسکۆی سکۆتلاند، ناسراو بە کۆپ ٢٦ دێت، کە بڕیارە لەنێوان رۆژانی ٣١ - ١٠ - ٢٠٢١ تاوەکو ١٢ - ١١ - ٢٠٢١ بەردەوام بێت.  جێرد بۆلسونارۆ، سەرۆکی بەرازیل کە یەكێکە لەو کەسایەتییانەی باوەڕی بە گۆڕانی کەشوهەوا نییە و دژ بە گرتنەبەری رێکاری پێویست بۆ رووبەڕووبوونەوەی ئەو دیاردەیە، بەشداری لە کۆبوونەوەی کۆمەڵەی ٢٠ دەکات.  هەروەها بڕیارە سەرۆکانی چین، رووسیا و شای سعودیە بە شێوەی ئۆنلاین بەشداربن.  ئەنگێلا مێرکل، راوێژکاری ئەڵمانیا بە هاوڕێیەتیی ئۆلاف شولتز، وەزیری دارایی نێو کابینەی حکومەتەکەی و بەربژێری نزیک لە وەرگرتنی پۆستی راوێژکاری ئەڵمانیا، بەشداری لە کۆبوونەوەکان دەکات کە دوایین بەشداریکردنی دەبێت وەکو راوێژکاری ئەو وڵاتە.