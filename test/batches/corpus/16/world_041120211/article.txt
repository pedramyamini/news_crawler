ئەم پێشڕەوییە چاوەڕواننەکراوەی چەکداران لە دژی حکومەتی ئەسیوپیا بەرپرسانی ناچارکرد تەواوی هێزەکان بخەنە ئامادەباشییەوە، لە سەرتاسەری وڵاتیش باری نائاسایی رابگەیێنن.  باخا دیبیل، فەرماندەی گشتیی هێزی بەرگریی نیشتمانیی ئەسیوپیا دەڵێت "بەرەی رزگاری نیشتمانیی گەل تیرۆریستن، ئەمانە تەنیا شەڕی سەربازانی حکومەت ناکەن، ئێستا لە دەستیان دەرچووە، ئەمانە شەڕی تەواوی گەلی ئەسیوپیا دەکەن. ئەگەر پرسیارم لێبکەن بۆچی شەڕی تەواوی خەڵکی ئەسیوپیا دەکەن، من پێتاندەڵێم بۆ، ئەمانە ئامانجیانە دووبەرەکی بخەنە نێو گەلەوە. "  لە تشرینی دووەمی ٢٠٢٠ رێک ساڵێک لەمەوبەر سوپای ئەسیوپیا هێرشێکی چڕی بۆ سەر چەکدارانی بەرەی رزگاری ناسراو بە (TPLF) لە هەرێمی تیگرای دەستپێکرد، لەماوەی مانگێکدا هەرێمەکەی لە دەست گرووپەکە دەرهێنا، ئەم شەڕ و پێکدادانە لە باکووری ئەسیوپیا بووە هۆی دەربەدەربوونی دوو ملیۆن کەس و دروستبوونی قەیرانێک لە برسیێتی و قاتوقوڕی.  ئێستا لەگەڵ چڕبوونەوەی شەڕ لە دەورووبەری پایتەخت، جارێکی دیکە مەترسی لەسەر قوڵبوونەوەی قەیرانەکە و دەربەدەربوونی خەڵک دروستبووە.  نێد پرایس، گوتەبێژی وەزارەتی دەرەوەی ئەمریکا رایگەیاند "سەبارەت بە ئەسیوپیا، با مەبەستەکە بگەیێنم کە ئێمە زۆر نیگەرانین لە هەڵچوونی گرژییەکان، لە تەشەنەسەندنی شەڕ و پێکدادان کە لە باکووری ئەسیوپیا و ناوچەکانی سەرتاسەری وڵات بینیومانە. نیگەرانین لە تەشەنەسەندنی مەترسییەکان لەسەر یەکڕیزی و پێکەوەژیانی دەوڵەتی ئەسیوپیا. "  سەرچاوەیەکی باڵای ئەسیوپی بە میدیای ئەمریکی گوتووە، هێرشی ئەوجارەی چەکدارانی بەرەی رزگاری زۆر گەورەیە، خۆیان لەگەڵ هێزێک لێکداوەتەوە بەناوی سوپای رزگاری، دەڵێت ئەگەر بیانەوێت پاتیەخت بگرن لە ماوەی چەند کاژێرێک دێنە ژوورەوە، بەڵام ئەو چەکدارانە چاوەڕێی رێککەوتنێک دەکەن لەسەر بەشکردنی دەسەڵات.  تاوەکو ئێستا ئەو چەکدارانە دوو شارۆچکەی سەرەکیان لە دەورووبەری ئەدیس ئەبابا گرتووە، ئەحمەد ئابی، سەرۆکوەزیرانی ئەسیوپیا داوا لە خەڵکەکەی دەکات چەک هەڵگرن و دژی هێزەکانی تیگرای بووەستنەوە.  هەموو ئەو شەڕو پێکدادانە لەدوای بڵاوبوونەوەی چەندین راپۆرتی رێکخراوە نێودەوڵەتییەکان دێت کە دەڵێن لەو ماوەیەی شەڕەکە دەستیپێکردووە، چەندین کۆمەڵکوژی و تاوانی مرۆیی کراون، نەتەوەیەکگرتووەکان داوا دەکات هەموو ئەوانەی دەستیان لەو تاوانانەدا هەیە بە سزای خۆیان بگەیێندرێن.