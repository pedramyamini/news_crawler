زاناکانی بواری ژینگە دەڵێن، پلەکە لەوە بەرزتربێتەوە "کارەساتی" سرووشتیی زیاتر وەکو لافاو روودەدات، وشکەساڵی لە زۆر شوێنی دیکە و سووتانی دارستانەکان بەردەوام دەبێت.  لووتکەی گۆڕانی کەشوهەوای گلاسگۆ بە دوایین دەرفەت بۆ رێگریکردن لە زیادبوونی ئەو رووداوە سرووشتییانە دادەنرێت کە هەر ئەمساڵ نموونەی زۆریان روویاندا و زیانی گیانی و ماددیان هەبوو.  ئالۆک شارما، سەرۆکی لووتکەی گۆڕانی کەشوهەوا دەڵێت، "گۆڕانی کەشوهەوا کە بەخێرایی گۆڕانکاری بەسەردا دێت، زەنگی هۆشیارکردنەوە بۆ جیهان لێدەدات بۆئەوەی پابەندییەکانیان جێبەجێبکەن و قەرەبووی زیانەکان بکەنەوە؛ هەنگاو بنێن بۆ ئەوەی پلەی گەرمی لە ١.٥ پلەی سیلیزی بهێڵنەوە. ئێمە دەزانین کە ئەم لووتکەیەی گۆڕانی کەشوهەوا دوایین هیوامانە بۆ ئەوەی پلەکە لە ١.٥ پلە بهێڵینەوە. دەزانم کە ئەجێندای گفتوگۆکانی بەردەممان زۆرن، بەڵام باوەڕم وایە ئەم سیستمە نێودەوڵەتییە دەتوانێت ئامانجەکەی بپێکێت و دەبێت بیپێکێت. "  لووتکەی گۆڕانی کەشوهەوای گلاسگۆ پشت ئەستوورە بە لووتکەی G ٢٠ کە لە رۆما بەڕێوەچوو؛ تێیدا سەرکردەکان بەڵێنیاندا ساڵانە ١٠٠ ملیۆن دۆلار کۆبکەنەوە بۆ ئەوەی فریای ئەو وڵاتە کەمدەرامەتانە بکەون کە بە پلەی یەک لەژێر کاریگەریی گۆڕانی کەشوهەوادان.  سەرۆکوەزیرانی ئیتاڵیا جگە لەوەی رایگەیاند، حکومەتی وڵاتەکەی بڕی ١.٤ ملیار دۆلار لە ماوەی ٥ ساڵی داهاتوودا بۆ رووبەڕووبوونەوەی گۆڕانی کەشوهەوا تەرخان دەکات، گوتی، بەشداربووانی لووتکەی ٢٠ پابەندبوونی خۆیان دووپاتکردەوە بۆ ئەوەی چەند هەنگاوێک بنێن کە لە بەرژەوەندیی هەسارەی زەویدا دەبێت.   ماریۆ دراگی، سەرۆکوەزیرانی ئیتاڵیا دەڵێت، "بڕیارمان داوە واز لە خەڵووز بهێنین؛ بە پابەندبوونێکی نێودەوڵەتی دەستپێدەکەین کە ئەویش ئەوەیە، پێش کۆتاییهاتنی ساڵی ٢٠٢١ پارە بۆ وەبەرهێنان لە خەڵووزدا دەوەستێت. لەوەش زیاتر، هەموو وڵاتانی G ٢٠ تاوەکو ناوەڕاستی سەدە پابەند دەبن بە کۆتاییهێنان بە دەردانی گازە زیانبەخشەکان. "  ڤلادیمیر پووتین، سەرۆکی رووسیا دەڵێت، تا ٣٠ ساڵی دیکە بڕی گازە زیانبەخشە دەردراوەکانی رووسیا لەوەی وڵاتانی ئەوروپا کەمتر دەبێت؛ هەروەها بۆریس جۆنسن، سەرۆکوەزیرانی بەریتانیاش دەڵێت، بەراورد بە ساڵی ١٩٩٠ بڕی دوانۆکسیدی کاربۆنیان بە رێژەی ٤٨ % دابەزاندووە.  گوتەی ئەم سەرکردانە لەکاتێکدایە، ئەمساڵ ئاگر لە دارستانەکانی تورکیا، یۆنان، ئیسپانیا و ئەمریکا و چەندین وڵاتی دیکە کەوتەوە و لافاویش لە ئەڵمانیا، چین، نیپاڵ و چەندین وڵاتی دیکە دروستبوو؛ وشکەساڵیش زۆر وڵاتی گرتووەتەوە.