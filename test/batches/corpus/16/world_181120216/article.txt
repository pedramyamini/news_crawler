مینسک رایگەیاندووە، بەرپرسیارێتی گەڕاندنەوەی ٥٠٠٠ کۆچبەرە بۆ وڵاتەکانیان دەگرێتە ئەستۆ، ئەگەر کۆچبەران بیانەوێت بە خواستی خۆیان بگەڕێنەوە.  کامێز شەدادی، پەیامنێری رووداو رۆژی پێنجشەممە ١٨ - ١١ - ٢٠٢١ لە فڕۆکەخانەی مینسکی پایتەختی بێلاڕووسەوە رایگەیاند، فڕۆکەیەک بە ٤٣١ کۆچبەرەوە بەرەو بەغدا بەڕێکەوتووە. فڕۆکەکە سەر بە هێڵە ئاسمانییەکانی عێراقە.  حکومەتی بێلاڕووس رۆژی پێنجشەممە رایگەیاند، نزیکەی ٧٠٠٠ کۆچبەر لەنێو وڵاتەکەیدان و ٢٠٠٠ یان لە کەمپەکانی نزیک سنووری پۆڵەندان.  ناتالیا ئیزمۆنت، گوتەبێژی سەرۆکی بێلاڕووس رایگەیاند، "یەکێتیی ئەوروپا رێڕەوێکی مرۆیی بۆ ٢٠٠٠ پەنابەری نێو کەمپەکان دەکاتەوە. ئێمەش هێندەی پێمان بکرێت و ئەگەر [کۆچبەران خۆیان بیانەوێت]، بەرپرسیارێتیی گەڕاندنەوەی ٥٠٠٠ ەکەی دیکە دەگرینە ئەستۆ".  گوتەبێژەکەی سەرۆکی بێلاڕووس گوتیشی، ئەنگێلا مێرکل گفتوگۆ لەگەڵ بەرپرسانی یەکێتیی ئەوروپا دەکات بۆئەوەی رێڕەوە مرۆییەکە بکرێتەوە تاوەکو کۆچبەران لە رێگەیەوە بگوازرێنەوە ئەڵمانیا، بەڵام حکومەتی ئەڵمانیا هیچ کاردانەوە و لێدوانێکی لەبارەی ئەو هەواڵە نەبووە.  ئەوەش لە کاتێکدایە، بەشێک لە کۆچبەران دوای بەڕێکردنی چەند هەفتەیەکی سارد و سەخت لە سنووری نێوان بێلاڕووس و پۆڵەندا و گیانلەدەستدانی لانیکەم ٩ کەسیان، ئامادەیی خۆیان دەربڕیوە بگەڕێنەوە هەرێمی کوردستان و عێراق.  رۆژی چوارشەممە ئەحمەد سەحاف، گوتەبێژی وەزارەتی دەرەوەی عێراق بە تۆڕی میدیایی رووداوی راگەیاند، سەرقاڵی ئامادەکارین بۆ تەواوکردنی رەزامەندی و ئامادەکردنی ئاماری ئەو کۆچبەرانەی لە بێلاڕووسن و ناوی خۆیان تۆمارکردووە.  کۆچبەران بە ئامانجی گەیشتن بە داهاتوویەکی سەقامگیر و ژیانێکی خۆشتر، هەوڵیاندا لە بێلاڕووسەوە بچنە پۆڵەندا و لەوێشەوە خۆیان بگەیێننە وڵاتانی رۆژئاوای ئەوروپا، بەڵام پۆڵەندا رەتیکردووەتەوە سنوور بە روویاندا بکاتەوە.  هەروەها پۆڵەندا و یەکێتیی ئەوروپا حکومەتی بێلاڕووس بە بەکارهێنانی کۆچبەران وەکو "چەک" تۆمەتباردەکەن.  بێلاڕووس تۆمەتەکان رەتدەکاتەوە و لەگەڵ رووسیای هاوپەیمانی، پۆڵەندا بە ئەنجامدانی پێشێلکاری دژی کۆچبەران تۆمەتبار دەکەن.  ئەم هەفتەیە مێرکل و لوکاشێنکۆ دوو جار بە تەلەفۆن قسەیان کرد، ئەوەش یەکەمین جار بوو لە ماوەی چەندین مانگی رابردوودا سەرکردەیەکی رۆژئاوایی پەیوەندی لەگەڵ سەرۆکی بێلاڕووسدا بکات، چونکە لە دوای هەڵبژاردنەکانی ساڵی رابردوو، ئەوروپا و ئەمریکا بە تۆمەتی ئەنجامدانی ساختەکاری، دانیان بە رەوایەتیی سەرۆکایەتیی لوکاشێنکۆدا نەنا.  رۆژی چوارشەممە ١٧ - ١١ - ٢٠٢١ نووسینگەی راگەیاندنی سەرۆکی بێلاڕووس رایگەیاند، گفتوگۆی تەکنیکی لە نێوان مینسک و برۆکسلدا ئەنجامدەدرێن بۆئەوەی کۆچبەران بگەڕێندرێنەوە وڵاتەکانیان.