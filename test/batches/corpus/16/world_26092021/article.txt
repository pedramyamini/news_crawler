لە پانێڵێكی تایبەتدا لە شاری نیویۆرکی ئەمریکا، سێرگی لاڤرۆڤ رایگەیاند، بەداخەوە کشانەوەی هێزەکانی ئەمریکا و ناتۆ لە ئەفغانستان بەبێ هیچ گرنگیدانێک بە  دەرهاویشتەکانی، بووە هۆی ئەوەی چەكێکی زۆر لەوێ مایەوە و دەبێت ئێمە دڵنیابینەوە لەوەی کە ئەو چەکانە بە مەبەستی تێکدان و وێرانکاری بەکارناهێندرێن.  لاڤرۆڤ گوتیشی: "ئەم بارودۆخەی کە ئێستا روویداوە نەبووەتە هۆی ئەوەی پەیوەندییەکانمان لەگەڵ تاڵیباندا سنووردار یان پەکبخەین، چونکە بەبێ کارکردن لەگەڵ تاڵیبان بەرەو پێشچوون لە پرۆسەی سیاسیی ئەفغانستان بەدەستنایەت".  لاڤرۆڤ راشیگەیاند؛ "رووسیا پەیوەندی دێرینی لەگەڵ بزووتنەوەی تاڵیباندا هەیە و ئامانج لە پەیوەندیی ئێستامان لەگەڵ تاڵیبان یەکەم بۆ دابینکردنی سەقامگیری رووسیا و ئاسایشی هاووڵاتییەکانمانە و دووەم بۆ هاندانی گفتوگۆی نێوان ئەفغانییەکانە بە مەبەستی بووژاندنەوەی پرۆسەی سیاسی".  هەرچەندە زۆربەی وڵاتان لەگەڵ گەڕانەوەی تاڵیبان بۆ کابوول، دەرگای باڵیۆزخانەکانیان لە کابوول داخست و باڵیۆز و کارمەندانیان کشاندەوە، بەڵام رووسیا  لەو دەگمەن وڵاتانە بوو کە باڵیۆزەکەی لە کابوول هێشتەوە.  دیمیتری ژیرنۆڤ، باڵیۆزی رووسیا لە ئەفغانستان رۆژی یەکشەممە ١٥ - ٨ - ٢٠٢١ لە پەیامێکی تەلەڤزیۆنیدا رایگەیاند، ئەوان هیچ پلانێکیان بۆ چۆڵکردنی باڵیۆزخانەکەیان لە کابوول نییە.   ژیرنۆڤ بە میدیای فەرمیی رووسیای راگەیاند، ئەوان رێوشوێنی ئەمنیی باڵیۆزخانەکەیان لە کابوول تووند کردووە و لە "دۆخێکی ئارام و ئاساییدا" بەردەوام دەبن لە راپەڕاندنی کارەکانیان.   هەروەها باسیشی لەوە کرد کە بزووتنەوەی تاڵیبان گەرەنتی پێداون هەموو باڵیۆزخانەکان، لە نێویشیاندا باڵیۆزخانەی رووسیا دەپارێزن.   سوهەیل شاهین، گوتەبێژی تاڵیبانیش بە ئاژانسی هەواڵی تاسی رووسی گوتووە، ئەوان "پەیوەندیی باشیان" لەگەڵ رووسیا هەیە.