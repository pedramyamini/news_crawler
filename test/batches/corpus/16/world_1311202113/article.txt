میکێلی پایتەختی تیگرای، ئەو شارەی سەردەمانێک جممەی دەهات لە جموجوڵی بازرگانی و هاتووچۆی خەڵکی، ئێستا زۆر بە کەمی سووتەمەنی دەستدەکەوێت، تەنانەت بەشی هاتووچۆکردنی ئۆتۆمبێلیش بە ئاسانی دەستناکەوێت.  ئەو بارهەڵگرانەی کە هاتووچۆی بازرگانییان لەنێوان پایتەخت و دەرەوەدا دەکرد و شتومەکیان دەگواستەوە، دوو مانگە بەهۆی نەبوونی سووتەمەنی و گەمارۆوە راگیراون.  تێکلای تادێل، شۆفێری بارهەڵگرە و دەڵێت، "هەموو وێستگەکانی سووتەمەنی لە تیگرای بەهۆی نەبوونی سووتەمەنییەوە داخراون، بۆیە ناتوانین کار بە بارهەڵگرەکەشمان بکەین. "  بەگوێرەی راپۆرتی نەتەوە یەکگرتووەکان، لە ١٨ ـی ئۆکتۆبەری ئەمساڵەوە رێگە بە هیچ هاوکارییەکی مرۆیی نەدراوە بچێتە نێو تیگرای و ٣٦٤ بارهەڵگری هاوکاریی مرۆیی لە شاری ئافار چاوەڕێی رێگەپێدانی حکومەتی ئەسیوپیا دەکەن کە نەتەوە یەکگرتووەکان دەڵێت: لەم هەفتەیەدا ٧٢ شۆفێریان دەستبەسەرکراون.  نەبوونی خۆراک و پێداویستییە سەرەکییەکانی رۆژانە لە بازاڕدا بووەتە هۆی ئەوەی نرخی شتومەک بەشێوەیەک بەرزبێتەوە کە زۆربەی خەڵکی توانای کڕینیان نەبێت.  نەتەوە یەکگرتووەکانیش هۆشداریدەدات لەوەی بەهۆی گەمارۆی حکومەتی ئەسیوپیا بۆ سەر هەرێمەکە، نزیکەی حەوت ملیۆن کەس هاوکاریی پێویستیان پێناگات و نزیکەی ٤٠٠ هەزاریان رووبەڕووی برسێتی بوونەتەوە.   تێدرۆس ئەدهانۆم، بەڕێوبەری گشتیی تەندروستیی جیهانی دەڵێت، "خەڵک بەهۆی نەبوونی پێداویستییەکانەوە دەمرن. ئێمە ناتوانین خۆراک و دەرمان بنێرینە تیگرای، چونکە لەژێر گەمارۆ دایە و گەمارۆکە بەشێوەیەکی سیستماتیک کراوە. بۆیە هیچ دەرمانێک نییە و خەڵک دەمرێت، هیچ خۆراکێک نییە و خەڵک لە برسان دەمرن. هاوکات هیچ ئامرازێکی پەیوەندیکردنیش نییە و خەڵکی لە هەموو جیهان دابڕاون. "  هەفتەی رابردوو، هێزەکانی دژبەری حکومەتی ئەسیوپیا رایانگەیاند کە دوو شاری نزیک لە ئەدیس ئەبابای پایتەختی ئەسیوپیایان کۆنترۆڵکردووە و ٢٥ کیلۆمەتر لە پایتەخت نزیکبوونەتەوە. دواتر حکومەتی ئەسیوپیا باری نائاسایی بۆ ماوەی شەش مانگ راگەیاند.  بارە نائاساییەکە رێگە دەدات بە حکومەت رێگەکان دابخات، هێڵەکانی پەیوەندی بووەستێنێت و هەڵمەتێکی دەستگیرکردنی ئەو کەسانە دەستپێبکات کە وەک "تیرۆریست" دەیانناسێنێت.