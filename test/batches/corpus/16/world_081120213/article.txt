گوتەبێژی هێزە ئەمنییەکانی پۆڵەندا رایگەیاند، سەدان کۆچبەر لە بێلاڕووسەوە بەرەو سنووری وڵاتەکەی کەوتوونەتەڕێ بەمەبەستی چوونە ناو پۆڵەندا.  پێشتر میدیاکانی بێلاڕووس بانگەشەی ئەوەیان کردووە کە کۆچبەران فڕۆکەخانەی مینسکیان جێهێشتووە و بەرەو سنووری پۆڵەندا بەڕێکەوتوون. ستانیسواڤ ژارن، گوتەبێژی هێزە ئەمنییەکانی پۆڵەندا رایگەیاندووە، "زانیاریی نیگەرانکەر لە سنوورەوە گەیشتوون، ژمارەیەکی زۆر لە کۆچبەران لە بێلاڕووس لە نزیک سنووری پۆڵەندا کۆبوونەتەوە. ئەوان بەرەو سنووری کۆماری پۆڵەندا بەڕێکەوتوون و هەوڵدەدەن بە کۆمەڵ بێنە نێو وڵاتەکەمانەوە".  کۆچبەرێکی کورد بەناوی محەممەد فەیسەڵ بە رووداوی راگەیاند، زۆربەی کۆچبەرەکان خەڵکی باشووری کوردستانن و "ژمارەیەکی کەم لە خەڵکی سووریا و عەرەبمان لەگەڵدان". ئەو کۆچبەرە ئاماژەی بەوەش کرد، "ئێستا لەنێو دارستانەکانی سنووری نێوان بێلاڕووس و پۆڵەنداین"، باسی لەوەش کرد، هێزێکی زۆری پۆڵەندا لە زەوی و ئاسمانەوە چاودێریی کۆچبەران دەکەن و "بە هیچ شێوەیەک تووندوتیژی" بەرامبەریان نەکراوە.  ئەو کۆچبەرە دەڵێت، پۆلیسی پۆڵەندا هەڕەشەی ئەوەیان لێدەکەن، ئەگەر بچنە نێو خاکەکەیان، "دەیانکوژن".  بەرپرسێکی ئەمنیی پۆڵەندا هۆشداریی داوە و دەڵێت، وڵاتەکەی رووبەڕووی "گەورەترین لێشاوی کۆچبەران" دەبێتەوە لە بێلاڕووسەوە.  رۆژی دووشەممە میدیایەکی بێلاڕووس بەناوی "ناشا نیڤا" لەڕێگەی چەناڵی تەلەگرامەکەیەوە ڤیدیۆیەکی بڵاوکردەوە، کە تێیدا دەردەکەوێت ژمارەیەکی زۆر لە کۆچبەران بەرەو سنوورەکانی پۆڵەندا دەڕۆن، لە هەندێک ڤیدیۆشدا دەردەکەوێت کە کۆچبەران لە شوێنێکی پارکینگی ئۆتۆمبێلی نزیک لە سنووری پۆڵەندا لە بەری بێلاڕووسەوە وەستاون و هێزە چەکدارەکانی بێلاڕووس لەنزیکیانەوە سەگیان پێیە.  بەپێی زانیاریی میدیاکان، کۆچبەرەکان بەرەو خاڵی پشکنینی کەزنیکا - بروزگی لە باکووری پۆڵەندا دەڕۆن. ژارن دەڵێت، کۆچبەرەکان "لەلایەن ئەفسەرانی بێلاڕووسەوە" سەرپەرشتی دەکرێن.  رۆژنامەڤانێک لە بێلاڕووس دەڵێت، بە نزیکەیی لە مینسک هیچ کۆچبەرێک نەماوە و ئەمڕۆ "هەزاران کۆچبەر لە پایتەختی بێلاڕووسەوە بە کۆمەڵێکی گەورە بەرەو پۆڵەندا بەڕێکەوتوون". رۆژنامەڤانێکی دیکەش ئەو لێشاوەی کۆچبەران بە کارێکی "قاچاخی پاڵپشتیکراوی راستەقینەی دەوڵەت" ناودەبات و دەڵێت، لەلایەن "ئەلێکساندەر لوکاشینکۆ، سەرۆکی بێلاڕووسەوە رێکخراوە".  هەفتەی رابردوو، وەزارەتی بەرگریی پۆڵەندا رووداوێکی لە سنووری بێلاڕووس ئاماژەپێکرد و ئەوەی خستەڕوو کە "ئەفسەرانی بێلاڕووس هەوڵیانداوە تەقە لەو هێزانەی پۆڵەندا بکەن کە لەسەر سنوور گەڕانی سەربازییان کردووە".  هەروەها راپۆرتەکانی وەزارەتی بەرگریی پۆڵەندا باس لەوەش دەکەن، هێزێکی چەکداری پێنج کەسیی بێلاڕووس هەوڵیانداوە پەرژینی سنووری نێوان بێلاڕووس و پۆڵەندا بشێوێنن.  لیتوانیا، پۆڵەندا و یەکێتیی ئەوروپا حکومەتی بێلاڕووس تۆمەتباردەکەن بەوەی هەوڵی بردنە ناوەوەی قاچاخی کۆچبەران دەدات بۆسەر خاکەکەیان.