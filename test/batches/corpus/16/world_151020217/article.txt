بڕیارە سەرۆکوەزیرانی ئیسرائیل و سەرۆکی رووسیا لە شاری سووچی کۆببنەوە بۆئەوەی گفتوگۆ لەسەر ئەو بابەتانە بکەن کە جێگەی بایەخی هەردوو وڵاتن، لە نێویشیاندا پرۆگرامی ئەتۆمیی ئێران و قەیران و ململانێی سووریا.   ئیسرائیل و رووسیا لە سووریا هاوئاهەنگیی سەربازییان هەیە بۆ رێکخستنی ئۆپەراسیۆنە ئاسمانییەکانیان بەسەر سووریادا تاوەکو پێکداکێشان لە نێوانیاندا روونەدات.   ئیسرائیل ناوبەناو ئەو گرووپە چەکدارانەی کە ئێران پاڵپشتییان دەکات لە سووریا بۆردوومان دەکات، لە کاتێکدا کە رووسیا پاڵپشتی لە حکومەتی سووریا دەکات.   هەروەها رووسیا یەکێکە لە ئەندامانی رێککەوتنی ئەتۆمیی ساڵی ٢٠١٥ لەگەڵ ئێران کە ئیسرائیل دژیەتی. دوای ئەوەی کە دۆناڵد ترەمپ لە ساڵی ٢٠١٨ ئەمریکای لە رێککەوتنەکە کشاندەوە، رێککەوتنەکە پەکخرا، بەڵام ئێستا ئیدارەی بایدن هەوڵدەدات لەگەڵ وڵاتە زلهێزەکانی دیکە رێککەوتنەکە نوێ زیندووبکاتەوە.