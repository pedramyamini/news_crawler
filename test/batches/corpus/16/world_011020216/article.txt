کۆچبەران کەوتوونەتە داوی پۆلیسی پۆڵەندا کە بە چەک و سەگ دەیانتۆقێنن تاوەکو بگەڕێنەوە بێلاڕووس. کۆچبەرەکان بە ئینگیلیزییەکی شکاوەوە دەپرسێن "بۆ وامان لێدەکەن؟ "، بەڵام هیچ وەڵامێکیان دەستناکەوێت، تەنانەت لەهۆشچوونی کۆچبەرانیش سۆزی هێزە ئەمنییەکان ناجوڵێنێت.  بوشرا موعەلیم، کۆچبەرێکی سووری باسی خۆی دەکات و دەڵێت، "پۆلیسی پۆڵەندی هات و گوتی ئێوە بە قاچاخ  هاتوون و ئێمەیان گەڕاندەوە سنووری بێلاڕووس؛ ئێمە هەوڵمان دەدا لە بێلاڕووسەوە بچینە نێو پۆڵەندا، نە شوێنی مانەوە، نە ئاو نە خۆراک و نەهیچ شتێكمان نەبوو".  وەکو لە ڤیدیۆکەدا دەردەکەوێت چەندین کۆچبەر لە تەمەنە جیاوازەکان لەبەردەم پاسەوانانی سەر سنوور بێ دەسەڵات وەستاون، ٢٠ رۆژ ئەمە حاڵیانە، لەسەر سنووری نێوان بێلاڕووس و پۆڵەندا مابوونەوە، تاوەکو دواجار، برسیەتی پاڵی پێوەنان بە هەر رێگەیەک بێت دزە بکەنە نێو خاکی پۆڵەندا.  بوشرا موعەلیم دەشڵێت، "ئێمە پێشبینی ئەوەمان نەدەکرد تووشی ئەمە ببین. بە ئێمەیان گوت بەئاسانی دەگەیتە ئەوروپا و لە شەڕ و نەهامەتی وڵاتەکەت رزگارت دەبێت، بەڵام نەمانزانی کە دەکەوینە نێو شەڕێكی دیکەی سەر سنوورەکان و ئەمجارە ئێمە چەکەکان بووین".  پۆڵەندا، لێتوانیا و لاتڤیا، سێ وڵاتی دراوسێی بێلاڕووس دەڵێن، ئەوەی کە روودەدات، یارییەکی "قێزەونی" لۆکاشینکۆ، سەرۆکی بێلاڕووسە دژی یەکێتیی ئەوروپا. نەتەوە یەکگرتووەکان لە بارودۆخی مرۆیی کۆچبەرانی سەر سنوور نیگەرانە، بەڵام بە کرداری هیچ شتێکی دیاریکراوی نەکردووە.  مارییانا وارتێكا لە دامەزراوەی ساڵڤەیشن لە پۆڵەندا کاردەکات و دەڵێت، "راستییەکەی ئەمەی کە لەسەر سنوورەکان روودەدات، کارێكە لۆکاشینکۆ، سەرۆکی بێلاڕووس دژ بە پۆڵەندا و یەکێتیی ئەوروپا دەیکات، بەڵام ئەوە رەوایەتی ناداتە حکومەتی پۆڵەندا بەمجۆرە خراپە مامەڵە لەگەڵ ئەم کۆچبەرانە بکات کە دەناڵێنن و دەبنە قوربانی".  پۆڵەندا دەڵێت، تەنیا لە مانگی ئابی ئەمساڵدا، زیاتر لە دوو هەزار کۆچبەر لە بێلاڕووسەوە هەوڵی چوونە نێو وڵاتەکەیانی داوە؛  لەو ژمارەیە، نزیکەی هەزار و ٤٠٠ یان بە زۆر گەڕێندراونەتەوە بێلاڕووس.  رێکخراوی ئەمنستی نێودەوڵەتیش دەڵێت، گەڕاندنەوەی کۆچبەران نایاساییە لەکاتێکدا ئەوان پێیان ناوەتە نێو خاکی وڵاتەکەی.  بەڵام پۆڵەندا رەخنەکانی پشتگوێ خستووە بە درێژایی ١٠٠ کیلۆمەتر سنووری خۆی لەگەڵ بێلاڕووس، تەلبەند کردووە. هەزار سەربازیشی بڵاوکردووەتەوە.  ستانیسلاو زارین، گوتەبێژی هاوئاهەنگکاری وەزارەتی خزمەتگوزارییەکانی پۆڵەندا دەڵێت، "پۆڵەندا پێیوایە کە تەنیا لە رێگەی دابینکردنی ئاسایشی سنوورەکانی لەگەڵ بێلاڕووس دەتوانێت رێگری لە هاتنی کۆچبەران بکات، ئەو رێگەیە لۆکاشینکۆ بە هاوکاری پووتین دروستکراوە تەنیا بۆ تۆڵەسەندنەوەیە لە هەموو یەکێتیی ئەوروپا".  هاوشێوەی لاتڤیا و لێتوانیا، پۆڵەندا کار لەسەر دەرکردنی یاسایەکی تایبەت بە رێگریکردن لە هاتنی کۆچبەران دەکات؛  یاسایەک کە بەڕوونی پێشێلی پەیماننامەی جنێڤی ساڵی ١٩٥١ دەکات کە مافی پەنابەری دەداتە پەناخوازان و ئەرکی پێدانی مافی پەنابەریش بەسەر وڵاتاندا دەسەپێنێت.