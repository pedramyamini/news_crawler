ماوەی چەند هەفتەیەکە لە تونس هەزاران تۆن خۆڵ و خاشاک لە بەشێکی زۆری وڵاتەکە کەڵەکەبوون. وەزارەتی ژینگەی تونس بڕیاری دا بۆ چارەسەرکردنی دۆخەکە چاڵێکی خۆڵ و خاشاک هەڵبداتەوە کە چەند مانگێک لەمەوپێش لەسەر داواکاریی خەڵکی عەقاریب پڕکرابووەوە، خەڵکی ناوچەکە پێیان وابوو ئەو چاڵە زیانی بە تەندروستییان گەیاندووە، بۆیە داوای پڕکردنەوەیان کرد و دوای بڕیاری هەڵدانەوەشی دەستیان بە خۆپێشاندان کرد.  رۆژی سێشەممە سەتان گەنجی تونسی کۆبوونەوە و دەستیان بە خۆپێشاندان کرد، بە گوتەی شایەتحاڵان ئاگریان لە بنکەیەکی پۆلیس بەرداوە، بە بەرد هێرشیان کردووەتە سەر هێزەکانی پۆلیس و چەند شەقامێکیشیان داخستووە.  وەزیری ناوخۆی تونس رەتیدەکاتەوە کە ئەو گەنجە بەهۆی گازی فرمێسکڕێژەوە کوژرابێت و دەڵێت، کەسەکە دۆخی تەندروستیی جێگیر نەبووە و پەیوەندیی بە خۆپێشاندانەکەوە نییە.  لە تونس لە جێگەی ئەوەی خۆڵ و خاشاک بسوتێنرێت، چاڵێک هەڵدەکەنرێت و خاشاکی تێدەکەن. بەو شێوەیە رێگە لە پیسبوونی هەوا دەگرن و دوای چەند ساڵێکیش ماددە خۆراکییەکان شی دەبنەوە و دەبنە سەرچاوەی خۆراکی بۆ خاکەکە.  ئەوە یەکەم تاقیکردنەوەی حکومەتەکەی نەجلا بۆدنە کە مانگی رابردوو لەلایەن قەیس سەعید، سەرۆکی تونس وەکو سەرۆکوەزیرانی وڵاتەکە دەستبەکاربوو.  ژمارەی دانیشتووانی تونس دەگاتە ١١ ملیۆن و یەکێکە لەو وڵاتانەی لە بەهاری عەرەبیدا دەسەڵاتی گۆڕی و سەرکەوتووش بوو، بەڵام ئەمساڵ دووبارە بەشێک لە قەیرانەکان سەریان هەڵدایەوە و لە مانگی حوزەیران سەرۆکی وڵاتەکە داوای هەڵوەشاندنەوەی حکومەتی کرد.