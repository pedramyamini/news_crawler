ئەمە شەپۆلێکە لە ماوەی رابردوودا، بەهۆی دەرکەوتن، درەوشانەوە و باڵادەستبوونی کولتووری کۆریای باشوور لە هەموو جیهاندا، سەرنجی هەمووانی بۆخۆی راکێشاوە. ئێستا ئیدی تادێت لێکۆڵینەوەی زیاتر لەو شەپۆلەی کۆریا دەکرێت، شەپۆلێکی نەرم، کە بەنیازە و چاوی لەوەیە هەموو جیهان داگیر بکات. پرسیارەکە ئەوەیە، شەپۆلەکە چۆن سەریهەڵدا و چۆن کۆریا سوودی لێوەردەگرێت؟ ئایا توانیویەتی کۆریا بکاتە خاوەن هێزێکی نەرمی نێودەوڵەتی؟  تاوەکو ماوەیەکی کەم بەر لە ئێستا، زۆرکەمبوون ئەو کەسانەی لە دەرەوەی رۆژهەڵاتی ئاسیاوە، زانیارییەکی ئەوتۆیان لەسەر کولتوور و ژیان و رۆشنبیریی کۆریا هەبوو، بەتایبەتیش ئەوەی لە یادەوەری هەموواندا هەبوو لەبارەی کۆریاوە، ئەو راستییە بوو کە دەوڵەتێکی دابەشکراو بەسەر باکوور و باشوور، لە نیوەدوورگەی کۆریادا هەیە و ئەو دوو وڵاتییە، بەشێکە لە لێکەوتەکانی دووەم جەنگی جیهانیی. ئەوەشی بەناوی کۆریاوە لە هەموو شت زیاتر سەرنجی رادەکێشا، بوونی حکومەتێکی دیکتاتۆری لە باکووری نیوەدوورگەکە و برسیەتیی خەڵکەکەی بوو. هەرچی باشوورییەکانە، ناوودەنگیان لە رێگەی تەکنەلۆژیاوە باڵا بوو، تەکنەلۆژیای دروستکردنی ئۆتۆمبێل و بەرهەمە ناوازەکانی سامسۆنگ کە شەڕێکی دەستەویەخەی لەگەڵ ئەپڵدا دەکرد، بۆ داگیرکردنی بازاڕی مۆبایلە زیرەکەکان.  ئێستا هەموو شت لەبارەی کۆریاوە گۆڕاوە، ئەگەر کۆریای باکوور زیاتر بەسەرخۆیدا خۆی دادەخات و سنوورەکانی ئازادیی بەرتەسکتر دەکاتەوە و زیاتر خۆی لە جیهان دادەبڕێت، کۆریای باشوور بەپێچەوانەوە، هێزێکی گەورەی نەرمی دروستکردووە و هێواش هێواش کار لەسەر داگیرکردنی هەموو جیهان دەکات.  ئەو بازە گەورەیەی باشوورییەکان دەینێن لە رێگەی هێزێکی زۆر نەرمەوەیە، هێزی هونەر و داهێنان، بەتایبەت لە بوارەکانی مۆزیک، مۆزیکی میللیی، دراما و ئەوەی بە ' کی - پۆپ ' یان ' کی - دراما ' ناسراوە.  لە ساڵانی رابردوودا، شەپۆلە کولتوورییەکەی کۆریای باشوور، تەنیا لە ناوچەی باشووری رۆژهەڵاتی ئاسیادا قەتیس نەما، بەڵکو سنوورەکانی ئەو ناوچەیەی تێپەڕاند و خۆی گەیاندە هەموو جیهان. هەر ئەو قەڵەمبازە گەورەیەبوو کە وایکرد، گرووپی ' بی تی ئێس ' ی کۆری، ببێتە یەکێک لە تیپە هەرە بەناوبانگەکانی گۆرانی لە سەرانسەری جیهاندا، هەمان دۆخ وایکرد، زنجیرەی ' یاریی سکوادەکان ' بەتەنیا یەک سیزن، ببێتە پڕبینەرترین درامای پەخشکراوی سەر تۆڕی نێتفلێکس، لە مێژووی تۆڕەکەدا.  لەوانەیە کۆرییەکان، چاویان لە ئەزموونی ویلایەتە یەکگرتووەکانی ئەمریکا و ژاپۆن کردبێت، بۆ پەرەدان بەتوانا دروستکارییەکانیان لە بواری کولتووریدا، هەر ئەوەش وایکردووە، دەرهێنەرە کۆرییەکان و بەرهەمهێنەرەکانی ئەو وڵاتە، توێژینەوەی ورد لە بارەی هۆلیود و سەنتەرەکانی پیشەسازیی سینەما و کاریگەرییەکانییان بکەن بۆ ماوەی چەندین ساڵ. ئەوان پەنایان بردە بەر شێوازەکانی کارکردنی ئەوان و جێپەنجەی کۆرییانەی خۆیان بەسەریەوە بەجێهێشت. لەگەڵ زیادبوونی خواستی سەر ماڵپەرەکانی وەک یوتیوب، هەروەها تۆڕێکی وەک نێتفلێکس، کە رۆڵی هەبوو لە بڵاوکردنەوەی فیلم و دراماکاندا، کۆریای باشوور سنوورە جوگرافییەکانی تێپەڕاند، وڵاتەکە لە بەرکابەرێکی کولتوورییەوە بووە سەرچاوەیەکی گەورەی بەرهەمهێنانی کولتووری لە جیهاندا.  دەستەواژەی ' هایلۆ ' یان ' شەپۆلە کۆرییەکە ' یەکەمجار لەلایەن رۆژنامەڤانانی چینییەوە، لە کۆتایی نەوەتەکانی سەدەی رابردوودا بەکارهێنرا، ئەمەش وەک ئاماژەیەک بۆ بەرەوسەرچوونی گەلویستی و خۆشەویستی خێرای کولتووری کۆریای باشوور، لە دەوڵەتانی دیکەی ئاسیا، هاوشێوەی ژاپۆن و چین. کە هاوکاتبوو لەگەڵ سەرکەوتنی گەورەی ژمارەیەک درامای کۆریای باشوور لەو دەوڵەتانە.  لە نیوەی دەیەی رابردووەوە، شەپۆلە وردەکانی شەپۆلە گەورە کۆرییەکە، لە گرووپە میوزیکییەکانی وەک ' بیگ بانگ ' ەوە دەستیپێکرد، کە دواتر ' گیرلز جینیرایش ' و ' کارا ' ی بەدواداهات. سەرەتاکانی ئەم شەپۆلە کۆرییە، لە کەناراوەکانی ئەمریکای لاتین و رۆژهەڵاتی نێوەڕاست بەر زەوی کەوتنەوە، بەتایبەت لەنێو تەمەن روواڵەکاندا.  لە ساڵی ٢٠١٠ ەوە، شەپۆلە کۆرییەکە بناخەی گەلویستییەکەی خۆی فراوانتر کرد و لەپاڵ مۆزیکدا، دراماکانیش دەستیان بەپەلهاویشتن کرد، پاشان دابونەریتی کۆری و خۆراک و ئەدەب و تەنانەت زمانیش. بۆ پەرەسەندن و بەربڵاوبوونی هەموو ئەم شەپۆلانە، پێگەکانی وەک یوتیوب و سۆشیال میدیا، رۆڵی گەورەیان هەبوو.  ساڵی ٢٠١٢، شەپۆلە کۆرییەکە تەقینەوەیەکی بەخۆوەبینی، کاتێک گۆرانیی ' گانگام ستایل ' ی گۆرانیبێژی کۆریای باشوور ' سای ' لە پلەی دووەمی لیستی Billboard Hot ١٠٠ی ئەمریکی هات، وەک پڕفرۆشترین گۆرانی و داونلۆدکردن بۆ ماوەی حەوت هەفتەی لەسەریەک. گۆرانییەکە هەروەها بووە یەکەم ڤیدیۆی سەر یوتیوب، یەک ملیار بینەر بەدەست بهێنێت، بەوەش رێگەی خۆشکرد بۆ سەرسامبوون و کۆبوونەوەی زیاتری خەڵک لە چواردەوری گۆرانیی و میوزیکی کۆری لە هەموو جیهاندا.  ویستی فێربوونی وشەکانی گۆرانییەکانی ' ئەلکی پۆپ ' پاڵنەرێکی بەهێز بوو بۆ فراوانبوونی ویستی فێربوونی زمانی کۆری لە وڵاتانی وەک ویلایەتە یەکگرتووەکانی ئەمریکا، کەنەدا، تایلاند و مالیزیا.  راپۆرتێکی کۆڕبەندی زمانە نوێیەکان لە ئەمریکا، دەریخستووە لە نێوان ساڵانی ٢٠١٣ تاوەکو ٢٠١٦، خوێندکارانی فێربوونی زمانی کۆری لە زانکۆکانی ئەمریکا بەڕێژەی ١٤ % زیادیکردووە، لە کاتێکدا فێربوونی سەرجەم زمانەکانی دیکە لە هەمان ماوەدا، کەمیکردووە.  ساڵی ٢٠٢٠، گرووپی ' بی تی ئێس '، قۆناخێکی نوێی لە مێژووی میوزیکی کی - پۆپ دەستپێکرد، کاتێک گۆرانییەکی ئەو گرووپە بەناوی ' داینامێت ' بۆ ماوەی دوو هەفتەی لەسەریەک، لە ترۆپکی Billboard Hot ١٠٠ی ئەمریکی مایەوە. بەرلەوەش رێکخراوی ' ئای ئێف بی ئای '، کە نوێنەرایەتی پیشەسازیی دروستکردنی میوزیکی جیهانی دەکات، لە ئاداری هەمان ساڵدا رایگەیاند کە ئەو گرووپە، یەکەمین گرووپە لەسەر ئاستی جیهاندا لە رووی فرۆشتنی گۆرانییەکانییەوە. ئەوە یەکەمجاربوو گۆرانییەکی ناڕۆژئاوایی و گرووپێکی ناڕۆژئاوایی، کە زۆرینەی گۆرانییەکانیان بە زمانی نائینگلیزییە، ئەو پێگە بەهێزە بەدەست بهێنن.  لە هەمان ساڵدا، فیلمی ' پاراسایت ' کە فیلمێکی کۆرییە، بۆ بردنەوەی شەش خەڵاتی ئۆسکار بەربژێرکرا، چوار خەڵاتی ئۆسکاری بردەوە، لە نێویاندا خەڵاتی ئۆسکاری باشترین فیلم، کە ئەوە یەکەمجاربوو ' فیلمێک کە زمانەکەی ئینگلیزی نییە، ئەو خەڵاتە بباتەوە '. هەروەها خەڵاتی باشترین دەرهێنەر و ئەوەش بووە هەلێکی نایاب بۆ ناساندنی سینەمای کۆریای باشوور بە جیهان. فیلمی ' پاراسایت ' تیشکدەخاتە سەر درزی قووڵی نێوان ژیانی هەژاران و دەوڵەمەندەکان. بەبردنەوەی ئەو خەڵاتانە، فیلمەکە سەرنجی جیهانی زیاتر بەلای خۆیدا راکێشا.  لە ماوەی رابردوودا، بەرهەمێکی دیکەی کۆریای باشوور، سەرنجی دونیای بەلای خۆیدا راکێشا، ئەویش درامای ' سکواد گەیم '، کە سەرکەوتنێکی بێوێنەی بەدەستهێنا، کاتێک زیاتر لە ١١١ ملیۆن خێزان بینەریبوون لە ماوەی کەمتر لە مانگێکدا. دراماکە تیشکدەخاتە سەر زوڵمی ئابووری، دەنگدانەوەیەکی یەکجار گەورەی لای بینەران لە جیهاندا دروستکرد، بەتایبەت کە خستنەڕووی دراماکە، هاوکاتبوو لەگەڵ چەرمەسەریی زۆر کەسدا بەهۆی لێکەوتە ئابوورییەکانی کۆرۆناوە.  دیاردەیەکی دیکەی کۆریای باشوور کە رێگەی خۆی بەرەو جیهانیبوون دۆزییەوە، ' مۆکبۆنگ ' ە، ئەو وشانەی کە خراونەتە ناو ئینسکلۆپیدیای ئۆکسفۆردەوە، کە بەمانای ' ڤیدیۆیەکی پەخشکراو لەسەر ئینتەرنێت ' دێت و زۆرینەی کات، راستەوخۆیە. لەو ڤیدیۆیانەدا کەسێک دەردەکەوێت کە بڕێکی زۆر خواردن دەخوات و قسە بۆ بینەرەکانی دەکات و کارلێکی لەگەڵیاندا دەبێت و وەڵامی پرسیارەکانیشیان دەداتەوە.  ئەم جۆرە ڤیدیۆیانە ئێستا لە جیهاندا بینەری زۆریان هەن، لەو کەسانەی کە هەست بەدڵخۆشی دەکەن کاتێک لە رێگەی ڤیدیۆوە بەرامبەرەکەیان دەبینن، سەرقاڵی ژیانی رۆژانەی خۆیانن و هەندێک شتی سەیر دەکەن، وەک چۆنیەتی رێکخستنی پرچ و گاڵتەوگەپ، یان قەدکردنی جلوبەرگ و خواردنی خۆراک.  بڵاوبوونەوە گەورەکەی شەپۆلی کولتووری کۆریا، لەدایکبووی رێکەوتێک نییە، بەڵکو کۆریا بەردەوام کاردەکات بۆ بەکارهێنانی ئەو هێزە شەپۆلە، وەک سەرچاوەیەکی سۆفت پاوەر یان ئەوەی پێیدەگوترێ ' هێزی نەرم '.   ئەم دەستەواژەیە ' سۆفت پاوەر ' لە کۆتایی هەشتاکانی سەدەی رابردوودا، بۆ یەکەمجار لەلایەن جۆزیف نای، زانای سیاسەتی ئەمریکی و بەرپرسی پێشوو لە ئیدارەی سەرۆک بیل کلنتن بەکارهێنرا، کە ماناکەی بریتییە لە توانای وڵاتێک بۆ رازیکردنی ئەوانیدیکە، بەئەنجامدانی کارێک کە ئەم دەیەوێت، بەبێئەوەی پەنا بباتە بەر هێز یان ترس و تۆقاندن و هەڕەشەکردن.  مارتن روول، پسپۆری ستراتیژی و بازاڕگەری و سلۆگانە بازرگانییە دانیمارکییەکان لە وتارێکدا لە ئینتەرنێت، دەڵێ ' کۆریای باشوور، یەکێکە لەو دەوڵەتە دەگمەنانە، ئەگەر تاکە دەوڵەتیش نەبێت لە جیهاندا، یەکێک لە ئامانجە راگەیێنراوەکانی ئەوەیە کە هەوڵدەدات و کاردەکات بۆ ئەوەی ببێتە سەرچاوەی سەرەکی کولتووری میللیی لە هەموو جیهاندا".  روول پێنج هۆکاری دەستنیشانکردووە، کە هۆکاری سەرەکین لە گەشەپێدانی شەپۆلەکەی کۆریادا:  ١ - بڕیاری حکومەت لە سەرەتای حەفتاکاندا، بەلابردنی ئابڵووقەی سەر گەشتی هاووڵاتییانی کۆریا بۆ دەرەوەی وڵات، ئەوەش بووە هاندەر بۆ ژمارەیەکی زۆری دانیشتووانی ئەو وڵاتە، بۆ گەشتکردن و بینینی وڵاتانی ئەوروپی و ویلایەتە یەکگرتووەکانی ئەمریکا، چونکە بەشێکی زۆری ئەوان خوێندیان و ئاراستەی پیشەیی خۆیان لە کۆمپانیا گەورەکانی ئەو وڵاتانەدا دۆزییەوە. ئەو کەسانە دواتر گەڕانەوە وڵاتەکەی خۆیان و ببوونە خاوەن بیر و هزری نوێ بۆ هونەر و مۆزیک و سینەما و داهێنانیان کرد.  ٢ - ئەو تەنگژە گەورە ئابوورییەی لە ساڵانی نێوان ١٩٩٧ - ١٩٩٨ وڵاتەکەی گرتەوە، هاوشێوەی زۆر وڵاتی دیکەی رۆژهەڵات و باشووری ئاسیا، وای لە وڵاتەکە کرد روو لە فرەڕەنگکردنی ئابوورییەکەی بکات. سەرۆکی پێشووی وڵات، کیم دای - جۆنگ، لەماوەی دەسەڵاتەکەیدا چاوی خستە سەر تەکنەلۆژیا و کولتووری میللی وەک دوو بزوێنەری سەرەکی ئابووریی کۆریای باشوور لە داهاتوودا.  ٣ - رەتکردنەوەی یاساکانی چاودێریکردن کە رێگربوو لە گەشەکردنی پیشەسازیی سینەما و نەیدەهێشت هونەرمەندەکان، ئەو باسانە بخەنە ناو بەرهەمەکانیانەوە کە مشتومڕهێنن. ئەم هەنگاوە کە ساڵی ١٩٩٦ نرا، هەلی دەرکەوتن و درەوشانەوەی بۆ نەوەی گەنجی وڵاتەکە رەخساند، تا زیاتر گوزارشت لە بیرۆکە بوێرەکان بکات لە بواری سینەما و میوزیکدا.  ٤ - زیادبوونی بایەخی کۆمپانیا گەورەکان، وەک سامسۆنگ و ئێڵ جی، بە سلۆگانە بازرگانییەکانیان، ئەمە بووە هۆی چاوخستنی زیاتر بۆ سەر کوالیتی و دیزاین و بازاڕگەری لەسەر ئاستی جیهاندا.  ٥ - زیادبوونی چاودانە سەر ژێرخان. حکومەتەکانی کۆریا دەستکرد بە خەرجکردنی بڕی زۆری پارە لە ژێرخانی ئینتەرنێتی وڵات و وەبەرهێنان لە پڕۆژەکانی ئایندە.  هەموو ئەمانەی سەرەوە لە ماوەیەکی کورت و هاوکاتدا روویاندا. ئەمە وایکرد ژینگەیەکی گونجاو بۆ داهێنان لە بوارەکانی میوزیک و درامادا دروست ببێت. بەهۆیەوە ئەو فیلمانە بەرهەمهێنران، کە باسیان لە بابەتە مشتومڕهەڵگرەکان دەکرد، ئەو فیلمانە رەواجێکی گەورەی لە ناوچەکەدا پەیداکرد. هەروەها درامای خێرانی کە لە نێوەڕۆکیدا باکگراوندێکی کولتووری هاوبەشی لەگەڵ وڵاتانی دیکەی رۆژهەڵاتی ئاسیا، لە خۆ گرتبوو، بوونە خاوەن بینەری زۆر لە وڵاتانی ناوچەکەدا.  لەوانەیە مێژوو بەجۆرێک لە جۆرەکان هاوکاربووبێت بۆ زیاتر هەڵچوونی شەپۆلە کۆرییەکە، چونکە وەک روول دەڵێت، زۆرینەی دەوڵەتانی ئاسیا، کۆڵۆنیی پێشووی ژاپۆن بوون و ئەوەش وایکردووە ئەوان هەتا ئێستاش هەست بە دوژمنایەتی ژاپۆن و هەموو بەرهەمهاتوویەکی ژاپۆنی بکەن، یان لانیکەم بەرهەمە ژاپۆنییەکان رەتبکەنەوە، بەتایبەت بەرهەمە کولتوورییەکان، ئەمە زیاتر لە نێو چینییەکاندا زۆر باوە. بەڵام کۆریای باشوور بەپێچەوانەی ژاپۆنەوە، هەم خۆی کۆڵۆنیی ژاپۆنییەکان بوو، هەم ئەمە وایکرد، بەرهەمە کولتوورییەکانی، لای دانیشتووانی دەوڵەتانی دیکەی ناوچەکە، خواستی لەسەر بێت.  بەپێی رۆژنامەی ' کۆریا هیراڵد '، بودجەی تەرخانکراوی ' وەزارەتی رۆشنبیری و وەرزش و گەشتیاریی کۆریا ' بۆ ساڵی ٢٠٢٢، ژمارەیەکی یەکجار قەبەیە کە بڕەکەی ٦.٠٥ ملیار دۆلاری ئەمریکییە. رۆژنامەکە دەڵێ، وەزارەت بەنیازە پشتگیری خۆی بۆ بەرهەمهێنانی کولتووری و شەپۆلە کۆرییەکە و بانگەشەکردن بۆ کۆریا لەسەر ئاستی جیهاندا، زیاتر بکات.  حکومەت هەروەها رۆڵێکی دیاری هەیە لە چالاکییەکانی بەڕێوەبردنی ' شەپۆل ' ەکە لە دەرەوەی سنوورەکانی کۆریا، لە رێگەی رێکخستنی فێستیڤاڵی هەمەجۆ. هەروەها هەڵمەتی پەیوەندی گشتی بۆ بازاڕکردن بۆ سیما دیارەکانی کولتووری وڵات دەکات. لە هەمان چوارچێوەدا، کەرتی کولتوور و راگەیاندن لە وەزارەتی رۆشنبیری نزیکەی ٤٠ بنکەی رۆشنبیری لە دەوڵەتانی ئەفریقیا، ئاسیا، زەریای ئارام، ئەوروپا، هەردوو ئەمریکا و رۆژهەڵاتی نێوەڕاست کردووەتەوە، بۆ پەرەدان و بڵاوکردنەوە بە شەپۆلە کۆرییەکە لەسەر ئاستی هەموو جیهاندا.  راپۆرتێکی دامەزراوەی کۆریا بۆ ئاڵوگۆڕی کولتووری نێودەوڵەتی لە ساڵی رابردوودا، ئاشکرایکردووە هەناردەکردنە کولتوورییەکانی وڵات لە ساڵی ٢٠١٩ دا، گەیشتووەتە ١٢.٣ ملیار دۆلار، کە بەراورد بە ساڵی ٢٠١٨ بە رێژەی ٢٢ % زیادبووە.  لە ماوەی رابردوودا، میدیاکانی کۆریا ئاشکرایانکرد، گرووپی پۆپی ' بی تی ئێس ' ی کۆریای باشوور، بەتەنیا خۆی رۆڵی هەبووە لە هێنانی بڕی ٤، ٩ ملیار دۆلار بۆ نێو ئابووریی نیشتمانیی کۆریا، ئەمە لە میدیاکاندا هەڵوەستەی زۆری لەسەرکرا و ناونرا "کاریگەریی بی تی ئێس".  بەردەوام رەواج پەیداکردنی میوزیک و گۆرانیی کۆری، بووە هۆی سەرهەڵدانی نەوەیەکی نوێی کەسایەتییە بەناوبانگەکانی کۆریای باشوور. ئەوانەی گەلویستییەکی بێشووماریان لە دەوڵەتانی باشووری رۆژهەڵاتی ئاسیادا هەیە، لە شێوەی ژاپۆن، چین، تایوان، هۆنگ کۆنگ، سەنگاپورە و ڤێتنام و وایان لێهاتووە جەماوەرێکی زۆر بۆخۆیان رادەکێشن.  شەپۆلە کۆرییەکە هەروەها رۆڵی هەبوو لە زیادبوونی گەشتیاریی دەرەکی بۆ وڵات بەڕێژەیەکی زۆر. بەپێی راپرسییەک کە ساڵی ٢٠١٩ کراوە، ' هالیۆ ' بەڕێژەی ٥٥، ٣ % گەشتیاریی هاتوو بۆ وڵاتەکەی زیادکردووە. لەگەڵ زیادبوونی گەلویستیی بۆ فیلم و دراماکان، گەشتیاران لە زۆر وڵاتەوە هوروژمیان هێنا بۆ کۆریای باشوور، بۆ لەنزیکەوە بینینی کولتوری وڵاتەکە و سەردانی ئەو شوێنانەی کارە هونەرییەکانی تێدا وێنەگیراوە.  کارکردن دەستیپێکردووە بۆ دروستکردنی کۆمەڵگەیەکی زەبەلاحی کولتووری، کە دەتوانێ ساڵانە میوانداری ١٧٠ ئاهەنگی میوزیکی هونەرمەندانی ناوخۆ و دەرەوە بکات. پێشبینیدەکرێت ئەو کۆمەڵگەیە ساڵانە ٢٠ ملیۆن گەشتیار رابکێشێت و ٢٤٠ هەزار هەلی نوێی کار بڕەخسێنێت. بڕیارە لەسەرەتاکانی ساڵی ٢٠٢٤ دا پڕۆژەکە تەواو ببێت. حکومەت ئومێد دەکات ئەو کارە، ببێتە هۆی زیادبوونی ژمارەی گەشتیاران بۆ وڵاتەکە.  قبووڵکردن و پێشوازی گەورە لە شەپۆلە کۆرییەکە لە جیهاندا، هەلێکی نایابی بۆ ناساندنی کەلەپور و بەرهەمە رابوێرییەکان  و پێگە نایابەکان و ئەستێرەکانی وڵاتەکە رەخساندووە، لە کاتێکدا ئەوان خۆیان گەلویستییەکی یەکجار گەورەیان هەیە لە کیشوەری ئاسیادا. ئێستا ئیدی فیلم و دراما کۆرییەکان، چاودەدەنە سەر بەهاکانی کۆریا و کۆمەڵگەکەی، هەروەها پێشاندانی ئەو شوێنە نەبینراوانەی وێنەی کارەکانی تێدا دەگیرێت.  روول دەڵێ، "ئەوە هەلێکی نوێی بەخشییە کۆریای باشوور، بۆ خولقاندنی وێنەیەکی نوێ لەبارەی وڵاتەکەوە لە هەموو جیهاندا"، لە کاتێکدا وێنەی زاڵی ناو هزری زۆرینەی خەڵک، تاماوەیەکی کەم لەمەوبەر، هەر وێنەی جەنگی کۆریا بوو، لەگەڵ ناکۆکییەکان لەگەڵ دراوسێ باکوورییەکەی و داڕووخانی دامەزراوە بازرگانی و پیشەسازییە زەبەلاحەکان، کە بەهۆی تەنگژەی قورسی دارایی کۆتایی نەوەدەکانەوە، گورزی کەمەرشکێنیان بەرکەوت، ئەوەی ئێستا دەبینرێت، هەمووی بینینی ئەرێنییە لەبارەی کۆریای باشوورەوە.  ساڵی ٢٠١٩، زیاتر لە ٦٠ هەزار بینەر لە ریازی پایتەختی سعودیە، بۆ بینینی ئاهەنگی مۆزیکی گرووپی ' بی تی ئێس ' لە چوارچێوەی وەرزی رابوێریی ریاز کۆبوونەوە. تورکی ئال شێخ، سەرۆکی ئەنجوومەنی گشتی رابوێری سعودیە، لە کۆتاییەکانی ئۆکتۆبەری رابردوودا ئاشکرایکرد، واژۆیان لەگەڵ گرووپێکی کۆریدا کردووە، بۆ ئەنجامدانی ئاهەنگێکی دیکە، بەڵام ناوی گرووپەکەی ئاشکرا نەکردووە.  بەرلەوە ئەو گرووپە و چەندین گرووپی دیکەی کۆریای باشوور، لە ساڵی ٢٠١٦ دا لە ئەبوزەبی ئیمارات، ئاهەنگی گەورەیان کرد، لە میانی فێستیڤاڵی K - Con کە فیستیڤاڵێکی ساڵانەی میوزیکی پۆپی کۆرییە و لە ویلایەتە یەکگرتووەکانی ئەمریکاوە دەستیپێکرد و دواتر درێژ بووەوە بۆ وڵاتانی دیکەی وەک ژاپۆن، ئیمارات، فەرەنسا و مەکسیک.  مایۆی رابردوو، گۆرانیبێژی بەناوودەنگی کۆریای باشوور، ئەلێکسا، پڕۆژەی کارێکی هاوبەشی لەگەڵ گۆرانیبێژێکی سعودیدا بەناوی بەدر شوعەیبی دەستپێکرد و کارە هاوبەشەکە، لەسەر ئەپلیکەیشنی سپۆتیفای تایبەت بەپەخشکردنی مۆزیک بڵاودەکرێتەوە.  جیا لە سعودیە و ئیمارات، هەندێکی دەوڵەتی دیکەی رۆژهەڵاتی نێوەڕاست، بەکاربەرانی سپۆتیفای تێیدا، گوێ لە گۆرانییە کۆرییەکان دەگرن، لەوانەش میسر، جەزائیر و مەغریب.   رۆژنامەی ' ئاراب نیوز ' لەبارەی داتاکانی سپۆتیفایەوە ئاشكرایکردووە، بازاڕی سعودیە لە ناوچەکەدا گەورەترینە، لە کاتێکدا بازاڕی میسر خێراگەشەکردووترینە، بەشێوەیەک رێژەی گوێگرتن تێیدا لە ساڵانی ٢٠١٩ - ٢٠٢٠ نزیکەی ٣٣ لەسەد، زیادیکردووە.  کۆریا بۆ چاودانی زیاتر لەسەر ناوچەکە، بەشی عەرەبی لە ماڵپەری ' کۆریا نێت ' کردووەتەوە کە تێیدا، زانیاری لەبارەی کۆریا لە بوارە جیاوازەکانی وەک کولتوور و سیاسەت بڵاودەکاتەوە.  ماڵپەرەکە روونیکردووەتەوە، کە هەوادارانی میوزیکی پۆپی کۆری، کەوتوونەتە ژێر کاریگەریی قووڵی کولتووری کۆرییەوە، بەشێوەیەک کە لە کۆمەڵگەکانی ناوچەکەدا و دیارترینیان لە میسر، هەوادارانی گرووپی ' بی تی ئێس ' کاری خێرخوازی دەکەن، لە ژێر هەمان دروشمی گرووپەکەدا کە دەڵێ "پێزانین بۆ کەسایەتی خۆمان و خۆشەویستی بۆ کەسایەتیمان، هەوڵدان بۆ دۆزینەوەی باشترین بەشەکانمان و گەشەپێدانی".  لەوانەیە ئەوە تەنیا هەنگاوە کولتوورییە تۆخەکانی کۆریا نەبێت، کە لە میانیدا کاردەکرێت بۆ ئەوەی کۆرییەکان لەسەر ئاستی جیهاندا زیاتر خۆیان بناسێنن. لە باشووری کوردستان، یادەوەرییەکان لەگەڵ کۆریای باشوور، بۆ ساڵانێکی زووتر لە شەپۆلە سۆفتەکەی کۆریا دەگەڕێتەوە،  بەدیاریکراویش ساڵی ٢٠٠٤، کاتێک لە دوای پڕۆسەی ئازادیی عێراقەوە، سوپای کۆریای باشوور رووی لە هەرێمی کوردستان کرد و بۆ ماوەی چوار ساڵ مانەوە.  وەزارەتی بەرگریی کۆریای باشوور دەڵێ، هێزەکانی ئەوان لە ساڵی ٢٠٠٣ لە میانی هاوپەیمانیی نێودەوڵەتیدا گەیشتنە شاری ناسڕیە لە باشووری عێراق، بەڵام دواتر و لە مانگی ئەیلوولی ساڵی ٢٠٠٤ دا روویان لە هەرێمی کوردستان کرد. وەزارەتەکە دەڵێ ژمارەی سەربازەکانی ئەوان لە هەرێمی کوردستان، گەیشتە ٣٥٦٦ سەرباز.  کۆریای باشوور ئێستا بۆ کورد و دانیشتووانی هەرێمی کوردستان، وەک وەرگرێکی دیکەی شەپۆلە کۆرییەکەن، بەتایبەت لەو فیلم و درامایانەدا کە ئەو وڵاتە بەرهەمیدەهێنێت و پەخشیان دەکات، باشترین بەڵگەش لەوبارەیەوە، کارلێک بوو لەگەڵ فیلمی پارازێت و درامای سکواد گەیمدا.  بەر لە شەپۆلی فیلمەکان، دراما و مۆزیکی کۆری، باشوورییەکانی نیوە دوورگە ئاسیاوییەکە، لە کوردستاندا چەندین کاری بەرچاویان کرد، ئەوان بەدروشمی "ئێمە دۆستی ئێوەین"، چەندین دیارییان بەخشییە کوردستان.  ئێستاش هەندێک لەو پاسانەی ئەو دروشمەیان لەسەرە و لەلایەن کۆریای باشوورەوە بە دیاری دراونەتە فەرمانگەکانی حکومەتی هەرێمی کوردستان لە شەقامەکاندا دەبینرێن. جگە لەوە گەورەترین باڵەخانەیان بۆ کتێبخانەی گشتیی هەولێر لە نێو پارکی سامی عەبدولڕەحمان دروستکرد. کە بە کتێبخانەی زەیتوون ناوی دەرکردووە  مارتین روول، پێیوایە شەپۆلی کولتووری کۆری، رووبەڕووی هەندێک ئاڵنگاری دەبێتەوە، تاوەکو لە داهاتوودا درێژە بەسەرکەوتنی خۆی بدات. ئەو دەڵێ: "یەکێک لە هۆکارە سەرەکییەکانی زیادبوونی گەورەی گەلویستی ئەو کولتوورە، ئەوەیە کە نوێیە و داهێنەرانەیە". زیاتر دەڵێ، پێویستی بەوەیە بەردەوام بێت لەسەر داهێنان و نوێبوونەوە لە بەرهەمە کولتوورییەکانیدا، هەروەها خۆبواردن لە دووبارەبوونەوە و دەرکەوتن لە بەرگی دووبارەدا، بەتایبەت بۆ ئەستێرەکانی گۆرانی و مۆزیک، ئەوانەی کە زۆر کۆمپانیای گەورەی ناوخۆیی و جیهانی، ئەوان بۆ رێکلامەکانیان بەکاردەهێنن.  تەنیا رۆژگار و ساڵانی داهاتوو، دەریدەخەن، ئاخۆ شەپۆلە کۆرییەکە بەردەوام دەبێت لە هەڵچوونی زیاتری خۆی و شکاندنی رێگرییە جوگرافییەکان؟ ئایا وڵاتەکە، توانای زیاتر دەڕەخسێنێت بۆ سوودوەرگرتنی زیاتر لەو شەپۆلە و بەردەوامبوون، بە ئاراستەی سەرکەوتن و درەوشانەوەی زیاتر لەسەر ئاستەکانی کولتووری و ئابووری، یاخودنا؟