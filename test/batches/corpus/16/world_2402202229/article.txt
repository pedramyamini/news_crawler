ئێوارەی رۆژی پێنجشەممە ٢٤ - ٢ - ٢٠٢٢ ئەنجوومەنی لێکۆڵینەوەی رووسیا کە بەشێکی لە حکومەت و لێکۆڵینەوە لە تاوانە گەورەکان دەکات، هۆشداری داوەتە هاووڵاتیی رووسەکان لەوەی بەشداری هەر خۆپیشاندانێکی پەیوەست بە "بارودۆخی گرژی سیاسەتی دەرەوە" بکەن، لێپێچینەوەی یاساییان لەگەڵدا دەکرێت.  ئەوەش لە کاتێکدایە کە هەڵمەتێکی سەرکۆنەکردن و داواکردن بۆ خۆپێشاندان لە دژی داگیرکاریی رووسیا لە تۆڕە کۆمەڵایەتییەکان لە رووسیا بەڕێوەچێت.   ئاژانسە رووسییەکە رایگەیاند، دەبێت هەموو کەسێک لە لێپێچینەوەی یاسایی نەرێنی ئاگاداربێت کە لەشێوەی دادگایی کردن تاوەکو سزادان بەگوێرەی یاسای ئەنجامدانی تاوانکاری لەخۆدەگرێت.   هاوکات، وەزارەتی نێوخۆی رووسیا رایگەیاند، هەموو رێکارێک دەگرنەبەر بۆ کۆنتڕۆڵکردنی بارودۆخەکە. ئەوەش لەکاتێکدایە کە رووسیا یاسای تووندی لە دژی خۆپێشاندان هەیە و هەر کاتێک خۆپێشاندان ئەنجامدرابێت، بە دەستەسەرکردنی دەیان خۆپێشاندەر کۆتایی هاتووە.  بەشێک لە رووسەکان لە تۆڕە کۆمەڵایەتییەکان داوا لە خەڵکی دەکەن بچنە سەر شەقامەکان بۆ ئەوەی لە دژی داگیرکردنی ئۆکراینا لەلایەن رووسیاوە ببنەوە.   هەر رۆژی پێنجشەممە بەشێکی خەڵکی لە چەند ناوچەیەکی رووسیا هەوڵی خۆپێشاندانیان دا. بەگوێرەی ئاژانسێکی مافەکانی مرۆڤ لە رووسیا، تاوەکو ئێستا ٢٧ کەس لە سەرتاسەری رووسیا بەهۆی ئەنجامدانی خۆپێشاندانەوە دەستبەسەرکراون.