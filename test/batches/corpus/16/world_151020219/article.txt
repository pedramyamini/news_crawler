نێد پرایس، گوتەبێژی وەزارەتی دەرەوەی ئەمریکا رۆژی پێنجشەممە ١٤ - ١٠ - ٢٠٢١ لە کۆنفرانسێکی رۆژنامەڤانیدا رایگەیاند، ئەوان بڕوایان وایە کە پێویستە هەموو ناکۆکییەکان لەسەر هەڵبژاردنەکان لە رێگەی یاساوە یەکلایی بکرێنەوە.   هێشتا ئەنجامی کۆتایی هەڵبژاردن بە فەرمی رانەگەیێندراوە و ئەگەری گۆڕانکاری لە ژمارەی کورسیی لایەنەکان هەیە. گوتەبێژی وەزارەتی دەرەوەی ئەمریکا جەخت لەوە دەکاتەوە کە ئەوان چاوەڕێی ئەنجامی کۆتایی هەڵبژاردنەکانی عێراق دەکەن و نایانەوێت پێش رووداوەکان بکەون و هیچ شتێک بڵێن.  هەڵبژاردنی پەرلەمانی عێراق لە رۆژی ١٠ - ١٠ - ٢٠٢١ بەڕێوەچوو، دوای کەمتر لە ٢٤ کاژێر لە داخستنی بنکەکانی دەنگدان، کۆمیسیۆنی باڵای هەڵبژاردنەکانی عێراق ئەنجامی بەرایی دەنگدانی بڵاوکردەوە، بەپێی ئەنجامەکان گۆڕانکارییەکی گەورە بەسەر ژمارەی کورسییەکانی لایەنە سیاسییەکان هاتبوو. رەوتی سەدر زیاتر لە ٧٠ کورسی بە دەستهێنا بوو و لە بەرامبەردا کورسیی لایەنە نزیکەکانی ئێران بەشێوەیەکی بەرچاو کەمیکردبوو.  دەستەی هاوئاهەنگیی بەرگریی "مقاوەمە"ی عێراقی کە لە کۆمەڵێک گرووپی چەکداری نزیک لە ئێران پێکهاتووە  سێ رۆژ پێش ئێستا لەبارەی ئەنجامە بەراییەکانی هەڵبژاردنی پێشوەختی عێراق، راگەیێندراوێکی بڵاوکردەوە و ئاماژەی بەوەدا، ئەنجامەکان دەستکاری کراون و پووچەڵن.   نێد پرایس باسی لەوەشکرد کە بڕوایان وایە دەتوانن پەیوەندییەکی بەرهەمهێنەر و ئەرێنییان لەگەڵ حکومەتی داهاتووی عێراقدا هەبێت.   هاوپەیمانیی فەتح بە سەرۆکایەتیی هادی عامری یەکێک بوو لەو لایەنانەی کە بەشێوەیەکی بەرچاو کورسییەکانی کەمیکردووە، هاوپەیمانێتییەکە وەک باڵی سیاسیی گرووپەکانی حەشدی شەعبی دەناسرێت ئامادەنییە ئەنجامەکانی هەڵبژاردن قبووڵ بکەن.   دەستەی هاوئاهەنگیی بەرگریی "مقاوەمە"ی عێراقی لە راگەیێندراوەکەیدا گوتی، "لە رۆشنایی ئەو پێشهاتە مەترسیدارانەی روویانداوە، لە دەستکاریکردنی ئەنجامی هەڵبژاردنەکان و دەرکەوتنی بەڵگەی حاشاهەڵنەگر لە ساختەکردنی، بە راشکاوی دەریدەخات کۆمیسیۆنی ئێستای هەڵبژاردنەکان لە کارەکانیان شکستخواردوون و پیشەگەرانە کاریان نەکردووە".