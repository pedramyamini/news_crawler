لە کاتی بەشداریکردنی لە "کۆنفڕانسی بەرگریی نیشتمانی" لە هۆڵی سەرۆک ریگن لە ویلایەتی کالیفۆرنیا، لۆید ئۆستن راگەیاند ئەمریکا پابەندە بە پاڵپشتیکردن لە تایوان دژ بە هەر هەڕەشەیەکی دەرەکی.  چین، تایوان بە بەشێك لە خاکی نیشتمانی وڵاتەکەی دادەنێت، لەبەرامبەردا ئەمریکا بەردەوام وەک قەبارەیەکی نیمچە سەربەخۆ مامەڵەی لەگەڵدا دەکات.   لە ساڵی ١٩٧٩ دا و لە سەردەمی ئیدارەی جیمی کارتەری دیموکرات، ئەمریکا پەیوەندییەکانی لەگەڵ چین ئاساییکردەوە بەڵام لە هەمانساڵدا "یاسای پەیوەندییەکانی تایوان"ی دەرکرد کە تێیدا ئیدارە یەک لەدوای یەکەکانی ئەمریکا ناچار دەکات هاوکاری سەربازی پێشکەشی تایوان بکات تاوەکو بتوانێت بەرگری لە خۆی بکات و ئێستاش هاوکات لەگەڵ پابەندییەکانی بە هاوکاریکردنی  تایوان، دانی بە پرەنسیپی: "یەک چین" ناوە، کە بە فەرمی داننانە بە سەروەری پەکین بەسەر تایوان.  لە ماوەی چەند مانگی رابردوودا گرژییەکانی نێوان چین و ئەمریکا و وڵاتانی دیکەی ناتۆ لەئاست تایوان هەڵکشانیان بەخۆوەوە بینی و چین رایگەیاند: "ئەگەر پێویست بکات هێز بەکاردەهێنێت بۆ وەرگرتنەوەی تایوان". لەو کاتەوە چین جووڵەی بەهێزی سەربازی و ئەنجامدانی مانۆڕی وشکانی، دەریایی و ئاسمانی کردووە و لەدوا مانۆڕیدا زیاتر لە ١٥٠ فڕۆکەی جەنگی بە ئاسمانی تایواندا سووڕانەوە.  لۆید ئۆستن، وەزیری بەرگریی ئەمریکا رایگەیاند، جووڵە سەربازییەکانی چین لە نزیک تایوان هاوشێوەی راهێنانێكی سەربازین لەسەر تواناکانی چین لە شەڕکردن، گوتیشی ئەمریکا پابەندە بە هاوکاریکردنی سەربازی تایوان تاوەکو بتوانێت بەرگری لە خۆی بکات.  رۆژی هەینی، ٣ - ١٢ - ٢٠٢١ ئەنتۆنی بلینکن، وەزیری دەرەوەی ئەمریکا رایگەیاند، ئەگەر چین هەوڵی داگیرکردنی تایوان بکات ئەوا دەرهاویشتەی خراپی لێدەکەوێتەوە و دووپاتیکردەوە لە پابەندی واشنتن بە هاوکاریکردنی تایوان تاوەکو بتوانێت بەرگری لە خۆی بکات.