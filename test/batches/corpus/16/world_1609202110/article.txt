فەلاح مستەفا، راوێژکاری باڵای سەرۆکی هەرێمی کوردستان رایگەیاند، " [کۆبوونەوەی وەزیری دەرەوەی بەریتانیا یەکەم] کۆبوونەوەی فەرمی بوو لەگەڵ لایەنێکی دەرەکی، ئەویش لەگەڵ جەنابی سەرۆکی هەرێمی کوردستان بوو، باسیان لە پەیوەندیی دووقۆڵیی نێوان هەرێمی کوردستان و عێراق لەگەڵ بەریتانیا کرا، باس لە پەیوەندی پتەو لە بواری سەربازی کرا، بەتایبەتی لە شەڕی دژ بە داعش، هەردوولا سوپاسگوزاربوون بۆ هاوکاری و ئەو پەیوەندییەی هەیە، هەروەها لەڕووی سیاسییەوە  باسی ئەوەش کرا. هەروەها باسی چۆنێتی بەرەوپێشبردنی ئەو پەیوەندییانەش کرا لە ئاییندە، لەڕووی ئابووری و بازرگانی، بەتایبەتی بەر لە بوونیان بە وەزیری دەرەوە لە وەزارەتی بازرگانی، ئەو بڕوای تەواوی بەوەیە کە چالاکیی بازرگانی پردێکی بەهێزە بۆ پتەوکردنی پەیوەندییەکان و هێنانەکایەوەی سەقامگیری لە ئاستی جیهان. ئەوەی گرنگ بوو لە کۆبوونەوەکەدا، وەزیری دەرەوە پابەندبوونی وڵاتەکەی بە بەردەوامیی پەیوەندییەکانیان لەگەڵ هەرێمی کوردستان دووپاتکردەوە، سوپاسگوزاری هەرێمی کوردستانیش بوون کە وەکو هاوبەشێک کاری کردووە لەگەڵ ئەوان و هاوپەیمانێتیی نێودەوڵەوتی، جگە لەوەش خوازیاری ئەوە بوون کە لە سەرۆکی هەرێمی کوردستان ببیستن کە ئایا رەوشی عێراق و هەرێمی کوردستان چۆنە، پرۆسەی سیاسی، هەڕەشە و مەترسییەکان، ئەو بابەتانە باس کران و هەردوولا کۆک بوون لەسەر ئەوەی ئەو هاوپەیمانێتییەی دژی داعش هەیە پێویستە بەردەوام بێت بۆئەوەی جارێکی دیکە رێگەنەدرێت داعش یان گرووپێکی هاوشێوەی داعش سەرهەڵبداتەوە".  جگە لە وەزارەتی دەرەوە، کە یەکێک لە چوار گەورە دامەزراوە سەرەکییەکەی دەوڵەتی بەریتانیا، سەرۆکی هەرێمی کوردستان لە دووەمین رۆژی سەردانەکەی، لەگەڵ سەرۆکی ئەنجوومەنی لۆردەکانی بەریتانیا کە دووەمین ناوەندی یاسادانانی شانشینی یەکگرتووە، کۆبووەوە.  مارک بریسۆن، باڵیۆزی بەریتانیا لە عێراق گوتی، "شتێکی دڵخۆشکەرە کە [نێچیرڤان] بارزانی لێرەیە. ماوەیەکی زۆرە هیچ سەرکردەیەکی باڵا سەردانی ئێرەی نەکردووە، سەرۆک [نێچیرڤان] بارزانی خۆشی لە ٢٠١٤ وە نەهاتبووە ئێرە. ئێستا ئێمە پێشوازیی لێدەکەین بۆئەوەی دڵنیابێتەوە لەوەی بەریتانیا تاوەکو چەند پابەندە بە خۆی و هەرێمی کوردستان و عێراقیش بە گشتی. بۆیە کۆبوونەوەیەکی زۆر باشمان بینی لەنێوان سەرۆکی ئەنجوومەنی لۆردان لە پەرلەمانی بەریتانیا و کاک نێچیرڤان بارزانی کە گفتوگۆیان لەسەر ژمارەیەک پرس کرد کە بۆ هەرێمی کوردستان و بەریتانیاش گرنگن. هەروەها باسیان لە دیموکراسی لە هەردوو وڵاتدا کرد بۆئەوەی بزانین لە کوێ دەتوانین لە یەکدییەوە فێربین و لە کوێش دەتوانین پاڵپشتیی یەکدی بکەین، ئەوەش ئاماژەیەکی زۆر باشی پابەندبوونە لەنێوان بەریتانیا، عێراق و هەرێمی کوردستان".  سەردانە فەرمییەکەی سەرۆکی هەرێمی کوردستان بۆ بەریتانیا، هاوکاتە لەگەڵ هەندێک گۆڕانکاری لە کابینەی حکومەتی ئەو وڵاتە. پرسەی دایکی سەرۆکوەزیرانی بەریتانیاش گۆڕانکاریی لە بەرنامەی دیدارەکانی سەرۆکی هەرێمی کوردستان دروستنەکرد و بڕیارە رۆژی هەینی ١٧ی ئەیلوول کۆبوونەوەی لووتکە و کۆتایی بەڕێوەدەچێت.