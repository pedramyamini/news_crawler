ترەمپ لە کاتی یاری گۆڵفدا بە هاوڕێکانی گوتووە "بەنیازم فڕۆکەکەم بە رەنگی سوور، سپی و شین هاوشێوەی فڕۆکەی ئەیر فۆرس وەن بۆیە بکەمەوە. "  ترەمپ لە ٢٠١٨ دا دیزاینی نوێی فڕۆکەی سەرۆکایەتیی ئەمریکای ئاشکراکرد کە لە رەنگی سوور و سپی و شین پێکدێت، ئەوکات گوتی "ئەو فڕۆکەیە خزمەت بە سەرۆکەکانی داهاتووی ئەمریکا دەکات، " بەڵام ئێستا دەڵێت "فڕۆکەکەی خۆم بەوجۆرە بۆیە دەکەم. " میدیای وڵاتەکە ئاماژە بەوە دەکات، ترەمپ دەیەوێت بە دیزاینە نوێکەی، جۆ بایدن بخاتە بەردەم ئاڵنگارییەوە و خۆی وەکو سەرۆک نیشان بدات.  ئەو گوتانەی ترەمپ سەبارەت بە بۆیەکردنی فڕۆکەکەی لە کتێبێک بەناوی پێڕل ئاماژەی پێکراوە کە لەلایەن هەردوو رۆژنامەڤان بۆب ودوارد و رۆبێرت کۆستا نووسراوە و بڕیارە ٢١ ـی ئەیلوول بڵاوبکرێتەوە.  ترەمپ کە لە هەڵبژاردنی ٢٠٢٠ بە جۆ بایدنی بەربژێری دیموکراتەکانی دۆڕاند، تاوەکو ئێستاش دان بە ئەنجامی هەڵبژاردنەکەدا دانانێت، دەڵێت، هەڵبژاردن ساختەکاریی تێدا کراوە، دەنگی ئەو دزراوە و دەنگ بۆ بایدن کۆکراوەتەوە.  ترەمپ بڕیاریداوە خۆی بۆ هەڵبژاردنی ٢٠٢٤ بەربژێربکاتەوە، بەگوتەی چەند پرۆفیسۆرێک کە قسەیان بۆ سی ئێن ئێن کردووە، دۆناڵد ترەمپ ویلایەت بە ویلایەت دەگەڕێت بۆ ئەوەی ئەو کەسانە بکاتە بەرپرسی بانگەشەکانی هەڵبژاردنی کە لە ٢٠٢٠ لەگەڵ ئەودا دەیانگوت ساختەکاری لە هەڵبژاردندا کراوە.  پرۆفیسۆر ریک هەیسن لە زانکۆی کالیفۆرنیا ئاماژە بەوە دەکات "زۆر مەترسیدارە پاڵپشتی لە کەسێک بکەی کە دان بە هەڵبژاردنێکی یاساییدا نانێت. "