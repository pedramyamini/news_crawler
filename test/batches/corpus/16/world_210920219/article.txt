ئەمڕۆ سێشەممە ٢١ - ٠٩ - ٢٠٢١، ئەنتۆنیۆ گۆتێرێز لە کاتی پێشكێشکردنی گوتاری دەستپێکی ٧٦ ـەمین کۆبوونەوەی کۆمەڵەی گشتیی نەتەوە یەکگرتووەکان لەبارەی پەیوەندییەکانی ئەمریکا و چین گوتی، "ئەمەی کە هەیە، دەبێتە هۆی دروستبوونی کێشە. "  سکرتێریی گشتیی نەتەوە یەکگرتووەکان گوتیشی، "بۆ گەڕاندنەوەی متمانە، ئێمە پێویستمان بە پێکەوەکارکردنە. پێویستمان بە گفتوگۆیە. پێویستمان بە لێکتێگەیشتنە. "  لە لووتکەی کۆمەڵەی گشتیی نەتەوە یەکگرتووەکاندا جۆ بایدن، سەرۆکی ئەمریکا رووبەڕوو گوتارێکی پێشکێشکرد و بڕیارە شی جین پینگی هاوتا چینییەکەی بە پەیوەندیی ڤیدیۆیی گوتاری خۆی پێشکێش بکات.  گوتێرێز دەڵێت، ناکۆکییەکانی نێوان ئەو دوو زلهێزە بوونەتە هۆی پێچەوانەکردنەوەی هەوڵەکانی چارەسەرکردنی ژمارەیەک کێشەی گەورە، لە نێویشیاندا بوونەتە هۆی زیادبوونەوەی کودەتاکان.    لە مانگی شوباتەوە تاوەکو ئێستا، سوپا و هێزە چەکدارەکان لە سێ وڵات دەسەڵاتیان گرتووەتەدەست، کە ئەوانیش میانمار، گینیا و ئەفغانستانن.   گوتێرێز لەو بارەیەوە دەڵێت، "ئێمە شایەتحاڵی دروستبوونی تەقینەوەیەکین لە گرتنەدەستی دەسەڵات بە زەبری هێز. کودەتا سەربازییەکان گەڕاونەتەوە.. ناکۆکییە جیۆسیاسییەکان پێکەوەکارکردنی نێودەوڵەتیان خستووەتە مەترسییەوە و توانای ئەنجوومەنی ئاسایشیان بۆ دەرخستنی بڕیاری پێویست کەمکردووەتەوە. "  لە بەشێکی دیکەی قسەکانیدا سکرتێری گشتیی نەتەوە یەکگرتووەکان ئاماژەی بەوەدا، "من لێرەم بۆ ئەوەی زەنگی ئاگادارکردنەوەی لێبدەم. پێویستە جیهان هەڵبستێت لە خەو. ئێمە لە لێواری چاڵێکداین و بە ئاراستەیەکی هەڵەدا هەنگاودەنێین. جیهانەکەمان هەرگیز بەم شێوەیە پێشتر دابەشکراو نەبووە".