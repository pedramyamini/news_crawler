"کۆمیسیۆنی ناوەندی هەڵبژاردن"ی رووسیا بڵاویکردەوە، تاوەکو ئێستا نزیکەی ١٣ % ی دەنگەکان جیاکراونەتەوە و پارتی "رووسیای یەکگرتوو"ی دەسەڵاتداری وڵات ٤٠ % ی دەنگەکانی بەدەستهێناوە.  وەکو "کۆمیسیۆنی ناوەندیی هەڵبژاردن" ئاماژەی پێدەکات، لەو ١٣ % ی دەنگەکان کە جیاکراونەتەوە، "پارتی کۆمیۆنیست" نزیکەی ٢٤ % ی دەنگەکان و "پارتی لیبراڵ دیموکراسی رووسیا"ش نزیکەی ٩ % ی دەنگەکانی بردووەتەوە. ئەو دوو پارتە لە زۆربەی بابەتە هەستیارەکاندا پاڵپشتی لە هەڵوێستی پارتی "رووسیای یەکگرتوو" دەکەن.  ئەو ئەنجامەی تاوەکو ئێستا راگەیێندراوە واتە سەرکەوتن بۆ پارتەکەی ڤلادیمیر پووتین، بەڵام ئەو پارتە لە هەڵبژاردنی ساڵی ٢٠١٦ دا ٥٤ % ی دەنگەکانی بردەوە.  لە ماوەی چەند ساڵی رابردوودا بارودۆخ بۆ خەڵکێکی زۆر لە رووسیا لە بواری ئابوورییەوە خراپتر بووە؛ هەروەها ئەلێکسی ناڤالنی، سەرکردەی دیاری ئۆپۆزیسیۆنی رووسیا زۆر جەختی لە هەبوونی گەندەڵی لە دامودەزگاکانی رووسیا کردووەتەوە و ئەوانەش وەکو هۆکاری سەرەکیی کەمبوونەوەی دەنگەکانی پارتی "رووسیای یەکگرتوو" دادەنرێن.  رەخنەگرانی کرملن رەخنە لە بەڕێوەچوونی هەڵبژاردنەکە دەگرن و دەڵێن، حکومەت پێش دەستپێکردنی هەڵبژاردنەکە دەستی بە هەڵمەتێکی سەرکوتکردنی رەخنەگران کرد، رێگەی نەدا کەسانی نزیک لە ناڤالنی خۆیان بەربژێر بکەن، گوشارێکی زۆری لەسەر میدیا و رێکخراوە ناحکومییەکان دروستکرد.  سەرەڕای ئەوەش، سەرکەوتنی پارتەکەی پووتین لەلایەن ژمارەیەکی زۆر لە بەرپرسانی حکومەت و پارتی "رووسیای یەکگرتوو"ەوە بەو جۆرە لێکدانەوەی بۆ دەکرێت کە پاڵپشتیی خەڵک لە پووتین بەرزە، کە لە ساڵی ١٩٩٩ ەوە یان سەرۆکوەزیران یان سەرۆکی وڵات بووە.  لە هەڵبژاردنی پێشوودا پارتی "رووسیای یەکگرتوو" نزیکەی سێ لەسەر چواری ٤٥٠ کورسییەکەی بردەوە و ئەوەش یارمەتیدەر بوو بۆئەوەی بتوانێت هەندێک گۆڕانکاری لە دەستووردا بکات، لەوانەش رێگەدان بە پووتین بۆئەوەی دوای ساڵی ٢٠٢٤ یش دوو خولی دیکە بتوانێت وەکو سەرۆکی وڵات خۆی بەربژێر بکاتەوە، واتە رێگەدان بە مانەوەی لە پۆستی سەرۆکایەتیی وڵات تاوەکو ساڵی ٢٠٣٦.