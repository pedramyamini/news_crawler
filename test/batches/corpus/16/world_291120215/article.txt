دادگەییەکە لە دژی ئەندامێکی عێراقیی رێکخراوی داعشە بەناوی تەها جومەیلی.  داواکارانی گشتی دەڵێن، تەها جومەیلی، کە ئەندامی پێشووی رێکخراوی داعشە، کچێکی کوردی ئێزدی و دایکی بە کۆیلە کردووە، لە ساڵی ٢٠١٥ کچە پێنج ساڵانەکەی ئەشکەنجە داوە و کوشتوویەتی.  ئەگەر دادگەی فرانکفۆرت بگاتە ئەو ئەنجامەی تەها جومەیلی جینۆسایدی کردووە، ئەوا ئەمە دەبێتە یەکەم جار کە دادگەیەک دەڵێت تاوانەکانی دژی کوردانی ئێزدی جینۆسایدە، ئەمەش بە گوتەی ناتیا ناڤرۆوزۆڤ، بەڕێوەبەری پاڵپشتیی یاسایی لە رێکخراوی یەزدا.  هەرچەندە ئەو تاوانانە لەلایەن نەتەوە یەکگرتووەکانەوە وەکو "تاوانی نزیک لە ئاستی جینۆساید" ناسێندراوە، هەروەها چەند رێکخراوێکی نێودەوڵەتی و نیشتمانیی وڵاتانیش؛ بەڵام تاوەکو ئێستا رووینەداوە دادگەیەک بڵێت ئەوەی روویدا بەرامبەر بە کوردانی ئێزدی، جینۆسایدە.  بەڕێوەبەری پاڵپشتی یاسایی لە رێکخراوی یەزدا، کە کار لەسەر تاوانەکانی دژی کوردانی ئێزدی دەکات، دەڵێت، "شتێکی مەزن دەبێت بۆ قوربانییەکان. حەوت ساڵە چاوەڕێی ئەمە دەکەن، بۆیە ئەمە قۆناخێکی گرنگ دەبێت بۆ ئێمە".  تەها جومەیلی بە چی تۆمەتبار کراوە؟  تەها جومەیلی هاووڵاتییەکی عێراقییە و لە ساڵی ٢٠١٣ پەیوەندیی بە رێکخراوی داعشەوە کردووە، خۆی و هاوژینەکەی، جێنیفەر فێنیچ، کە هاووڵاتیی ئەڵمانیایە، هەردووکیان ئەندامی حیسبەی داعش بوون، کە دەزگایەکی ئەمنیی داعش بوو و کاری سەپاندنی بڕیار و "شەریعەتەکانی ئیسلامی" دەکرد لە ناوچەکانی ژێر دەسەڵاتی داعش.  داواکارانی گشتیی ئەڵمانیا دەڵێن، تەها جومەیلی و جێنیفەر فێنیچی هاوژینی، ژنێکی کوردی ئێزدی و کچە پێنج ساڵانەکەیان کڕیوە، وەکو کۆیلەی نێوماڵ لە موسڵ لە ساڵی ٢٠١٥ بەکاریانهێناوە.  تەها جومەیلی گومانی لێدەکرێت رێگریی کردبێت لەو دایک و کچە کە سرووشتە ئایینییەکانی خۆیان پەیڕەو بکەن و بە زۆرەملێ کردوویانی بە موسڵمان.  پارێزەرانی کەیسەکە دەڵێن، ئەو دایک و کچە "رۆژانە رووبەڕووی لێدان بوونەتەوە".  رۆژێکیان، دوای ئەوەی منداڵە کچەکە نەخۆش دەکەوێت و میز بەخۆیدا دەکات و دۆشەکەکەی تەڕ دەکات، تەها جومەیلی وەکو سزایەک کچەکە لە دەرەوە دەبەستێتەوە و لەبەردەم تیشکی خۆردا جێی دەهێڵێت تاوەکو گیان لەدەستدەدات، ئەمەش بە گوتەی داواکاری گشتی.  ناتیا ناڤرۆوزۆڤ، بەڕێوەبەری پاڵپشتی یاسایی لە رێکخراوی یەزدا بە یۆرۆنیوزی راگەیاندووە، کچەکە بەهۆی گەرما، تینوێتی و بەدخۆراکییەوە گیانی لەدەستداوە.  "ئەو کچە بە گشتی لاواز بوو" ناڤرۆوزۆڤ دەڵێت، "دایکەکەش لەوێ بوو، ئەوەی بە چاوی خۆی بینی".  دایکی ئەو کچە، شایەدحاڵی سەرەکییە لە کەیسەکەدا، کە لەلایەن پارێزەران، ئەمەل کلوونی و ناتالی ڤۆن ڤیستینهاوزن، لە دادگە نوێنەرایەتی دەکرێت.  هاوژینی تەها جومەیلی، جێنیفەر فێنیچ، بەم دواییانە لە دادگەیەکی جیاواز لە شاری میونشنی ئەڵمانیا تاوانبار کرا بەوەی هیچ هەنگاوێکی نەناوە بۆ رێگریکردن لە مردنی ئەو منداڵە، سەرەڕای ئەوەی ئاگاداری ئەو کارەی هاوژینەکەی بووە و بە بەرچاویەوە روویداوە.  تەها جومەیلی لە مایسی ٢٠١٩ لە یۆنان دەستگیرکرا، کاتێک هەوڵی دەدا مافی پەنابەرێتی بەدەستبهێنێت.  ناتیا ناڤرۆوزۆڤ روونیدەکاتەوە، "لەو کاتەوەی ئەڵمانیا دەستیکرد بە لێکۆڵینەوە لە دژی جێنیفەر فێنیچ، کە هاوژینیەتی، داوای رادەستکردنی تەها جومەیلی کرا، بەو پێیەی هەردوو کەیسەکە بەیەکەوە بەستراونەتەوە".  لە سەرەتای ساڵی ٢٠٢٠، تۆمەتنامە ئاراستەی تەها جومەیلی کرا و رووبەڕووی تاوانی ئەنجامدانی جینۆساید، تاوان دژی مرۆڤایەتی، کوشتن، بازرگانیکردن بە مرۆڤ و ئەندامبوون لە رێکخراوی تیرۆریستی کرایەوە. دادگاییکردنی لە نیسانی ٢٠٢٠ دەستیپێکرد، ئەگەر تاوانبار بکرێت، تەها جومەیلی رووبەڕووی زیندانی هەتاهەتایی دەبێتەوە.  یۆرۆنیوز قسەی لەگەڵ پارێزەرانی تەها جومەیلی کردووە، سەرکان ئالکان و مارتین هایسینگ گوتوویانە، "تۆمەتەکان رەتدەکەینەوە، ئەو هەستەمان هەیە کە بریکارەکەمان وەکو نوێنەری تاوانەکانی داعش بەکارهێندراوە".  ئالکان باسی لەوە کردووە زۆر زانیاری هەن ونبوون و دەڵێت، "تاوەکو ئێستا روون نییە ئەگەر کەسێک گیانی لەدەستدابێت، ئێمە بەڵگەی بەهێزمان لەسەر ئەمە نییە".  سەرکان ئالکان، پارێزەری تەها جومەیلی، ئەوەشی خستووەتەڕوو، "سەرەڕای ئەوە، پێمانوایە لەڕووی یاساییەوە ئەو مەرجانەی تێدا نین کە لە یاسای تاوانی نێودەوڵەتیدا هاتوون".  گرنگیی حوکمی جینۆساید چی دەبێت؟  ئەگەر دادگەی فرانکفۆرت ئەنجامگیری ئەوە بکات تەها جومەیلی جینۆسایدی ئەنجامداوە، بە گوتەی ناڤرۆوزۆڤ، "هیوادارین ئەمە کاریگەریی هاوشێوەی رووخانی دۆمینەی هەبێت و ئەمە ببێتە سەرەتای دادگەی دیکەی هاوشێوەی ئەمە".  بەڵام ناڤرۆوزۆڤ دەرکردنی حوکمی جینۆساید بەدوور دەزانێت و دەڵێت، "وەکو پارێزەرێک، دەزانم چەند زەحمەتە جینۆسایدێک بسەلمێنیت".  ناتیا ناڤرۆوزۆڤ باسی لەوە کردووە، "بێگومان دەزانین داعش جینۆسایدی لە دژی ئێزدییەکان ئەنجامداوە، بەڵام لە هەموو دادگاییەکدا دەبێت بیسەلمێنیت کە ئەو کەسە دیاریکراوە نیازی ئەوەی هەبووە جینۆسایدی لە دژی ئێزدییەکان ئەنجامبدات، پێشموایە ئەوە هەمیشە زەحمەتە بۆ سەلماندن".  هەروەها دەڵێت: "دەبێت دادگە وریابێت لەبارەی ئەو رێگەیەی لەسەر ئەمە گفتوگۆ دەکەن. ئەگەر بگەنە ئەو ئەنجامەی بەڵگەی تەواویان نییە بۆ ئەمە، پێویستە بە رێگەیەکی دروست بە کۆمەڵگەی ئێزدی بڵێن کە (ئێمە ناڵێین جینۆساید بەرامبەر ئێزدییەکان نەکراوە، تەنیا دەڵێین ئەمە بۆ ئەم کەسەیە و بەڵگەی پێویست نییە کە نیازی ئەنجامدانی جینۆسایدی هەبووە)".  بۆچی دادگەییەکە لە ئەڵمانیا دەکرێت؟  لەسەر ئەم پرسیارە، ناتیا ناڤرۆوزۆڤ، بەڕێوەبەری پاڵپشتی یاسایی لە رێکخراوی یەزدا دەڵێت: "تەها عێراقییە، قوربانییەکەش عێراقییە، تاوانەکەش لە عێراق روویداوە، لەگەڵ ئەوەشدا ئەڵمانیا دەتوانێت دادگەییەکە بکات، سوپاس بۆ پرەنسیپە دادوەرییە جیهانییەکان".  لە ژێر ئەو پرەنسیپانە، بەرلین رێگە بە دادگەکانی دەدات لێکۆڵینەوە لە تاوانەکانی دژی مرۆڤایەتی بکەن، ئەگەر لە هەر شوێنێکی جیهان ئەنجامدرابن.  بەڵام تەنانەت ئەو وڵاتانەی ئەوروپاش کە دادوەریی جیهانییان نییە، دادگایی هاووڵاتییەکانیان دەکەن کە وەکو "چەکداری بیانی" چوونەتە عێراق و سووریا.  ناڤرۆوزۆڤ دەڵێت ئەڵمانیا زۆر لەپێش وڵاتانی دیکەوەیە و تاکە وڵاتە کە ئەندامانی داعش دادگایی دەکات.  لە دەرەوەی ئەوروپا، لە عێراق ئەندامانی داعش دادگایی دەکرێن، بەڵام بە تۆمەتی ئەندامبوون لە رێکخراوی تیرۆریستی.  لەوبارەیەوە ناڤرۆوزۆڤ دەڵێت: "بەداخەوە، لە عێراق چوارچێوەیەکی یاسایی نییە بۆ دادگاییکردنی تاوانە نێودەوڵەتییەکان، جینۆساید، تاوانی جەنگ و تاوانەکان دژی مرۆڤایەتی. ئەمە ئەو دادپەروەرییە نییە کە قوربانییەکان هیوای بۆ دەخوازن".