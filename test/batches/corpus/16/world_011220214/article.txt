ژمارەیەکی زۆری خەڵک روویان لە پشكنینی کۆرۆنا کردووە. لە وڵاتە دراوسێکانیشی هەست بە مەترسیی گۆڕاوە نوێیەکە دەکرێت. لە کینیا خەڵک بۆ وەرگرتنی ڤاکسین نۆرەیان گرتووە. لە زیمبابۆی ناوەندەکانی پێدانی ڤاکسین لە نەخۆشخانە تایبەت و گشتییەکانیشدا زیاد کراون.  ئیتا روسکی، پسپۆڕی تەندروستی دەڵێت، "دۆزینەوەی ئەم گۆڕاوە نوێیەی کۆرۆنا لەم کاتەدا کە لە وەرزی ئاهەنگ و پشوو نزیکدەبینەوە، وێنەیەکی زۆر نیگەرانکەرمان پێشاندەدات نەک تەنیا لە ئەفریقای باشوور و بۆستوانا، بەڵکو لە سەرانسەری هەرێمەکە".  کۆرۆنای جۆری ئۆمیکرۆن تەنیا لە ئەفریقا نەماوەتەوە، بەڵکو تاوەکو ئێستا لە ١٤ وڵاتی هەر حەوت کیشوەرەکە تۆمارکراوە، بەڵام تاوەکو ئێستا گیانلەدەستدانی هیچ کەسێک بەو هۆیەوە رانەگەیێندراوە.  ژمارەیەکی زۆری وڵاتان گەشتە ئاسمانییەکانیان لەگەڵ وڵاتانی باشووری ئەفریقا هەڵپەساردووە، ئەگەرچی رێکخراوی تەندروستیی جیهانی دەڵێت، ئەو هەنگاوە ناتوانێت کۆرۆنای ئۆمیکرۆن بووەستێنێت.  لە ئەوروپاش بازاڕی ماسک گەرم بووەتەوە. بەریتانیاش بڕیاریداوە بۆ بەهێزکردنی بەرگری، قورچکی سێیەمی ڤاکسین بە هەموو کەسانی تەمەن ١٨ ساڵ و بەرەوسەر بدات.  بۆریس جۆنسن، سەرۆکوەزیرانی بەریتانیا رایگەیاندووە، "لە کاتێکدا گومان هەیە لەسەر ئەوەی ئەم گۆڕاوە نوێیە دەتوانێت چی بکات، ئەوەی ئێمە دەزانین ئەوەیە کە قورچکی بەهێزکەر دەتوانێت بەرگرییەکی زۆر باشت پێبدات دژی هەموو جۆرەکانی ڤایرۆسەکە".  ڤایرۆسەکە هێشتا لەژێر لێکۆڵینەوەدایە. ئەوەی کە زانراوە، بەگوێرەی رێکخراوی تەندروستیی جیهانی، ئۆمیکرۆن خێراتر لە جۆرەکانی پێشووی کۆرۆنا دەگوازرێتەوە و کاریگەرییەکانی "نیگەرانکەرن".  ئاژانسی دەرمانەکانی ئەوروپا دەڵێت، لانیکەم دوو هەفتەیان پێویستە بۆئەوەی بزانن ئایا ئەم ڤاکسینانەی ئێستا هەن لە دژی کار دەکەن یاخود نا، بەڵام ئەگەر پێویست بە ڤاکسینی نوێ کرا، ئەوا دەتوانرێت لە چوار مانگدا دروستبکرێت.  ئێمەر کووک، بەڕێوەبەری جێبەجێکاری ئاژانسی دەرمانەکانی ئەوروپا باسی ئەوەی کردووە، "رەنگە لە دۆخێکدا بین کە پێویست بە دەستکاریکردنی ڤاکسینەکانی ئێستا بکرێت، دەکرێت وا پێویست بکات ڤاکسینەکە لە ماوەی سێ تاوەکو چوار مانگ پەسەند بکەین".  یەكێتیی ئەوروپاش داوای لە وڵاتە ئەندامەکانی کردووە دەست بە دابەشکردنی قورچکی سێیەمی ڤاکسین بکەن. پسپۆڕە پزیشکییەکانی ئەمریکاش داوای هەمان شتیان لە خەڵکی وڵاتەکەیان کردووە.  لە ئەنجامی زیادبوونی نیگەرانییەکان لە مەترسییەکانی کۆرۆنای ئۆمیکرۆن، رۆژی سێشەممە نرخی نەوت لە ئەمریکا زیاتر لە ٥ % دابەزی.  سەرۆکی دەستەی یەدەگی فیدراڵیی ئەو وڵاتەش رایگەیاند، بەهۆی کۆرۆنا نوێیەکەوە چاوەڕوان دەکرێت گەشەی ئابووری و گەڕانەوەی خەڵک بۆسەر کارەکانیان خاو ببێتەوە.