یارییەکە لەلایەن ستۆدیۆی های وایەر گەیمس بەرهەمهێندراوە و لەلایەن کۆمپانیای ڤیکتورا بڵاودەکرێتەوە، ئەو یارییە لە مانگی کانوونی یەکەمی ئەمساڵ بۆ هەریەکە لە XBox Series X و Series S و مایکرۆسۆفت ویندۆوز و پلەیستەیشن ٥ و ئێکس بۆکس وەن و هەروەها پلەیستەیشن ٤ بەردەست دەبێت.  یارییەکە ناونراوە "شەش رۆژ لە فەللوجە"، باس لەو شەڕە سەختە دەکات کە لە ٧ ـی تشرینی دووەمی ٢٠٠٤ تاوەکو ٢٣ ـی کانوونی یەکەمی هەمان ساڵ بەردەوامبوو، کاتێک هێزی مارێنزی ئەمریکی لەگەڵ هێزەکانی بەریتانیا و هێزە ئەمنییەکانی عێراق چوونە نێو شارەکە و شەڕێکی قورسیان لەگەڵ چەکداران کرد، ئەوەش سەتان قوربانی لێکەوتەوە.  نەجلە باسم یەکێکە لەو هاووڵاتییە عێراقییە ناڕازییانەی کە لەنێو شەڕەکەدا ژیاوە و بەچاوی خۆی رووداوەکانی بینیوە، دەڵێت بەرهەمهێنانی ئەو شەڕە هەموو ئەو بیرەوەرییە تاڵانەی بیردەخاتەوە کە بەچاوی خۆی بینیونی، یەکێک لە بیرەوەرییە تاڵەکان کوشتنی هاوڕێ نزیکەکەیەتی لە رێگەی قوتابخانە.  نەجلە لەبەردەوامیی شەڕەکەدا کەسوکاریشی لەدەستداوە، ئێستا ئەو خاتوونە لە ئەتلانتای جۆرجیا دەژی، بەبیستنی بڵاوکردنەوەی یارییەک لەسەر شەڕەکەی فەللوجە تاساوە، بە سی ئێن ئێنی ئەمریکی گوتووە، "دڵگرانبووم بەوەی ئەوانە دەیانەوێ قازانج لە یارییەک بکەن کە تێیدا کەسانێکی وەکو من ئازاریان چەشتووە کەچی ببینین خەڵک بۆ چێژ وەرگرتن بیکەن بە یاری. "  کۆمپانیای بەرهەمهێنی یارییەکە تێڕوانینی جیاوازی بۆ ئەو بەرهەمەیان هەیە، دەڵێت یارییەکەمان بۆ ئەوەیە ببێتە مێژوویەک بۆ نەوەکانی داهاتوو، بتوانن لە رێگەی یارییەکەوە دەربارەی مێژوو وانە فێربن.  لە شەڕی فەللوجەدا هێزەکان لەژێر سەرکردایەتیی ئەمریکا ٣٠٠ بۆمب، ٦٠٠٠ تۆپ و گوللە و ٢٩ هەزار هاوەنیان تەقاند، بەرپرسانی سەربازی بەکارهێنانی ماددەی فسفۆڕیشیان لەوشەڕەدا پشتڕاستکردووەتەوە کە چەکێکی سووتێنەرە و خێرا گڕدەگرێت.  بەگوێرەی خاچی سوور، لەو شەڕەدا ٨٠ ئەمریکی و ٨٠٠ کەسی سڤیل کوژران، رێکخراوە ناوخۆییە ناحکومییەکان دەڵێن: لەو شەڕەدا ٦٠٠٠ هاووڵاتیی عێراقی کوژراون.  جێف ئینگلهارت، سەربازی پێشووی فیرقەی سێی هێزی پیادەڕەوی یەکەمی ئەمریکا لە بەڵگەنامەیەکی ساڵی ٢٠٠٥ بەناوی "فەللوجە، کۆمەڵکوژییە شاراوەکە" دەڵێت شەڕەکە "وەکو کوشتنێکی بەکۆمەڵی هاووڵاتیانی عەرەب دیاربوو، وەکو کۆمەڵکوژییەک دەرکەوت. "  پێشتر ئەو یارییە بڕیاربوو لەلایەن کۆمپانیای ژاپۆنی بەناوی کۆنامی بەرهەمبهێنرێت، بەڵام لەسەر ئەو هەموو رەخنە و تێبینییەی کە لەسەری هەیە، کۆمپانیاکە لە بەرهەمهێنانی کشایەوە.  پێشتریش چەندین یاری لەسەر شەڕی ڤێتنام بڵاوکراونەتەوە، چاودێرانی کۆمەڵایەتی بە هۆکاری بڵاوبوونەوەی رق و کینەی زیاتریان لەنێوان هەردوو نەتەوەکە لێکداوەتەوە.