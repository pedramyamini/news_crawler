ئەمە پێشبینییەکە کە لە ساڵی ٢٠١٩ لە لایەن کۆڕبەندی ئابووریی جیهانییەوە ئاماژەی پێکراوە و لە حوزەیرانی ئەمساڵ لە راپۆرتێکی نەتەوە یەکگرتووەکاندا پشتڕاستکراوەتەوە.   ئاستی ئاوی دەریاکان و پلەکانی گەرما لە بەرزبوونەوەدان. ئەو شارانەی لە دەریا نزیکن، هەر لە ئێستاوە گیرۆدەی دەستی لافاون: ئەمریکا، ئەڵمانیا، ئیتاڵیا، سکۆتلاند، ژاپۆن، تورکیا، چین، نیوزیلاند، هیندستان و چەندینی دیکە.  گۆڕانی کەشوهەوا و قەتیسبوونی گەرما وایان کردووە کە بەستەڵەکەکان خێرا بتوێنەوە و ئاوی زەریاکان زیاتر بێت.  هەروەها پلەی گەرمیی زەریاکانیش بەرزبووەتەوە، لە ئەنجامدا چڕیی ئاوەکەیان کەمبووەتەوە؛ سەرئەنجام ئاستی ئاوەکەیان بەرزبووەتەوە و تا دێت دەریا بەشێکی زیاتری خاک دادەپۆشێت.   وڵاتانی جیهان لە رێککەوتنی کەشوهەوای پاریسدا رازیبوون کە دەردانی گازە گەرمکەرەکان کەمبکەنەوە بۆ ئەوەی پلەی گەرمیی زەوی بەراورد بە قۆناخی پێش شۆڕشی پیشەسازی لە ٢ پلەی سیلیزی بەرزنەبێتەوە، بەڵام بە گوێرەی نەتەوە یەکگرتووەکان، تەنانەت ئەگەر ئەو ئامانجەش بێتەدی، ئاستی ئاوی دەریاکان تا کۆتایی ئەم سەدەیە ٦٠ سانتیمەتر بەرزدەبێتەوە.   لە ئەنجامدا تا ساڵی ٢٠٥٠ شوێنی ژیانی ٣٠٠ ملیۆن کەس دەکەوێتە بەر لافاو. لە گەورەترین ١٣٦ شاری جیهان کە دەکەونە نزیک دەریا، تا ئەو کاتە، ساڵانە ١.٦ ترلیۆن تا ٣.٢ ترلیۆن دۆلار زیانیان بەردەکەوێت، هەر لە ئەنجامی لافاوەکان.   ١٤٠ شوێنەواری میراتی جیهان ژێرئاودەکەون؛ زۆربەیان نقوومی ئاوی دەریای نێوەڕاست دەبن.   گۆڕانی کەشوهەوا لە لایەک و، لە لایەکی دیکە ژمارەیەک لە شارەکانی جیهان بەهۆی کەمبوونەوەی ئاستی ئاوی ژێر زەوی، خاکەکەیان دادەتەپێت و خەریکە دەگەنە ئاستی ئاوی دەریا و تا ساڵی ٢١٠٠ لە ئاستی دەریا نزمتریان لێدێت و بە ئاو رووپۆش دەکرێن.   ئەو ١٠ شارەی جیهان کە زۆرترین مەترسییان لەسەرە:  یەکەم: شاری جاکارتای پایتەختی ئەندەنووسیا:  ئەو شارە دەکەوێتە دوورگەی جاڤا؛ ساڵانە خاکەکەی ١٧ سانتیمەتر نزم دەبێتەوە، واتە تا دێت لە نقومبوون نزیکتردەبێتەوە. ئەوەش بەهۆی زیادەڕۆییکردن لە هەڵکێشانی ئاوی ژێرزەوی.   حکومەتی ئەندەنووسیا بڕیاری داوە شارەکە ١٠٠ کیلۆمەتر لە شوێنی ئێستای خۆی دووربخاتەوە بۆ ئەوەی ١٠ ملیۆن دانیشتووەکەی لە لافاو و نقومبوون بپارێزێت؛ چاوەڕێدەکرێت ئەو پڕۆژەیە ١٠ ساڵ و ٣٣ ملیار دۆلاری ئەمریکی تێبچێت.   ئەو شارە بەهۆی گۆڕانی کەشوهەوا مەترسی ئەوەی لەسەر بکەوێتە ژێر زەریا. لێکۆڵینەوەیەکی ساڵی ٢٠١٢ی زانکۆی پلیمەسی بەریتانیا دەریخستووە، ئەگەر ئاستی ئاوی زەریا لە ٧ سانتیمەتری دیکە بەرزبێتەوە، ئەوا کارەسات لەو شارە روودەدات.   سێیەم: هیوستن، تێکساس، ویلایەتە یەکگرتووەکانی ئەمریکا:  ئەو شارەی ئەمریکا، بەهۆی زێدەڕۆییکردن لە هەڵکێشانی ئاوی ژێر زەوی، ساڵانە خاکەکەی ٥ سانتیمەتر نزم دەبێتەوە. ساڵانە دەیان هەزار کەس بەهۆی لافاوەوە لەو شارە ئاوارە دەبن.   بەنگلادش وڵاتێکی هەژارە و بەرپرسە لە دەردانی تەنیا ٠.٣ % ی گازە گەرمکەرەکان، بەڵام بەهۆی بەرزبوونەوەی ئاستی ئاوی زەریاکان، زۆرترین مەترسیی لەسەرە.  چاوەڕێدەکرێت تا ساڵی ٢٠٥٠، ١٧ % ی خاکی ئەو وڵاتە بکەوێتە ژێر ئاوەوە و ١٨ ملیۆن دانیشتووی ئاوارە بن.   پێنجەم: ڤێنیس، شارە جوانەکەی ئیتاڵیا:  ڤینیس ساڵانە ٠.٢ سانتیمەتر نقووم دەبێت، واتە خاکەکەی ٠.٢ سانتیمەتر نزمتردەبێتەوە.   لە ساڵی ٢٠٠٣ حکومەتی ئیتاڵیا بڕیاری دا کە دیوارێک بە بڕی ٦.٥ ملیار دۆلار دروستبکات بۆ ئەوەی رێگە لە هاتنە نێوەوەی ئاوی دەریا بۆ ناو شار بگرێت.   ئەمانە بە تەنیا نین، هەریەکە لە شاری ڤێرجینیا بیچ لە ویلایەتی ڤێرجینیای ئەمریکا؛ بانکۆکی پایتەختی تایلاند؛  شاری نیوئۆرلینز لە ویلایەتی لویزیانای ئەمریکا؛ شاری رۆتردام لە هۆڵەندا؛ ئەسکەندەرییە لە میسر و مایامی لە ویلایەتی فلۆریدای ئەمریکا، مەترسیی ئەوەیان لەسەرە تا ٢١٠٠ ژێر ئاو بکەون.