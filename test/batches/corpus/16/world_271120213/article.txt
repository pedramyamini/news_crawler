پووتین رۆژی هەینی ٢٦ - ١١ - ٢٠٢١ لە سۆچی لەگەڵ ئیلهام عەلیێڤ، سەرۆکی ئازەربایجان و نیکۆل پاشنیان، سەرۆکوەزیرانی ئەرمینیا سێقۆڵی کۆبوونەوە.   سەرۆکی رووسیا گوتی، یەکێک لەو شتانەی کە لەسەری رێککەوتوون بریتییە لە هەبوونی "چەند میکانزمێک" بۆ ئەوەی بە شێوەیەکی باشتر سنوورەکانی نێوان ئەو دوو وڵاتە دراوسێیە دژبەرە دیاری بکرێن.   کۆبوونەوە سێ کاژێرییەکە لە ساڵڕۆژی یەکەمی رێککەوتنی ئاشتیی ناگۆرنۆ - قەرەباخدا هات کە ساڵی رابردوو بە نێوەندگیریی مۆسکۆ لە نێوان ئەرمینیا و ئازەربایجان بۆ وەستاندنی شەڕ واژۆکرا.  عەلیێڤ گوتی، دوای وەستانی شەڕەکە، سەروو ١٠٠ سەربازی دیلی ئەرمەنی ئازادکراون و چوونەتەوە نێو ئەرمینیا.  پێش ئەوەی سێقۆڵی کۆببنەوە، هەر رۆژی هەینی، پووتین بە جیا لەگەڵ عەلیێڤ و پاشنیان کۆبووەوە.   چەندین دەیەیە ئازەربایجان و ئەرمینیا لەسەر هەرێمی ناگۆرنۆ قەرەباخ ناکۆکییان هەیە؛ ناگۆرنۆ قەرەباخ هەرێمێکە دەکەوێتە نێو ئازەربایجان، بەڵام لە دوای شەڕی جوداخوازیی ساڵی ١٩٩٤ ـەوە کەوتە ژێر کۆنتڕۆڵی هێزە بە رەچەڵەک ئەرمەنییەکان کە لە لایەن ئەرمینیاوە پاڵپشتیدەکرێن.   سوپای ئازەربایجان بە پاڵپشتیی سەربازی و سیاسیی تورکیا، لە پاییزی ٢٠٢٠، بۆ ماوەی ٤٤ رۆژ لەگەڵ هێزەکانی ئەرمینیا کەوتە جەنگەوە؛ سەرووی ٦ هەزار و ٥٠٠ کەس لە هەردوولا کوژران.   شەڕەکە بە نێوەندگیری مۆسکۆ کۆتاییهات و رێککەوتنێک واژۆ کرا؛ ئەرمینیا رازیبوو دەستبەردای بەشێکی گرنگی هەرێمی ناگۆرنۆ قەرەباخ بێت.   رووسیا، ئەو کات، بڕیاریدا دوو هەزار سەربازی ئاشتیپارێز بۆ ماوەی پێنج ساڵ لە سنووری نێوان هەردوو وڵات جێگیر بکات بۆ ئەوەی چاودێریی ئاگربەستەکە بکەن.   رێککەوتنەکە لە ئازەربایجان بە سەرکەوتن و لە ئەرمینیاش لە لایەن ئۆپۆزیسیۆنەوە بە ناپاکی لێکدانەوەی بۆ کرا.   دوای رێککەوتنەکەش چەندین جار پێکدادانی خوێناوی لە نێوان هەردوولا دروستبوو؛ دوایینیان ١٦ی ئەم مانگە بوو کاتێک کە لە نزیک سنووری هەرێمی ناگۆرنۆ قەرەباخ، سەربازانی هەردوو لا تەقەیان لە یەکدی کرد و لە ئەنجامدا، بە گوێرەی وەزارەتی دەرەوەی ئازەربایجان، ٧ سەربازی ئەو وڵاتە کوژران ١٠ی دیکەش برینداربوون، وەزارەتی بەرگری ئەرمینیاش رایگەیاند سەربازێکیان کوژراوە، ١٣ یان بە دیل گیراون و ٢٤ یشیان بێسەروشوێن بوون.