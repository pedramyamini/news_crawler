رووسیا و تورکیا مێژوویێک لە پەیوەندیی ئاڵۆزیان هەیە و ناکۆکییە هەرێمییەکانی خۆیان لە رێگەی دۆزینەوەی خاڵی هاوبەش و بەرژەوەندیی ستراتیژی و ئابوورییەوە هاوسەنگکردووە.   لەم ساڵانەی رابردوودا، بە تایبەتی لە سووریا لە دژی یەک وەستاونەتەوە، لە کاتێکدا کە مۆسکۆ پاڵپشتی لە حکومەتی بەشار ئەسەد دەکات و ئەنقەرەش پشتیوانی ئەو گرووپە چەکدارانە دەکات، کە دەیانەوێت ئەسەد لە دەسەڵات دووربخەنەوە.   هەروەها ساڵی رابردووش لە شەڕی هەرێمی ناگۆرنۆ قەرەباخ، تورکیا پاڵپشتیی لە ئازەربایجان و رووسیاش لە ئەرمینیا دەکرد، کە شەڕەکە بە گەڕانەوەی چەند بەشێکی هەرێمە ناکۆکی لەسەرەکە بۆ ئازەربایجان کۆتاییپێهێات.   لە شوێنی نیشتەجێبوونی خۆی لە شاری سوچی لەسەر دەریای رەش، لە کاتی کۆبوونەوەی لەگەڵ سەرۆککۆماری تورکیا، پوتین گوتی، "هەندێجار گفتوگۆکان ئاسان نین، بەڵام هەمیشە ئەنجامی ئەرێنییان هەیە. "  هەروەها باسی لەوە کرد کە تورکیا و رووسیا "فێربوون کە سازشکردنی قازانجبەخش بۆ هەردوولا بدۆزنەوە. "  ئەردۆغان کە ناو بە ناو لەگەڵ هاوتا رووسەکەی کۆدەبێتەوە، گوتی پێیوایە زۆر گرنگە کە "تورکیا و رووسیا بە تێپەڕبوونی هەر رۆژێک پەیوەندییەکانیان بەهێزتر بکەن. "  ساڵی رابردوو هەردوو وڵات پاڵپشتییان لە ئاگربەستێک لە هەرێمی ئیدلب لە باکووری رۆژئاوای سووریا کرد، کە دوایین شوێنی دیاری ژێردەستی گرووپە چەکدارەکانی نزیک لە تورکیایە.   ئەردوغان بە پووتینی گوت: "ئەو هەنگاوانەی کە پێکەوە لە بارەی سووریاوە ناومانن گرنگیی زۆریان هەیە. ئاشتی لە سووریا بەندە بە پەیوەندییەکانی نێوان تورکیا و رووسیا. "  وێڕای ناکۆکیەکانیان، ئەنقەرە و مۆسکۆ لەم ساڵانەی دواییدا لەیەک نزیکتر بوونەتەوە ئەوەش بەهۆی گرژییەکانی نێوان رووسیا و رۆژئاوا لە لایێک و زیادبوونی ناکۆکییەکانی نێوان تورکیا و وڵاتانی ئەندام لە ناتۆ لە لایێکی دیکە.   ساڵی ٢٠١٩، تورکیا رازیبوو کە بایی ٢.٥ ملیار دۆلار سیستەمی بەرگریی S ٤٠٠ لە رووسیا بکڕێت کە ساڵی رابردوو بەو هۆیەوە ئەمریکا سزای خستە سەری.  ئەنقەرە و مۆسکۆ هەروەها بەرژەوەندیی ئابووری گرنگیان بەیەکەوە هەیە، بە تایبەتیش لە کەرتی گەشتیاری و هەناردەی خۆراکدا.   پوتین گوتی کە کۆی گشتیی وەبەرهێنانی تورکیا لە رووسیا گەیشتووەتە ١.٥ ملیار دۆلار و وەبەرهێنانی رووسیاش لە تورکیا بۆ ٦.٥ ملیار دۆلار بەرزبووەتەوە.  هەروەها ئاماژەشی بە پڕۆژەی تورکش ستریم کرد کە ساڵی رابردوو دەستی بە کارکرد کە ئەویش بریتییە لە بۆرییەکی گواستنەوەی گازی سرووشتیی رووسیا بەنێو تورکیا و دەریای رەشدا بۆ ئەوروپا.