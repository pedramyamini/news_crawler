لە ٤ - ١٠ - ٢٠٢١، فۆمیۆ کیشیدا شوێنی یاشیهیدا سوگا، سەرۆکوەزیرانی پێشووی ژاپۆنی گرتەوە، کە لە ئەیلوولی ٢٠٢٠ ەوە لەو پۆستەدا دەستبەکاربوو.  دەستبەکاربوونی سوگا لەدوای بڕیاری شینزۆ ئابێ، سەرۆکوەزیرانی پێشووتری ژاپۆن هات بە وازهێنان لە پۆستی سەرۆکوەزیران، ئەوەش لەسەر بنەمای ناجێگیری باری تەندروستی.  ئابێ لە کانوونی دووەمی ساڵی ٢٠١٢ وە تاوەکو ئەیلوولی ٢٠٢٠ لە پۆستی سەرۆکوەزیرانی ژاپۆن مایەوە.  هەڵبژاردنی فۆمیۆ کیشیدا لە دوای بەڕێوەچوونی هەڵبژاردنی پەرلەمانی ژاپۆن لە ٣١ - ١٠ - ٢٠٢١ دا هات کە تێیدا پارتی لیبرال دیموکرات کە ئەو نوێنەرایەتی دەکات، براوەی ٢٦١ کورسی لە کۆی ٤٦٥ کورسییەکەی نێو پەرلەمان بوو.  لە ٤ - ١٠ - ٢٠٢١ کاتێک، کە دەسەڵاتی لە سوگا وەرگرت و وەک سەرۆکوەزیرانی کاربەڕێکەر کاری دەکرد، فۆمیۆ کیشیدا کابینەیەکی پێکهێنا و ئێستا لە دوای هەڵبژاردنی لە پەرلەمان بڕیارە حکومەتێكی نوێ پێکبهێنێت و تێیدا سەرجەم وەزیرەکانی بە وەزیری نوێ لەسەر بنەمای تواناکان پێکبهێنێت.  لەماوەی دوو ساڵی رابردوودا، ژاپۆن رووبەڕووی چەندین ئاڵنگاریی ئابووری و تەندروستی بووەتەوە لەوانەش پەتای کۆڤید - ١٩ و ئەنجامدانی چاکسازی لە کەرتی تەندروستی بە گشتی و جووڵانی بازاڕی کار.  چاوەڕێ دەکرێت کابینە نوێیەکەی فۆمیۆ کیشیدا پاکێجی دارایی بەبڕی ٢٦٥ ملیار دۆلار بخاتە بواری جێبەجێکردنەوە، کە چەندین لایەنی ئابووری لە خۆدەگرێت لەنێویاندا بووژاندنەوەی ئابووریی وڵات و پێدانی هاوکاری دارایی وەک قەرز بەهەندێ لایەنی بازرگانی کە لەماوەی دوو ساڵی رابردوودا رووبەڕووی زیانی گەورە بوونەوە.