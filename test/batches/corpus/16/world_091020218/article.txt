تۆم مارش بێرن، کایلا بارۆن، راژا چاری، ماتیاس مۆرێر، ئەو چوار کەشتیوانەن کە سەرقاڵی ئامادەکارین بۆ گەشتەکەیان کە بڕیارە ٣٠ ـی ئەم مانگە ئەنجام بدرێت.  تۆم ماشبێرن دەڵێت، "هەموو ئەو کەسانەی کە لەم بوارەدا کاردەکەن پێشوازی لە مەترسییەکان دەکەن. بەم کارەیان ئەوان ئاسۆی توانای مرۆڤ پەرەپێدەدەن. چی دیکە تەنیا ئەو خەڵکانەی ئەزموونی زۆریان لەم بوارەدا هەیە گەشتی بۆشایی ئاسمان ناکەن، بەڵکو ئێمە دەمانەوێت بارودۆخەکە بگۆڕێت، رۆژێک بێت خەڵک بلیتێک بکڕێت و گەشتی بۆشایی ئاسمان بکات. بۆ نموونە ویلیام شاتنەر کە بەنیارە لە رێگەی کۆمپانیایەکی تایبەتەوە ئەو گەشتە بکات، نموونەی پێشەنگێکی راستەقینەیە. "  پێش گەشتی ئەو کەشتیوانە، بڕیارە رۆژی سێشەممە ئەکتەری بەنێوبانگی هۆڵیود، ویلیام شاتنەر لە رێگەی کۆمپانیای بلو ئۆریجنی جێف بێزۆسەوە گەشتی خۆی بۆ بۆشایی ئاسمان بکات و کەشتیوانەکانی کۆمپانیای سپەیس ئێکس هیوای سەرکەوتنی بۆ دەخوازن. شاتنەر دەبێتە بەتەمەنترین کەس و کەشتیوان کە تاوەکو ئێستا گەشت بۆ بۆشایی ئاسمان دەکات.  ماتیاس مۆریر کە کەشتیوانێکی ئەڵمانییە دەڵێت، "من زۆر خۆشحاڵم کە ئەو لە تەمەنی ٩٠ ساڵیدا هێندە باشە کە دەتوانێت گەشت بۆ بۆشایی ئاسمان بکات. ئەمەش ئەو وانەیەمان پێدەڵێت کە بۆ گەیشتن بە خولیاکانت هیچکات تەمەن رێگریت لێناکات. "  ئەمە چوارەمین جارە، ناسا لە رێگەی کۆمپانیای سپەیس ئێکسەوە کەشتیوانانی خۆی دەنێرێتە بۆشایی ئاسمان.  ئەم کەشتیوانانە بڕیارە بۆ ماوەی شەش مانگ لە وێستگەی نێودەوڵەتیی بۆشایی ئاسمان بمێننەوە و میوانداری ئەو گەشتیارانە بکەن کە بڕیارە لەسەر زەوییەوە سەردانی بۆشایی ئاسمان و وێستگەی نێودەوڵەتیی بۆشایی ئاسمان بکەن.  کایلا بارۆن و راژا چاری دوو کەشتیوانی بە ئەزموونی ناسان کە جگە لەم گەشتە ناویان لە پلانێکی داهاتووی ئاژانسی ناسا دەرچووە و ئامادە دەکرێن بۆئەوەی لەسەر هەسارەی مانگ بنیشنەوە.  کایلا بارۆن لەبارەی ئەو ئەزموونەی دەڵێت، "من ئێستا لەسەر زەویم، چاو لە مانگ دەکەم و ئەوشتانە دێتە خەیاڵم کە لە گەشتەکەی "ئاپۆلۆ" لەسەر زەوی بینیمان. " ئێستا خەیاڵم بەرەو هەسارەی مانگ دەفڕێت و ئەوەی بە جلی ئاسمانییەوە دانیشتووم و چاو لە هەڵهاتنی هەساری زەوی دەکەم. ئەمە بەڕاستی مێشکم تەواو سەرقاڵ دەکات. ئەمە بەڕاستی ئەو هەستی خۆشحاڵییە کە پێموایە هەموومان کاتێک کە ئامادەکاری بۆ گەشتەکەمان دەکەین هەمانە. "  گەشتەکەی ناسا لە کۆتایی ئەم مانگە لە کەیپ کاناوێرال لە فلۆریدا ئەنجام دەدرێت و بڕیارە دوای شەش مانگ کەشتیوانەکان لە کۆتایی مانگی چواری ساڵی داهاتوو بگەڕێنەوە سەر زەوی.