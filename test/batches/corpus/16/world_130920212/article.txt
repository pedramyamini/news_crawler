کۆنفرانسەکە دوای نیوەڕۆی رۆژی دووشەممە ١٣ - ٩ - ٢٠٢١ دەستپێدەکات و تێیدا ئەنتۆنیۆ گوتێرێز، سکرتێری گشتیی نەتەوەیەکگرتووەکان، پیتەر ماورەر، سەرۆکی کۆمیتەی خاچی سووری نێودەوڵەتی و چەندین نوێنەری حکومەتەکان تێیدا بەشداردەبن.  پڕۆگرامی خۆراکی جیهانی سەربە نەتەوەیەکگرتووەکەن لە رێکخستنی ئەم کۆنفرانسەدا ئامانجی ئەوەیە ٦٠٠ ملیۆن دۆلار بۆ ئەفغانستان کۆبکاتەوە و هۆکاری هەنگاوەکە لەم کاتەدا ئەو دۆخەیە خەڵکی ئەفغانستان تێی کەوتوون.   پڕۆگرامی خۆراکی جیهانی لە مانگەکانی ئاب و ئەیلوولدا بەدواداچوونێکی بۆ دۆخی ئەفغانستان کرد و دواتر ئەنجامەکەی بڵاوکردەوە و رایگەیاند، ٩٣ % ی ئەو کەسانەی دۆخی هەڵسەنگاندوون خۆراکی تەواویان بەدەستناگات.  بەرلەوەی تاڵیبانیش دەستبەر کابوولدا بگرێت، نزیکەی ١٨ ملیۆن کەس لە ئەفغانستان پشتیان بە یارمەتی مرۆیی دەرەکی دەبەست. بەرپرسانی نەتەوەیەکگرتووەکان دەڵێن، بەهۆی وشکەساڵی و کورتهێنانی خۆراک ژمارەی ئەو کەسانەی کە پشت بە یارمەتی مرۆیی دەبەستن رووی لە زیادبوونە.  دوای شکست و هەڵوەشاندنەوەی حکومەتەکەی ئەشرەف غەنییش یارمەتییەکی زۆری دارایی وڵاتان بۆ ئەفغانستان وەستا و ئەوەش گوشاری لەسەر پڕۆگرامەکانی نەتەوەیەکگرتووەکان دروستکردووە.   رۆژی هەینی ١٠ - ٩ - ٢٠٢١ ئەنتۆنیۆ گۆتێرێز، سکرتێری گشتیی نەتەوەیەکگرتووەکان گوتی، "ئێستا نەتەوەیەکگرتووەکان بە زەحمەت دەتوانێ مووچەی کارمەندەکانیشی بدات".