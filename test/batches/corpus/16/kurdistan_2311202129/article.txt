ئەڵمانیا لە بنەڕەتدا دژ بەو بیرۆکەیە وەستاوە. شتێفن زایبێرت، گوتەبێژی ئەنگێلا مێرکل دەڵێت، "ئەو بیرۆکەیە کە باس لە رێگەیەکی مرۆیی بۆ وەرگرتنی ٢٠٠٠ کۆچبەر لەلایەن ئەڵمانیاوە دەکات، جێگەی پەسندکردن نییە، ئەمە چارەسەر نییە نە بۆ ئەڵمانیا و نە بۆ یەکێتیی ئەوروپا".  حوسێن ئەلیاس، کوردێکی ئێزیدیی نیشتەجێی کەمپێکی ئاوارەکانی دهۆکی هەرێمی کوردستانە؛ تاوەکو هەفتەیەک لەمەوبەریش بەشێک بوو لەو هەزاران کۆچبەرانەی سەر سنووری نێوان بێلاڕووس و پۆڵەندا کە گەڕانەوە عێراق و هەرێمی کوردستان.  حسێن ئەلیاس، کوردی ئێزیدی دەڵێت، لەسەر سنووری بێلاڕووس نە هێزە ئەمنییەکانی پۆڵەندا دەیانهێشت بچنە ناو وڵاتەکەیان و نە هێزەکانی بێلاڕووسیش بە ئاسانی رێگەیان بە گەڕانەوەی کۆچبەران دەدا، هەربۆیە لەسەر سنوورەکە گیریانخواردبوو، باسیش لەوە دەکات کە ئەگەر دەرفەتی بۆ بڕەخسێت هەوڵی چوونەوە بۆ ئەوروپا دەدات و هۆکارەکەشی بۆ خراپیی دۆخی ئابووریی گەڕاندەوە.  ئەو هەزاران کۆچبەرانەی لەسەر سنووری بێلاڕووس و پۆڵەندا بوون، ئێستا یادەوەرییەکانیان ماون. وەکو شانازییەک بە سەرکەوتنی لە بەرپەرچدانەوەی شەپۆلی تووندی کۆچبەرانیش، گرتەی ڤیدیۆیی سەر سنوورەکە لەلایەن پۆلیسی پۆڵەندییەوە بڵاوکراوەتەوە.  ئەلێکساندەر لوکاشێنکۆ، سەرۆکی بێلاڕووس کە تاوەکو هەفتەیەکیش لەمەوبەر دژ بە یەکێتیی ئەوروپا وەستابوو، ئێستا نەرمی دەنوێنێت، دەڵێت، "پێویستە بپەڕینەوە بۆلای پۆڵەندییەکان، بە هەموو پۆڵەندییەکان دەڵێین و پێیان پیشان دەدەین کە ئێمە بەربەری نین، رووبەڕووبوونەوەمان ناوێت، پێویستیمان بەوە نییە، چونکە تێدەگەین کە ئەگەر بکەوینە ناوی، ناتوانین رێگەی لێ بگرین و بێینە دەرەوە، کارەسات روودەدات، زۆر باش لەوە تێدەگەین، هیچ هەڵکشانێکمان ناوێت، بەڵام تاوەکو بکرێت هاوکاریی ئەو خەڵکە بێ بەختە دەکەین".  زیاتر لەوەش سەرۆکی بێلاڕووس بەڵێن بە ئەوروپییە نەیارەکانی دەدات بەردەوام بێت لە گەڕاندنەوەی کۆچبەران و دەڵێت، "ئەگەر بیانەوێت بگەڕێنەوە عێراق یان سووریا، بینیتان کە ئێمە خۆمان گەشتێکی ئاسمانیمان بۆ عێراق رێکخست، گەشتێکی دیکەش لە کۆتایی مانگدا رێکدەخەین، ئەگەر ئەو خەڵکە کۆبکەینەوە، ئەوان زۆر حەز بە گەڕانەوە ناکەن، ئێمەش پشتیوانییان دەکەین، ئەگەر دەیانەوێت بچنە پۆڵەندا یان ئەڵمانیا، هەوڵدەدەین بە هەموو شێوەیەک هاوکاریان بین، گفتوگۆ دەکەین و داوا دەکەین پێکەوە ئەوە بکرێت، رێگەیان بدرێت بچنە ئەڵمانیا".  نە یاسا و نە تەلبەندە دڕکاوییەکان رێگری لە چوونی کۆچبەران ناکەن؛ لە هاوینی ئەمساڵدا و تاوەکو ئێستا رێژەی کۆچبەرانی وشکانی و دەریایی لە ئاسیا و ئەفریقیاوە بەراورد بە ساڵی رابردوو سێ هێندە بەرزبووەتەوە.