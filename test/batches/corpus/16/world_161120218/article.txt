لە راگەیێندراوێکدا لیژنەی چاودێریی منداڵانی هیندستان (CWC) رۆژی ١١ - ١١ - ٢٠٢١ رایگەیاندووە، ئەو کچە کە بێلانە بووە بانگەشەی ئەوە دەکات کە لەلایەن ٤٠٠ کەسەوە لە شارۆچکەی بید لە ویلایەتی ماهاراشترا دەستدرێژیی سێکسیی کراوەتەسەر؛ کچەکە لە سکاڵاکەیدا ناوی دوو پۆلیسیشی بردووە.  بە گوتەی ئەبهای ڤیتهالراۆ ڤاناڤی، سەرۆکی لیژنەی چاودێریی منداڵانی هیندستان، ئەو کچە لە وێستگەیەکی پاسدا درۆزە (سواڵ)ی کردووە و گوایە لەلایەن سێ پیاوەوە بە زۆر براوە بۆ کاری سێکسی.  هەرچەندە ژمارەی تۆمەتباران بە دەستدرێژیکردنە سەر کچەکە قورسە پشتڕاستبکرێنەوە، سەرۆکی لیژنەی چاودێریی منداڵانی هیندستان دەڵێت، کچەکە دەتوانێت لانیکەم ٢٥ کەسیان بناسێتەوە.  ئەبهای ڤیتهالراۆ ڤاناڤی دەڵێت، کچەکە هەوڵیداوە سکاڵا لە بنکەی پۆلیس دژی پیاوێک تۆماربکات کە تۆمەتباری کردبوو بەوەی لێیداوە، بەڵام ئەفسەرانی پۆلیس رێگەیان نەداوە بە تۆمارکردنی سکاڵاکە. کەناڵی سی ئێن ئێن پەیوەندیی بە بنکەی پۆلیسی شارۆچکەی بید کردووە، بەڵام ئامادە نەبوون لەوبارەیەوە لێدوان بدەن.  بەپێی راگەیێندراوی پۆلیس، کچەکە رایگەیاندووە، لە تەمەنی ١٣ ساڵیدا هاوسەرگیریی لەگەڵ پیاوێکی ٣٣ ساڵ کردووە کە لەڕووی سێکسییەوە گێچەڵی پێکردووە؛ هەروەها گوتووشیەتی لەڕووی سێکسییەوە لەلایەن باوکیشیەوە پەلامار دراوە، تاوەکو دواجار داوای لە کچەکەی کردووە ماڵ جێبهێڵێت و لە وێستگەی پاسدا بخەوێت.  یۆگیتا بهایانا، چالاکڤانی بواری مافەکانی ژنان لەبارەی ئەو کەیسەوە گوتوویەتی، ئەوە "تراژیدیترین کەیسی دەستدرێژیی سێکسییە لە مێژوودا"، ئاماژەی بەوەش کردووە، ئەو کچە "هەموو رۆژێک ئازار دراوە" و پۆلیس شکستی هێناوە لەوەی بیپارێزێت، هەربۆیە "ئێمە لێپێچینەوەی تووندمان دژی هەموو تاوانباران دەوێت".  قەیرانی دەستدرێژیی سێکسی لە هیندستان  بەگوێرەی راپۆرتێکی نووسینگەی تۆماری تاوانە نیشتمانییەکانی هیندستان، زیاتر لە ٢٨ هەزار کەیسی دەستدرێژیی سێکسی لە دژی ژنان لە ساڵی ٢٠٢٠ تۆمارکراون و خراونەتەڕوو، واتە هەموو ١٨ خولەک جارێک کەیسێک تۆمارکراوە. شارەزایان لەو باوەڕەدان کە ژمارەکە زۆر لەوە زیاترە، چونکە بەشێکی بەرچاویان بەهۆی ترسەوە تۆمارنەکراون و نەخراونەتەڕوو.  ژمارەی دەستدرێژیی سێکسی بۆسەر ژنان لە ساڵانی دوای رووداوی دەستدرێژیی سێکسیی بەکۆمەڵ لە ساڵی ٢٠١٢ لە نیو دەلهی بۆسەر کچە قوتابییەک و دواتر کوشتنیشی، زیادیکردووە.  مانگی ئەیلوولی ئەمساڵیش پۆلیسی هیندستان لە ماهاراشترا ٣٣ پیاوی دەستگیرکرد بە تۆمەتی دەستدرێژیی سێکسیی بەکۆمەڵ بۆسەر کچێکی ١٥ ساڵ؛ هەر لەو مانگەدا و لە رووداوێکی دیکەی دەستدرێژیی سێکسیدا، ژنێک لە مومبای دوای ئەوەی دەستدرێژیی سێکسی کرایە سەر بە شیش لێی درا. لە مانگی ئابیشدا کچێکی تەمەن ٩ ساڵ لە دەلهی دەستدرێژیی سێکسیی بەکۆمەڵی کرایەسەر و کوژرا.