ئانا میچالسکا، گوتەبێژی پۆلیسی سنووری پۆڵەندا، رۆژی سێشەممە، لە وارشۆی پایتەختی وڵاتەکەی رایگەیاند، ئەوان لە لایەن ١٠٠ کۆچبەری نایاساییەوە بە بەرد "هێرش" کراوەتەسەریان و ئەوانیش بە ئاوی سارد و گازی فرمێسکڕێژ رووبەڕوویان بوونەتەوە.   هاوکات ماریۆز چارکا، فەرماندەی گشتیی پۆلیسی پۆڵەندا گوتی، ئەوان بڕوا ناکەن کۆچبەران ئەو بۆمبە دەنگییانەیان لە عێراق، سووریا یان وڵاتانی دیکەوە لەگەڵ خۆیان بردبێتنە بێلاڕووس، بەڵکو لەلایەن سەربازانی بێلاڕووسەوە پێیان دراون.   گوتیشی ژمارەیەک کەسی دەمامکدار لە نێو ئەو کۆچبەرانەدا هەبووە کە بە گوتەی خۆی هێرشیان کردووەتە سەر پۆلیسەکانی سنووری پۆڵەندا، کە ئەوان پێیانوایە رەنگە سەربازانی بێلاڕووس بن نەک کۆچبەر.  پۆڵەندا بەپێی رووخساری بەشێک لەو کەسانەی کە لە ڤیدیۆکاندا دەردەکەون و هێرشدەکەن سەریان، گومان دەکات سەربازی بێلاڕووس بن.   بە گوێرەی پۆلیسی سنووری پۆڵەندا، پۆلیسێکیان بە سەختی لە ئێسکی کەللەی سەری بریندار بووە و بە ئەمبوڵانس گوێزراوەتەوە بۆ نەخۆشخانە.  رۆژی دووشەممە، دوای هەشت رۆژ مانەوەیان لە خاڵێکی سنووریی نێوان بێلاڕووس - پۆڵەندا، کۆچبەران ئەو شوێنەیان جێهێشت کە تێیدا دەمانەوە و چوونەتە بەردەم دەروازەیەکی سنووریی نێوان هەردوو وڵات بە ناوی "برۆزگی. "  وەکو ئەوەی لە ڤیدیۆکاندا دەردەکەوێت، کۆچبەران هێرشدەکەنە سەر هێزەکانی پۆڵەندا و هەوڵی بڕینی تەلبەندی نێوانیان دەدەن، لە بەرامبەردا هێزەکانی پۆڵەندا بە گازی فرمێسکڕێژ و ئاوهاوێژ وەڵامی کۆچبەران دەدەنەوە.