رۆژی پێنجشەممە ١٤ - ١٠ - ٢٠٢١ پەرلەمانی پۆڵەندا پرۆژەیاسایەکی پەسەندکرد کە دەسەڵات بە پاسەوانانی سنوور دەدات ئەو کۆچبەرانەی لەسەر سنوورن دەربکەن و  داواکاری پەنابەریێتی نێودەوڵەتی رەتبکەنەوە بەبێ ئەوەی پشکنینیشی بۆ بکرێت.  ئەمەش لەکاتێکدایە کە رێکخراوانی مافی مرۆڤ پۆڵەندا بەوە تۆمەتبار دەکات کە دەیەوێت ناردنەوەی کۆچبەران بە یاسایی بکات. لەلایەکی دیکەوە، پۆڵەندا و یەکێتیی ئەوروپا سەرۆکی بیلاڕووس تۆمەتبار دەکەن بەوەی کۆچبەران وەکو چەکێک لە دژی وڵاتەکانیان بەکاردێنێت ئەمەش وەکو تۆڵەسەندنەوەیەک لە بەرامبەر ئەو سزایانەی یەکێتیی ئەوروپا بەسەر وڵاتەکەیدا سەپاندوون.   ئەمەش لەکاتێکدایە کە بەپێی یاسای نێودەوڵەتی، هەر کەسێک داوای پاراستنی نێودەوڵەتی بکات، دەبێت پرۆسەی داواکردنی پەنابەرێتیی و پێدانیی پێی ئاسانبکرێت هەتا ئەگەر بێتوو بە شێوەیەکی نایاساییش سنووری وڵاتێکی بەزاندبێت.  هەرچەندە ناردنەوەی کۆچبەران بۆ ئەو شوێنەی کە لێیەوە هاتوون دەکرێت بۆیان مەترسیدار بێت، بەڵام پۆڵەندا بە پاشەکشەپێکردنی پەنابەران تۆمەتبار دەکرێت.   بەگوێرەی ئاژانسەکانی هەواڵ، لەم چەند رۆژەدا، لانیکەم شەش کۆچبەر بەهۆی سەرما و برسیێتییەوە گیانیان لەدەستداوە.  ئەم پرۆژەیاسایە نوێیە، بۆ ئەوەی بچێتە بواری جێبەجێکردن پێویست دەکات لەلایەن ئەندرێ دودا، سەرۆکی پۆڵەنداوە واژۆی لەسەر بکرێت کە ئەویش هاوپەیمانیی حکومەتە.   بەگوێرەی ئاژانسی سنووریی پۆڵەندا، لە مانگی ئابی ئەمساڵەوە زیاتر لە ١٦ هەزار کەس هەوڵیانداوە بە شێوەیەکی نایاسایی لە سنووری بیلاڕووس بپەڕنەوە کە ئەمەش لە کاتێکدایە ساڵی رابردوو تەنیا ١٢٠ کەس ئەم هەوڵەیانداوە.  لە سەرەتای هاوینی ئەمساڵەوە، وڵاتانی دیکەی یەکێتیی ئەوروپا وەکو لیتوانیا و لاتیڤا رووبەڕووی لێشاوی کۆچبەران بوونەتەوە کە لە وڵاتانی رۆژهەڵاتی نێوەڕاستەوە دەچنە نێو بیلاڕووس و دواتر سنووری ئەو وڵاتەنە دەبڕن.  هاوکات، پۆڵەندا پەرژینێکی سیمی لەسەر سنوورەکەی جێگیرکردووە و رۆژی پێنجشەممە ١٤ - ١٠ - ٢٠٢١ پەرلەمان پاڵپشتی پلانێکی کرد بۆ بونیاتنانی دیوارێک بە درێژایی سنوورەکەی.