بەرەبەیانی رۆژی یەکشەممە ١٢ - ٩ - ٢٠٢١ گەنجێکی تەمەن ٢٨ ساڵ لە شارۆچکەی فیکخۆ تەقەی لێکرا و کوژرا. چالاکڤانان لە تۆڕە کۆمەڵایەتییەکان وێنەی گەنجە کوژراوەکەیان بڵاوکردووەتەوە و ئاماژە بەوە دەکەن، کوژراوەکە گەنجێکی فەلەستینییە بەناوی محەممەد کامل حەمید.  پۆلیسی سوێدی دووپاتیکردووەتەوە، حەوت کەسیان دەستگیرکردووە کە تەمەنیان لەنێوان ١٧ بۆ ٢١ ساڵدایە.  بە گوتەی پۆلیس، گومان دەکرێت دووانیان تاوانەکەیان ئەنجام دابێت و پێنجەکەی دیکەش هاوکار و هاندەر بووبن.  رۆبەرت لوفیل، گوتەبێژی پۆلیسی سوێد دەڵێت، بە درێژایی ئەمڕۆ پۆلیس لێکۆڵینەوەی لەو تاوانە کردووە و تیمەکانیان هەڵیانکوتاوەتە سەر چەند شوێنێکی جیاوازی فیکخۆ، هەروەها چەندین خانوویان پشکنیوە.  پۆلیسی سوێد ئاماژەی بەوەش کردووە، یەکێک لە گریمانەکان ئەوەیە، تاوانەکە وەکو یەکلاکردنەوەی کێشە و مامەڵەی نێوان گرووپە تاوانکارەکان ئەنجامدرابێت، کوژراوەکەش لای پۆلیس ناسراوە و دۆسیەی هەبووە.