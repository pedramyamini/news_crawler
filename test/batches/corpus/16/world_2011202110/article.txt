لۆید ئۆستن، وەزیری بەرگریی ئەمریکا ئەمڕۆ شەممە ٢٠ - ١١ - ٢٠٢١ لە میانی بەشداریکردنی لە کۆڕبەندی "دایەلۆگی مەنامە" کە ئێستا لە پایتەختی بەحرەین بەڕێوەدەچێت، دڵنیایی دایە وڵاتانی هاوپەیمانی واشنتن کە رۆژهەڵاتی نێوەڕاست وەک جێگەی سەرنجی ئەمریکا دەمێنێتەوە.   بەڕێوەچوونی کۆڕبەندەکە لە کاتێکدایە، ئیدارەی بایدن لە هەوڵدایە رێککەوتنی ئەتۆمی زیندوو بکاتەوە و بڕیارە لە کۆتایی ئەم مانگەشدا دانوستاندنەکانی تاران لەگەڵ رووسیا، چین، بەریتانیا، فەرەنسا و ئەڵمانیا دەستپێبکەنەوە. ئەمریکاش لە رێگەی هاوپەیمانەکانیەوە ئاگاداری وردەکاریی دانوستاندنەکانە.   لۆید ئۆستن لەو بارەوە قسەی کرد و گوتی، واشنتن پابەندە کە لە رێگەی دیپلۆماسییەوە پرسی ئەتۆمیی ئێران چارەسەر بکرێت، بەڵام ئاماژەی بەوەشکرد، ئەگەر تاران ئامادەی چارەسەرکردنی کێشەکە نەبێت لەو رێگەیەوە، ئەو کاتە "سەیری هەموو بژاردە پێویستەکان دەکەین بۆ پاراستنی ئاسایشی ویلایەتە یەکگرتووەکان".   ئیدارەی ترەمپ تێبینی زۆری لەسەر رێککەوتنی ئەتۆمی هەبوو؛ بەرپرسانی ئەو ئیدارەیە دەیانگوت، رێککەوتنەکە بووەتە هۆکار بۆئەوەی تاران پارەیەکی زۆری لە رێگەی فرۆشتنی نەوت و پەیوەندییە بازرگانییەکانیەوە بەدەستبهێنێت؛ ئەوان ئاماژەیان بەوەش دەکرد کە رێککەوتنەکە باس لە پرۆگرامی مووشەکیی ئێران و جموجووڵەکانی ئەو وڵاتە لە ناوچەکەدا ناکات؛ هەربۆیە لە ئەیلوولی ٢٠١٨ دا ئەمریکا لە رێککەوتنەکە کشایەوە و دواتریش قۆناخ بە قۆناخ سزاکانی بەسەر ئێراندا سەپاندەوە.   بەرپرسانی ئیدارەی بایدنیش لە مامەڵەی ئێران لە ناوچەکەدا نیگەرانن. لۆید ئۆستن لە مەنامە رایگەیاند، "ئێران گرژی لەم ناوچەیە و ناوچەکانی دیکەش دروستدەکات. ئەو گرژییەش سەقامگیری و ئاشتی بۆ هەمووان کەم دەکاتەوە. ئێستا دراوسێکانی ئێران هەوڵەکانیان دەستپێکردووە بۆئەوەی گفتوگۆ بکەن و پەیوەندییەکانیان باشبکەن و ئێمەش بە هەموو شێوەیەک پشتگیری لەم هەوڵانە دەکەین. داوا لە ئێرانیش دەکەین هەنگاو بۆ کەمکردنەوەی گرژی و پێکدادانەکان بنێت. بەڵام ئێران هەر کارێک بکات، ئێمە بەردەوام دەبین لە کارکردن لەگەڵ هاوبەشەکانمان".   لە چەند مانگی رابردوودا چەندینجار لە رێگەی درۆنەوە هێرشکراوەتە سەر هەندێک ئامانج لە هەرێمی کوردستان، عێراق، سووریا و سعودیە. بنکەی هێزەکانی ئەمریکا لە هەرێمی کوردستان، عێراق و سووریا ئامانجێکی سەرەکیی ئەو هێرشانە بوون. چەند جارێک بەرپرسانی ئەمریکاش لەبارەی ئەو هێرشانە قسەیان کردووە و رایانگەیاندووە، ئەنجامدەرانیان ئەو گرووپانەن لە ئێرانەوە نزیکن.   وەزیری بەرگریی ئەمریکا لە مەنامە لەبارەی ئەو بابەتەش قسەی کرد و گوتی، ئێران پەرەی بە دروستکردنی درۆن داوە و ئەوەش هەڕەشەیە بۆسەر سەربازانی ئەمریکی و دەبێتە ئاستەنگێکیش لەبەردەم تەواوکردنی شەڕی داعش.   لۆید ئۆستن گوتی، "لە عێراق، سعودیە و شوێنەکانی دیکەش بینیومانە کە ژمارەیەکی زۆر لە هاوبەشەکانمان رۆژانە رووبەڕووی هەمان هەڕەشە دەبنەوە. ئەمە تەنیا کێشەی رۆژهەڵاتی نێوەڕاست نییە. دەکرێت ئەو سیستمانە لە داهاتوودا لە شەڕەکاندا بەکاربهێندرێن و هەر ئێستاش بوونەتە هەڕەشە لەسەر فڕۆکە سڤیلەکان" و هەربۆیە رووبەڕووی "بەکارهێنانی مەترسیدار"یان دەبینەوە.