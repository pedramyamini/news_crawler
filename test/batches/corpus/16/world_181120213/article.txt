هێزە ئەمنییەکانی ئیتاڵیا لەگەڵ داواکاری گشتیی میلان توانییان شوێنی بلیۆنا تافالاری، ئەو ژنە داعشە ١٩ ساڵانە بدۆزنەوە، کە لە ئەوروپا بە بووکی کۆسۆڤۆییەکان ناسراوە.  پۆلیس لە رێگەی مێردە ٢١ ساڵانەکەی، کە لە کانوونی دووەمی ئەمساڵ لە ئەڵمانیا هاوسەرگیرییان کردووە و  دەکاتە خزمی ئەو هێرشکارەی لە ٢٠٢٠ لە ڤییەنا بە دەستڕێژی گوللە چوار کەسی کوشت، زانیاری زیاتری لەسەر ژنەکە دەستکەوتووە، پۆلیس بۆ ماوەیەک چاودێری تافالاری کردووە، دەڵێت زۆر کەم هاتووەتە دەرەوە، لە چوار مانگدا دووجار دەردەکەوت، لە ماڵەوەش هەر بە باڵاپۆشی هاتووچۆی کردووە، تەنیا بۆ وەرگرتنی هەوایەکی پاک پەنجەرەکانی دەکردەوە.  پۆلیسی ئیتاڵیا مۆبایلی ژنە داعشەکەی دەستکەوتووە، چەندین گرتەی ڤیدیۆیی و چالاکی و نامەگۆڕینەوەی لەگەڵ چەکدارانی داعش تێدابووە.  پۆلیسی ئیتاڵیا زانیاری لەسەر پێرپاریم ڤیلیکی، مێردی ئەو ژنە کۆسۆڤۆییە بڵاونەکردووەتەوە ئاخۆ گیراوە یان نا، بەڵام میدیای ئیتاڵیا ئەو نامەیەی بڵاوکردووەتەوە , کە ژنە داعشەکە بۆ مێردەکەی ناردووە و تێیدا ستایشی رووداوی سەربڕینی قەشە فەڕەنسییەکەی کردووە، کە لە ١٦ی ئۆکتۆبەری ٢٠٢٠ لە پاریس سەربڕدرا.  ژنەکە لە نامەکەدا بۆ مێردەکەی نووسیویەتی: "بینیت لە پاریس چی روویدا؟ سەری بێباوەڕێکیان بڕی، وانەیەک بوو بۆ هەموو ئەوانی دی. "  دەگوترێت ئەو ژنە ئەندامی گرووپی "شێرەکانی بەلکان"بووە، کە گرووپێکی نزیک لە رێکخراوی داعشە و سەرپەرشتی تۆڕێكی ژنانی کردووە.