رۆژی ١٦ی ئۆکتۆبەر ژمارەیەک هاونیشتمانی کۆچبەر لە سنووری بیلاڕووس و پۆڵەندا قسەیان بۆ تۆڕی میدیایی رووداو کرد و رایانگەیاند، ئەو گرووپەی ئەوان نزیکەی ٧٠ کۆچبەری خەڵکی باشووری کوردستانن.  ئەیاز ئیبراهیم یەکێک لە کۆچبەرەکان بوو گوتی، هەشت رۆژە بێ نان و ئاون و دۆخەکە زۆر ساردە و ژیانی سێ کەسیان لە مەترسیدایە. گوتیشی، "نە رێگە دەدەن بچینە پۆڵەندا و نە رێگەی گەڕانەوەشمان دەدەن؛ هیچمان ناوێت تەنیا رێگەی گەڕانەوەمان پێبدەن. لێمان دەدەن و بریندارمان هەیە".  ئەو گرووپە کۆچبەرە ئەمڕۆ بەردەست نەبوون بۆ پەیوەندیکردن. بۆتان محەممەد، جێگری بەرپرسی دەزگای لووتکە بۆ کاروباری پەنابەران دەڵێت، کوردێکی زۆر لەو سنوورەدایە و دابەشی چەند گرووپێک بوون و ژیانیان لە مەترسیدایە.  رۆژی سێشممە ١٩ - ١٠ - ٢٠٢١، بۆتان محەممەد بە تۆڕی میدیایی رووداوی گوت، نووسراوی فەرمییان بۆ وەزارەتی دەرەوە و وەزارەتی کۆچ و کۆچبەرانی عێراق کردووە و تێیدا داوایان کردووە تیمێک بنێرن بۆ سنوورەکە و کۆچبەرانی کورد و عێراقی بگەڕێننەوە.  بۆتان محەممەد گوتی، ئێمە بەدواداچوونمان کردووە و کۆچبەرەکان سێ جۆرن. بەشێکیان هەر پاسپۆرتیان پێنییە و قاچاخچییەکان لێیان وەرگرتوون. بەشێکیان پاسپۆرتیان پێیە و ڤیزەی بیلاڕووسیایان بەسەرچووە و رێگە بەگەڕانەوەیان نادرێت و بەشەکەی دیکەشیان، ڤیزەی بیلاڕووسیایان هەیە و بەسەر نەچووە.  جێگری بەرپرسی دەزگای لووتکە بۆ کاروباری پەنابەران دەڵێت، دەبێت تیمێک بنێردرێتە سنوورەکە و کۆچبەرەکان بگێڕێتەوە بۆ مینسک و ئەوە لە توانای رێکخراوەکەی ئەواندا نییە. دەشڵێت، "لە نووسراوەکە گوتومانە ئامادەی هەموو هاوکارییەکین تاوەکو رۆیشتن بۆ بیلاڕووس بۆ کۆکردنەوەی ئەو کۆچبەرانە، بەڵام سێ رۆژە چاوەڕێین و وەزارەتەکان هیچ وەڵامێکیان نەداوینەتەوە".  بۆتان محەممەد ئاماژەی بەوەشکرد کە سەرەتا خەڵک لە بیلاڕووسیاوە دەچوونە لیتوانیا، بەڵام لیتوانیا سنوورەکانی تەلبەند کردووە و رادار و کامێرای داناوە. ئێستا خەڵک بەرەو پۆڵەندا دەڕۆن و "رێگەیەکی مەترسیدارە".  شەپۆلی کۆچبەران لە بیلاڕووس بۆ وڵاتانی دیکە چەند مانگێکە بەردەوامە. بێلاڕووس سنوورەکانی بۆ کۆچبەران واڵاکردووە و رۆژانە دەیان کۆچبەر لەو وڵاتەوە هەوڵدەدەن بپەڕنەوە بۆ وڵاتانی ئەندام لە یەکێتیی ئەوروپا.