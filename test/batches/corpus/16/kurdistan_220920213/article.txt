لە یەکەم کۆبوونەوەی جۆ بایدن و بۆریس جۆنسن لە کۆشکی سپی، سەرۆکوەزیرانی بەریتانیا لە هەوڵەکانی بۆ واژۆکردنی رێککەوتنی بازرگانیی نێوان وڵاتەکەی و ویلایەتە یەکگرتووەکانی ئەمریکا سەرکەوتوو نەبوو؛ بایدن پێی گوت، "پێویستە کاری لەسەر بکەین. "  بەریتانیا ماوەی چەندین مانگە دەیەوێت رێککەوتنێکی بازرگانیی ئازاد لەگەڵ ئەمریکا واژۆبکات، ئەوەش دوای ئەوەی لە یەکێتیی ئەوروپا چووە دەرەوە.  هەر لەو کۆبوونەوەیەدا سەرۆکی ئەمریکا بە سەرۆکوەزیرانی بەریتانیای راگەیاند، نابێت گۆڕانکاری لە سنووری ئێرلەندا رووبدات بەهۆی برێگزیتەوە.  بایدن گوتی، رێککەوتن لەبارەی پرسە بازرگانییەکان لەگەڵ بەریتانیا بابەتێکی جیاوازە لەوەی سنوورەکانی ئێرلەندا و گوتیشی، نە ئەو و نە کۆمارییەکان نایانەوێ گۆڕانکاری لە سنوورەکانی ئێرلەندا رووبدات.  جۆنسنیش جەختی لە بەردەوامبوونی رێککەوتنی ستراتیژیی ئۆکوس کردەوە کە لەنێوان بەریتانیا، ئەمریکا و ئوسترالیا واژۆکراوە و فەرەنسای توڕەکردووە.  سەرۆکی ئەمریکا دەڵێت، "دوو بابەتی جیاواز لەبارەی رێککەوتن لەگەڵ بەریتانیا هەن و ئەمەش بەردەوام گفتوگۆی لەسەر دەکرێت، بەڵام سەبارەت بە پرۆتۆکۆڵەکان، هەڵوێستم لەسەری تووندە؛ کات و هەوڵێکی زۆرمان لە ئەمریکا بۆی تەرخانکردووە؛ هەروەها نە من و نە کۆمارییەکان نامانەوێ گۆڕانکاری لە رێککەوتنی ئێرلەندی رووبدات و دوایش ببێتە هۆی داخستنی سنوورەکان. "