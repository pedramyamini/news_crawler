وەزارەتی بەرگریی ئەرمینیا، رۆژی دووشەممە ٢٢ - ١١ - ٢٠٢١، لەراگەیێنراوێکدا ئاشکرایکرد: "رۆژی دووشەممە سەربازێکمان گیانی لەدەستدا دوای ئەوەی بەهۆی گوللەی هێزەکانی ئازەربایجانەوە پێکرابوو"، ئەوەش دوای هەفتەیەک لە شەڕێکی قورسی نێوان هەردوو وڵات دێت، کە ساڵی رابردوو لەسەر ناوچەی کێشەلەسەری نێوان هەردوولاوە هەڵگیرسابوو.  هەفتەی رابردوو تووندترین شەڕ لەنێوان هێزەکانی هەردوو وڵات لەدوای شەڕی ساڵی ٢٠٢٠ ەوە روویدا، شەڕەکەش بەهۆی هەرێمی قەرەباغی ناکۆکی لەسەری نێوان هەردوولایە.  ئەرمینیا ئەوەشی ئاشکراکردووە سەربازەکەی بەهۆی تەقەلێکردن بە چەکی جۆراوجۆرەوە لەلایەن هێزەکانی ئازەربایجانەوە کوژراوە و فیشەکەکانیش لە ناوچەی گیگارکۆنینی هەڵکەوتوو لە سنووری رۆژهەڵاتی سنوورییەوە تەقێندراون.  وەزارەتی بەرگریی ئەرمینیان روونیشیکردووەتەوە: "رووداوی تەقەکردنەکە کاژیر ١٨: ١٠ بەکاتی ئەرمینیا روویداوە و تاوەکو کاژێر ١٩: ٣٠ بەردەوام بووە".  ئەرمینیا هەفتەی رابردوو دانی بە کوژرانی شەش سەرباز، برینداربوونی شەش سەرباز و بیسەروشوێنبوونی ٢٤ سەربازی نا لە شەڕ لەگەڵ ئازەربایجان. هەروەها ئازەربایجان کوژرانی حەوت لە سەربازەکانی لەشەڕی رۆژی سێشەممەی رابردوو راگەیاند لەگەڵ برینداربوونی ١٠ی دیکە.   هەفتەی رابردوو دوای نێوەندگیری سێرگێ شۆیگۆی وەزیری دەرەوەی رووسیا هەردوو لا گەیشتنە رێککەوتنی ئاگربەست.  شەڕی تشرینی دووەمی ساڵی رابردووی نێوان ئەو دوو وڵاتە، کە شەش هەفتەی خایاند، بووە هۆی کوژرانی ٦٥٠٠ کەس، دواتر ئەرمینیا بە چاودێری رووسیا، دەستبەرداری رووبەرێکی فراوانی ئەو خاکە بوو، کە دەیان ساڵە لەژێر کۆنتڕۆڵیدا بوون.