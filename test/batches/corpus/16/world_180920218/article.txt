راپرسییەکان دەریدەخەن، کێبڕکێیە سەختەکە لە نێوان پارتی پارێزگارانی ئۆپۆزیسیۆن و پارتی لیبراڵدایە، کە جەستن ترودۆ، سەرۆکوەزیرانی وڵاتەکە سەرکردایەتی دەکات.   ئۆپۆزیسیۆن و بەشێک لە خەڵکی کەنەداش بەهۆی کۆرۆناوە پێیان باش نەبوو لەم کاتەدا هەڵبژاردن بکرێت.   جەستن ترودۆ دان بەوەدا دەنێت کە کاتەکە بۆ هەڵبژاردن نایاب نییە، بەڵام داواش لە خەڵکی دەکات بەشداری لە دەنگداندا بکەن و رێگە نەدەن حکومەتی داهاتوو بکەوێتە دەستی پارێزگاران.   سەرۆکوەزیرانی کەنەدا دەڵێت، "ئێمە بڕیارێکمان لە پێشە کە دەبێت وەک وڵات بیدەین. بڕیارێکی زۆر سادەیە، بەڵام لە هەمان کاتدا زۆریش گرنگە. ئایا بەردەوامدەبین لە بەرەوپێشچوون؟ یانیش دەبێت لەگەڵ پارتی پارێزگاران بەرەو دواوە بڕۆین؟ "  دوایین راپرسی کە لە لایەن کۆمپانیای "نانۆس ریسێرچ"ـەوە کراوە، پێشانیدەدات، پارتی لیبڕاڵی دەسەڵاتدار ٣١.٩ % ی دەنگەکان و پارتی پارێزگارانیش ٣٠.٤ % ی دەنگەکان بەدەستدەهێنێت.   ئەگەرچی رووبەڕووبوونەوەی گۆڕانی کەشوهەوا یەکێکە لەو پرسانەی لە بانگەشەی ئەم هەڵبژاردنەی کەنەدادا زۆرترین باسی لێوەدەکرێت، پارتی سەوزی ئەو وڵاتە بە ئەزموونێکی سەختدا دەڕوات.   پارتەکە کە خۆی بە پارێزەری ژینگە دادەنێت، تەنیا ٢ کورسی لە پەرلەمانی کەنەدادا هەیە و راپرسییەکانیش ئاماژە بەوە دەکەن کە لەم هەڵبژاردنەیشدا نزیکەی ٣ % ی دەنگەکان دەباتەوە.   پۆڵ مانلی، ئەندامی پەرلەمانی کەنەدا لە پارتی سەوز دەڵێت، "سەیردەکەین بزانین دەتوانین چی بکەین تاوەکو کورسیی زیاتر بۆ پارتی سەوز بەدەستبهێنین. ژمارەیەک پارتی رکابەر لەم هەڵبژاردنانەدا هەن و وادیارە دەنگەکانیان لە یەکەوە نزیکدەبن. "  بە گوێرەی راپرسییەکان، چاوەڕێ دەکرێت بەهۆی پەتای کۆرۆناوە رێژەی بەشداریکردن لە دەنگدانی ئەمجارەدا بەشێوەیەکی بەرچاو دابەزێت.   ئامارەکانی هەڵبژاردنەکانی رابردووش پێشانیدەدەن کەمیی رێژەی بەشداربوون هەمیشە لە بەرژەوندیی پارتی پارێزگاراندا بووە.