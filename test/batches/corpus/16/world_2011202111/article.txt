کۆچبەرانی نێو کەمپەکە دەڵێن، زۆرینەیان کاتی ڤیزەیان تەواوبووە، کە بێلاڕووس بۆ ماوەی ١٤ رۆژ ڤیزەکەی پێدابوون. هاونیشتمانییەک دەڵێت، "دۆخەکە زۆر خراپە؛ شوێنی خۆشتن نییە؛ شوێنی خێزانێک جێگەی دوو کەسە، پێنج کەسیان تێدا داناوە؛ پلاکی کارەبا نییە و خێزان هەیە ١٠ رۆژە لەگەڵ کەسوکاریدا قسەی نەکردووە و بەهیچ شێوەیەکیش خەتی ئینتەرنێت نییە. وەکو زیندانە. بەڵام باشترە لەبەر باران".  قەیرانی کۆچبەران کێشەی نێوان بێلاڕووس و پۆڵەندای قووڵتر کردووەتەوە. ئەلێکساندەر لوکاشێنکۆ، سەرۆکی بێلاڕووس دەڵێت، پۆڵەندا ماددەی کیمیایی ژەهراوی دەکاتە نێو ئەو ئاوەوە کە بۆ بڵاوەپێکردنی خۆپێشاندەران بەکاری دەهێنێت و ئەوەش دژی هەموو یاسا و نەریتە جیهانییەکانە.   پۆڵەنداش دەڵێت، با کۆچبەرەکان چاوەڕێی کردنەوەی سنوور و تەنانەت کردنەوەی رێڕەوی مرۆییش بەنێو خاکی پۆڵەندادا نەبن و ئاماژە بەوەش دەکات، هەر وڵاتێک دەیەوێت کۆچبەرەکان وەربگرێت، دەتوانێت لە رێگەی فڕۆکەوە ئەو کارە بکات و ئەو کاتەش هیچ پێویستی بە پۆڵەندا نییە.   ئەوەی ئێستا بووەتە قوربانی ئەم یارییە سیاسییە کۆچبەرەکانن کە بەشێکی زۆریان خەڵکی هەرێمی کوردستان.  کۆچبەرێکی خەڵکی هەرێمی کوردستان بە ناوی بورهان دەڵێت، "خاڵێکی سەرنجڕاکێش کە لە دارستانەکەدا بینیم، کاتێک کە نانیان دەهێنا دەبوو ئەو خەڵکە لەسەر چۆک دابینشتنایە، پاشان دابەشیان دەکرد... سێ ژەمە تەنیا نیوەڕوان گەنمەکوتاومان دەدەنێ".  رۆژی ١٨ی ئەم مانگە، ٤٣١ کۆچبەر گەڕانەوە هەرێمی کوردستان و عێراق، کە نزیکەی ٩٥ % یان خەڵکی هەرێمی کوردستان بوون.   وەزارەتی دەرەوەی عێراق دەڵێت، خەڵکی دیکەش ناویان تۆمارکردووە بۆ گەڕانەوە و ئەوانیش بەردەوام دەبن لە ئامادەکردنی فڕۆکە و پێداویستییەکانی گەڕانەوەی کۆچبەران.