متەیوش مۆرڤیاتسکی، سەرۆکوەزیرانی پۆڵەندا بەیانیی ئەمڕۆ سێشەممە ٩ - ١١ - ٢٠٢١ سەردانی سەربازانی وڵاتەکەی و هێزە ئەمنییەکانی لە سەر سنوور کرد. لە تویتەر رایگەیاندووە، "داخستنی سنووری پۆڵەندا بەرژەوەندیی نیشتمانییە، بەڵام ئەمڕۆ سەقامگیری و ئاسایشی تەواوی وڵاتانی یەکێتیی ئەوروپا لە مەترسیدان. " ئاماژەی بەوەشکردووە، ئەوان لەگەڵ هاوبەشەکانیان لە یەکێتیی ئەوروپا و ناتۆ بەرگری لە ئاشتیی ئەوروپا دەکەن.   یەکێتیی ئەوروپا دەڵێت، پێویستە سزای زیاتر بەسەر بێلاڕووسدا بسەپێندرێت، ئەڵمانیاش ئاماژە بەوە دەکات کە ناتوانن بەتەنیا لەگەڵ پۆڵەندا کێشەی کۆچبەرانی بێلاڕووس چارەسەربکەن.   کۆچی بەلێشاوی کۆچبەران بۆسەر سنووری پۆڵەندا لەکاتێکدایە کە پلەی گەرما لە دیوی بێلاڕووس لەسەر سنووری پۆڵەندا نزیکی سفرە و پۆلیسی پۆڵەندیش لە کۆچبەران دەدات؛ ژنان و منداڵان و پیاوان هەموویان بەبێ جیاوازی، برسییانە.  کۆچبەرێک لە لەسەر سنووری نێوان بێلاڕووس و پۆڵەندا دەڵێت، "ئاوی خوارنەوەمان نییە و خۆراکیشمان نییە، نازانین تاوەکو چەندی دیکە دەبێت ئێمە چاوەڕێ بین؟ "  کۆچبەرانی کورد لەسەر سنووری بێلاڕووس - پۆڵەندا قسەیان بۆ رووداویش کرد. یەکێک لە کۆچبەرەکان بەناوی محەممەد سیخۆ بە رووداوی راگەیاند، ئەگەر دۆخیان بەو شێوەیە بێت، لەوانەیە لەو دارستانانە لە سەرما و برساندا بمرن.   کۆچبەرێکی دیکەش دەڵێت، "ئەمە ژیانێكی شیاوی مرۆڤەکان نییە. هەمووان لە برسیەتی و سەرما خەریکە دەمرن. "  پۆڵەندا هێشتا سیاسەتی هێز دژ بە کۆچبەران بەکاردەهێنێت و ناوچەکەی پڕ کردووە لە هێزی ئەمنی، گوتەبێژی حکومەتی پۆڵەندا ئاماژەی بەوە کردووە کە هێزەکانیان زیاتر دەکەن کە ئێستا زیاتر لە ١٢ هەزار هێزی ئەمنین، بەتایبەتی لەو ناوچانەی کە مەترسییان هەیە هێرش بکرێتە سەریان لەلایەن کۆچبەرانەوە.   دۆخی کۆچبەران و چیرۆکی کۆچبەرێکی کورد  ئەوەی لە ڤیدیۆکاندا دەبیندرێت، کۆچبەران لە پۆلیسی پۆڵەندی سوورترن بۆ بڕینی سنوورەکە؛ کاروانیان لەسەر سنوورەکان بەستووە و پۆڵەندا و وڵاتانی دیکەی یەکێتی ئەوروپایان شڵەژاندووە. بەشێک لە کۆچبەرانیش بە خاکەناز و ئامێری جۆراوجۆر هەوڵی بڕینی تەلی سەر سنوورەکە دەدەن.   پۆڵەندا دەڵێت، لە چەندین هەفتەی کەمی رابردوودا، هەزاران کۆچبەر سنوورەکانی ئەو وڵاتەیان بەزاندووە، بەڵام چیدیکە رێگە بەوە نادەن.  ئەڵمانیا هاوکاری خۆراک و پێداویستی سەرەکی بۆ کۆچبەران ئامادەکردووە؛ بەڵام داوا لە یەکێتیی ئەوروپا دەکات کارێك بکات "چونکە پۆڵەندا یان ئەڵمانیا ناتوانن بە تەنیا ئەمە چارەسەر بکەن" و داوای لە یەکێتیی ئەوروپا کرد لەگەڵیان بێت بۆ چارەسەرکردنی کێشەکە.  یەکێتیی ئەوروپاش لەسەر زاری ئۆرسولا ڤۆندەرلاین، سەرۆکی کۆمیسیۆنی یەکێتیییەکە داوای لە وڵاتانی ئەندام کرد سزای نوێ بەسەر بێلاڕووسدا بسەپێنن و گوتی بەکارهێنانی کۆچبەران بۆ مەبەستی سیاسی "قبووڵکراو نییە. "  دەزگاکانی کەشوهەوا پێشبینی دەکەن کە پلەی گەرمای ئەو شوێنانەی کۆچبەران لێی کۆبوونەتەوە بۆ شەش پلە خوار سفر دابەزێت. بەگوێرەی پێشبینی دەزگا ئەمنییەکانیش، چاوەڕێ دەکرێت بارودۆخەکە بەرەو تێکچوون و ئاڵۆزی زیاتر بڕوات.   ئەمڕۆ سێشەممە، ٩ - ١١ - ٢٠٢١ وەزارەتی دەرەوەی بێلاڕووس لە راگەیێندراوێکدا هۆشداریی داوەتە پۆڵەندا کە تۆمەتەکانی سەر وڵاتەکەی بەکارنەهێنێت بۆ "بەکارهێنانی هێز و زیانگەیاندن بە کۆچبەران کە چەکیان پێ نییە و ژن و منداڵیشیان تێدایە. "