لە راگەیێندراوە هاوبەشەکەدا هاتووە، جۆ بایدن و ئیمانوێل ماکرۆن لە کۆبوونەوەکەیاندا پاڵپشتی حکومەتی وڵاتەکانیان بۆ "سەروەری و سەربەخۆیی عێراق دووپاتکردەوە و دڵنیایی ئەوەشیان دا کە نابێت ئەو وڵاتە جارێکی دیکە ببێتە شوێنی مانەوەی گرووپە پەڕگیرەکان".   لە بەشێکی دیکەی راگەیێندراوەکەدا هاتووە، هەردوو سەرکردە "دەستخۆشیان لە هەوڵە مێژووییەکانی هاوپەیمانیی نێودەوڵەتی دژی داعش کرد. ئەوان مەبەستیانە هاوئاهەنگی و پێکەوەکارکردنی دوو قۆڵی لەگەڵ هاوبەشەکانی هاوپەیمانییەکە بەهێزتر بکەن بە مەبەستی هێشتنەوەی گوشار لەسەر تۆڕەکانی داعش لە سەرانسەری جیهاندا، لەوانەش بەردەوامیدان بە هەوڵە سەربازییە پەیوەندیدارەکان بەو هەڕەشەیە لەنێو عێراق و سووریا بۆ دڵنیابوونەوە لە تێکشکاندنی یەکجارەکی داعش. هەردوو سەرکردە لە گرنگی کەمبوونەوەی توانای گرووپە پەڕگیرەکان یان تواناکانی هەر وڵاتێک بۆ هەڕەشەکردن لە هاووڵاتیانمان و هاوپەیمانەکانمان تێدەگەن".   کۆبوونەوەکە لە کاتێکدایە، رۆژانی ٨ و ١٠ی ئەم مانگە هەڵبژاردنی پەرلەمانی عێراق بەڕێوەچوو و ئەنجامە بەراییەکانیش دەریدەخەن، رەوتی سەدر گەورەترین براوەی هەڵبژاردنە و ٧٣ کورسی پەرلەمانی بەدەستهێناوە؛ هاوپەیمانی تەقەدوم بە سەرۆکایەتی محەممەد حەلبووسی ٣٧ کورسی بەدەستهێناوە؛ پارتی دیموکراتی کوردستان ٣٣ کورسی بەدەستهێناوە؛ هاوپەیمانیی دەوڵەتی یاسا ٣٣ کورسی بردووەتەوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە؛ هاوکات سەربەخۆکان ٣٥ کورسییان لە ٣٢٩ کورسییەکەی پەرلەمان بردووەتەوە.   هاوپەیمانیی نێودەوڵەتی دژی داعش لە ئەیلوولی ساڵی ٢٠١٤ ە و بە مەبەستی تێکشکاندنی داعش پێکهێندرا؛ هاوپەیمانییەکە لەگەڵ هێزەکانی پێشمەرگە، شەڕڤانان و هێزە ئەمنییەکانی عێراق هاوئاهەنگی هەبوو بۆ رووبەڕووبوونەوەی رێکخراوە پەڕگیرەکە. ویلایەتە یەکگرتووەکانی ئەمریکا رۆڵی پێشەنگ لە هاوپەیمانییەکەدا دەگێڕێت؛ بەڵام فەرەنساش یەکێکە لە وڵاتە کاریگەرەکانی.   وەک لە راگەیێندراوەکەدا هاتووە، سەرۆکی ئەمریکا و سەرۆکی فەرەنسا پاڵپشتی لە ئەنجامدانی چاکسازیی پێویست لە لوبنان دەکەن و جەخت لەوەش دەکەنەوە کە نابێت هیچکات ئێران چەکی ئەتۆمی دروستبکات یان دەستی بکەوێت.