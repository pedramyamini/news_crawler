جەنەڕال ئەڤیڤ کۆهاڤی رۆژی سێشەممە لە تەلئەڤیڤ لە رێوڕەسمی دەستبەکاربوونی سەرۆکی نوێی بەشی هەواڵگریی سوپای وڵاتەکەی، گوتی، ئیسرائیل و دامەزراوە هەواڵگرییەکانی لە دژی ئێران کاردەکەن بۆ ئەوەی نەهێڵن لە رۆژهەڵاتی نێوەڕاستدا پێگەی خۆی بەهێزبکات.   ئەو جەنەراڵە ئیسرائیلییە گوتیشی، "ئۆپەراسیۆنەکانی رووخاندنی تواناکانی ئێران بەردەوام دەبن. " هەروەها باسیشی لەوەکرد کە ئۆپەراسیۆنەکانیان دژی بەرنامەی ئەتۆمیی ئێران بەرەوپێشتر دەبەن و بەردەوامیان پێ دەدەن.   بە گوێرەی بەرپرسانی ئیسرائیل، ئەو وڵاتە ئێران بە گەورەترین هەڕەشە بۆ سەر خۆی دەزانێت بەوەی کە پێگەی لە سووریای دراوسێی ئیسرائیلدا هەیە و تۆمەتباری دەکەن بە پاڵپشتیکردن لە گرووپە چەکدارەکان و پەرەپێدانی تواناکانیان بۆ ئەوەی مووشەکی دوورمەودا دروستبکەن تا هێرش بکەنە سەر ئیسرائیل.   هەروەها ئیسرائیل بانگەشەی ئەوە دەکات کە ئێران دەیەوێت بۆمبی ئەتۆمی دروستبکات، تارانیش رەتیدەکاتەوە مەبەست لە بەرنامە ئەتۆمییەکەی، دروستکردنی چەکی ئەتۆمی بێت.  هاوکات ئێران ئیسرائیل بەوە تۆمەتبار دەکات کە ژمارەیەک هێرشی لە دژی زانا و بنکە ئەتۆمییەکانی ئەنجامداوە. ئیسرائیل تۆمەتەکان نە رەتدەکاتەوە و نە پشتڕاست.