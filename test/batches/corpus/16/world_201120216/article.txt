ئێوارەی رۆژی پێنجشەممە ١٨ - ١١ - ٢٠٢١، ٤٣١ کۆچبەر کە نزیکەی ٩٥ % یان خەڵکی هەرێمی کوردستان بوون، گەیشتنەوە هەولێر؛ ئەندامێکی لیژنەی پەیوەندییەکانی دەرەوە و رەوەندی کوردستانی لە پەرلەمانی کوردستان دەڵێت، سێ بۆ چوار هەزار کۆچبەری دیکە لە سنووری بێلاڕووس ماون.  چیا شەریف، ئەندامی لیژنەی پەیوەندییەکانی دەرەوە و رەوەندی کوردستانی لە پەرلەمانی کوردستان دەڵێت، "چەندین کەس هەوڵی ئەوەیان داوە پەیوەندی بە باڵیۆزخانەی عێراق لە رووسیا بکەن، بەڵام بەداخەوە حکومەتی بێلاڕووس رێگە نادات کۆچبەران لە سنووری وڵاتەکەوە بچنە مینسک".  پۆڵەندا رایگەیاندووە، لە سەرەتای ئەمساڵەوە ٣٧ هەزار هەوڵی بەزاندنی سنوور لەلایەن کۆچبەرانەوە دراوە؛ ٦ هەزاریان لە مانگی ١١ دا بووە.  لە ئەنجامی ئەو هەوڵانە، سەتان کۆچبەر پەڕیونەتەوە؛ نوێنەری حکومەتی هەرێمی کوردستان لە پۆڵەندا دەڵێت، نزیکەی هەزار کەس لەوانەی چوونەتە نێو پۆڵەندا خەڵکی باشووری کوردستانن و ئێستا لە کەمپەکانی ئەو وڵاتەدان.   زیاد رەئووف، نوێنەری حکومەتی هەرێمی کوردستان لە پۆڵەندا دەڵێت، "ئەو کۆچبەرانەی لەسەر سنوورەکان دەستبەسەر دەکرێن راستەوخۆ دیپۆرتی ئەودیوی سنوور دەکرێنەوە؛ ئەوانەشی دەستگیر دەکرێن، ئەگەر قاچاخچی نەبن، دەبردرێن بۆ کەمپە داخراوەکان و لەوێ بەپێی یاسا مامەڵەیان لەگەڵ دەکرێت، لەگەڵ ئەوەش کۆمەڵێک خەڵکیش گیراون، کە تۆمەتباربوون بە گواستنەوەی خەڵک".  لە بێلاڕووس و پۆڵەندا، هەرکەسێك خواستی گەڕانەوەی هەبێت و پاسپۆرتی پێبێت بێ کێشە دەتوانێت بگەڕێتەوە. ئەوانەشی پاسپۆرتیان نەبێت، وەزارەتی دەرەوەی عێراق پاسپۆرتی کاتییان بۆ ئامادە دەکات.  فوئاد حوسێن، وەزیری دەرەوەی عێراق لە هەڤپەیڤینێکدا بە رووداوی راگەیاند، "ئێمە بەزۆر خەڵک ناهێنینەوە؛ ئێمە ناتوانین زۆر لە خەڵکەکە بکەین، خۆیان چوون و خۆیان ناونووسکردووە، ئەمەش دوای ئەوەی بینیان چ دۆخێکە لەوێ، پارەیان داوە و نەگەیشتوونەتە ئامانجی خۆیان، تەنانەت ئەگەر بگەنە ئەڵمانیا و وڵاتێکی دیکەش، ئەم وڵاتانە لەم رۆژانەدا وەکو جاران نییە وەکو پەناهەندە قبووڵیان بکەن".  زۆربەی کۆچبەرەکان مەبەستیانە بەنێو پۆڵەندادا تێپەڕبن و بچنە نێو ئەڵمانیا و لەوێ داوای مافی مانەوە بکەن.   بەڵام نە پۆڵەندا سنوورەکەی بە روویاندا دەکاتەوە و نە ئەڵمانیاش ئامادەیی بۆ وەرگرتنی هیچ کۆچبەرێک دەربڕیوە تاوەکو قەیرانەکە لە سنوور کۆتایی بێت.