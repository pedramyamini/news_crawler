تۆماش کروپا، گوتەبێژی پۆلیسی ناوچەی پودلاسکی سەر سنووری بێلاڕووس رایگەیاند، شەوی رابردوو کۆمەڵێک کۆچبەر توانیویانە لەسەر سنووری بێلاڕووسەوە بچنە نێو خاکی پۆڵەندا و هێزەکانیان ٥٠ لەو کۆچبەرانەیان دەستگیرکردوون و بەدوای کۆچبەرەکانی دیکەشدا دەگەڕێت.  پۆلیسی پۆڵەندا راشیگەیاند، لە ماوەی ٢٤ کاژێری رابردوودا هێزەکانیان دەیان گەشتیان لە ناوچە سنوورییەکان ئەنجامداوە تاوەکو رێگری لە هاتنە ناوەوەی کۆچبەران بکەن؛ گوتیشی: "رێکارەکانمان تووندتر دەکەین و سنوورەکانمان تۆکمەتر دەکەین".  جگە لە سەرما و برسێتی، کێشەی گەورەی کۆچبەران لەسەر سنووری پۆڵەندا ئەو دۆخە دەروونییەیە کە پێیدا تێدەپەڕن، لەلایەک بێلاڕووس بەرەو سنوورەکان رێگەیان بۆ خۆشدەکات و لەلایەکی دیکەشەوە پۆڵەندا هۆشدارییان پێدەدات و پێیان دەڵێت، "بێلاڕووس درۆتان لەگەڵ دەکات.. سنوورەکان داخراون.. بگەڕێنەوە مینسک"، هەروەها کۆچبەران ئاگادار دەکاتەوە لەوەی "دەرمانەکانی بێلاڕووس مەخۆن، رەنگە ژەهراوی ببن".  ماوەی سێ رۆژە کۆچبەران لەسەر سنووری پۆڵەندا دەمێننەوە، پلەی گەرمیی ناوچەکە لە شەواندا دەچێتە ژێر سفر. حکومەتی پۆڵەنداش بەردەوام بە بڵندگۆ هۆشداری بە کۆچبەران دەدات، "ئاگاداربن، هاتنە ناو پۆڵەندا، تەنیا لە رێگەی سنوورە یاساییەکانەوەیە".  نزیکەی سێ مانگە کۆچبەران ئەو ناکۆکییانەی بێلاڕووس و یەکێتیی ئەوروپا دەقۆزنەوە و لە بێلاڕووسەوە هەوڵی پەڕینەوە بۆ لیتوانیا، پۆڵەندا و لاتڤیا دەدەن، بەڵام لە ماوەکانی رابردوودا ئەو وڵاتانە بە بڵاوەپێکردنی ژمارەیەکی یەکجار زۆر سەرباز و تووندکردنەوەی سنوورەکانیان رێگرییان لە کۆچبەران کردووە.  حکومەتی پۆڵەندا نزیکەی ٢٠ هەزار سەرباز و پۆلیسی لە سنوورەکانی بڵاوە پێکردووە، بەڵام سەرەڕای ئەوەش، بەشێک لە کۆچبەران بە خۆحەشاردان لە دارستانەکان توانیویانە خۆیان بگەیێننە وارسۆ، پایتەختی پۆڵەندا.