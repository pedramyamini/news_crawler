ئەمە وایکرد لە کەمتر لە رۆژێکدا ملیۆنان بەکارهێنەری فەیسبووک روو لە تویتەر بکەن، لانی کەم ئەوەی دەمێکە لەسەر تویتەر چالاک نییە، ئەو چەند کاژێرەی رۆژی دووشەممە زیاتر ئاشنای تۆڕەکەبوو.  کۆمپانیای تویتەر بە ناڕاستەوخۆ دەستیکرد بە گاڵتەکردن بە فەیسبووک، لە کاژێرەکانی سەرەتای لەکارکەوتنی فەیسبووک تویتەر تویتێکی کرد و نووسی "سڵاو لە هەموولایەک" لەماوەی کەمتر لە چوار کاژێردا ٢.٤ ملیۆن لایکی بۆ هات.  کۆمپانیا زلهێزەکانی ئەمریکاش رووی خۆیاندایە تویتەر و تۆڕەکەیان وەکو سەرچاوەی رێکلامکردن و سەرنجڕاکێشانی کڕیارانیان بەکارهێنا.  ماکدۆناڵدز لە تویتێکدا وەڵامی سڵاوەکەی تویتەری داوەتەوە و نووسیویەتی "سڵاو، چی دەخۆن؟ "، تویتەر وەڵامی داوەتەوە و نووسیویەتی "ئەرک نەبێت ٥٩.٦ ملیۆن پارچە مریشکی برژاو بۆ هاوڕێکانم. " ئەوەش وەکو توانجێک گوایە ئەوەندە کەس لەکاتی لەکارکەوتنی فەیسبووک روویان لە تویتەر کردووە. ماکدۆناڵدز دواتر بۆی نووسی، "لێرە دەیخۆن یان بە سەفەری؟ "  کۆمپانیای مۆتۆڕۆڵاش لە تویتەر مۆوشن گرافیکێکی بڵاوکردووەتەوە وەکو توانجێک گوایە بەڕێوەبەرانی سۆشیال میدیا لەکاتی داخرانی فەیسبووک بێ کار ماونەتەوە.  داخرانی فەیسبووک لە کۆمێنتی کەسانی سیاسیش رەنگدانەوەی هەبوو، ئێد مارکی، سیناتۆری دیموکراتەکان لە تویتێکدا نووسیویەتی "فەیسبووک داخرا، ئێستا کاتییەتی گوێ بۆ فرانسیس هاوجین بگرین. " هاوجین ئەو ژنەبوو کە نهێنییەکانی فەیسبووکی ئاشکراکرد.  هاوجین، یەکێک لە بەڕێوەبەرانی پێشووی فەیسبووک بوو کە هەزاران بەڵگەنامەی لەسەر فەیسبووک دزەپێکرد و بڵاویکردنەوە گوایە فەیسبووک زانیویەتی کە خزمەتگوزارییەکانی چەندە زەرەر و زیان دەنێنەوە.  لەکاتێکدا خەڵکێکی زۆر گاڵتەیان بە داخرانی فەیسبووک و تۆڕەکانی دیکەی مارک زووکەربێرگ دەکرد، هەندێ کەس بابەتەکەیان بە جیددی وەرگرت بەو پێیەی ئەوان ئەو تۆڕانە وەکو ئامرازی سەرەکی پەیوەندی کردن بەکاردەهێنن.  گوتارنووسێک بەناوی ئایشا سوڵتان، نووسیویەتی "بیری خێزانەکەم دەکەم کە بە وەتسئەپ پەیوەندیم لەگەڵیان هەبوو، خەریکە هەست بە تەنیایی دەکەم لەکاتێکدا ئەمە چوار کاژێرە" ئەم تۆڕانە داخراون. بە گشتی تۆڕەکان زیاتر لە شەش کاژێر داخران.  لە رۆژی یەکشەممەوە فەیسبووک بەدەست دوو قەیرانەوە گیرۆدە بووە، لەبەرامبەر ئەو پچڕانەی خەڵکی بە یەکدی و بە جیهانەوە کە لە رێگەی فەیسبووک و ئەپلیکەیشنەکانی دیکەی ئەو کۆمپانیایەوە پێوەی پەیوەستبوون، بەڕێوەبەری فەیسبووک رەنگە زۆرترین باجی دابێت کاتێک ماڵپەڕی تایبەت بە چاودێریی سامانی دەوڵەمەندەکانی جیهان بڵاویکردەوە کە نزیکەی شەش ملیار دۆلار زیانی پێگەیشتووە و ئێستا سەرمایەکەی نزیکەی ١١٧ ملیار دۆلارە. بلوومبێرگیش هەمان داتای پشتڕاستکردووەتەوە.   دوای ئەوەی کە فەیسبووک کارا بووەوە، کۆمپانیاکە داوای لێبووردنی کرد، مارک زووکەربێرگ، بەڕێوەبەری جێبەجێکاری فەیسبووک لە هەژماری خۆی گوتی، "فەیسبووک، ئینستاگرام و وەتسئەپ گەڕانەوە و ئێستا کار دەکەن. بمانبوورن بۆ وەستانی ئەمڕۆمان و دەزانم چەند پشت دەبەستن بە خزمەتگوزارییەکانمان بۆ پەیوەندیکردن بە کەسە نزیکەکانتانەوە. "  فەیسبووک بەرەبەیانی ئەمڕۆ سێشەممە بەکاتی هەولێر هۆکاری لەکارکەوتنەکەی خستە سەر کێشەیەکی تەکنیکی کە لە تۆڕەکانی پەیوەندیکردنی دروستبوونە.  تویتەری بەشی سۆرانیی رووداویش لەو ماوەیەدا چالاکیی زۆری هەبوو