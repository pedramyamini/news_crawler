راپرسییەکە بە هاوبەشی لە لایەن ئاژانسی هەواڵی ئەسۆشیەتد پرێس و سەنتەری نیشتمانیی ئەمریکی بۆ راپرسی ئەنجامدراوە و پێشانیدەدات کە رەزامەندیی خەڵک لە سیاسەت و هەنگاوەکانی بایدن بۆ ٥٠ % دابەزیوە کە ئەوە نزمترین رێژەیە لە دوای دەستبەکاربوونی لە پۆستی سەرۆکایەتیی ئەمریکادا تۆمارکرابێت.   راپرسییەکە پێشانیشی دەدات کە رێژەی ئەو کەسانەی پێیانوایە ئەمریکا بە ئاراستەیەکی دروستدا دەڕوات بۆ % ٣٤ دابەزیوە، واتە نیوەی ئەو رێژەیەی کە لە مانگەکانی سەرەتای دەستبەکاربوونی بایدن هەبوو.   دەیڤید بارکەر، بەڕێوەبەری سەنتەری لێکۆڵینەوە لە کاروباری سەرۆکایەتی و کۆنگرێسی ئەمریکا لە زانکۆی ئەمریکی لە واشنتن دی سی باس لەوە دەکات کە ئەو گەشبینییەی خەڵک لە سەرەتا بە سەرۆکایەتییەکەی بایدن هەیانبوو، "ئێستا نەماوە. "  کەمبوونەوەی رەزامەندیی ئەمریکییەکان لە سیاسەت و هەنگاوەکانی سەرۆکەکەیان لە کاتێکدایە، ئەمریکا رووبەڕووی ژمارەیەک کێشە و قەیران بووەتەوە، لەوانەش ئاڵۆزیی پرسی کشانەوەی هێزی ئەمریکی لە ئەفغانستان و کەوتنی ئەو حکومەت و سوپایەی کە ماوەی ٢٠ ساڵ لە ئەفغانستان دروستکرا و ئەمریکا رۆڵی سەرەکی لە دروستکردنیدا هەبوو، هەروەها دروستبوونی کێشە بۆ هەزاران کۆچبەر کە لە سنووری باشووری وڵات لە دۆخێکی خراپدان و هەوڵی پەڕینەوە بۆ نێو ئەمریکا دەدەن، لە پاڵ ئەوانەش، چارەسەرنەکردنی قەیرانی کۆرۆنا.  لەو بارەوە جین ساکی، گوتەبێژی کۆشکی سپی دەڵێت، "پێموایە وڵات لەم کاتەدا رووبەڕووی زۆر ئاستەنگ بووەتەوە و دوودڵییەکی زۆر هەیە. ئێمە لەوە تێدەگەین، بەڵام ئامانجمان ئەوەیە کە بەردەوامبین لە جێبەجێکردنی بەرنامەی سەرۆک بۆ ئەوەی ژیانی خەڵک باشتر بکەین. "