یەکێتیی ئەوروپا دانی بە رەوایەتیی سەرۆکایەتیی ئەلێکساندەر لوکاشێنکۆی سەرۆکی بێلاڕووسدا نەناوە، ئەوەش بەهۆی ئەوەی کە تۆمەتباردەکرێت بە ئەنجامدانی ساختەکاری لە هەڵبژاردنەکانی ساڵی رابردوودا. بەڵام ئێریک مامێر، گوتەبێژی یەکێتیی ئەوروپا رایگەیاند گفتوگۆکان لەگەڵ بێلاڕووس  و ئاژانسەکانی نەتەوە یەکگرتووەکان تەنیا لەسەر ئەوە دەبن، کە چۆن کۆچبەران بگەڕێننەوە وڵاتەکانی خۆیان.   مامێر لە تویتێکدا نووسیویەتی: "پێویستە بێلاڕووس رێگە بە گەییشتنی پاڵپشتیی مرۆیی بدات و پەناگە بۆ ئەو کۆچبەرانە دابین بکات کە لەو وڵاتەن. "  مامێر هەروەها نووسیویەتی: "کۆمسیۆنی یەکێتیی ئەوروپا گفتوگۆی تەکنیکی لەگەڵ ئاژانسی پەنابەرانی سەر بە نەتەوە یەکگرتووکان، رێکخراوی کۆچی نێودەوڵەتی و بێلاڕووس لەسەر گەڕاندنەوەی کۆچبەران دەکات".  ئەوە لە کاتێکدایە رۆژی چوارشەممە مینسک و بەرلین رایانگەیاند ئەنگێلا مێرکل، راوێژکاری ئەڵمانیا و ئەلێکساندەر لوکاشێنکۆ، سەرۆکی بێلاڕووس پەیوەندییێکی تەلەفۆنیان کردووە و باسیان لە چۆنیەتی گەیاندنی یارمەتی بە کۆچبەرانی سەر سنوور و گەڕاندنەوەیان بۆ وڵاتەکانیان کردووە.   دەیان کۆچبەری سەر سنووری بێلاڕووس و پۆڵەندا، دوای بەڕێکردنی چەندین رۆژی سارد و سەخت و دروستبوونی گرژی لەگەڵ پاسەوانی سنووری پۆڵەندا، لە رۆژی سێشەممەوە گوێزراونەتەوە کۆگایەکی گەورەی ناوچەی بروزگ لەسەر سنووری بێلاڕووس.   ئەو کۆچبەرانەی براون بۆ کۆگاکە، ئەوانەن کە دەیانەوێت بە ویستی خۆیان بگەڕێنەوە عێراق و هەرێمی کوردستان.  بڕیارە رۆژی پێنجشەممە، نزیکەی ٣٠٠ کۆچبەری عێراقی و کوردی هەرێمی کوردستان بە فڕۆکەیەک بگەڕێنەوە، فڕۆکەکە سەرەتا لە فڕۆکەخانەی نێودەوڵەتیی هەولێر دەنیشێتەوە، دواتریش دەچێتە بەغدا.