لە کۆنفڕانسێكی رۆژنامەڤانی هاوبەشدا بە ئامادەبوونی وەزیرانی بەرگریی ئەمریکا و ئوستڕاڵیا، ئەنتۆنی بلینکن، وەزیری دەرەوەی ئەمریکا جەختی لە گرنگی رۆڵی ناتۆ و یەکێتیی ئەوروپا کردەوە لە ناوچەی هەردوو زەریای هیندی و ئارام.  بلینکن گوتی، هیچ جیاوازی و دابەشبوونێك نییە، کە زیان بە بەرژەوەندیی وڵاتانی هاوپەیمانی ئاتلانتیک و زەریای ئارامدا بگەێنێت.  وەزیری دەرەوەی ئەمریکا  راشیگەیاند: "ئێمە پێشوازی لە وڵاتانی ئەوروپی دەکەین بۆ گێڕانی رۆڵی گرنگ لە ناوچەی هەردوو زەریای هیندی و ئارام، چاومان لە پێکەوەکارکردنە لەگەڵ ناتۆ، یەکێتیی ئەوروپا و وڵاتانی دیکە".  لێدوانەکەی بلینکن لەدوای یەک رۆژ دێت لە راگەیاندنی هاوپەیمانی نوێی نێوان ئەمریکا، ئوستڕالیا و بەریتانیا کە تێیدا رێگە بە ئوستڕالیا دەدات دەستی بە تەکنەلۆژیای تایبەت بە دروستکردنی ژێردەریایی ئەتۆمی بگات.  رێککەوتنەکەی نێوان ئەو سێ وڵاتە بە هەوڵێکی واشنتن و ئیدارەی بایدن دادەنرێت بۆ رووبەڕووبوونەوەی چین لە ناوچەی زەریای هیندی و ئارام و ناوچەی باشووری دەریای چین، کە لە ماوەی چەند ساڵی رابردوودا کەوتووەتە ژێر هەژموونی زۆری پەکینەوە.  فەڕەنسا رەخنەی تووندی لە رێککەوتنەکە گرت، کە بووە هۆی هەڵوەشاندنەوەی رێککەوتنێكی نێوان ئەو وڵاتە و ئوستڕالیا تایبەت بە پێدانی ژمارەیەک ژێردەریایی فەڕەنسی بە ئوستڕالیا کە بە سووتەمەنی کۆنباو، وەک گاز و بەنزین، کار دەکەن.  بلینکن لە کۆنفڕانسە رۆژنامەڤانییەکە رایگەیاند، هاوبەشیییەکەی نێوان ئەمریکا، ئوستڕالیا و بەریتانیا ئاماژەیەکە لەسەر پابەندبوونیان بە کارکردنمان لەگەڵ هاوبەش و هاوپەیمانەکانمان لەنێویاندا ئەوروپا.  سەبارەت بە نیگەرانییەکانی فەرەنساش لەبارەی رێککەوتنەکە. بلینکن گوتی: "فەڕەنسا بە دیاریکراوی لەم کارە و چەندین کاری دیکەش هاوبەشێكی گرنگی ئێمەیە و دەمانەوێت هەرچی هەلە بقۆزینەوە تاوەکو پێکەوە کارکردن و پەیوەندیمان لەگەڵ هاوپەیمانەکانمان لە ناوچەی هەردوو زەریای هیندی و ئارام، قووڵتر بکەین.