رۆژی شەممە ٦ - ١١ - ٢٠٢١ دوای ئەوەی پۆلیس و تیمەکانی فریاکەوتن لە هێرشی قرش بۆ سەر کەسێک ئاگادارکراونەتەوە، دەستبەجێ دەستیان کردووە بە گەڕان.  لە راگەیێندراوێکدا پۆلیس دەڵێت کە رووداوەکە کاژێر ٠٨: ٠٠ ـی بەیانیی رۆژی شەممە بە کاتی نێوخۆیی ئوسترالیا (١٢: ٠٠ ـی شەو بەکاتی هەولێر) لە پۆرت بیچ - ی رۆژئاوای وڵاتەکە روویداوە و تیمەکانیان بە هێلیکۆپتەر و پاپۆڕ بەدوای بێسەروشوێنبووەکەدا دەگەڕێن.  دوای بیستنی ئەو هەواڵە، بەگوێرەی بەرپرسانی ناوچەکە، هەریەکە لە شارەکانی فریمانتڵ و کۆتێسلۆ کەناراوەکانی خۆیانیان بۆ ماوەی ٢٤ کاژێر داخستووە.   پۆلیسی رۆژئاوای ئوسترالیا ئاماژەی بەوە کردووە، "پیاوێک کەوتووەتە بەر هێرشی قرشێک" و هەوڵی شایەتحاڵانی بە قارەمانە باسکرد کە هەوڵیان دابوو قوربانییەکە رزگار بکەن و خەڵکییان لە هێرشەکە ئاگادارکردووەتەوە بۆ ئەوەی لە ئاوەکە بێنە دەرەوە.   بەگوێرەی میدیای ئوسترالیا، ئێستا پۆلیس بەدوای پیاوێکی تەمەن ٥٠ ساڵاندا دەگەڕێت "کە لە کاتی مەلەکردندا قرش پەلاماری داوە. "  ئەمە جاری یەکەم نییە قرش هێرش بکاتە سەر مەلەوانان لە کەناراوەکانی ئوسترالیا؛ لە مانگی ئەیلوولی ئەمساڵ قرش هێرشی کردە سەر گەنجێکی ٢٠ ساڵان و کوشتی. بەگوێرەی دۆسیەی هێرشی نێودەوڵەتیی قرش لە زانکۆی فلۆریدای ئەمریکا، تەنیا ئەمریکا لەپێش ئوسترالیاوە دێت لە رووداوی هێرشکردنی قرشدا.