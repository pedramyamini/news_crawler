پاپا فرانسیس، پاپای ڤاتیکان دەڵێت "جارێکی دیکە لێرەم بۆئەوەی چاوم پێتان بکەوێت و دڵنیاتان بکەمەوە کە لێتانەوە نزیکم. لێرەم بۆئەوەی رووخسارتان ببینم و سەیری نێو چاوتان بکەم؛ ئەو چاوانەی پڕن لە فرمێسک و چاوەڕوانی؛ ئەو چاوانەی کە تووندوتیژی و هەژارییان بینیوە؛ ئەو چاوانەی کە فرمێسکی زۆریان رشتووە".   چەند ساڵێکە یۆنان رووبەڕووی قەیرانێکی گەورەی کۆچبەران بووەتەوە. زۆربەی کۆچبەرەکان نایانەوێت لەو وڵاتە بمێننەوە و ئامانجیان وڵاتانی رۆژئاوای ئەوروپایە.   بە گوێرەی ئاژانسەکانی نەتەوەیەکگرتووەکان، لە نیسانی ٢٠٢٠ ـەوە زیاد لە ٤ هەزار کۆچبەر و پەناخواز لە یۆنانەوە بۆ وڵاتانی دیکەی ئەندام لە یەکێتیی ئەوروپا گوێزراونەتەوە. نزیکەی ١٨ هەزار کۆچبەری دیکەش لە یۆنان ماون و نزیکەی نیوەیان منداڵن.   ئێنیس کیاکو، کۆچبەری خەڵکی کۆنگۆ لە لیسبۆس دەڵێت "جێگەی شانازییە بۆ ئێمە کە پاپا فرانسیس هاتووەتە ئێرە. ئێمە وەک کۆچبەر زۆر کێشەمان هەیە. لێرە فەرامۆشکراوین. کوڕێکم هەیە کە لێرە لەدایکبووە، بەڵام هیچ دۆکیومێنتێکی نییە".   ئاژانسی کۆچبەرانی رێکخراوی نەتەوەیەکگرتووەکان دەڵێت، لە ١٠ مانگی یەکەمی ئەمساڵدا ٩٨ هەزار و ٥٦٠ کۆچبەر پەڕیونەتەوە ئەوروپا؛ ٢ هەزار و ٥٤٣ کۆچبەریش لە رێگە گیانیان لەدەستداوە یان بێ سەروشوێنن.   بەشی زۆری ئەو ژمارەیە لە لیبیاوە پەڕیونەتەوە ئیتاڵیا بە جۆرێک کە ژمارەیان ٥٤ هەزار و ٤٦ کەسە، بەڵام هەر لە رێگەی ئاوی نێوان ئەو دوو وڵاتەدا هەزار و ١٧٨ کەس گیانیان لەدەستداوە یان بێسەروشوێنن.   ١٧ هەزار و ٨٦١ کەسیش لە مەغریبەوە چوونەتە ئیسپانیا و ٣٨٧ کەسیش لەو رێگەیەدا گیانیان لەدەستداوە یان بێسەروشوێنن.   هاوکات هەر لەو ١٠ مانگەدا ٩ هەزار و ٧٤٠ کۆچبەر لە تورکیاوە پەڕیونەتەوە یۆنان و ١٩ کەسیش لەو رێگەیەدا گیانیان لەدەستداوە یان بێسەروشوێن.