لە فیستیڤاڵی گوندی گوماتاپووڕا بە سەتان هاووڵاتی کۆبوونەوە و بە هەموو هێزی خۆیان ریخ و تەپاڵەی مانگایان گرتە یەکدی. خەڵکی لە ناوچە و شارە دوورەکانەوە هاتبوون بۆ ئەوەی بەشداریی لە شەڕەکەدا بکەن. بەشداربووان پێیانوایە ئەمە سوودی بۆ تەندروستیان هەیە.  ماهێش، کە جووتیارێکی ناوچەکەیە گوتی: "هەتا ئەگەر نەخۆشییەکیشیان هەبێت، بەمە چارەسەر دەبن. خەڵک لە ناوچەکانی دیکەوە دێن بۆ ئەوەی بەشداری لەم فیستیڤاڵەدا بکەن و هەموویان بەهیوای ئەوە دێن تاوەکو نەخۆشیەکانیان نەمێنێت. تاوەکو ئەمڕۆش هیچ کەس بەهۆی یاریکردن بە ریخ و تەپاڵە نەخۆش نەکەوتووە. "  بەشداربووانی شەڕە ریخەکە زۆر دڵخۆش دیارن، ئەوان گوێ نادەنە بۆنە ناخۆشەکەی و سەریان لە ریخی مانگا دەنێن و ئەوە ناو دەنێن فیستیڤاڵی گوڕەهەبا. ریخ و تەپاڵە لەو ماڵانە کۆدەکرێتەوە کە مانگایان هەیە، بە بارهەڵگر و تراکتۆر دەهێندرێنە پەرستگا. لەوێ هەر کەسێک بەشی خۆی ریخ دەبات بۆ شەڕە ریخ.  مانۆج کە قوتابییە دەڵێت، "هەموو ساڵێک پاشەڕۆی مانگا لە شوێنێک کۆدەکرێتەوە و ئێمە لەنێویدا یاری دەکەین. ئێمە کۆرۆنا و ڤایرۆسی دیکەمان بینیوە. ئێمە بڕوامان وایە کاتێک یاری بە ریخ دەکەین هیچ نەخۆشییەک ناگرین. "   بەشێک لە هیندۆسەکان باوەڕیان وایە کە مانگا و هەرچی شتی لێوەی دروست دەبێت پیرۆز و پاکە. بەشێک لە خەڵکیش، بە ئەندامانی پارتی سەرۆکوەزیرانیشەوە، میزی مانگا بەکاردێنن بۆ ئەوەی خۆیان لە کۆرۆنا بپارێزن. ئەمەش لەکاتێکدایە کە حکومەت هەوڵدەدات هەویری ددان و شامپۆ لە ریخی مانگا دروست بکات.