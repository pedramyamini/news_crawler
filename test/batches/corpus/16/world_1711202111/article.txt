ئەو کۆچبەرانەی براون بۆ کۆگاکە، ئەوانەن کە دەیانەوێت بە ویستی خۆیان بگەڕێنەوە عێراق و هەرێمی کوردستان.  کۆچبەرێکی باشووری کوردستان، کە لەگەڵ برا بچووکەکەی هێنراوەتە کۆگاکە دەڵێت: "پەنجەکانم کاریان نەدەکرد چونکە جەنگەڵەکە زۆر ساردبوو. ئەگەر براکەم مردبا، چیم دەکرد؟ رەنگە ئەمشەو لە سەرماک مردبا. بەڵام هاتمە ئێرە و ئێستا ژیانم پارێزراوە. نازانم دواتریش چی دەبێت. "  بەشێک لە کۆچبەرەکان بێهیوابوون لەوەی کە پۆڵەندا سنوور بەڕوویاندا بکاتەوە، بۆیە ئاماژە بەوە دەکەن، بە ئارەزووی خۆیان دەگەڕێنەوە وڵاتەکانیان.  دۆخی کۆچبەرانی نێو کۆگاکە بەراورد بە کۆچبەرانی سەر سنووری بێلارووس و پۆڵەندا زۆر باشترە. کۆچبەران لێرە یارمەتیی پزیشکی و بەشێک لە پێداویستییە سەرەتاییەکان بۆ دابینکراوە. کۆچبەرێکی کۆگاکە دەڵێت: "ئێرە باشە. دارستانەکە زۆر زۆر سارد بوو. "  گوتەبێژێکی باڵیۆزخانەی عێراق لە مۆسکۆ بە میدیای رووسیای گوتووە، ٢٠٠ کۆچبەر پەیوەندیییان پێوە کردوون و ئامادەیی خۆیان دەربڕیوە ئارەزوومەندانە بگەڕێنەوە عێراق.   کۆچبەرێک دەڵێت: "هەموو خەڵکەکە دەگەڕێتەوە عێراق. من دەچمەوە عێراق چونکە پۆڵەندا سەرئێشەی زۆری هەیە. "  د. ئەحمەد سەحاف، گوتەبێژی وەزارەتی دەرەوەی عێراق بە (تۆڕی میدیایی رووداو)ی راگەیاند: ئەوان سەرقاڵی ئامادەکارین بۆ تەواوکردنی رەزامەندی و ئامادەکردنی ئاماری ئەو کۆچبەرانەی لە بێلارووسن و ناوی خۆیان تۆمارکردووە. لەم هەفتەیەش گەشتەکان بۆ گەڕاندنەوەیان دەستپێدەکەن.   بڕیارە رۆژی پێنجشەممە، نزیکەی ٣٠٠ کۆچبەری عێراقی و کوردی هەرێمی کوردستان بە فڕۆکەیەک بگەڕێنەوە، فڕۆکەکە سەرەتا لە فڕۆکەخانەی نێودەوڵەتیی هەولێر دەنیشێتەوە، دواتریش دەچێتە بەغدا.