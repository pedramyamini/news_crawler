کرملن رۆژی سێشەممە ئەوەشی خستەڕوو، پووتین پێشنیازی بۆ بایدن کردووە مۆسکۆ و واشنتن هەموو کۆتوبەندەکانی سەر باڵیۆزخانەکانی یەکدی لاببەن.  کۆشکی سەرۆکایەتیی رووسیا دەڵێت: "لایەنی رووسی پێشنیازیکرد هەموو کۆتوبەندەکانی سەر نێردە دیپلۆماسییەکان هەڵبوەشێنێرێنەوە، کە ئەوە دەتوانێت هاوکاربێت لە ئاساییکردنەوەی لایەنەکانی دیکەی پەیوەندییە دووقۆڵییەکان. "  کرملن ئاماژەشی بەوە کردووە کە پووتین داوای لە بایدن کردووە "گەرەنتی بدەن" لەوەی ناتۆ سنوورەکانی بەرەو رۆژهەڵات فراوان ناکات، بەڵام جەیک سولیڤان، راوێژکاری ئاسایشی نیشتمانیی ئەمریکا رایگەیاند، بایدن هیچ "بەڵێن یان سازشێکی" لە بەرامبەر داواکارییەکانی پووتین نیشان نەداوە.   هەریەک لە کۆشکی سپی و کرملن، کۆبوونەوەی نێوان سەرۆکەکانی رووسیا و ئەمریکایان بە "راشکاو" ناوبرد.   کرملن لە راگەیێندراوەکەیدا دەلێت "گفتوگۆکان بە شێوەیەکی گشتیی راشکاو و پیشەییانە بوون. رووسیا دەیەوێت گەرەنتیی متمانەپێکراوی یاسایی بەدەستبێنێت لەسەر ئەوەی ناتۆ بەرەو رۆژهەڵات سنوورەکانی فراوان ناکات و چەکی هێرشکردن لە وڵاتانی هاوسنووری رووسیا جێگیر ناکات. "  هاوکات راوێژکاری ئاسایشی نیشتمانیی ئەمریکا ئاماژەی بەوە کرد، سەرۆکی وڵاتەکەی رۆژی پێنجشەممە قسە لەگەڵ ڤۆلۆدمیر زێلێنسکی، سەرۆکی ئۆکراینادا دەکات.   جەختی لەوەشکردەوە، بایدن هۆشداری بە پووتین داوە ئەگەر هێرش بکاتە سەر ئۆکراینا، ئەوا وڵاتانی رۆژئاوا لە رێگەی "سزای ئابووری و رێوشوێنەکانی دیکە"، کاردانەوەی بەهێزیان دژی رووسیا دەبێت.   جەیک سولیڤان رەتیکردەوە وردەکاری سزا ئابوورییەکان بخاتەڕوو، بەڵام ئاماژەی بەوەکرد، ئەگەر پووتین بیر لە داگیرکردنی ئۆکراینا بکاتەوە، ئەوا پڕۆژەی نۆرد ستریم دوو دەکەوێتە "مەترسییەوە" کە گازی سرووشتیی رووسیا بۆ ئەوروپا دەگوازێتەوە.   راوێژکاری ئاسایشی نیشتمانیی ئەمریکا باسی لەوەشکرد، ئەو سزایانەی واشنتن بەنیازە ئەم جارە بەسەر رووسیادا بیانسەپێنێت، "گەورەتر دەبن" لەوانەی کە ساڵی ٢٠١٤ دوای لکاندنی نیمچە دوورگەی کریمیا لە دژی بەکارهێنان. گوتیشی: "ئەوەی لە ٢٠١٤ نەمان کرد، ئەمجارە دەیکەین. "