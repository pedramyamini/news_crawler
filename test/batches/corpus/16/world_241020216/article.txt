دۆڵێک کە دەکەوێتە ناوچەی گرانادا لە باشووری ئیسپانیا، کشتوکاڵکردن تێیدا ئاسان نییە و زەوییەکەی هێندە بە پیت نییە بە کەڵکی کشتوکاڵ بێت. دەوروبەری دۆڵەکە بە بیابانی وشکهەڵاتوو دەورەدراوە و لە چوار وەرزی ساڵ بە دەگمەن بارانی لێ دەبارێت. ئەگەرچی ناوچەکە وشک و بێ بارانە، بەڵام لە تشرینی دووەم بۆ نیسانی هەموو ساڵێک شەوانە زوقم دار و رووەکی ئەو ناوچەیە دادەپۆشێت و پلەی گەرمییەکەی بۆ ژێر سفر دادەبەزێت.  فران مارتینێز، جووتیار دەڵێت، "زیاتر لە ١٥ بۆ ٢٠ سانتیمەتر ئەستوورایی گڵمان لە بیاباندا نییە، بیابانێکی فراوانە کە لە زستاناندا زۆر ساردە. ئەوەش زەحمەتترین دۆخە بۆ کشتوکاڵکردن لە سەرانسەری جیهاندا. ئەوەی دەتوانیت لە شوێنەکانی دیکە بیکەیت، لێرە ناتوانیت. ئێمە لێرە رووبەڕووی کێشەی بێشوومار دەبینەوە کە خەڵکی دیکە ئەو کێشانەیان نییە، هەر لەبەر ئەمەشە کە دەبوو بەدوای چارەسەری نوێدا بگەڕێین".  داهێنانی ئەم جووتیارانە لەنێو ئەو خاکە بێ پیتە ئەوەیە، توانیویانە وا لە خاکەکە بکەن ئاوی زیاتر گلبداتەوە و پڕ بڕشت و بەرهەمداربێت.  داچاندنی زەویی کشتوکاڵی هەموو ساڵێک لەدوای یەک، خاکەکەی بێ پیت و بێهێز دەکات، بەڵام بەگوێرەی ئەزموونی ئەو جووتیارە ئیسپانیانە، گۆڕینی جۆری بەرهەمی کشتوکاڵی لە ساڵ بۆ ساڵ و داچاندنی زەوی بە بەرهەمی جۆراوجۆر خاک باش و بە پیت دەکات.  ویلەم فێروەردا، دامەزرێنەر و بەڕێوەبەری جێبەجێکاری دامەزراوەی کەمەن لاند دەڵێت، "لە سەدەیەکدا کە تەندروستی بووەتە بابەتێکی گرنگ، خەڵکێکی زۆر برسی و نەخۆشن، دەبێت بیر لە خۆراک بکەینەوە. خۆراکی تەندروست لە خاکێکی تەندروست و بەپیت بەرهەمدێت ئەوەش بە كشتوکاڵکردنێکی تەندروست".  ٢٠٠ جووتیار لە چوارچێوەی پرۆژەیەکی هاوبەش لەو رووبەرە شەش هەزار هێکتارە کار دەکەن. دوای چنینەوەی بەرهەمەکانیان، جووتیارەکان زەوییەکە بە پاشماوەی بەرهەمەکانیان و هەندێک رووەک دادەپۆشن کە تەمەنیان درێژە بۆئەوەی دواتر لەگەڵ خاکەکە تێکەڵ بن و پلەی گەرمیی زەوییەکەش هاوسەنگ رابگرێت، هەروەها زەوییەکان ناکێڵن و دەرمانە قڕکەرەکانیش بەکارناهێنن.