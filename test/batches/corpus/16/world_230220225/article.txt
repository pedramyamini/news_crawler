وەزارەتی دەرەوەی ئۆکراینا راگەیێندراوێکی بڵاوکردووەتەوە و تێیدا ئاماژەی بەوە کردووە، "بەهۆی زیادبوونی کردەوە دوژمنکارانەکانی رووسیا بەرامبەر ئۆکراینا" داوا لە هاووڵاتییانیان دەکەن "دەستبەجێ" ئەو وڵاتە جێبهێڵن و "خۆیان لە گەشتکردن بۆ رووسیا بەدووربگرن".  ئۆکراینا داوادەکات سزای زیاتر بەسەر رووسیادا بسەپێندرێت  دیمیترۆ کولێبا، وەزیری دەرەوەی ئۆکراینا داوا لە وڵاتانی رۆژئاوا دەکات کە سزای زیاتر بەسەر رووسیادا بسەپێنن و ئابوورییەکەی و ئەو کەسانەی لە پووتین نزیکن، بکەنە ئامانج.  وەزیری دەرەوەی ئۆکراینا رایگەیاندووە، "دوێنێ سێشەممە ٢٢ - ٠٢ - ٢٠٢٢ هەنگاوی یەکلاکەرەوە نراون، بۆ ئەوەش سوپاسگوزارین.. ئێستا پێویستە گوشارەکە زیاتربکرێت بۆ وەستاندنی پووتین. لە ئابوورییەکەی و دارودەستەکەی پووتین بدەن. هەر ئێستا سزای زیاتر و قورستریان بدەن".  بەریتانیا: ئەگەری زۆرە پووتین هێرش بکاتە سەر کیێڤ  لە لایەکی دیکەوە لیز ترەس، وەزیری دەرەوەی بەریتانیا رایگەیاندووە، "ئەگەری زۆرە" ڤلادیمیر پووتین، سەرۆکی رووسیا دەست بە داگیرکردنی تەواوی ئۆکراینا بکات و هێرش بکاتە سەر کیێڤی پایتەختی ئۆکراینا.  ئۆکراینا هێزی یەدەگ دەجوڵێنێت  سوپای ئۆکراینا فەرمانی کرد بە جوڵاندنی هێزی یەدەگی وڵاتەکەی، ئەوەش دوای ئەوەی رووسیا فەرمانی کرد بە سوپای وڵاتەکەی کە ئامادەبن بۆ پاڵپشتیکردنی چەکدارە جوداخوازەکانی ئۆکراینا لە رۆژهەڵاتی ئەو وڵاتە.  هێزی زەمینیی ئۆکراینا داوای لەو کەسانە کردووە کە لە هێزی یەدەگن و تەمەنیان لەنێوان ١٨ بۆ ٦٠ ساڵە، ئامادەبن بۆ خزمەتکردن.