رووداوەکە رۆژی دووشەممە ٢٠ - ٠٩ - ٢٠٢١ روویداوە. کۆمیتەی لێکۆڵینەوەی رووسیا کە لێکۆڵینەوە لە تاوانە گەورەکان دەکات، رایگەیاند؛ جگە لە کوژراوان، ژمارەیەکی دیکە لە رووداوی تەقەکردنی زانکۆی پێرم ستەیت بریندار بوون. راشیگەیاند، تەقەکەرەکەش لە کاتی هەوڵدان بۆ دەستگیرکردنی برینداربووە.  پێشتر لێکۆڵەران رایانگەیاندبوو کە پێنج کەس کوژراون و شەش کەسی دیکەش برینداربوونە.  لە چەند گرتەیەکی ڤیدیۆیدا کە لە سۆشیاڵمیدیا بڵاوکراونەتەوە، خوێندکارەکان شتومەکەکانیان لە پەنجەرە فڕێدەدەنە دەرەوە و دواتر خۆشیان هەڵدەدەن تاوەکو لەدەست تەقەکەرەکە هەڵبێن.  تەلەڤزیۆنی فەرمیی رووسیا هەندێک دیمەنی بڵاوکردەوە کە لە کاتی رووداوەکەدا تۆمارکراون، تێیدا دەردەکەوێت کەسێک بە جلێکی رەشەوە و کڵاوێکی لەسەرە چەکێکی پێیە و بەنێو زانکۆکەدا دەڕوات.  دوایەمین هێرشی هاوشێوەی ئەمە لە مانگی ئایاری ئەمساڵدا بوو کە چەکدارێکی ١٩ ساڵ تەقەی بەسەر قوتابخانە کۆنەکەیدا کرد لە شاری کازانی ناوەندی رووسیا، کە بووە هۆی کوژرانی ٩ کەس.  ئەو رووداوە بووە هۆی ئەوەی ڤلادمیر پووتنی سەرۆکی رووسیا داوای پێداچوونەوە بە یاساکانی کۆنتڕۆڵکردنی چەکدا بکات.   بەرپرسانی رووسیا هۆشداری دەدەن لەوەی چینی گەنجان بەشێوەیەکی گەورە کاریگەری خراپی ئینتەرنێتیان لەسەرە، بەتایبەتی لەلایەن رۆژئاواوە.