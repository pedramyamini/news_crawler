رۆژی پێنجشەممە ١١ - ١١ - ٢٠٢١ ئۆلێگ ڤۆینۆڤ، سەرۆکی هاوئاهەنگیی سەربازیی نێودەوڵەتی لە وەزارەتی بەرگریی بێلاڕووس رایگەیاند، کۆکردنەوەی هێز لەسەر سنوور لەلایەن پۆڵەنداوە "زیاتر لە پێکهێنانی گرووپە هێزێکی هێرشبەر دەچێت".  ئۆلێگ ڤۆینۆڤ گوتیشی، ئەوەی پۆڵەندا دەیکات دژی هەموو رێککەوتنە دوولایەنی و نێودەوڵەتییەکانە.  لێدوانی ئەم بەرپرسەی بێلاڕووس لە کاتێکدایە، زیاتر لە دوو هەزار کۆچبەر، کە زۆربەیان کوردن لەسەر سنووری بێلاڕووس گیریانخواردووە، هەوڵدەدەن بپەڕنەوە بۆ پۆڵەندا و لەوێوە بچنە نێو ئەڵمانیا، بەڵام رووبەڕووی رێوشوێنی تووندی پاسەوانی سەر سنووری وڵاتەکە بوونەتەوە.  هاوکات هەر ئەمڕۆ پێنجشەممە جۆسێپ بۆرێل، بەرپرسی کاروباری دەرەوەی یەکێتیی ئەوروپا لە دانیشتنی پەرلەمانی ئەوروپادا کە لە برۆکسل بەڕێوەچوو، گوتارێکی پێشکێش کرد و گوتی، ئەو کۆچبەرانە ناتوانن بۆ هەمیشە لەسەر سنوور بمێننەوە و پێویستە لەو دۆخە رزگاربکرێن کە "بێلاڕووس دروستیکردووە".  بۆرێل گوتیشی، کۆچبەران بە گوشارخستنە سەر سنوورەکان ناتوانن سنووری وڵاتانی یەکێتیی ئەوروپا ببڕن، بەڵام کە لەسەر سنووریش گیردەخۆن مانای ئەوە نییە، لایەنی مرۆییان فەرامۆش بکرێت.  بەرپرسەکەی یەکێتیی ئەوروپا ئەوەشی خستەڕوو، بیر لە فراوانکردنی سزاکانی سەر بێلاڕووس دەکەنەوە و خوێندنەوە بۆ ئەوە دەکەن چۆن سزای نوێ بەسەر ئەو وڵاتەدا بسەپێنن.  لە ماوەی ٢٤ کاژێری رابردوودا پۆڵەندا ٥٥٩ هەوڵی پەڕینەوەی کۆچبەرانی شکستپێهێناوە، هاوکات لەوەتەی ئەو قەیرانەی کۆچبەران لە هاوینەوە سەریهەڵداوە، لانیکەم نۆ کۆچبەر لە سنووری وڵاتانی ئەو ناوچەیە گیانیان لەدەستداوە.