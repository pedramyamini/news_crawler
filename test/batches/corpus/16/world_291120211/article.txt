رۆژی دووشەممە ٢٩ - ١١ - ٢٠٢١ فومیۆ کیشیدا، سەرۆکوەزیرانی ژاپۆن بە رۆژنامەڤانانی راگەیاند، "ئێمە گەشتە نوێیە بیانییەکان لە سەرتاسەری جیهانەوە قەدەخە دەکەین" و بڕیارەکەش رۆژی سێشەممە ٣٠ - ١١ - ٢٠٢١ دەچێتە بواری جێبەجێکردنەوە.   ئەمە لەکاتێکدایە، دوای بڵاوبوونەوەی کۆرۆنا لە سەرەتای ساڵی ٢٠٢٠ دا حکومەتی ژاپۆن رێکاری تووندی بۆ رێگەگرتن لە بڵاوبوونەوەی کۆرۆنا راگەیاند، لەوانەش قەدەخەی گەشتکردن لە زۆربەی وڵاتانەوە بۆ وڵاتەکەی.  لە مانگی تشرینی دووەمدا حکومەتی وڵاتەکە رایگەیاند، رێگە بە گەشتی بازرگانی و قوتابیانی دەرەوە دەدات سەردانی وڵاتەکە بکەن؛ بەڵام رێگەی بە گەشتیاران و سەردانیکەرانی دیکە نەدا گەشت بۆ وڵاتەکەی بکەن.   ئەم بڕیارەی ژاپۆن لەکاتێکدایە، پێشتر حکومەت رایگەیاندبوو کە هەر گەشتیارێکی رێگەپێدراو لە ٩ وڵاتی ئەفریقاوە سەردانی وڵاتەکەی بکات، دەبێت لە یەکێک لە ناوەندەکانی حکومەت بۆ ماوەی ١٠ رۆژ خۆی کەرەنتین بکات.  ئەو وڵاتانەی بڕیارەکە دەیگرتنەوە بریتیبوون لە ئەفریقای باشوور، نامبیا، لیسۆسۆ، ئیسواتینی، زیمبابوێ، بۆستوانا، زامبیا، مالاوی و مۆزەمبیق.   هەر رۆژی دووشەممە، کیشیدا گوتیشی کەرەنتینکردن بەسەر گەشتیارانی ١٤ وڵاتی دیکەشدا دەسەپێنن کە گۆڕاوی نوێ تێیدا تۆمارکراوە، بەڵام ئاماژەی بە ناوی وڵاتەکان نەکرد.   لە سەرەتای سەرهەڵدانی کۆرۆناوە ملیۆنێک و ٧٢٧ هەزار و ٦٢ کەس لە ژاپۆن تووشی پەتاکە بوون و ١٨ هەزار و ٣٥٨ کەسیش گیانیان لەدەستداوە. ٧٦.٥ % ـی هاووڵاتیانیش ڤاکسینی دژی کۆرۆنایان وەرگرتووە.