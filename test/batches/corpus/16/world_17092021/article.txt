رۆژی پێنجشەممە، پەرلەمانتاران پێشنیازێکیان پەسەندکرد کە رەخنە لە حکومەت دەگرێت لەوەی "سەرکەوتوو نەبووە بەشێک لە ئەفغانییەکان بگوازێتەوە" و دەڵێن حکومەت ئاماژە نزیکەکانی دەستبەسەرداگرتنی ئەفغانستانی لەلایەن تاڵیبانەوە هەستپێنەکردووە بۆ ئەوەی پێشوەختە خەڵکەکە و هاوکارەکانیان لە ئەفغانستان بگوازێتەوە.  دەستلەکارکێشانەوەی کاخ رۆژێک دوای لادانی دۆمینیک راب، وەزیری دەرەوەی بەریتانیا دێت لە پۆستەکەی کە ئەویش بە کەمتەرخەم لە دۆسیەی ئەفغانستان تۆمەتبارکرا.   کاخ لە بەردەم پەرلەمان ئامادەبوو، لە کۆی ١٥٠ پەرلەمانتار  ٧٨ پەرلەمانتار دەنگیان دا کە کاخ لە دۆسیەی ئەفغانستان کەمتەرخەم بووە. لە گوتارێکدا لە پەرلەمان، کاخ رایگەیاند، "پەرلەمان پێیوایە کە حکومەت کەمتەرخەم بووە و هەرچەندە من ئەرکەکەی خۆم جێبەجێ کردووە، من تەنیا دەتوانم ئاکامی ئەم بڕیارە قبووڵبکەم وەکو وەزیر بە بەرپرسیارێتیەوە. "   گوتیشی بە بڕوای ئەو لەبارەی دیموکراسی و کولتووری ئیدارەکەی، وەزیر دەبێت دەسەڵات جێبێڵێت ئەگەر سیاسەتەکەی نەویستراو بوو و گوتی "لەبەر ئەمەش من وەکو وەزیری دەرەوە دەستلەکارکێشانەوەی خۆم لە بەرامبەر پاشا پێشکەشدەکەم".  هاوکات ئانک بایلێڤێڵد، وەزیری بەرگریی هۆڵەندا، رەتیکردەوە دەستلەکاربکێشتەوە سەرەڕای ئەوەی پەرلەمان ئەویشی بە هەمانشێوەی کاخ بە کەمتەرخەم دانا لە دۆسیەی ئەفغانستان.   کاخ گوتیشی وەکو سەرکردەی پارتەکەی دەمێنێتەوە کە لەگەڵ سەرۆکوەزیران مارک روت لە گفتوگۆدان، ئەمەش لەکاتێکدایە پارتی سەرۆکوەزیران لە مانگی ئادار دووەم زۆرینەی کورسییەکانی پەرلەمانی بردەوە. مارک روت دەڵێت دەستلەکارکێشانەوەی کاخ "لەدەستدانێکی گەورە" بوو.   هۆڵەندا زیاتر لە ١,٥٠٠ خەڵک لە هەردوو نەتەوەی هۆڵەندی و ئەفغانی گواستووەتەوە پێش کشانەوەی یەکجاریی ئەمریکا لە ئەفغانستان، بەڵام بەشێک لەو ئەفغانیانەی لەگەڵ هێزەکانی هۆڵەندا کاریان کردووە، لە ئەفغانستان بەجێماون. بەگوێرەی حکومەتی هۆڵەندا، ٢٢ وەرگێڕ لە ئەفغانستان بەجێماون.