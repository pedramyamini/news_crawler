ئەنتۆنی بلینکن، وەزیری دەرەوەی ئەمریکا لە تویتێکدا هاوپێچ لەگەڵ وێنەی خۆی و مونا محەممەد نووسیویەتی، "پیرۆزبایی لە مونا محەممەد دەکەم کە وەکو باشترین کارمەندی خۆجێیی ئێمە بۆ ئەمساڵ هەڵبژێردرا. سوپاس بۆ خۆتەرخانکردن و پابەندبوونت بە کارکردنی نایاب لە وەزارەتی دەرەوە. "  کچە موسڵمانە رەشپێستەکە لە تویتێکدا سوپاسی بلینکنی کردووە و نووسیویەتی: "سەربەرزم کە وەکو باشترین کارمەندی خۆجێیی وەزارەتی دەرەوەی ئەمریکا بۆ ساڵی ٢٠٢١ هەڵبژێردراوم. سوپاس بۆ ئێوە، باڵیۆز یامۆتۆ (باڵیۆزی ئەمریکا لە سۆماڵ) و وەزیر بلینکن بۆ ئەم دانپێدانانە! سوپاس بۆ خودا. "  ویندی شێرمان، جێگری وەزیری دەرەوەی ئەمریکا لە تویتێکدا بە مونا دەڵێت، "پیرۆزت بێت ئەو خەڵاتە کە زۆر شایەنتە. هەروەها سوپاس بۆ خزمەتەکەت. "  وەزارەتی دەرەوەی ئەمریکا یەکێکە لە وەزارەتە کاریگەرەکانی ئەو وڵاتە؛ نزیکەی ١٣ هەزار کەسی خەڵکی ئەمریکا لە باڵیۆزخانە و کۆنسوڵخانەکانی وڵاتەکەیان لە دەرەوە کاردەکەن و نزیکەی ١١ یشیان لە نێوخۆی ئەمریکا کاردەکەن. هاوکات نزیکەی ٤٥ هەزار کەسیش کە خەڵکی وڵاتانی دیکەن لە باڵیۆزخانە و کۆنسوڵخانەکانی ئەمریکا کاردەکەن.