بڕیارە ئەمڕۆ دووشەممە ٨ - ١١ - ٢٠٢١ ئەمریکا سنووری ئاسمانیی خۆی بەڕووی ئەو گەشتیارانەدا بکاتەوە کە دوو قورچکی ڤاکسینیان وەرگرتووە. پێشتر وەکو بەشێک لە رێکارەکانی رووبەڕووبوونەوەی ڤایرۆسی کۆرۆنا ئیدارەی دۆناڵد ترەمپ سنووری ئاسمانیی ئەمریکای بەڕووی ٣٠ وڵات و لەنێویشیدا بەریتانیا و وڵاتانی یەکێتیی ئەوروپا داخستبوو. ئەمەش لە کاتێکدایە، بەرپرسانی تەندروستیی جیهانی هۆشداری دەدەن کە دەکرێت تاوەکو شوباتی داهاتوو نزیکەی نیو ملیۆن کەس لە ئەوروپا بەهۆی کۆرۆناوە گیانلەدەستبدەن.   دوای هەڵگرتنی رێکارەکان بۆ ئەوانەی ڤاکسینیان وەرگرتووە، چاوەڕوان دەکرێت خەڵکی ئەو ٣٠ وڵاتە روو لە ئەمریکا بکەن. ئاژانسە گەشتیارییەکانیش دەڵێن، تۆمارکردنی گەشت لە کۆمپانیاکانیان بەشێوەیەکی بەرچاو بەرزبووەتەوە.   ئەمەش لەکاتێکدایە، پێشتر لە دەستپێکی ساڵی ٢٠٢٠ دا وەکو هەوڵێک بۆ رێگریکردن لە بڵاوبوونەوەی ڤایرۆسی کۆرۆنا، ئەمریکا سەرەتا سنووری خۆی بەڕووی چیندا گرت و دواتر وڵاتانی دیکەشی بەدوادا هات. ئەم بڕیارەش بووە هۆی ئەوەی زۆربەی ئەو هاووڵاتیانەی کە هەڵگری وڵاتینامەی ئەمریکا نین لە هەریەکە لە وڵاتانی بەریتانیا، یەکێتیی ئەوروپا، چین، هیندستان، ئەفریقای باشوور، ئێران و بەڕازیل بمێننەوە.  لە مانگی حوزەیرانەوە یەکێتیی ئەوروپا سنووری خۆی بەڕووی گەشتیارە ئەمریکییەکاندا کردەوە، لە کاتێکدا کە بەریتانیا لە ٢٨ مانگی تەممووز ئەو هەنگاوەی نا.   بەپێی رێکاری نوێی گەشتکردن، گەشتیارە بیانییەکان پێویست دەکات پێش ئەوەی بچنە نێو فڕۆکە، بەڵگەی وەرگرتنی ڤاکسین پیشانبدەن و تێستێکی نێگەتیڤ پیشانبدەن کە لە ماوەی سێ رۆژ پێش گەشتەکە ئەنجامدرابێت. بەمشێوەیەش کەرەنتین ناکرێن.   لەلایەکی دیکەوە، سنووری زەویی  ئەمریکا بەڕووی هەریەکە لە کەنەدا و مەکسیک دا بۆ ئەوانەی بەتەواوەتی ڤاکسینیان وەرگرتووە دەکرێتەوە. دوای ئەم بڕیارەش، بەهیوای ئەوەی بتوانن ئەم هەلە بقۆزنەوە، هەزاران کۆچبەر خۆیان لە سنووری مەکسیک و ئەمریکا نزیککردووەتەوە.   سەرباری قەدەخەکردنی گەشتی ئەم ٣٠ وڵاتە، ئەمریکا پشکی شێری بەرکەوتووە لە ژمارەی تووشبووان و گیانلەدەستدان بەهۆی کۆرۆناوە، بەجۆرێک لە سەرەتای سەرهەڵدانی پەتاکەوە ٤٧ ملیۆن و ٣٣٦ هەزار و ٥٧٧ کەس تووشی پەتاکە بوون و ٧٧٥ هەزار و ٢١٨ کەسیش بەهۆی پەتاکەوە گیانیان لەدەستداوە.   هەرچی لەبارەی وەرگرتنی ڤاکسینەوەیە، تاوەکو ئێستا ٤٢٩ ملیۆن قورچکی ڤاکسین بەسەر ناوەندە تەندروستییەکاندا دابەشکراون. هاوکات ١٩٢ ملیۆن کەس لانیکەم دوو قورچک ڤاکسینی کۆرۆنایان وەرگرتووە کە دەکاتە ٥٨.٣ % کۆی دانیشتووانی ئەمریکا.  کردنەوەی سنووری ئەمریکا لەکاتێکدایە، پێش هەفتەیەک ئوستراڵیا لەدوای ٥٩٠ رۆژ لە رێکاری تووندی کۆرۆنا، سنوورە ئاسمانییەکەی بە رووی ئەو گەشتیارانەدا کردەوە کە بە تەواوەتی ڤاکسینی کۆرۆنایان وەرگرتووە.