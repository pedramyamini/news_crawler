وەزارەتی بەرگریی بەریتانیا پشتڕاستیکردەوە کە ٤١٧ داواکاریی قەرەبووکردنەوەی یەکلاییکردوونەتەوە و لە بەرامبەر ئەو مامەڵە "نامرۆییانە"ی سەربازانی بەریتانی، ملیۆنان پاوەندیان داوەتە ژمارەیەک هاووڵاتیی عێراقی.  ئەو قەرەبووکردنەوەیە دوای ئەوە دێت، دادگەی بەریتانی دانی بەوەدا نا کە لەدوای ٢٠٠٣ وە سوپای بەریتانیا پەیماننامەی جنێڤ و یاسای مافەکانی مرۆڤی پێشێلکردووە.  مارتین دەی، پارێزەری بەریتانی بە رۆژنامەی گاردیانی گوتووە "ئەوکاتەی دەیڤ کامیرۆن و تێرێزا مەی ئێمەیان بە ئاژاوەگێڕ ناودەبرد، وەزارەتی بەرگریی ژێربەژێری کەیسی ئەو قوربانییانەی یەکلایی دەکردەوە. "  بەگوتەی ئەو پارێزەرە، بڕیارەکەی وەزارەتی بەرگریی ئەمریکا کۆمەڵە دۆسیەیەک لەخۆدەگرێت کە پێکدێن لە "زیندانیکردنی خەڵك بە ناهەق و لێدان و ئەشکەنجەدان. "  ئەو پارێزەرە رەخنە لە سوپای وڵاتەکەی دەگرێت و دەڵێت "ئەوەی کردوویانە نیشانی دەدات کاتێک قسە لەسەر سیاسەتی دەرەوە دەکەین، سوپا ئەو لایەنە گونجاوە نییە ئەم کارانە راپەڕێنێت. "  وەزارەتی بەرگریی بەریتانیا دۆسییەکانی ئاشکرا نەکردووە، بەڵام ئەوە ئاشکرابووە کە یەکێک لەو دۆسیانە کوشتنی منداڵیکی ١٣ ساڵان لەخۆدەگرێت، هاوکات چوار دۆسیەی دیکە لە دادگەی باڵای بەریتانی لە ٢٠١٧ یەکلاییکرانەوە کە پێکهاتبوون لە قەرەبووکردنەوەی چوار هاووڵاتیی عێراقی ئەشکەنجەدراون هەریەکەیان بە بڕی ٨٤ هەزار پاوەند.  هاووڵاتییەکی دیکەی عێراقی کە لە ٢٠٠٣ لەلایەن بەریتانییەکان زیندانیکرا، ٢٨ هەزار پاوەندی پێدەدرێت کە دەگوترێت بە قۆناخە تفەنگ لێی دراوە و تورەکە کراوەتە سەری، یەکێکی دیکەش ١٠ هەزار پاوەندی پێدەدرێت کە تورەکە کراوەتە سەری.