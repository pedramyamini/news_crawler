ژاو لی جیان، گوتەبێژی وەزارەتی دەرەوەی چین، گوتی: "ئەم دەستکەوتە، کە بە زەحمەت بەدەستهاتووە، لە بەرژەوەندیی میدیای هەردوولادایە و مایەی ئەوەیە بایەخی پێبدرێت. هیوادارین ئەمریکا بەڵێنەکانی بباتە سەر، بە زووترین کات رێکار و سیاسەتی گونجاو جێبەجێبکات و لەگەڵ چین کاربکات بۆ ئەوەی دۆخێکی لەبار بۆ کارمەندانی میدیا فەراهەمبکرێت تاوەکو بتوانن لە وڵاتەکانی یەکدی بژین و کار بکەن. "  ئەو رێککەوتنە یەکەمین ئاماژەی هێوربوونەوەی گرژییەکانی نێوان چین و ئەمریکایە لە دوای کۆبوونەوە ئۆنلاینەکەی سەرۆکەکانی هەردوو وڵات.   هەرچەندە جۆ بایدن و شی جین پینگ لەو کۆبوونەوەیەدا نەیانتوانی لەسەر ناکۆکییە گەورەکانی دیکە بگەنە رێککەون، هاوڕابوون لەسەر ئەوەی کە بۆ پاراستنی سەقامگیریی جیهان و چارەسەرکردنی کێشە جیهانییەکان، پێویستە ئەو دوو زلهێزەی جیهان کە خاوەن چەکی ئەتۆمین، لە گفتوگۆ بەردەوام بن.   دوای لوتکەکە جۆ بایدن، سەرۆکی ئەمریکا گوتی: "وەکو پێشتر گوتوومە، پێموایە بەرپرسیاریەتیی ئێمە وەکو سەرکردەکانی چین و ئەمریکا ئەوەیە کە دڵنیابینەوە لەوەی وڵاتەکانمان نەخزێنە نێو ململانێوە، چ بە مەبەست بێت یان بێ مەبەست. پێویستە رکاربەرییەکە سادە و راشکاو بێت. "  هەروەها شی جینپینگ، سەرۆکی چین گوتی: "پەیوەندیی بەهێز و بەردەوامی نێوان چین و ئەمریکا پێویستە بۆ بەرەوپێشبردنی گەشەی هەردوو وڵاتمان و بەرقەرارکردنی ژینگەیەکی نێودەوڵەتیی ئارام و سەقامگیر، لە نێویشیاندا لە رێگەی دۆزینەوەی چارەسەری کاریگەر بۆ ئاڵنگارییە جیهانییەکانی وەکو گۆڕانی کەشوهەوا، هەروەها پەتای کۆرۆنا. "  یەکێک لە ناکۆکییە هەرە دیارەکانی نێوان واشنتن و پەکین، پرسی تایوانە، کە هەرێمێکی خۆبەڕێوەبەرییە، بەڵام چین بە بەشێک لە خاکەکەی دەزانێت و واشنتن بەوە تۆمەتباردەکات کە پاڵپشتیی لە هەوڵەکانی ئەو دوورگەیە بۆ جیابوونەوە لە چین دەکات.   پرسی سنوورە ئاوییەکانی دەریای باشووری چین، بازرگانی و پێناسی گومرگ، مافی مرۆڤ و ئاساییشی ئەلیکترۆنیش بەشێکی دین لە ناکۆکییەکانی نێوان هەردوو وڵات.  برووس جۆنز، لێکۆڵەر لە پەیمانگەی بڕوکینگز دەڵێت: "بەشێوەیەکی گشتی، پەیوەندییەکە لە دۆخێکی خراپدایە. خێرایی تێکچوونەکەش لە خێرایی دیپلۆماسییەکە زیاتر بووە. "  چین لە دوای کۆبوونەوە ئۆنلاینەکە رایگەیاند، شی جین پینگ بە بایدنی گوتووە، پاڵپشتیکردنی هەوڵەکانی سەربەخۆیی تایوان، "یاریکردنە بە ئاگر".  کۆشکی سپیش رایگەیاندووە، بایدن بە شی جین پینگی گوتووە، ئەوان پابەندن بە سیاسەتی "یەک چین"ـەوە کە مەبەست لێی مامەڵەکردنە لەگەڵ تایوان وەکو بەشێک لە چین، بە مەرجێک کە بەگوێرەی پەیماننامە نێودەوڵەتییەکان مامەڵە لەگەڵ ئەو هەرێمەدا بکرێت.