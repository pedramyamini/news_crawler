یانس ستۆڵتنبێرگ، سکرتێری گشتیی ناتۆ لە دوای کۆتایی هاتنی کۆبوونەوە دوو رۆژییەکەی وەزیرانی دەرەوەی وڵاتانی ئەندام لە هاوپەیمانیی ناتۆ، لە شاری ریگای پایتەختی لاتڤیا، رۆژی چوارشەممە لە کۆنگرەیەکی رۆژنامەڤانیدا گوتی: "هەر وەک چۆن ناتۆ و هاوپەیمانەکانی لە عێراق و سووریا شەڕی داعشیان کرد"، پێویستە لە داهاتووشدا خۆیان بۆ ئەو جۆرە ئۆپەراسیۆنانە ئامادە بکەن، چونکە بە دووری نازانن دووبارە پێویستیان پێ بێتەوە.   ناتۆ لە کۆبوونەوەکەیدا تاوتوێی چۆنیەتی رووبەڕووبوونەوەی سیاسەتی رووسیا و بێلاڕووسی کرد.   هەروەها وانەوەرگرتنی لە ئەزموونی ناتۆ لە ئەفغانستان و رووبەڕووبوونەوەی تیرۆر بەشێکی دیکە بوون لە تەوەرە سەرەکییەکانی.  ستۆڵتنبێرگ دەڵێت، یەکێک لەو وانانەی لە ئەفغانستانەوە فێری بوون ئەوەیە کە پێویستە بە جۆرێک مەشق و راهێنان بە هێزە نێوخۆییەکانی وڵاتان بکەن کە بە تەواوی پشت بە ناتۆ نەبەستن، بەڵکو بتوانن بە تەنیاش بەرگری لە خۆیان بکەن.