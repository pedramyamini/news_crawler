ئێم پی پی، واتە پڕۆتۆکۆڵی پاراستنی کۆچبەران لەلایەن ئیدارەی ترەمپەوە لە مانگی کانوونی دووەمی ساڵی ٢٠١٩ دا چووە بواری جێبەجێکردنەوە و تێیدا سەرجەم ئەو کۆچبەرانەی، کە لە رێگەی مەکسیکۆوە نیازیان هەبوو بچنە ویلایەتە یەکگرتووەکانی ئەمریکا لە پشت سنوورەکانی ئەو وڵاتە لە دیوی مەکسیکۆ دەمانەوە تاوەکو ئەمریکا بڕیار لەسەر چارەنووسیان بدات، بە وەرگرتنی مافی پەنابەری یاخود نا.   پرۆتۆکۆڵەکە لە مانگی ئاداری ٢٠٢٠ لە گەرمەی بڵاوبوونەوەی ڤایرۆسی کۆرۆنادا وەستێندرا و هەزاران کۆچبەر لەنێو خاکی مەکسیکۆ بەبێ هیچ وەڵامێك مانەوە؛ بەهاتنی بایدن بۆ دەسەڵات پرۆتۆکۆڵەکەی چالاکنەکرد و هەوڵیدا هەڵیوەشێنێتەوە، بەڵام دادگای باڵای ئەمریکا بە پشتبەستن بە بڕیاری دادگای فیدراڵی ویلایەتی تێکساسی هاوسنوور لەگەڵ مەکسیکۆ، هەڵوەشاندنەوەی پڕۆتۆکۆڵەکەی بە نایاسایی ناوبرد و لە دژی وەستایەوە.  جۆ بایدن، سەرۆکی ئەمریکا کە پێشتر پڕۆتۆکۆڵەکەی بە "نامرۆیی" ناوبردبوو، ئێستا بڕیاریداوە بە چالاککردنەوەی، بەمەش رووبەڕووی رەخنەی تووندی ناوخۆی ئەمریکا بووەتەوە.  دووبارە کارکردن بە "پڕۆتۆکۆڵی پاراستنی کۆچبەران" لەدوای رێککەوتنی ئیدارەی بایدن لەگەڵ حکومەتی مەکسیکۆ دێت لەسەر رێکخستنەوەی پەڕاوی هەزاران کۆچبەر، کە لەنێو خاکی مەکسیکدان و هێشتا چاوەڕێی چوونە ناوەوەن بۆ نێو خاکی ئەمریکا، ئەوەش نیگەرانی رێکخراوەکانی مافەکانی مرۆڤی لێکەوتووەتەوە، ئەویش بەهۆی بەرزبوونەوەی رێژەی تاوان و دەستدرێژی سێکسی بۆ سەر ژنان لە مەکسیک بەهۆی کۆبوونەوەی ئەو ژمارە زۆرەی کۆچبەران لەنێو شاری مەکسیکۆ سیتی پایتەختی مەکسیکۆ و ناوچەکانی دیکەی دەوروبەری، ئەوە جگە لە هەڵکشانی مەترسییەکانی سەر سنووری ئەمریکا.  تاوەکو ئێستا پەڕاوی زیاتر لە ٢٥ هەزار کۆچبەر لە رێگەی پڕۆتۆکۆڵی پاراستنی کۆچبەرانەوە تەماشاکراوە، کە زۆربەیان رەتکراونەتەوە.