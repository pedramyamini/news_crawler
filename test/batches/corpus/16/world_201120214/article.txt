سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان کە ئێستا لەگەڵ شاندێکی حکومەتی هەرێمی کوردستان بە سەرۆکایەتیی مەسرور بارزانی لە بەحرەینە سەبارەت بە هاوکاری ئەڵمانییەکان بۆ باشترکردنی دۆخی کۆچبەران بە تۆڕی میدیایی رووداوی راگەیاند، "ئەڵمانیەکان گوێبیستی رای حکومەتی هەرێم [هەرێمی کوردستان] بوون، کە ئێمە وەکو هەموو حکومەتێکی بەرپرس، بەرپرسین بەرامبەر بە هاووڵاتیانی خۆمان چ لە هەرێمی کوردستان و چ لە دەرەوە. ئەوانەی بە خواستی خۆیان رۆیشتوون، ئەوە بڕیاری خۆیان بووە، بەڵام کە دووچاری قەیران دەبنەوە، بە دڵنیاییەوە حکومەت هەوڵدەدات گرفتەکانیان چارەسەر بکات".  لە دووەم رۆژی کۆبوونەوەکانی مەسرور بارزانی، سەرۆکی حکومەتی هەرێمی کوردستان لە مەنامەی بەحرەین لەگەڵ میگێل بێرگەر، وەزیری دەوڵەت لە وەزارەتی دەرەوەی ئەڵمانیا کۆبووەوە، لە کۆبوونەوەکەدا گفتوگۆ لەبارەی پەرەپێدانی پەیوەندییەکانی ئەڵمانیا و هەرێمی کوردستان و دۆخی کۆچبەران لەسەر سنووری بێلاڕووس و پۆڵەندا کرا.   لەو بارەوە سەفین دزەیی گوتی، لە دیدارەکەدا، پرسی کۆچبەران گفتوگۆی لەسەر کرا کە ئەڵمانیا زۆر گرنگی و بایەخ بەو پرسە دەدەن، چونکە بووەتە "کارەساتێکی مرۆیی"، بە هەزاران کەس لەسەر ئەو سنوورانە.. هەڵوێستی حکومەتی هەرێمی کوردستان ئەوەبوو کە تاوەکو ئەو کێشەیە یەکلادەبێتەوە پێویستە لە رووی مرۆییەوە هاوکاریی ئەو خەڵکە بکرێت.  سەفین دزەیی گوتیشی، "ئەوەی بە نسبەت ئێمە گرنگە لەلایەن سەرۆکی ئەنجوومەنی وەزیرانەوە پێشکەشکردنی دیدو بۆچوونی هەرێمی کوردستانە لەسەر کۆی ئەو بابەتانە، پرۆسەی سیاسی لە عێراق، پێکهێنانی حکومەتی تازە، رۆڵی هەرێمی کوردستان لە پێکهێنانی ئەو حکومەتەو دیدی بۆ حکومەتی داهاتوو بە مەبەستی چارەسەرکردنی کێشەکانی نێوان هەولێر و بەغدا و گەڕانەوەی ئاسایش و سەقامگیری سیاسی و ئابووری و ئەمنی بۆ عێراق. "  لە بەشێکی دیکەی قسەکانیدا، سەفین دزەیی ئاماژەی بەوە دا، "ئەو وڵاتانە یاسای خۆیانیان هەیە بە نسبەت پەنابەری، خۆیان یاسای خۆیان جێبەجێ دەکەن و ئێمە ناتوانین داوا بکەین یاساکانیان بگۆڕن، بەڵام لە رووی مرۆییەوە بەلایەنی کەمەوە دەتوانین داوایان لێبکەین هاوکاریی ئەو خەڵکە بن بۆ ئەوەی لەو مەینەتیە رزگاریان ببێت.. ئێمە تەئکیدمان لەسەر ئەوە کردەوە کە دەبێت گەڕانەوەیان لەسەر خواستی خۆیان بێت نەک بە زۆرەملێ. "  نزیکەی دوو هەفتە پێش ئێستا هەزاران کۆچبەر بە لێشاو چوونە سەر سنووری پۆڵەندا - بێلاڕووس و، پۆڵەنداش سنووری بە روویاندا داخست. کۆچبەرەکان لە دۆخێکی سەختدا ژیانیان بەڕێدەکرد و بەشێکیان بە هاوکاریی حکومەتی هەرێمی کوردستان و عێراق گەڕانەوە.  دوای کۆبوونەوە لەگەڵ وەزیری دەوڵەت لە وەزارەتی دەرەوەی ئەڵمانیا، شاندی حکومەتی هەرێمی کوردستان لەگەڵ ئەیمەن سەفەدی، جێگری سەرۆکوەزیرانی ئوردن کۆبووەوە. لەو بارەوە سەفین دزەیی گوتی، "لەگەڵ شاندی ئوردنی، دیسان لەسەر پەیوەندیی دوولایەنە و پرسی ئابووری و پەرەپێدانی پەیوەندیی دوولایەنە و کولتووری و ئابووری و سیاسی و ئەمنی گفتوگۆی لەسەر کرا".  شاندی حکومەتی هەرێمی کوردستان بە مەبەستی بەشداریکردن لە ١٧ ـیەم کۆڕبەندی "دایەلۆگی مەنامە" لە بەحرەینە کە ٣٠٠ بەرپرسی نێودەوڵەتی و شاندی زیاتر لە ٤٠ وڵات بەشداری تێدا دەکەن.  حکومەتی هەرێمی کوردستانیش لە پەراوێزی کۆڕبەندەکە لەگەڵ شاندی وڵاتان کۆدەبێتەوە. بە گوتەی سەفین دزەیی، بابەتی سەرەکی کۆبوونەوەکان تاوتوێکردنی بارودۆخی ناوچەکەیە، دۆخی عێراقە، هەڵبژاردنەکانە، پێکهێنانی حکومەتی داهاتووە، مەسەلەی داعش و دروستبوونەوەی داعش و مەترسییەکانی داعش. ئەمە یەکێکە لەو بابەتانەی لە هەموو کۆبوونەوەکان باسی لێوە دەکرێت و بیروڕای جیاواز ئاڵوگۆڕ دەکرێت.