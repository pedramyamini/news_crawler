ئەندرێس مانوێل لۆپێز، سەرۆکی مەکسیک پێشتر رایگەیاندبوو کە ئەوان چاوەڕێی ئەوە لە واشنتن دەکەن کە لە بری ئەوەی هێلیکۆپتەر و چەک بۆ وەستاندنی قاچاخچییەکانی ماددەی هۆشبەر بە مەکسیک بدات، دەست بە وەبەرهێنانی ئابووری لە ناوچەکەدا بکات.   دوای یەک دەیە لە دابینکردنی چەک، پاڵپشتیی تەکنیکی و ئەمنی لەلایەن ئەمریکاوە بۆ مەکسیک، حکومەتی هەردوو وڵات دەڵێن، کاتی ئەوە هاتووە کە چاو بە شێوازی پێکەوەکارکردنی نێوانیاندا بخشێننەوە.    ئەنتۆنی بلینکن، وەزیری دەرەوەی ئەمریکا لە یەکەمین سەردانی خۆیدا بۆ مەکسیک، رۆژی هەینی ٨ی تشرینی یەکەم گوتی، پێویستە کاری زیاتر لە بوارەکانی بەرەنگاربوونەوەی بەقاچاخبردنی چەک، سپیکردنەوەی پارە و ئالوودەبوون بە ماددە هۆشبەرەکاندا بکرێت.  ئەنتۆنی بلینکن گوتیشی، "چەسپاندنی یاسا رۆڵێکی کارا دەگێڕێت لە کەمکردنەوەی کوشتن و تاوانە مەترسیدارەکانی دیکە. "  بلینکن ئاماژەی بەوە کرد کە وەبەرهێنان و دروستکردنی دەرفەتی ئابووری، بەتایبەتی لە ناوچە خزمەتنەکراوەکان، دەتوانێت لە بەدیهێنانی ئەو ئامانجەدا هاوکار بێت.  ساڵی ٢٠٠٨، ئەمریکا و مەکسیک رێککەوتنێکیان لە ژێر ناوی "دەستپێشخەریی مێریدا" واژۆکرد. لەو چوارچێوەیەدا، بۆ مەشق و راهێنانەکانی چەسپاندنی یاسا، واشنتن نزیکەی ٣ ملیار دۆلاری ئەمریکی بە مەکسیک داوە.   لە هەمانکاتدا، حکومەتی ویلایەتە یەکگرتووەکان هاوکاریی مەکسیکی کردووە بۆ ئەوەی گەورە قاچاخچییەکانی ماددەی هۆشبەر دەستگیربکات، لە نێویشیاندا جاکوین ئێلچاپۆ گەزمان.   مارسێلۆ ئێبرارد، وەزیری دەرەوەی مەکسیک گوتی، "ئێمە بینیومانە کە دەستگیرکردنی هەندێ سەرۆک باند بەس نییە. پێویستە دڵنیابینەوە لەوەی کە ئالوودەبوون زیاد نەبێت. "