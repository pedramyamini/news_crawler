تەمەنیان لەنێوان ٦٠ بۆ ١١٠ ساڵدایە، ترسیان لەوە هەیە دەستدرێژی سێکسییان بکرێتەسەر.  جەینی راهێنەریان گوێنیەکی پڕکردووە لە پارچەپەڕۆ، بە بەرچاوی قوتابییەکانییەوە دەیداتە بەر شەق و زللە و پێیان دەڵێت، بەمشێوازەی من پێتان دەڵێم بەرگری لە خۆتان بکەن.   جەین وەیتەگێنی، راهێنەر دەڵێت "هەموو ئەو ژنانەی هەست بە چەوساندنەوە دەکەن، دەبێت پشتی یەک بگرن و فێربن بەرگری لە خۆیان بکەن. دەبێ بزانن پیاو بە چ شوێنێکی دەکەوێتە سەر زەوی؛ پێویست بە هێزی زۆر ناکات. پێویستت بە هێزێکی زۆر نییە، ئەمە بەرگریکردنە. خۆت بپارێزە و رابکە. پێویست ناکات پشتی پیاوەکە لە زەوی بدەی؛ گورزێکی لێبدە و تاوەکو هەڵدەستێتەوە، لەبەردەستی رابکە. "  داوا لەو ژنانە کراوە لەکاتی هەر شەق و زللەیەک کە لە گوێنیەکەی دەدەن، هاواریش بکەن.  ئەمەش بۆ ئەوەیە فێری ئەوەبن کاتێک کەسێک پەلاماریان دەدات هاواربکەن و زوو خەڵک بە هانایانەوە بڕوات.  هەندێک لەو ژنانە کۆڵەی دڵیان لە گوێنیەکە دەردەکەن.  گەڕەکی کۆرۆگۆچۆ لە نایرۆبی یەکێکە لەو شوێنانەی زۆرترین تاوانی تێدا ئەنجامدەدرێت؛ حکومەتی کینیا دەڵێت، لەو کاتەوەی کۆرۆنا بڵاوبووەتەوە پێنج هەزار دەستدرێژی سێکسی لە وڵات ئەنجامدراون.  ئیستەر وامبوی، هاووڵاتی کینی دەڵێت "مەشقی باشم لێرە وەرگرت و زۆر متمانەم بەخۆمە کە فێری بەرگریکردن بووم؛ ئەم بزمارە شەش ئینجییە دەبینی؟ ئەمە بەشێکە لە بەرگری. دەتوانم وەک چەکێک بەکاری بهێنم، هێرشبکەمە سەر دووژمنەکەم و چاوی بتەقێنم. کە سەیرم دەکەی لە شێت ئەچم، دەڵێی ئەم ژنە بەتەمەنە تێکچووە، بەڵام دەبێ بزانی من کێم. مەشقی باشمان پێکراوە و چی دیکە ناترسین؛ ئەگەر بترسین، دەرفەتی زیاتر دەدەینە هێرشکار، بەڵام مەشقی باش وەربگری، پیاو لێت دەترسێ. "  ناوە ناوەش ژنەکان دەستدەکەن بە سەما و هەڵپەڕکێ، ئەمە خۆشی تەواوکردنی کۆرسێکی مەشق و راهێنانەکەیە بە سەرکەوتوویی. جاری وا هەیە، راهێنەر یەکێک لە قوتابییەکان هەڵدەستێنێ بۆئەوەی لەبەرچاوی ئەوانی دیکە فێری تەکنیکێکی جیاوازی بکا؛ کە مل لە ملی یەک دەدەن بیریان دەچێتەوە ئەوە راهێنانە و لێیان دەبێ بە شەڕی راستی، بە زۆر لەلایەن ئەوانی دیکەوە لەیەک دووردەخرێنەوە.