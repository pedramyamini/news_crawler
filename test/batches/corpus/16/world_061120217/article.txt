کۆرین لۆ کوێ، پرۆفیسۆرە لە زانکۆی ئەنگلیای رۆژهەڵات لە بەریتانیا، ئەو دەڵێت، "گازەکان وەکو دوانەئۆکسیدی کاربۆن لە ٢٠٢١ دا هەڵکشاونەتەوە، لە ٢٠٢٠ دا بەهۆی رێوشوێنەکانی دژ بە کۆرۆنا کەمیان کردبوو، ئێستا گەڕاونەتەوە نزیکەی هەمان ئاستی پێش پەتاکە لە ٢٠١٩ دا. ئەمانە ئەو گازانەن کە هۆکاری گۆڕانی کەشوهەوان. گەڕانەوەی ئاستەکە بۆ سەردەمی پێش پەتاکە زۆر خێرابوو. "  بەگوێرەی بەدواداچوونی ئەو زانایانە کە لە لووتکەی گۆڕانی کەشوهەوای گلاسگۆ خستیانەڕوو، "لە ٢٠١٩ دا ٣٦.٧ ملیار تۆن لە گازی دوانەئۆکسیدی کاربۆن بە ژینگەدا بڵاوبووەتەوە. "  کاتێک کۆرۆنا سەریهەڵدا و قەدەخەی هاتووچۆ لە بەشێکی زۆری وڵاتانی جیهان لە کاتی جیاوازدا جێبەجێکرا، ئاستی ئەو گازە بۆ ٣٤.٧ ملیار تۆن کەمیکردووە، کەچی ئێستا لەگەڵ کرانەوەی وڵاتان بەڕووی یەکدی، ئاستەکەی گەیشتووەتە ٣٦.٤ ملیار تۆن.  کۆرین لۆ کوێ ئەوەشی گوتووە کە ئەو زۆر چاوەڕوانی ئەوە لە وڵاتان دەکات ئەو راستییە بە جیددی وەرگرن، پێشنیازێکی ورد بخەنەڕوو کە چی دەکەن بۆ ئەوەی چارەسەری گۆڕانی کەشوهەوا بکەن، لەنێویاندا خستنەڕووی یاسا بۆ بەدواداچوون بۆ پابەندبوون بە رۆشنیی ئەو رێککەوتنە، "هەروەها رێککەوتنی نێوان لایەنەکان بۆ رێگەچارەی دیکە وەکو رواندنی درەخت و بە ئەلیکترۆنیکردنی هۆکارەکانی گواستنەوە و ئەم شتانە، هەنگاونان بەرەو ئۆتۆمبێلی کارەبایی و دوورکەوتنەوە لە خەڵووز. "  بەگوێرەی لێکدانەوەی ئەو زانایانە، کاتێک چین بەهۆی کۆرۆنا قەدەخەی هاتووچۆی راگەیاند، لەناکاو بڕێکی زۆر لە گازی دوانەئۆکسیدی کاربۆن لە ژینگەدا کەمیکرد، ئێستا وڵاتەکە لە کێبکڕکێدایە بۆ قەرەبووکردنەوەی ئەو بۆشاییەی بەهۆی قەدەخەی هاتووچۆوە لە ئابوورییەکەی دروستببوو، ئەوەش واتا کارکردنی کارگەکانی بەزەبری سووتاندنی خەڵووز.  دەردانی گازە زیانبەخشەکان لەلایەن چینەوە بە رێژەی ٧ % زیادیکردووە بەراورد بە ٢٠١٩، بەڵام چین بە تەنیا نییە لە پیسکردنی ژینگەدا، هیندستان ٣ % ـی زیاترە لە ٢٠١٩، بەڵام هەریەک لە ئەمریکا و ئەوروپا بەراورد بە ٢٠١٩ کەمتر گازی زیانبەخشیان بە ژینگەدا بڵاوکردووەتەوە.  دەردانی گازە زیانبەخشەکان هۆکاری بەرزبوونەوەی پلەی گەرمین بۆ سەرووی ١.٥ پلەی سیلیزی پێش شۆڕشی پیشەسازی کە زاناکان هۆشدارییان لەبارەیەوە داوە.