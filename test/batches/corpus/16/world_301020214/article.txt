لە دوای هەڵگرتنی نهێنی لە ٢٨ - ١٠ - ٢٠٢١ لەسەر راپۆرتێکی نووسینگەی هەواڵگریی نیشتمانیی ئەمریکا ناسراو بە CIA تایبەت بە ڤایرۆسی کۆرۆنا، هەڵسەنگاندنەکانی بەو ئەنجامە گەیشتوون کە دەرکەوتنی ڤایرۆسی کۆرۆنا بەمەبەستی دروستکردنی چەکی بایۆلۆجی نەبووە.  راپۆرتەکە ئاماژە بەوە دەکات پەیمانگەی ووهانی چین تایبەت بە زانستی ڤایرۆسەکان "پێشتر لەنێو تاقیگەکانی چەند ڤایرۆسێكی هاوشێوەی ڤایرۆسی سارس دروستکردووە"، بەڵام بەگوتەی نووسینگەی هەواڵگریی نیشتمانیی ئەمریکا زانیارییەکانی بەردەستیان سەبارەت بە ڤایرۆسی کۆرۆنا دەریدەخەن کە پەیمانگەی ووهان دەستکاری ئەندازیاریی بۆماوەیی زنجیرەی ڤایرۆسی کۆرۆنای نەکردووە".  راپۆرتەکەی سی ئای ئەی، ئاماژە بە راپۆرتەکانی ئاژانسە هەواڵگرییەکانی دیکەی ئەمریکای کردووە و دەڵێت، چوار ئاژانسی هەواڵگریی ئەمریکی بە "متمانەیەکی کەمەوە" باسیان لەوە کردووە کە گوایە ڤایرۆسی کۆرۆنا سەرەتا لە گیاندارەکانەوە گواستراوەتەوە بۆ مرۆڤ، لە کاتێکدا یەک ئاژانسی هەواڵگریی دیکەی ئەمریکی بە "متمانەیەکی مامناوەندەوە" ئاماژەی بەوەداوە سەرهەڵدانی ڤایرۆسی کۆرۆنا بە تاقیگەیەکی چینییەوە بەستراوەتەوە.  ڤایرۆسی نوێی کۆرۆنا که هۆکاری پەتای کۆڤید ١٩ یە، لە کۆتایی ساڵی ٢٠١٩ لە شاری ووهانی چین بڵاوبووەتەوە و تاوەکو ئێستا هەموو جیهانی گرتووەتەوە.  پەتاکە زیاتر کۆئەندامی هەناسە دەکاتە ئامانج لە مرۆڤدا، بەگوێرەی ئامارەکانی وۆڵدمیتەر، تاوەکو ئێستا نزیکەی ٢٤٧ ملیۆن کەس لە جیهاند تووشی ڤایرۆسەکە بوون و ٥ ملیۆن کەس بەهۆیەوە گیانیان لەدەستداوە.  بۆ رووبەڕووبوونەوەی پەتاکە چەند ڤاکسینێک بەرهەمهێندراون، وڵاتان داوا دەکەن هاوڵاتییان ڤاکسین وەربگرن و بۆ ئەو مەبەستە چەندین رێکاریان گرتووەتەوەبەر تاوەکو هاندی خەڵک بدەن بۆ وەرگرتنی ڤاکسین.