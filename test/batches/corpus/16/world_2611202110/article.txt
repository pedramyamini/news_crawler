دەستگیرانەکەی باران ناوی کارزان ئەسعەدە و خەڵکی هەولێرە، لە ٢٢ - ٠١ - ٢٠٢١ بارانی مارە کردووە و دوای ماوەیەک گەڕاوەتە بەریتانیا و چاوەڕێی کردووە، بەڵام نوقمبوونی بەلەمەکەیان کۆتایی بە ژیانی باران دەهێنێت.  بەو شێوەیەی کە محەممەد نووری، برای باران بۆ رووداوی باسکرد، باران ڤیزەی ئیتاڵیای هەبووە، لە ٠٢ - ١١ - ٢٠٢١ لە تورکیا چووەتە رۆما، دواتر چووەتە ئەڵمانیا، بۆ ماوەی شەش رۆژ لە ئەڵمانیا ماوەتەوە، دواتر چووەتە فەرەنسا لەوێشەوە ویستوویەتی بچێتە بەریتانیا.   رۆژی چوارشەممە ٢٤ - ١١ - ٢٠٢١ زیاتر لە ٣٠ کۆچبەر بە بەلەمێکی چووپەوە هەوڵیاندا بە نێو نۆکەندی ئینگلیزدا خۆیان بگەیێننە بەریتانیا، بەڵام بەلەمەکەیان نقومبوو و ٢٧ کۆچبەریان خنکان؛ ئەمڕۆ ناسنامەی دووان لەو کەسانە ئاشکرابوو کە دوو ژنی کوردن.  کرمانج عیزەت، قایمقامی پێشووی قەزای سۆران ئەمڕۆ هەینی ٢٦ - ١١ - ٢٠٢١ بە تۆڕی میدیایی رووداوی گوت، "کچێکی ئامۆزازامان کە دەستگیراندار بووە و بۆلای دەستگیرانەکەی چووە، خنکاوە".  باران نووری حەمەدەمین ناوی ئەو کچەیە کە کرمانج عیزەت ئاماژەی پێکرد؛ هاوکات ژنێکی دیکە بەناوی مەهابادیش گیانی لەدەستداوە.   کرمانج عیزەت گوتی، "باران دەستگیراندار بوو، رێگەی قاچاخی بۆ گەیشتن بە دەستگیرانەکەی گرتەبەر، بەڵام بەداخەوە دوای بینینی تەرمەکەی، ئێوارەی ئەمڕۆ دڵنیابووینەوە لە گیانلەدەستدانی".  دەستگیرانی باران کوڕە کوردێکە لە بەریتانیا بە ناوی کارزان؛ کرمانج عیزەت دەڵێت، باران گەیشتووەتە فەرەنسا، بەڵام بە داخەوە "لە بەلەمەکدا خنکاوە پێش ئەوەی بگاتە بەریتانیا".  کرمانج عیزەت گوتیشی، "پیاوێک کە وڵاتینامەی بەریتانیای هەیە، هاوژینەکەی لە فەرەنساوە بە قاچاخ ناردووە بۆ بەریتانیا؛ ئەو ژنە لەگەڵ باران پێکەوە بوون؛ رۆژی چوارشەممە هاوژینەکەی خۆی و بارانی بەڕێکردووە و خۆی چووە لە بەریتانیا چاوەڕێی کردوون، بەڵام دواتر کە دەبینێت نەگەیشتوون، چووە سۆراخی کردوون و تەماشای تەرمەکانی کردووە، بەداخەوە مەهاباد و باران لەنێو خنکاوەکاندا بوون"  کرمانج عیزەت ئاماژەی بەوەشکرد، بۆ هێنانەوەی تەرمی قوربانییەکان چاوەڕێن حکومەتی هەرێمی کوردستان بڕیارێک بدات و گوتیشی، "رەنگە ژمارەی کورد زیاتربێت و جارێ روون نییە چەند کورد لەو بەلەمەدا خنکاون".  وەزارەتی نێوخۆی بەریتانیا دەڵێت، لە ساڵی ٢٠٢١ دا زیاتر لە ٢٥ هەزار کەس لە رێگەی ئەو کەناڵە مەترسیدارەوە پەڕیونەتەوە وڵاتەکەی.