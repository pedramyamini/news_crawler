ئاژانسی خۆراک و کشتوکاڵی سەر بە نەتەوە یەکگرتووەکان ناسراو بە فاو رایدەگەیێنێت، ڤایرۆسی کۆرۆنا بووەتە هۆی ئەوەی نەتوانن ئامانجەکانی رووبەڕووبوونەوەی برسێتی تاوەکو ساڵی ٢٠٣٠ بپێکن و بەڕێوەبەری ئاژانسەکەش دەڵێت، ژمارەی ئەو کەسانەی رووبەڕووی برسێتی دەبنەوە، بەراورد بە سەردەمی پێش کۆرۆنا ١٦١ ملیۆن کەس زیادیان کردووە.  کیۆ دۆنگیۆ، بەڕێوەبەری گشتیی فاو رایگەیاند، "پێش ئەوەی باسی کۆرۆنا بکەین، ئاسایشی خۆراک لە جیهاندا لە ئاستی پێویستدا نییە، چونکە ئێمە وامان دانابوو کە تاوەکو ساڵی ٢٠٣٠ برسێتی بگەیێنینە سفر. پێشتر لە هەر نۆ کەس یەکێکیان رووبەڕووی بەدخۆراکی و نەبوونی ئاسایشی خۆراک دەبوونەوە، بەڵام لەگەڵ هاتنی کۆرۆنا بارودۆخەکە خراپتر بوو. نوێترین راپۆرتی ئاژانسی خۆراک و کشتوکاڵ نیشانی دەدات کە لە ساڵی رابردووەوە ٨١١ ملیۆن کەس بەهۆی برسێتی و نەبوونی ئاسایشی خۆراکەوە دەناڵێنن".  کارەساتە سرووشتییەکان، گۆڕانی کەشوهەوا و رووبەڕووبوونەوەی چەکداری بوونەتە هۆی ئەوەی کۆنترۆڵکردنی هەژاری قورستر ببێت.  بەگوێرەی ئاژانسی خۆراک و کشتوکاڵی نەتەوە یەکگرتووەکان، رێژەی بەرزی هەژاری لە ئەفغانستان، هایتی و یەمەنە، ئەوەش بەهۆی ئەوەی ئەو وڵاتانە لە یەک کاتدا، رووبەڕووی جەنگ، کەمیی خۆراک و کاریگەرییە خراپەکانی کەشوهەوا بوونەتەوە.  جێرنۆت لاگندا، سەرۆکی بەشی کەشوهەوا لە پرۆگرامی خۆراکی جیهانی دەڵێت، "لە ساڵی ٢٠٢٠ دا ٣٠ ملیۆن کەس بەهۆی گۆڕانی کەشوهەواوە لەنێو سنووری وڵاتەکانیاندا ئاوارە بوون. ئێمە چاوەڕوان دەکەین تاوەکو ساڵی ٢٠٥٠ ژمارەکە بگاتە ٢١٦ ملیۆن کەس، کە دەکاتە حەوت ئەوەندەی ئێستا".  رۆژی ١٦ی ئۆکتۆبەری هەموو ساڵێك بە رۆژی خۆراک لەلایەن نەتەوە یەکگرتووەکانەوە دانراوە. لەو رۆژەدا ئاماری برسێتی لە جیهاندا بڵاودەکرێتەوە؛ هاوکات گفتوگۆ لەبارەی چۆنێتی رووبەڕووبوونەوەی برسێتی دەکرێت.  بەگوێرەی دامەزراوەی ئۆکسفامی بەریتانی، لە هەر خولەکێکدا ١١ کەس بەهۆی برسێتییەوە گیان لەدەستدەدەن و سێ ملیار کەسیش ناتوانن خۆراکێکی تەندروست بکڕن.