هەڵاوسان لە ئەمریکا، بەپێی وەزارەتی کاری ئەو وڵاتە، بۆ ٦.٢ % بەرزبووەتەوە کە بەرزترین ئاستیەتی لە ٣٠ ساڵی رابردوودا.  ئەم بەرزبوونەوەیە دوای ئەوە هات کە حکومەتی ئەمریکا سەتان ملیار دۆلار هاوکاریی پێشکێشی هاووڵاتیان و بازرگانەکان کرد، تاوەکو قەیرانی کۆرۆنا تێپەڕێنن. خەرجکردنی پارە لە لایەن حکومەتەوە لە یەک ساڵ و نیوەی رابردوو بە هۆکارێکی بەرزبوونەوەی نرخەکە دادەنرێت.  بۆ دەیان ساڵ دیاردەی بەرزبوونەوەی رێژەی هەڵاوسان لە ئەمریکا نەمابوو، بەڵام چەندین فاکتەر بوونەتە هۆکاری بەرزبوونەوەی رێژەی هەڵاوسان.  پچڕانی زنجیرەی دابینکردن و کێشەی گواستنەوەی کاڵا و بەرزبوونەوەی نرخەکانی وزە، بەپێی حکومەتی ئەمریکا و بانکی ناوەندیی ئەو وڵاتە، بە سەرەکیترین هۆکارەکانی بەرزبوونەوەی رێژەی هەڵاوسان ئەژماردەکرێن.  جیانی سپۆزیتۆ دووکانێکی پیتزای هەیە کە بەهۆی گرانییەوە، نرخی بەشێکی لە خواردن و خواردنەوەکانیان لەسەر مێنوەکەیان لابردووە، سپۆزیتۆ دەڵێت، "ئێستا گەورەترین شت کە دەتوانێت لە دوای کۆرۆنا زیان لە بازرگانییە بچووکەکان بدات ئەمەیە، بەتایبەتی چێشتخانەکان. هەموو شتێک بە رێژەی ٣٠ % و ٤٠ % و ٥٠ % گران بوون".  میشل هاڵ، ژمێریارە دەڵێت، "چاو لە هەموو شتێک دەکەی نرخەکەی بەرزبووەتەوە. هەموو شتێک دەبێت پارەی زیاتری بۆ بدەیت".  جیم ئۆرسۆمارسۆ، خاوەنی پێشانگەیەکی ئۆتۆمبێلە و دەڵێت، "هەموو رۆژێک رۆژێکی نوێیە. بە راستی وایلێهاتووە نازانین کە رەوشی بازرگانی و ئابووری چی لێدێت، کاتێک لە خەو هەڵدەستین. لە راستیدا بە گوێرەی ئەو رۆژەی کە چی روودەدات، ئێمەش ناچارین شتەکان وا لێبکەین کە بتوانین لەگەڵ بارودۆخەکە بەردەوام بین".