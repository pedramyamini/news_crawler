ئەحمەد سەحاف، گوتەبێژی وەزارەتی دەرەوەی عێراق لە راگەیێندراوێکدا رایگەیاند، ٢٤٠ داواکاری گەڕانەوە تۆمارکراوە بۆ ئەو عێراقییانەی لە سنووری نێوان بێلاڕووس و پۆڵەندا گیریانخواردووە، هاوکات ٦٥ کەسیش داوای پاسپۆرتیان کردووە.  رۆژی سێشەممە، ئەحمەد سەحاف، گوتەبێژی وەزارەتی دەرەوەی عێراق بە تۆڕی میدیایی رووداوی راگەیاند: "سەرقاڵی ئامادەکارین بۆ تەواوکردنی رەزامەندی و ئامادەکردنی ئاماری ئەو عێراقییانەی لە بێلاڕووسن و ناوی خۆیان تۆمارکردووە. لەم هەفتەیەش گەشتەکان بۆ گەڕاندنەوەیان دەستپێدەکات".  هەفتەی رابردوو ئەنجوومەنی وەزیرانی عێراق رەزامەندیی دەربڕی لەسەر ئەوەی وەزارەتی دارایی ٢٠٠ هەزار دۆلار، یاخود ٣٠٠ ملیۆن دینار تەرخان بکات بۆ وەزارەتی دەرەوە لە یەدەگی فریاگوزاریی ساڵی دارایی ٢٠٢١، ئەوەش بە مەبەستی هاوکاریکردنی ئەو کۆچبەرە عێراقییانەی کە لەو سنوورانە گیریان خواردووە و دەیانەوێت بگەڕێنەوە.  رۆژی دووشەممە، دوای هەشت رۆژ مانەوەیان لە خاڵێکی سنووریی نێوان بێلاڕووس - پۆڵەندا، کۆچبەران ئەو شوێنەیان جێهێشت کە تێیدا دەمانەوە و چوونەتە بەردەم دەروازەیەکی سنووریی نێوان هەردوو وڵات بە ناوی "برۆزگی. "  وەزارەتی بەرگریی نیشتمانیی پۆڵەندا رۆژی سێشەممە ١٦ - ١١ - ٢٠٢١ لە هەژماری خۆی لە تویتەر ڤیدیۆی هێرشی کۆچبەرەکانی بۆسەر هێزەکانیان بڵاوکردەوە کە بەشێکیان کۆچبەری کوردن و رایگەیاند، "کۆچبەران بۆمبی دەنگییان پێیە کە لەلایەن هێزەکانی بێلاڕووسەوە پێیاندراوە. "  لە بەرامبەردا هێزەکانی پۆڵەندا بە گازی فرمێسکڕێژ و ئاوهاوێژ وەڵامی کۆچبەرانیان دایەوە.  پێشتر لە هەڤپەیڤینێکدا لەگەڵ کەناڵی فەرمیی عێراق، ئەحمەد سەحاف رایگەیاند: "عێراق لە ١٨ی ئەم مانگە گەشتێک لە بێلاڕووسەوە ئەنجامدەدات بۆ گەڕانەوەی ئارەزوومەندانەی کۆچبەرانی عێراقی کە لەسەر سنووری نێوان بێلاڕووس و پۆڵەندا گیریانخواردووە بۆ بەغدا".  لەگەڵ دابەزینی پلەی گەرما بۆ ژێر سفری سیلیزی لە سنووری بێلاڕووس - پۆڵەندا، رەوشی کۆچبەران سەختتر بووە و ١٠ رۆژ بەسەر شەپۆلی کۆچبەراندا تێدەپەڕێت کە دەیانەوێت لە رێگەی پۆڵەنداوە بگەنە یەکێتیی ئەوروپا، بەڵام ئەو وڵاتە سوورە لەسەر ئەوەی دەرگایان بەڕوودا نەکاتەوە.