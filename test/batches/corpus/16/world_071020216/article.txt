ئەنگێلا مێرکل، راوێژکاری ئەڵمانیا و هاوژینەکەی بۆ ماوەی ٤٥ خولەک لە ڤاتیکان لەگەڵ پاپا فرانسیس، پاپای ڤاتیکان کۆبوونەوە و پاپای ڤاتیکان ژمارەیەک لە پەرتووکەکانی وەکو دیاری پێ بەخشین.  راوێژکاری ئەڵمانیا دواتر لەگەڵ ماریۆ دراگی، سەرۆکوەزیرانی ئیتاڵیا لە رۆما کۆبووەوە و دواتریش بەشداریی لە رێوڕەسمێکی نزاکردن بۆ ئاشتی لە کۆلۆسیۆم کرد. مێرکل و کابینەی حکومەتەکەی وەکو کاربەڕێکەر بەردەوام دەبن تاوەکو کابینەیەکی نوێ رادەگەیێندرێت کە دەکرێت ئەوە چەند هەفتە یان چەند مانگێکی پێ بچێت.  ئەنگێلا مێرکل ماوەی ١٦ ساڵە راوێژکاری ئەڵمانیایە و لەو ماوەیەدا دەرگای وڵاتەکەی بەڕووی سەدان هەزار کۆچبەردا کردووەتەوە.  ٢٦ی مانگی رابردوو، هەڵبژاردنە پەرلەمانییەکانی ئەڵمانیا بەڕێوەچوون و پارتی سۆسیال دیموکرات پێش پارتەکەی مێرکل کەوت و زۆرترین دەنگی بەدەستهێنا.  پارتی سۆسیال دیموکرات بە بەدەستهێنانی ٢٥.٧ % ی دەنگەکان بە جیاوازییەکی کەم پێش هاوپەیمانیی کریستیان دیموکرات و سۆسیال کریستیان کەوت کە ٢٤.١ % ی دەنگەکانیان بەدەستهێنا؛ پارتی سەوز بە بەدەستهێنانی ١٤.٧ % ی دەنگەکان، پارتی دیموکراتی ئازاد بە بردنەوەی ١١.٥ % ی دەنگەکان و پارتی ئەڵتەرناتیڤ بۆ ئەڵمانیاش بە بەدەستهێنانی ١٠.٣ % ی دەنگەکان لە پلەکانی سێیەم و چوارەم و پێنجەم هاتن.