پۆلیسی سوێد لە چەند ئۆپەراسیۆنێکدا کە بە درێژایی هەفتەی رابردوو ئەنجامیدان بۆ رێگرتن لە بەقاچاخبردنی کەلوپەلی دزراو، زیاتر لە ٢ هەزار ئۆتۆمبێل و ١١٠٠ کەسی لە چەند ناوچەیەکی باشووری سوێد پشکنی؛ لە ئەنجامدا پۆلیس شەش کەسی داواکراوی دەستگیرکرد و پێبژاردنی بۆ ١٧ کەسی دیکە کرد.  تەنانەت تەنیا لە شاری مالمۆ کە هاوسنووری دانیمارکە، پۆلیسی سوێد سەتان لەو ئۆتۆمبێلانەی پشکنی کە لە نێوان سوێد و دانیمارک هاتووچۆ دەکەن و چەندین دووکانی فرۆشتنی مۆتۆرسیکلی پشکنی و دەستی بەسەر چەندین مۆتۆرسیکلیشدا گرت کە گومان هەیە دزرابن.  پۆلیسی سوێد هاوکات زیاتر لە ٨٠٠ ئۆتۆمبێلی لەسەر پردی ئۆریسیند لە نێوان سوێد و دانیمارک پشکنی بۆ رێگرتن لە بەقاچاخبردنی کەلوپەلی دزراو لە سوێدەوە بۆ دانیمارک، لە ئەنجامدا و بە درێژایی سێ رۆژ پۆلیسی سوێد رێگەی لە چوونە ژوورەوەی ٦٥ کەس بۆ سوێد گرت و بۆ دانیمارکی دیپۆرتکردن.  لای خۆیەوە ستیڤان باین، رێکخەری ئۆپەراسیۆنەکانی پۆلیس لە ناوچەی باشووری سوێد رایگەیاند: "هاوئاهەنگی باشی نێوان دامەزراوە جیاجیاکان ئۆپەراسیۆنەکانمان زۆر سەرکەوتوو دەکەن".  پۆلیسی سوێد هەروەها لە شاری هیلسینبۆری هەڵیکوتایە سەر پێنج شوێن کە بەهۆی گومانکردن لەوەی دانیشتووانیان سەرپێچی سیستمی چاودێری کۆمەڵایەتییان کردبێت و لەو ئۆپەراسیۆنەدا ١١ سەرپێچی ئاشکرا کران.