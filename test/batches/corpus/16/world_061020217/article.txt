حکومەتی مەغریب دەڵێت ئەوان توانیان "پلانێکی تیرۆرستی" پووچەڵ بکەنەوە، کە ئەو پێنج کەسە بە نیازبوون تێیدا بارەگا و کەسایەتییە ئەمنییەکان و شوێنە گشتییەکان بکەنە ئامانج.   بەگوێرەی راگەیێندراوێکی نووسینگەی لێکۆڵینەوە یاساییەکانی مەغریب، ئەو شانەیە لە شاری تەنجەی باکووری ئەو وڵاتە لەنێوبراوە، کە تەمەنی ئەندامەکانی لە نێوان ٢٢ تاوەکو ٢٨ ساڵدا بووە و "پێشتر پشتیوانیی خۆیان بۆ رێکخراوی داعش" راگەیاندبوو.   لە راگەیێندراوەکەدا هاتووە کە ئەو پێنج کەسە "بڕێکی زۆری مادە و کەرەستەی دروستکردنی بۆمبیان کۆکردبووەوە و خۆیان ئامادەکردبوو بۆ ئەوەی لە دوورەوە تەقینەوە لە دژی بارەگا و کەسایەتییە ئەمنییەکان و ئەو شوێنە گشتیانەی کە مەغریبیەکان و بیانییەکان سەردانیان دەکەن، ئەنجامبدەن. "  بەگوێرەی راگەیێندراوەکە، لە ماڵی گومانلێکراوی سەرەکیدا "ترشی نیتریک و شلەی کیمیایی گوماناوی، بزمار، کێبڵی کارەبایی، بوتڵی غازی بچووک" دۆزراونەتەوە.  نووسینگەی لێکۆڵینەوە یاساییەکانی مەغریب دەشڵێت، گومانلێکراوە سەرەکییەکە "بە دژواری بەرهەڵستی هێزە ئەمنییەکان بووە، ئەوانیش ناچاربوون بە فڕێدانی بۆمبی دەنگی هۆشداریی پێبدەن و دواتر مەترسیەکەیان لەنێوبرد. "  هاوکات پۆلیسی دژە تیرۆری مەغریب رایگەیاند کە گومانلێکراوە سەرەکییەکە: "پەیوەندیی بە ژمارەیەک سەرکردەی رێکخراوی داعش لە ناوچەی ساحل و باشووری بیابان هەبووە" و ئاماژەی بەوەشکردووە کە دەست بەسەر "چەند وێنەیەکی عەدنان ئەبو وەلید سەحراوی، سەرۆکی پێشووی داعش لە بیابانی گەورەدا گیراوە" کە لە ناوەڕاستی مانگی ئەیلوول هێزەکانی فەرەنسا رایانگەیاند کوشتوویانە.   لە ماوەی رابردووشدا حکومەتی مەغریب دەستگیرکردنی ژمارەیەک گومانلێکراوی شانەیەکی داعشی لە شاری راشدیەی باشووری رۆژهەڵاتی وڵات راگەیاند "کە خۆیان بۆ ئەنجامدانی کردەوەی تیرۆرستی لە نێو خاکی وڵاتدا ئامادەدەکرد. "  لە ساڵی ٢٠٠٢ ـەوە، پۆلیسی مەغریب زیاتر لە هەزار "شانەی تیرۆرستی" هەڵوەشاندووەتەوە و لە چوارچێوەی "رووبەڕووبوونەوەی تیرۆردا" زیاتر لە ٣ هەزار و ٥٠٠ کەسی دەستگیرکردووە، ئەوەش بە گوێرەی ئامارەکانی نووسینگەی لێکۆڵینەوە یاساییەکان، کە مانگی شوباتی ئەمساڵ بڵاویکردبووەوە.