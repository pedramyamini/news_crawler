بڕیارە ئەمڕۆ هەینی پەرلەمانی فەرەنسا دانیشتنێکی تایبەت ئەنجام بدات و بەشێکیشی بۆ دەنگدان لەسەر ئەو پرۆژەیاسایەی تایبەت بە گەلی کوردە کە لەلایەن بەشێک لە پەرلەمانتارانی فەرەنسا، لە نێویاندا ژان کرستۆف لاگارد، سەرۆکی پارتی یەکێتی دیموکرات، ئامادەکراوە.  ئەنفال و کیمیابارانکردنی هەڵەبجە نموونەی دیاری ئەو تاوانانەن کە دەسەڵاتی بەعس بەرامبەر گەلی کورد ئەنجامی داون.  عەلی دۆڵەمەری، نوێنەری حکومەتی هەرێمی کوردستان لە فەرەنسا ئاماژەی بەوە کرد، "باسی ئەوە دەکات کە گەلی کورد تووشی نەهامەتی و زوڵم و زۆرداری بووە لە ساڵانی ١٩٦٠ کاندا، بەتایبەتی دوای هاتنی رژێمی بەعس بۆسەر حوکم لە عێراق، باسی هەموو ئەو نەهامەتییانە دەکات کە تووشی گەلی کورد بوون لە دەستپێکردنی ئەنفال تاوەکو کۆتایی، هەروەها باسی ئەوەش دەکرێت کە گەلی کورد و گەلی فەرەنسا مێژوویەکی دوور و درێژیان هەیە و حکومەتەکانی هەرێمی کوردستان و فەرەنسا پەیوەندییەکی تووندوتۆڵیان هەیە لە هەموو بوارەکاندا. دەیانەوێت ئەم پێشنیارە بە کۆی دەنگ بڕیاری لەسەر بدرێت و لە ئەنجوومەنی نیشتمانی بە فەرمی بکرێت، دواتریش حکومەتی فەرەنسی دانی پێدا بنێت و پاشان ئاراستەی حکومەتی عێراق بکرێت بۆئەوەی بتوانن ناساندنی ژانی کورد بەشێوەیەکی فەرمی بکرێت و قەرەبووی قوربانییەکانیش بکرێتەوە".  بەگوێرەی ئامارەکانی وەزارەتی کار و کاروباری شەھیدان و ئەنفالکراوانی هەرێمی کوردستان، لە ئەنجامی تاوانەکانی ئەنفال، لەوانەش ئەنفالی بارزانییەکان و گەرمیان و، کیمیاباران، نزیکەی ٢٥٠ هەزار کەس لە گەلی کوردستان، کە زۆربەیان کوردن، لە ماوەی دەسەڵاتی بەعسدا گیانیان لەدەستداوە.  بەرەڤان حەمدی، بریکاری ئەو وەزارەتە بە تۆڕی میدیایی رووداوی راگەیاند، ١٧ وڵات لەسەر ئاستی پەرلەمان کاریان لەسەر جینۆسایدی گەلی کوردستان و ناساندنی کردووە.  وەزیرێکی پێشووی حکومەتی هەرێمی کوردستانیش هەنگاوەکەی پەرلەمانی فەرەنسا بە گرنگ دەبینێت.  محەممەد ئیحسان، وەزیری پێشووی هەرێمی كوردستان بۆ کاروباری ناوچە کوردستانییەکانی دەرەوەی ئیدارەی هەرێمی کوردستان دەڵێت، "دانپێدانانێکی نێودەوڵەتییە لەبەرئەوەی فەرەنسا وڵاتێکی زۆر زۆر گرنگە، فەرەنسای ئەمڕۆ واتە کۆتایی دەنگی ئەوروپا، چەند وڵاتێکی دیکەش لە ئەوروپا لەدوای ئەوە هەمان پلانی فەرەنسا پەسند دەکات، ئەمەش شتێکی زۆر زۆر گرنگە بۆ کورد کە دانپێدانانێکی تەواو بە جینۆسایدەکەی بکرێت، بەڵام ئەمەش چەند خاڵێکی دیکە بۆمان دیاریدەکات، ئایا بۆچی وڵاتە عەرەبییەکان تاوەکو ئێستا دانیان پێدا نەنداوە؟ ئایا عێراق خۆی بۆچی تاوەکو ئێستا بڕیارێکی جیددی لەوبارەیەوە دەرنەچوواندووە".  وەزارەتی شەهیدان و ئەنفالکراوان، زیانی تاوانەکانی سەردەمی دەسەڵاتی بەعسی لە ساڵی ١٩٦٣ تاوەکو ٢٠٠٣ خەمڵاندووە و بە پرۆژەبڕیارێک ئاراستەی بەغدای کردووە؛ بەپێی ئەو وەزارەتە، زیانەکان بە زیاتر لە ٣٨٤ ملیار دۆلار دەخەمڵێندرێن، بەڵام بەغدا ئەو قەرەبووەی نەکردووە. ئەوەش لە کاتێکدایە، لە ساڵی ٢٠٠٣ وە کۆتایی بە دەسەڵاتی بەعس هاتووە.