بەبۆنەی ئەو رۆژەوە، ئەنتۆنیۆ گوتێرێز، سکرتێری گشتیی نەتەوە یەکگرتووەکان لە پەیامێکی نووسراودا داوا لە لایەنە جیاجیاکان دەکات، چەکەکانیان لە دژی یەکدی بەرزنەکەنەوە و هەموویان پێکەوە کار بۆ رووبەڕووبوونەوەی کۆرۆنا بکەن.   ئەنتۆنیۆ گوتێرێز دەڵێت، "ململانێکان و گۆڕانی کەشوهەوا، هەژاری و نایەکسانی، بێمتمانەیی و بەربەرەکانێ، هەموویان لە ژێر سێبەری کۆرۆنادا بەردەوامن کە ئەو پەتایە هێشتاش بەردەوامە لە وێرانکردنی ژیانی خەڵک و ئابووریی وڵاتان. چارەسەری هەموو ئەم کێشانە لە دەستی خۆماندایە کە ئەویش یەکڕیزییە. "  سکرتێری گشتیی نەتەوە یەکگرتووەکان دەشڵێت، "داوا لە هەموو شەڕکەرەکانی سەرانسەری جیهان دەکەین چەکەکانیان دابنێن و سەرنجیان لەسەر بەزاندنی دووژمنی هاوبەشی مرۆڤایەتی بێت، کە ئەویش کۆرۆنایە، نەک لەسەر لە نێوبردنی یەکدی. "  ئەنتۆنیۆ گوتێرێز جەخت لە پێویستیی گەیاندنی بەپەلەی ڤاکسین و چارەسەری دژی کۆرۆنا بۆ هەموو وڵاتان دەکاتەوە دەشڵێت، "پێویستمان بەوەیە کە کارەکانمان چڕبکەینەوە بۆ ئەوەی نایەکسانی و هەژاری کەمبکەینەوە. پێویستمان بە پلانێکی جیهانیی بەهێزە بۆ سارێژکردنەوەی هەسارەکەمان. "