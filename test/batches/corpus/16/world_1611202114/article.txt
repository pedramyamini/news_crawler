کۆچبەرێک بەناوی حوسێن دەڵێت، "ئێمە لەو دیو مرۆڤایەتی دەبینین، بەڵام لەم دیو هیچ مرۆڤایەتییەک بە چاوی خۆمان نابینین. ئێمە لێرە بێ ئاو و نانین. بەم سەرمایە، کەس ناتوانێت لێرە بمێنێتەوە".  کۆچبەران خەڵکی ناوچەکانی رۆژهەڵاتی نێوەڕاستن، زۆربەیان خەڵکی باشووری کوردستانن، بە ئامانجی گەیشتن بە ژیانێکی خۆشتر و ئاییندەیەکی سەقامگیر لە وڵاتانی رۆژئاوای ئەوروپا، خۆیان گەیاندووەتە سەر سنووری بێلاڕووس - پۆڵەندا؛ بەڵام بەبێ خواستی خۆیان، بوونەتە چەکی شەڕێکی سیاسی کە هیچ پەیوەندییەکی بەوانەوە نییە.  دەستپێکی قەیرانەکە دەگەڕێتەوە بۆ ئابی ساڵی ٢٠٢٠ کاتێک کە ئەلێکساندەر لوکاشێنکۆ بۆ شەشەمین جار بە سەرۆکی بێلاڕووس هەڵبژێردرایەوە و ئۆپۆزیسیۆن بە تۆمەتی ساختەکاری، خۆپێشاندانی دژی لوکاشێنکۆ ئەنجامدا.  یەکێتیی ئەوروپا بە تۆمەتی سەرکوتکردنی خۆپێشاندەران، سزای بەسەر حکومەتەکەی لوکاشێنکۆدا سەپاند.   چارلس میشیل، سەرۆکی ئەنجوومەنی ئەوروپا لە ١٩ی ئابی ٢٠٢٠ رایگەیاند، "ئێمە لە پشت داواکارییەکانی خەڵکی بێلاڕووس بۆ بڕیاردان لە چارەنووسی خۆیان دەوەستینەوە. یەکێتیی ئەوروپا سزا بەسەر ژمارەیەک کەسدا دەسەپێنێت کە بەرپرسیارن لە تووندوتیژی، سەرکوتکردن و ساختەکردنی هەڵبژاردن".  ئەلێکساندەر لوکاشێنکۆ، سەرۆکی بێلاڕووس لە ٩ی ئابی ٢٠٢١ رایگەیاند، "کام سەرکوتکردن؟ تەقەم لە کەس کردووە؟ کەسم کوشتووە؟ "  ئایاری ٢٠٢٠، دوای ئەوەی حکومەتی بێلاڕووس فڕۆکەیەکی ناچارکرد لە مینسکی پایتەختی وڵاتەکە بنیشێتەوە و دواتر رۆژنامەڤانێکی ئۆپۆزیسیۆنی تێدا دەستگیرکرد، یەکێتیی ئەوروپا سزای نوێی بەسەر هەشت دامەزراوە و ٧٨ کەسایەتیی بێلاڕووسدا سەپاند، لەنێویشیاندا خودی ئەلێکساندەر لوکاشێنکۆ، کە بەشێک لە وڵاتانی رۆژئاوا بە دوایین دیکتاتۆری ئەوروپا ناویدەبەن.  سەرۆکی بێلاڕووس رایگەیاند، "ئێوە سەرکەشیی هەڵگیرساندنی جەنگی سێیەمی جیهانی دەکەن. ئایا ئەوە ئەو شتەیە کە ئێوە ئێمە و رووسییەکان هاندەدەن لەسەری؟ چیتان دەوێت؟ دەتانەوێت ئەو جەنگە ببەنەوە؟ هیچ براوەیەک نابێت، ئەگەر هەشبێت، ئێوە نابن".  لوكاشێنکۆ لەبەردەم ئەو سزایانەدا دەستەوسان نەبوو، بەڵکو بەگوێرەی وڵاتانی رۆژئاوا، سەرۆکی بێلاڕووس کۆچبەرانی وەکو چەکێک دژی یەکێتیی ئەوروپا بەکارهێنا؛ دەرگەی پێدانی ڤیزەی بەڕووی خەڵکی رۆژهەڵاتی نێوەڕاستدا کردەوە و سەرەنجام چوار هەزار کەس خۆیان گەیاندە سنووری نێوان بێلاڕووس و پۆڵەندا.  رێکخراوە مرۆییەکانیش ئاماژە بە هەبوونی ١٠ هەزاری دیکەش لەنێو بێلاڕووسدا دەکەن کە هێشتا خۆیان نەگەیاندووەتە سنوور. سەرۆکوەزیرانی پۆڵەندا رەتیدەکاتەوە سنوور بەڕووی کۆچبەراندا بکاتەوە و دەڵێت، ئەوەی روودەدات هێرشێکە لەلایەن بێلاڕووسەوە بۆسەر وڵاتەکەی و حکومەتی لوکاشێنکۆی بە ئەنجامدانی "تیرۆری دەوڵەت" تۆمەتبارکرد.  ماتوێز مۆراڤیێتزکی، سەرۆکوەزیرانی پۆڵەندا رۆژی ١٠ی تشرینی دووەمی ٢٠٢١ رایگەیاند، "ئەوەی ئێمە رووبەڕووی دەبینەوە، پێویستە بە روونی بڵێین، بریتییە لە جێبەجێکردنی تیرۆری دەوڵەت. ئێمە وای پێدەڵێین".  پۆڵەندا یەکێکە لە دەروازەکانی رۆژهەڵاتی یەکێتیی ئەوروپا. بە کۆبوونەوەی کۆچبەران لەسەر سنوورەکەی، یەکێتیی ئەوروپا هەستی بە مەترسی بۆسەر تەواوی وڵاتە ئەندامەکانی دیکەی کرد؛ بۆیە وێڕای ئەو ناکۆکیانەی کە لەسەر سیستەمی دادوەری لەگەڵ پۆڵەندا هەیبوون، لە پرسی کۆچبەراندا بە هێزەوە پاڵپشتیی لێکرد و هەڕەشەی سەپاندنی سزای زیاتری بەسەر بێلاڕووسدا کرد.  جۆزێپ بۆرێل، بەرپرسی سیاسەتی دەرەوەی یەکێتیی ئەوروپا رۆژی ١٠ی تشرینی دووەمی ٢٠٢١ رایگەیاند، "ئەوە دەبێتە پێنجەم پاکێجی سزاکان کە هەموو ئەوانە دەگرێتەوە کە بەرپرسن لەم قەیرانە بەردەوامە لەسەر سنوورە دەرەکییەکانمان".  لە بەرامبەر ئەوەدا، ئەلێکساندەر لوکاشێنکۆ هەڕەشەی پەکخستنی ئەو گازە سرووشتییە دەکات کە لە رێگەی بۆرییەوە بەنێو خاکی وڵاتەکەیدا بۆ ئەوروپا دەگوازرێتەوە.  ئەلێکساندەر لوکاشینکۆ رۆژی ١١ - ١١ - ٢٠٢١ رایگەیاند، "ئێمە ئەوروپا گەرمدەکەینەوە، ئەوانیش هەڕەشەی داخستنی سنوور دەکەن. ئەی چی ئەگەر ئێمە ناردنی گازی سرووشتی بۆ ئەوێ رابگرین؟ "  کێشەکە رووسیای نەیاری ناتۆشی گرتووەتەوە. پۆڵەندا پێیوایە مۆسکۆ لوکاشێنکۆی هانداوە تاوەکو قەیرانی کۆچبەران دروستبکات، بۆئەوەی گوشار بکەوێتە سەر نەیارە ئەوروپییەکانی. سەرۆکوەزیرانی ئەو وڵاتەش، ڤیلادمیر پووتین بە نەخشەداڕێژەری قەیرانی کۆچبەران ناودەبات.  ماتوێز مۆراڤیێتزکی، سەرۆکوەزیرانی پۆڵەندا لە ٠٩ - ١١ - ٢٠٢١ گوتی، "ئەم هێرشەی کە لۆکاشینکۆ ئەنجامی دەدات، نەخشەداڕێژەرەکەی لە مۆسکۆیە، کە ئەویش سەرۆک پووتینە. ئەوەش سووربوونی مۆسکۆ بۆ جێبەجێکردنی بونیاتنانەوەی ئیمپراتۆریەتی رووسیا دەردەخات".  رووسیا دژی تۆمەتەکان بە تووندی بەرگریی لە بێلاڕووسی هاوپەیمانی دەکات. ڤیلادیمیر پووتین، سەرۆکی رووسیا هاوشێوەی لوکاشێنکۆ، دەڵێت، ئەم شەپۆلی کۆچبەرە لە ئەنجامی دەستوەردانی سەربازیی وڵاتانی رۆژئاوا لە وڵاتانی رۆژهەڵاتی نێوەڕاست دروستبووە.  ڤلادیمیر پووتین، سەرۆکی رووسیا لە ١٣ - ١١ - ٢٠٢١ رایگەیاند، "لەبیری مەکەن ئەم قەیرانەی کۆچبەران لە کوێوە سەریهەڵدا. ئایا ئەوە بێلاڕووسە کە دەستپێشخەریی ئەم کێشانەی کردووە یان چی؟ نەخێر، ئەم هۆکارانە لەلایەن وڵاتانی رۆژئاوا خۆیانەوە درووستکراون، بە وڵاتانی ئەوروپاشەوە. ئەمەش لەڕووی سەربازی و ئابوورییەوە. لەڕووی سەربازییەوە، چونکە هەموویان بەشدارییان لە شەڕی عێراقدا کرد، بۆیە ئێستا ژمارەیەکی زۆری کوردی عێراق لەسەر سنوورن. بۆ ماوەی ٢٠ ساڵ شەڕیان لە ئەفغانستاندا کرد، بۆیە ئێستا ژمارەیەکی زۆری ئەفغانییەکان لەوێن. ئەمە هیچ پەیوەندیی بە بێلاڕووسەوە نییە".  وڵاتانی دیکەی یەکێتیی ئەوروپا، لەم قەیرانەدا رووسیا بە خاوەن رۆڵ دەبینن. هەر ئەوەش بوو وایکرد، ئەنگێلا مێرکل داوا لە پووتین بکات کاریگەریی خۆی بەسەر لوکاشێنکۆدا بەکاربێنێت بۆئەوەی کۆتایی بە قەیرانەکە بێنێت.  قەیسەری رووسیا داوای ژنە ئەوروپییە کاریگەرەکەی پشتگوێخست. لەوەش زیاتر، پاڵپشتیی مۆسکۆ بۆ مینسک بەڕووی گوشارەکانی رۆژئاوادا، رەهەندی سەربازیشی گرتەوە، بە جۆرێک کە لە گەرمەی گوتارە تووندەکاندا، رووسیا و بێلاڕووس مانۆڕێکی سەربازیی هاوبەشیان لە نزیک سنووری پۆڵەندا ئەنجامدا.  بێلاڕووسیش لە نێو سنووری خۆیدا، کامپێکی بۆ نزیکەی دوو هەزار کۆچبەر دروستکرد، ئەوەش وەکو ئاماژەیەک کە قەیرانی کۆچبەران لەبەر دەرگای یەکێتیی ئەوروپا، بۆ ماوەیەکی درێژ دەمێنێتەوە.  ١٥ی تشرینی یەکەمی ٢٠٢١، یەکێتیی ئەوروپا بڕیاریدا سزاکانی لەسەر بێلاڕووس فراوان بکات، بۆئەوەی هەموو ئەو کەس و دامەزراوانە بگرنەوە کە بەشداربوون لە گواستنەوەی کۆچبەران بۆ ئەو وڵاتە، ئەگەرچی لۆکاشێنکۆ بە چەند کاژێرێکی کەم پێش ئەو بڕیارە، ئامادەیی خۆی بۆ دیپۆرتکردنەوەی کۆچبەران دەربڕی.  سەرۆکی بێلاڕووس لە ١٥ - ١١ - ٢٠٢١ ئاماژەی بەوە کرد، "وەکو هەمیشە، ئێمە ئامادەین هەموو کەسێک بخەینە نێو فڕۆکەکان، بە فڕۆکەکانی بێلاڤیاشەوە، بۆئەوەی بیانگەڕێننەوە ماڵەکانیان، بەڵام ئەم خەڵکە زۆر سەرسەختن. کەس نایەوێت بگەڕێتەوە".