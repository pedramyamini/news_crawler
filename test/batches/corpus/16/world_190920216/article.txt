رۆژی یەکشەممە ١٩ - ٠٩ - ٢٠٢١، پۆلیسی ئیسرائیل رایگەیاند، ئەو دوو ئەندامەی "گرووپی چەکدارە جیهادییەکان" لەنێو خانوویەک لە شاری جێنین لە فەلەستین دەستبەسەرکران.  پۆلیسی ئیسرائیل ناوی ئەو دوو کەسەی بڵاوکردەوە، یەکێکیان ناوی ئەیهەم نایف کەمامجی و ئەوەی دیکەیان ناوی مونازڵ یەعقوب ئینفیعاتە.   بەگوێرەی یانەی زیندانیکراوانی فەلەستین، ئەیهەم تەمەنی ٣٥ ساڵە و لە ساڵی ٢٠٠٩ دا دەستگیرکراوە و بە زیندانی تاهەتایی حوکمدراوە. مونازڵ تەمەنی ٢٦ ساڵە و لە ساڵی ٢٠٠٩ دەستگیرکراوە.  ئەو ٦ فەلەستینییە هەڵاتووە سەر لە بەیانیی ٦ی ئەیلوول لە گرتووخانەی جەلبوع کە لە ژێر پارێزبەندییەکی چڕدایە، توانییان لەڕێگەی تونێلێکەوە هەڵبێن. دەستگیرکردنی دووانیان ئەمڕۆ راگەیێندرا. چوار رۆژ دوای هەڵاتنیان، دوو لە زیندانییەکان دەستگیرکرانەوە و دواتریش دووی دیکەیان دەستگیرکران.  لە کاتی دەستگیرکردنی دوو زیندانییە هەڵاتووەکە، دوو کەسی دیکەش بە تۆمەتی هاوکاریکردنیان دەستگیرکراون، پۆلیسی ئیسرائیل بە میدیای وڵاتەکەی راگەیاندووە، هەر چوار کەسەکە گوازراونەتەوە بۆ بنکەی لێپرسینەوە.