رۆژی هەینی ١٢ - ١١ - ٢٠٢١ کۆنفرانسێکی نێودەوڵەتی بە بەشداریی سەرکردەی زیاتر لە ٣٠ وڵات لەبارەی لیبیا لە پاریسی پایتەختی فەرەنسا بەڕێوەچوو.   لە کۆنفرانسەکەدا جەخت لەوە کرایەوە، دەبێت هەموو "هێزە بەکرێگیراوەکان" ئەو وڵاتە جێبهێڵن.   وەزیری دەرەوەی رووسیا دەڵێت، پێویستە کشانەوەی ئەو هێزانە قۆناخ بە قۆناخ، بە هاوئاهەنگی و لەگەڵ یەک بێت.  لاڤرۆڤ دەڵێت، "گرنگە باڵانسی هێز لە گۆڕەپانەکە تێکنەدرێت"، چونکە بە گوتەی خۆی، ئەو "هاوسەنگییەی" کە ئێستا لە دابەشبوونی هێزی دەرەکیدا لە لیبیا هەیە، بووەتە هۆی "هێشتنەوەی ئاگربەست بۆ ماوەی زیاتر لە یەک ساڵ، " هۆشداریش دەدات کە "ئەگەر تێکبدرێت، مەترسیی دەستپێکردنەوەی شەڕ زیاد دەبێت. "  یەکێکی دیکە لە داواکارییەکانی دیکەی وڵاتانی بەشداربووی کۆنفرانسی بەرلین ئەوە بوو کە پێویستە لیبیا لەسەر پلانی ئەنجامدانی هەڵبژاردنی سەرۆکایەتی لە ٢٤ی مانگی داهاتوو بەردەوام بێت.   ماکرۆن بە سەرکردەی وڵاتە میوانەکانی گوت، لیبیا لە "دووڕیانی" دیاریکردنی داهاتووەکەیدایە.   ئەو وڵاتەی باکووری ئەفریقیا لە کارلادانی موعەمەر قەزافی لە ساڵی ٢٠١١ ەوە کەوتووەتە نێو شەڕێکی نێوخۆیی لە نێوان دوو هێزی دژبەری لیبی کە چەندین هێزی دەرەکی لایەنگریی هەر یەکەیان دەکەن؛ وێڕای ئەوە، شەڕ لەگەڵ و لە نێوان گرووپە پەڕگیرەکانیش هەیە، لەوانەش چەکدارانی رێکخراوی داعش.   هەڵبژاردنەکەی ٢٤ی کانوونی یەکەم بە کرۆکی پلانی نەتەوەیە یەکگرتووەکان بۆ گەڕاندنەوەی سەقامگیری بۆ لیبیا دادەنرێت.  بەڵام هەڵچوونی ناکۆکییەکان لە نێوان لایەنە دژبەرەکانی ئەو وڵاتە بووەتە هۆی دروستبوونی ناڕوونی لەبارەی وادەی بەڕێوەچوونی هەڵبژاردنەکە.   وڵاتان دوای کۆنفرانسەکەیان لە بەرلین، رۆژی هەینی لە راگەیێندراوێکی هاوبەشدا گوتیان، "داوا لە بەرژەوەندیداران و بەربژێرانی لیبیا دەکەین رێز لە بەڵێنەکانیان بۆ ئەنجامدانی هەڵبژاردن لە ٢٤ی کانوونی یەکەمی ٢٠٢١ بگرن و بە ئەنجامی هەڵبژاردنی ئازاد، دادپەروەرانە و گشتگیر رازی بن. "  ئیمانوێل ماکرۆن دەڵێت: "شەش هەفتەی داهاتوو یەکلاکەرەوە دەبن".  وڵاتانی بەشداربووی کۆنفرانسی پاریس هۆشداریشیان دا کە هەر لایەنێک بەربەست بۆ پرۆسە دیموکراسییەکە دروستبکات، سزای بەسەردا دەسەپێنن.   لە راگەیێندراوەکەیاندا هاتووە، "ئێمە دووپاتیدەکەینەوە کە کەس و دامەزراوەکان، چ لە نێو لیبیا بن یان دەرەوە، ئەگەر هەوڵبدەن بەربەست بۆ پرۆسەی هەڵبژاردن و قۆناخی راگوزەری سیاسی دروستبکەن، پێشێلیان بکەن یان ساختەکاری بکەن، ئەوا لێپرسینەوەیان لەگەڵدا دەکرێت" و دەکرێت بکەونە بەر سزاکانی نەتەوە یەکگرتووەکان.   ئەنگێلا مێرکل، راوێژکاری ئەڵمانیا، ماریۆ دراگی، سەرۆکوەزیرانی ئیتاڵیا، کامالا هاریس، جێگری سەرۆکی ئەمریکا، عەبدولفەتاح سیسی، سەرۆکی میسر لە ئامادەبووانی کۆنفرانسەکە بوون، بەڵام رەجەب تەیب ئەردۆغان، سەرۆککۆماری تورکیا و ڤلادیمیر پووتین، سەرۆکی رووسیا ئامادە نەبوون.   بەشداربووانی کۆنفرانسەکە پشتگیریی خۆیان بۆ پلانێک دەربڕی کە ئاماژە بەوە دەکات، دەبێت هەموو "هێزە بیانی و بەکرێگیراوەکان" خاکی لیبیا جێبهێڵن.   بە مەبەستی یارمەتیدانی هێزەکانی حکومەتی ویفاقی نیشتمانی لە تەرابلووسی پایتەختی لیبیا، حکومەتی تورکیا ساڵی رابردوو هێزی رەوانەی ئەو وڵاتەی باکووری ئەفریقیا کرد.  ژمارەیەک راپۆرتیش ئاماژە بەوە دەکەن، رووسیاش ژمارەیەک "بەکرێگیراوی" گرووپی "ڤاگنەر"ی ناردووەتە ئەو وڵاتە و یارمەتیی هێزەکانی خەلیفە حەفتەر دەدەن.   پێش دەستپێکردنی کۆنفرانسەکە هێزەکانی سەر بە حەفتەر راگەیێندراوێکیان بڵاوکردەوە و تێیدا هاتووە، نزیکەی ٣٠٠ چەکداری دەرەکی یارمەتییان داون، بەڵام هەموویان "لەسەر داوای حکومەتی فەرەنسا دەکشێنەوە".   ناسنامەی ئەو چەکدارانە دیار نییە، بەڵام رێکخراوی نەتەوەیەکگرتووەکان ئاماژە بەوە دەکات، نزیکەی ٢٠ هەزار چەکداری "بەکرێگیراو و چەکداری بیانی" لەو وڵاتەدان.   ئیمانوێل ماکرۆن لەو بارەوە گوتی: "پێویستە پلانی تایبەت بە کشاندنەوەی بەکرێگیراوەکان جێبەجێ بکرێت. پێویستە رووسیا و تورکیا دەستبەجێ بەکرێگیراوەکانیان بکشێننەوە" و گوتیشی، کشانەوەی ئەو ٣٠٠ بەکرێگیراوەی پاڵپشتی لە هێزەکانی حەفتەر دەکەن لە قۆناخی یەکەمدا هەنگاوێکی باشە.