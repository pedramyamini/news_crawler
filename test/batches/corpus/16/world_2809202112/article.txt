عەبدول قودووس مونسی، لە تەمەنی ١٠ ساڵیدا نێردرابووە لای مامی بۆ ئەوەی لەگەڵیدا بژی، بەڵام دواتر لە لای مامی رایکردبوو و چوو بووە لای دوو لە خوشکەکانی و ئیدی پەیوەندیی بە دایک و باوک و مامەکانییەوە نەمابوو.   عەبدول قودووس لە ناوچەی براهمانباریا لە رۆژهەڵاتی بەنگلادیش، ئەو شوێنەی کە لە ساڵی ١٩٣٩ تێیدا لەدایکبووبوو دەڵێت، "ئەمە خۆشترین رۆژی ژیانمە. "  مانگی نیسانی ئەمساڵ بازرگانێک ڤیدیۆیێکی عەبدول قودووسی لە فەیسبووک بڵاوکردبووەوە و داوای کردبوو خەڵک هاوکاریی بکەن تاوەکو بتوانێت دایک و باوکی بدۆزێتەوە.   تاکە شت کە عەبدول قودووس لەبارەی ١٠ ساڵی یەکەمی ژیانییەوە لە بیری مابووەوە، ناوی دایک و باوکی و گوندەکەی بوو.   خزمێکی دووری ئەو پیاوە بەنگلادشییە پۆستەکەی بینیبوو و مۆنگۆلا نیسا، دایکی عەبدول قودووسی لێ ئاگادارکردبووەوە کە تەمەنی نزیکەی ١٠٠ ساڵە و هێشتاش لە ژیاندا ماوە.   بۆیە عەبدول قودووس کە خۆی سێ کوڕ و پێنج کچی هەیە، ٣٥٠ کیلۆمەتری لە شاری راجشاهییەوە بڕی و چووە لای دایکی بۆ ئەوەی کۆتایی بە چەندین دەیە لە دابڕان بهێنێت.   دایکەکە لە رێگەی نیشانەیەکی سەر دەستی عەبدول قودووس، کوڕەکەی ناسییەوە، خوشکێکیشی بەهەمان شێوە براکەی ناسییەوە.   عەبدول قودووس دەڵێت، "دایکم زۆر پیر بووە و ناتوانێت باش قسە بکات. دوای بینینی من گریا و دەستەکانی منی گرت. من پێم گوت کوڕەکەت هاتووەتەوە و پێویست ناکات لەمەولا خەم بۆ هیچ شتێک بخۆیت. "  شەفیقولئیسلام، خوشکەزای عەبدول قودووس دەڵێت، "ئەوان دەستی یەکدیان گرت و بۆ ماوەیەکی درێژ گریان دوای ئەوەی بە یەک شادبوونەوە. سەتان کەس لە خەڵکی گوندەکە هاتبوون ئەو دیمەنە بێوێنەیە ببینن؛ چاویان پڕبوو لە فرمێسک. "