لەنێو جوگرافیای گەورەی چیندا، جووتیارانی وڵات زیانی زۆریان بەهۆی گۆڕانی کەشوهەواوە بەرکەوتووە، ژمارەی بەرچاوی جووتیارانی ئەو وڵاتە بەرهەمەکانیان بەهۆی تێکچوونی هاوسەنگیی بارانبارینی ساڵانەوە فەوتاوە. لە کاتێکدا چین یەکێکە لەو وڵاتانەی زۆرترین کاریگەریی نەرێنی لەسەر کەشوهەوا دروستکردووە.   چین بە سووتاندنی نزیکەی ٥ ملیار تۆن خەڵووز لە ساڵێکدا، پێشەنگی جیهانە لە پیسکردنی ژینگە و هەر خۆشی زۆرترین باجی ئەو کارە دەدات، چونکە پێشبینی دەکرێت لە ٢٠ ساڵی داهاتوودا زیانەکانی چین بەهۆی گۆڕانی کەشوهەواوە بگاتە سەرووی ٤٠٠ ملیار دۆلاری ئەمریکی.  کین شیخییان، جووتیارێكی چینییە و لەسەر کێڵگەی چاندنی سیرەکەی وەستاوە و دەڵێت، "ئەوە هەمووی سیر بوو، ٢ هەزار یوانم خەرجکرد و هیچم سەوز نەبوو".  هاو بایبەی، جووتیارێکی چینییە و دەڵێت. "بە چڕی و پڕی کارمانکرد و پارەیەکی زۆرمان لە وەبەرهێنان خەرجکرد، بەڵام هیچمان دەستنەکەوت، دڵم ئەسووتێت".  بۆ خێزانێكی سێ کەسی مانگانە لانیکەم ٣٦٠ دۆلاری ئەمریکی پێویستە، بایبەی ئێستا نیوەی ئەوە پارەیەشی پێ نییە، ئەو دەڵێت، "خەرجی خێزان و پارەی قوتابخانەی منداڵەکانمان پشتیان بەم زەوییە بەستووە. قبووڵکردنی ئەم راستییە قورسە، ئێمە بەهۆی ئەو لافاو و باهۆزانەوە هەموو شتێکمان وێران بوو".  سۆنگ، جووتیارێکی دیکەیە و دەڵێت، "دەبێت گوشاری سەر ژیانمان زیاتر بکەین، کەمتر بخۆین و کەمتر بخۆینەوە و کەمتر خەرج بکەین، هەر خەڵکە ئاساییەکە باجەکە دەدات".  لی شیۆ، شارەزایەکی بواری ژینگە دەڵێت، "پێموایە ئەم کاریگەرییانە خەریکە هۆشیارکردنەوەیەکی نیشتمانی بەدوای خۆیاندا دەهێنن، ئێستا خەڵک دەستیکردووە بە پرسیارکردن و دەڵێن بۆچی ئێستا رووداوە سرووشتییەکان بەمجۆرە قورسە روودەدەن، ئەوەش بڕیاربەدەستانی چینی بەو راستییە دەگەیێنێت کە دەبێت کارێكی بەپەلە بۆ رووبەڕووبوونەوەی گۆڕانی کەشوهەوادا بکەن".  هەڕەشەیەکی دیکەی گۆڕانی کەشوهەوا لەسەر ناوچە نیشتەجێبووەکانی نزیک کەنارە دەریاییەکانە، لە ١٩٨٠ تاوەکو ٢٠١٧، ئاستی دەریاکانی چین نزیکەی ١٢ سانتیمەتر بەرزبوونەتەوە، تاوەکو ٢٠٥٠ ش پێشبینی دەکرێت حەوت سانتیمەتر دیکە بەرزتر ببێتەوە.