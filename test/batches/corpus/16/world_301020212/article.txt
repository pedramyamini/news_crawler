جێنیفەر دونهام، جێگری بۆردی سەرنووسەرانی رێکخراوەکە لە راپۆرتێکدا کە رۆژی هەینی ٢٩ - ١٠ - ٢٠٢١ بڵاوکراوەتەوە، باس لەوە دەکات کە تۆمەتبارانی ٨١ % ی ئەو رۆژنامەڤانانەی لە ١٠ ساڵی رابردوودا لە جیهاندا کوژراون، سزا نەدراون.   ریزبەندی لیستەکەی سی پی جەی لەسەر بنەمای دابەشبوونی ژمارەی رۆژنامەڤانانی کوژراو بەسەر رێژەی دانیشتوواندا دانراوە.   عێراقی خاوەن ٤٠.٢ ملیۆن دانیشتوو لە ریزبەندیی سێیەمی لیستەکەدا دێت، بە جۆرێک کە لە ماوەی ئەو ١٠ ساڵەدا کەیسی کوژرانی ١٨ رۆژنامەڤان یەکلانەکراوەتەوە کە ژمارەیەکیان لە هەرێمی کوردستان بوون.   لیستەکەی کۆمیتەی پاراستنی رۆژنامەڤانان پێشانیدەدات کە لە ساڵی رابردوودا لە هەریەکە لە سۆماڵ، عێراق، سووریا و سوودانی باشوور، گۆڕانکارییەکی کەم روویداوە لە بەدواداچوون بۆ ئەو رۆژنامەڤانانەی کە لە ماوەی رابردوودا کوژراون، ئەوەش بەهۆی ئەوەی "ململانێ، ناسەقامگیریی سیاسی و لاوازیی سیستەمی دادوەری بوونەتە هۆی دروستبوونی تووندوتیژیی دژی رۆژنامەڤانان. "  بە گوێرەی ئەو لیستە، لە سۆماڵ لە ماوەی ١٠ ساڵی رابردوودا ٢٥ رۆژنامەڤان کوژراون لە کاتێکدا کە ژمارەی دانیشتووانی ١٥.٩ ملیۆن کەسە.   هاوکات سووریا کە خاوەنی ١٧.٥ ملیۆن دانیشتووە، کەیسی کوژرانی ٢١ رۆژنامەڤانی تێدا یەکلا نەبووەتەوە و تا ئێستا بکوژەکانیان سزا نەدراون.   سوودانی باشوور لە ریزبەندی چوارەم دێت کە تێیدا بکوژانی ٥ رۆژنامەڤان تا ئێستا نەدۆزراوەتەوە. ئەو وڵاتە ١١.٢ ملیۆن کەسی تێدا دەژیت.   هەرچی ئەفغانستانە، لە پلەی پێنجەمدایە؛ لەو وڵاتە خاوەن ٣٨.٩ دانیشتووە، بکوژانی ١٧ رۆژنامەڤان نەدۆزراونەتەوە و سزا نەدراون.   سی پی جەی باس لەوە دەکات کە ئەوان هەژماری ئەو داتایانەیان کردووە کە لە ١ی ئەیلوولی ٢٠١١ تا ٣١ی ئابی ٢٠٢١ ـدا کۆکراونەتەوە، بۆیە دیارنییە کە لە دوای کۆنتڕۆڵکردنی ئەفغانستان لە لایەن تاڵیبانەوە چی بەسەر ئامارەکانی ئەو وڵاتەدا هاتووە.