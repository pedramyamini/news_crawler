جۆن کێری، نێردەی ئەمریکا بۆ کاروباری گۆڕانی کەشوهەوا. رایگەیاند، لە ٢٦ مین کۆنفڕانسی گۆڕانی کەشوهەوا لە گلاسکۆ وڵاتە دەوڵەمەندەکان بەڵێنیاندا لە ساڵی ٢٠٢٣ وە ساڵانە بڕی ١٠٠ ملیار دۆلار بۆ رووبەڕووبوونەوەی گۆڕانی کەشوهەوا لە وڵاتە تازە پێگەیشتووەکان تەرخان بکەن، بەڵام ئێستا ئەو بەڵێنە یەک ساڵ پێشخراوە و لە ٢٠٢٢ وە دابیندەکرێت.  لەمیانی بەردەوامبوونی کۆبوونەوەکانی ٢٦ مین کۆنفڕانسی گۆڕانی کەشوهەوا کە لە گلاسکۆی سکۆتلاندی بەریتانیا بەڕێوەدەچن، جۆن کێری رایگەیاند: "لە هەموو جیهاندا ٢٠ وڵات هەن، کە بەرپرسن لە دەردانی ٨٠ % ی کۆی گازە ژەهراوییەکان و وڵاتە هەژار و تازەپێگەیشتووەکان مافی خۆیانە لەو بارودۆخە تووڕە بن.  کێری ئاماژەی بەوەدا هیچ وڵاتێك نییە هێندە پارەی هەبێت بتوانێت بە تەنیا ئابووریی جیهان لە بەکارهێنانی وزەی نەوت و گازەوە بۆ وزەی پاک بگۆڕێت. بەڵام هەنگاو بە هەنگاو دەتوانن ئەو کارە بکەن.  جۆن کێری گوتیشی، گۆڕینی سیستەمی جیهانی لە بەکارهێنانی نەوت و گاز بۆ بەکارهێنانی وزەی پاک، ساڵانە لانیکەم پێویستی بە نزیکەی ٤.٦ ترلیۆن دۆلارە و هیچ وڵاتێكیش ناتوانێت بە تەنیا ئەو پارەیە دابینبکات.  ئەمریکا یەکێکە لەو وڵاتانەی بە جیددی کار لەسەر پرسی گۆڕانی کەشوهەوا و رووبەڕووبوونەوەی لێکەوتەکانی دەکات.  لەگەڵ دەستپێکردنی ٢٦ مین کۆنفڕانسی نەتەوە یەکگرتووەکان لەبارەی کەشوهەوا لە گلاسکۆی سکۆتلاندی بەریتانیا کە کۆبوونەوەی دوو رۆژەی سەرکردەکانی جیهانی لە خۆگرت، جۆ بایدن، سەرۆکی ئەمریکا بەڵێنیدا وڵاتەکەی تاوەکو کۆتایی ئەم دەیە دەردانی گازە کاربۆنییە ژەهراوییەکان بۆ نیوەی قەبارەی ئێستا کەمبکاتەوە.  جینا ماکارسی، راوێژکاری بایدن بۆ کاروباری ژینگە رایگەیاند: "سەرۆک بایدن پابەندە بەوەی کە تاوەکو ساڵی ٢٠٣٠ بەڵێنەکەی بباتەسەر". گوتیشی ئەمریکا لە رێگەی پرۆژەبودجەی تایبەت بە بووژاندنەوەی ژێرخانی ئابووریی وڵات کە بڕی ٥٥٥ ملیار دۆلاری بۆ کاروباری ژینگەیی تەرخانکردووە، دەتوانێت لە وادەی خۆیدا بە ئامانجە ژینگەییەکانی بگات".  بە گوتەی ماکارسی ئەو بڕە پارەیە گەورەترین وەبەرهێنانە لە مێژووی ئەمریکادا، کە بۆ رووبەڕووبوونەوەی قەیرانی کەشوهەوا تەرخاندەکرێت و رێگەیان پێدەدات تاوەکو ساڵی ٢٠٣٠ بڕی یەک گیگا تۆن واتە یەک ملیار تۆن لە دەردانی گازە کاربۆنییەکان کەمبکاتەوە.  نەتەوەیەکگرتووەکان دەڵێ، گۆڕانی کەشوهەوا سەروو ٨٠٠ ملیۆن کەسی لە جیهاندا برسی کردووە و ژمارەکەش لە دوو دەیەی داهاتوودا بۆ نزیکەی ١.٥ ملیار کەس بەرزدەکاتەوە، ئەگەر دیاردەکە بەم جۆرەی ئێستا بەردەوام بێت و پاشەکشەی پێ نەکرێت.   رۆژی ٣١ - ١٠ - ٢٠٢١ لە شاری گلاسگۆی سکۆتلاند، ٢٦ ـەمین کۆنفرانسی نەتەوە یەکگرتووەکان لەبارەی کەشوهەوا دەستیپێکرد، کە سەرکردە بەشداربووەکانی بە دوایین دەرفەت ناوی دەبەن بۆ ئەوەی سنوورێک بۆ گۆڕانی کەشوهەوای زەوی دابنێن. بۆریس جۆنسن، سەرۆکوەزیرانی بەریتانیا لە گوتاری دەستپێکی کۆنفرانسەکەدا، گۆڕانی کەشوهەوای بە "بۆمبی رۆژی قیامەت" ناوبرد.  بەڕێوەچوونی کۆنفرانسەکە کە تاوەکو ١٢ی ئەم مانگە بەردەوام دەبێت، هاوکاتە لەگەڵ گوتەی بەشێک لە شارەزایانی ژینگە کە دەڵێن، هەسارەی زەوی لەژێر هەڕەشەدایە؛ لە ٣٠ ساڵی داهاتوودا گۆڕانی کەشوهەوا زۆرترین هەڕەشەی لە ئاسایشی خۆراک، سەقامگیری کۆمەڵایەتی، جێگیری ژیان و دیمۆگرافیای شارەکاندا دەکات.