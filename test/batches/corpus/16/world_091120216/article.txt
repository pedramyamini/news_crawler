زیا محەممەد، کە یاریدەدەری بەڕێوبەری نەخۆشخانەی کابوولە، دەڵێت لە سێ مانگی رابردوودا ژمارەی ئەوانەی رووبەڕووی بەدخۆراکی بوونەتەوە بەشێوەیەکی بەرچاو بەرزبووەتەوە.  زیا محەممەد، کە رۆژی ٠٨ - ١١ - ٢٠٢١ قسەی بۆ ئاژانسی ئەسۆشەیتد پرێس کردووە، دەڵێت: "ئەمڕۆ ١٨ نەخۆش هێندراونەتە نەخۆشخانە کە تووشی بەدخۆراکی بوون. بەڵام دەکرێت لە یەک دوو کاژێری داهاتوودا ژمارەکە بەرزببێتەوە. "    بەگوێرەی ئامارەکانی نەتەوەیەکگرتووەکان، بەشێوەیەکی گشتی نزیکەی ٢٤ ملیۆن کەس لە ئەفغانستان کە دەکاتە ٦٠ % ـی دانیشتووانی وڵاتەکە، بەهۆی وشکەساڵی، شەڕ و قەیرانی ئابووری رووبەڕووی برسێتی بوونەتەوە و ژمارەیەکی زۆری خەڵکی ناتوانن ژەمە خۆراکێکی باش بکڕن.   محەممەد نەعیم، کە خەڵکی دەرەوەی کابوولە و منداڵە نەخۆشەکەی کە تووشی بەدخۆراکی بووە و هێناویەتە نەخۆشخانەیەکی شارەکە گوتی: "هیچ هاوکارییەکی پزیشکی نەبوو، بۆیە من منداڵەکەم هێنایە ئێرە. ئێمە لە کاتی پێویستدا نەمانتوانی بێینە نەخۆشخانە. ئەگەر لە کاتی پێویستدا هاتباینە نەخۆشخانە تووشی ئەمە نەدەبووین. "   دوای کۆنتڕۆڵکردنی کابوول لەلایەن تاڵیبانەوە، ئەمریکا و وڵاتانی رۆژئاوا یارمەتیی راستەوخۆیان بۆ وڵاتەکە وەستاندووە، پارەیەکی زۆری وڵاتەکەش لە بانکەکانی جیهاندا بلۆککراوە و تاڵیبان ناتوانێت دەستی پێبگات. لە ئەنجامدا ئابووریی وڵات داڕماوە و حکومەت بە زەحمەت دەتوانێت مووچەی فەرمانبەرانی بدات.   بەگوێرەی پڕۆگرامی خۆراکی جیهانی، ئەو خێزانانەی رووبەڕووی برسێتی دەبنەوە زۆرجار بڕیاری ناچاری دەدەن، "کچان لە تەمەنێکی بچووکدا بەشوو دەدەن، منداڵەکانیان لە قوتابخانە دەردەهێنن و بۆ خواردنیش کوللە و گەڵای دار دەخۆن. تەنانەت بەشێک لە خەڵکی ئەفغانستان منداڵەکانیان دەفرۆشن بۆ ئەوەی خواردنی پێبکڕن".