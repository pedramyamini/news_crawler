ئۆڵاف شۆڵتز، راوێژکاری داهاتووی ئەڵمانیا، بەڵێنی خۆی بۆ یەکسانکردنی ژمارەی ژنان و پیاوان لە نێو حکومەتەکەیدا بردەسەر. هەر بەوەش نەوەستا، بەڵکو پێگە ئەمنی و دیپلۆماسییەکانی وڵاتەکەی رادەستی ژنان کردن.  بۆیەکەمین جار لە مێژووی خۆیدا، وەزیرانی دەرەوە و نێوخۆی ئەڵمانیا ژن دەبن. هەروەها بۆ سێیەمجار لەسەر یەک، وەزیری بەرگرییەکەی ژن دەبێت.   ئۆلاف شۆڵتز، رۆژی دووشەممە گوتی: "لە نێو ئەم حکومەتەدا، ئاساییش دەکەوێتە دەستی ژنانی بەهێزەوە. "  ئەو سەرکردە سۆشیاڵ دیموکراتە بە هاوپەیمانیێک حکومەتی داهاتووی ئەڵمانیا بەڕێوەدەبات کە لە پارتی سۆشیاڵ دیموکرات، پارتی سەوز و پارتی دیموکراتە ئازادەکان پێکهاتووە.  شۆڵتز گوتی: "ژنان و پیاوان هەر یەکەیان نیوەی دانیشتووان پێکدەهێنن، بۆیە پێویستە ژنانیش نیوەی دەسەڵاتیان بەدەستەوە بێت. زۆر سەربەرزم کە ئەم شتەمان بەدیهێناوە. "   ئەمەش بە واتەی ئەوە دێت کە جگێرەوە پیاوەکەی ئەنگێلا مێرکل توانی ئەو شتە بەدیبهێنێت کە ماوەی شازدە ساڵ ژنە بەهێزەکەی ئەڵمانیا نەیتوانی بەدییبهێنێت، کە ئەویش دابەشکردنی یەکسانیی پۆستە باڵاکانی حکومەتە بەسەر هەر دوو رەگەزەکەدا.   مێرکلی نەریتخواز بۆ ماوەیەکی زۆر خۆی لە وشەی فێمینزم بەدوورگرت. تاوەکو ساڵانی کۆتایی دەسەڵاتەکەشی، بە دەگمەن باسی لە بەرەوپێشبردنی رۆڵی ژنان دەکرد. بە جۆرێک کە رۆژنامەی نیویۆرک تایمزی ئەمریکی دەڵێت: "ژنان زۆر بەرەوپێشچوونیان بەخۆیانەوە نەبینیوە لە ئەڵمانیا". تەنانەت لە سیاسەتیشدا، کە مێرکل بووە نموونە بۆ زۆر لە ژنان، ژمارەی وەزیر و ئەندام پەرلەمانە ژنەکان لە ماوەی دەسەڵاتەکەیدا تەنیا یەک لەسەر سێ بوو.   بەڵام رۆژنامەی نیویۆرک تایمز لەو بارەیەوە دەڵێت: "زۆر کەس سەردەمە درێژ و بەناوبانگەکەی مێرکل بەو هۆکارە دەبینن کە وای لە بەڕێز شۆڵتز و تیمەکەی کردووە ناچار بن پاڵپشتیی یەکسانی رەگەز بکەن لە دابەشکردنی پۆستەکاندا".  نانسی فەیزەر، نوێنەری پارتی سۆشیاڵ دیموکرات لە ئەنجوومەنی نوێنەرانی هەرێمی هێس، دەستنیشانکراوە بۆ ئەوەی ببێتە وەزیری نێوخۆی ئەڵمانیا.   لە گوتاری پەسەندکردنی راسپاردنەکەیدا، فەیزەر باسی لە رووبەڕووبوونەوەی تووندوتیژیی راستڕەوەکان کرد.  فەیزەر لە ماوەی رابردوودا، یەکێک بووە لە ئەندامە چالاکەکانی لیژنەکانی پەرلەمانی هێس و لێکۆڵینەوەی لەو دۆسیانەدا کردووە کە پۆلیس و ئاژانسە هەواڵگرییەکان نەیانتوانیوە لەسەر "تیرۆر"ی راستڕەوەکان ئاشکرایان بکەن.  لە ٣٠ - ٠٧ - ١٩٧٠ لە باد سۆدن لە رۆژئاوای ئەڵمانیا لەدایکبووە  سەر بە پارتی سۆشیاڵ دیموکراتە.   لە ٠٥ - ٠٤ - ٢٠٠٣ بووەتە ئەندامی ئەنجوومەنی نوێنەرانی هەرێمی هێس.   ٢٠١٤ تاوەکو ٢٠١٩ بووەتە سکرتێری گشتیی پارتی سۆشیاڵ دیموکرات لە هەرێمی هێس.   لە ٠٤ - ٠٩ - ٢٠١٩ بووەتە سەرۆکی فراکسیۆنی سۆشیال دیموکرات لە ئەنجوومەنی نوێنەرانی هەرێمی هێس.   لە ٠١ - ١٠ - ٢٠١٩ بە سەرکردەی پارتی سۆشیاڵ دیموکرات لە هەرێمی هێس هەڵبژێردراوە.   ئانالینا بیێربۆک بەربژێرکراوە بۆ ئەوەی ببێتە یەکەمین وەزیری دەرەوە کە ژن  بێت لە مێژووی وڵاتەکەیدا. ئەوەی جێی سەرنجە، ئەم ژنە تەمەن ٤٠ ساڵە پێشتر جیمناست (یاریزانی جیمناستیک) بووە.   ئانالینا یەکێکە لە دامەزرێنەرانی پارتی سەوز؛ لە ماوەی هەڵبژاردنەکاندا نەیتوانی خەونی جێگرتنەوەی مێرکل بەدەستبێنێت، بەڵام لەگەڵ ئەوەشدا نیگەرانیی دەنگدەران لە بارەی گۆڕانی کەشوهەوا و بەڵێنەکانی خۆی بۆ هێنانەدیی  "دەستپێکێکی تازە" بۆ ئەڵمانیا، ئەویان لە هەڵبژاردنەکانی ٢٦ی ئەیلوولدا گەیاندە پلەی سێیەم و ١٥ % ی دەنگەکانی بەدەستهێنا.  لە ١٥ - ١٢ - ١٩٨٠ لە شاری هانۆڤەر لەدایکبووە.  لە ٢٠١٣ - ٢٠٢١ ئەندامی ئەنجوومەنی نوێنەرانی فیدڕالیی ئەڵمانیا (بۆندستاگ) بوو.   ٢٠٠٩ - ٢٠١٣ سەرۆکی هاوپەیمانی (هاوپەیمانیی ٩٠ و سەوزەکان) بوو لە براندنبێرگ.   ٢٧ - ٠١ - ٢٠١٨ دووبارە بە سەرۆکی هاوپەیمانەکە هەڵبژێردرایەوە و تائێستاش ئەو پۆستەی بەدەستەوەیە.   کرستینە لامبغێشت کە لە کابینەی مێرکلدا وەزیری داد بوو، ئێستا بۆ وەرگرتنی پۆستی وەزیری بەرگری دەستنیشانکراوە.   ١٩ - ٠٦ - ١٩٦٥ لە مانهایم لەدایکبووە.  سەر بە پارتی سۆشیاڵ دیموکراتە.  ١٩٩٨ - ٢٠٢١ ئەندامی پەرلەمانی فیدڕالیی ئەڵمانیا بووە  - ٢٠١٣ ٢٠١٧ سەرۆکی فراکسیۆنی سۆشیاڵ دیموکرات بووە لە پەرلەمانی فیدڕالی وڵاتەکەی.   ١٤ - ٠٣ - ٢٠١٨ تاوەکو ٢٧ - ٠٦ - ٢٠١٩ سکرتێری دارایی پەرلەمان بووە.   ٢٠ - ٠٥ - ٢٠٢١ بووەتە وەزیری کاروباری خێزان، بەساڵاچووان، ژنان و گەنجان.   ٢٧ - ٠٦ - ٢٠١٩ بووەتە وەزیری داد و پاراستنی بەکاربەر