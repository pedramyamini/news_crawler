بڕین و سووتاندنی درەختی مانگرۆڤ بۆ بەرهەمهێنانی خەڵووز بژێوی ژیانی نزیکەی ٢٠٠ خێزان تەنیا لەو شارۆچکەیە دەستەبەردەکات، دواتر جووتیارەکان دەیفرۆشنەوە بە رێستورانت و کافتریاکان.  ئیلیسەر رۆدریگیز، کرێکارە و دەڵێت، "ئەم کارە بژێویی ژیانی خانەوادە، منداڵ و هاوژینەکەم پەیدا دەکات. من تەمەنم ٣٠ ساڵە. لە ١٦ ساڵییەوە کار لەسەر ئەمە دەکەم، لەوەتەی منداڵم. "  وەزارەتی ژینگەی پەنەماش دەڵێت، ١٧٧ هەزار هێکتار زەوی پێکهاتووە لە داری مانگرۆڤ کە ٣٥ % ـی دەکەوێتە کەناراوەکانی شارۆچکەی ئێل ئێسپاڤ.  مانگرۆڤ درەختێکی بچووکە، بە زۆری لە زۆنگاو و زەلکاوە سوێرەکان سەوز دەبێت. خەڵکی پەنەما خەڵووز لەو درەختە بەرهەمدەهێنن و پارەی باشیش لەو مامەڵە نایاساییە بەدەستدەهێنن.  - داریۆ هیدالگۆ، کرێکارێکی دیکەیە و دەپرسێت، "ئەگەر ئەم کارە نەکەم ئەی چی بکەم؟ چۆن بژیم؟ چۆن خۆراک پەیدا بکەم؟ کێ منداڵەکانم دەژێنێت؟ چییان بەسەردێ؟ چی دەکەن؟ بەڕای من ئەگەر هیچ نەکەین منداڵەکانمان دەستدەکەن بە تاوان و تاوانکاری بۆ ئەوەی بە ئاسانی پارە پەیدا بکەن. "  حکومەتی پەنەما پەرۆشە چارەسەرێک بۆ ئەو شەڕە مێژووییە لەنێوان درەختی مانگرۆڤ و مرۆڤەکان بدۆزێتەوە. ئەو درەختە سوودی زۆری هەیە، رێگری دەکات لە بەبیابانبوونی خاک، ژینگە لە کەشوهەوای دژوار دەپارێزێت، کوالێتیی ئاو باشدەکات، وەکو دەرمانیش لەلایەن بوونەوەرە ئاوییەکانەوە بەکاردێت.  خۆسی جولیۆ کاساس، بەڕێوەبەری نیشتمانیی لە وەزارەتی ژینگە بۆ دەریا و کەناراوەکان دەڵێت، "ئەگەر ئەمە لەگەڵ رێسا و یاساکان یەکنەگرێتەوە، بەدڵنیاییەوە ئەمە کارێکی نایاساییە. دەمانەوێ لەگەڵ خەڵکەکە بەیەکەوە کاربکەین، بۆ ئەوەی بەرپرسیارانە ئەم کارەبکەن، دەبێت لەگەڵ کۆمەڵێک رێوشوێن یەکبگرنەوە، چونکە ئەگەر بەنیازن ئەم کارە بکەن، ئەوان خۆیان دەبێت یارمەتیدەربن لە پرۆسەی پاراستن و برەودان بە سیستمی ژینگەیی. "  درەختەکانی مانگرۆڤ ساڵانە لە پەنەما ٢٢.٨ ملیۆن تۆن گازی دوانەئۆکسیدی کاربۆن هەڵدەمژن، ئەو درەختە توانای هەڵگرتنی کاربۆنی لە درەختی دارستانەکانی دیکە زیاترە، لە گەڵا و قەد و رەگەکەی گازەکان هەڵدەگرن.  سووتاندنی مانگرۆڤ و دارستانەکان بەشێوەیەکی گشتی بە فاکتەرێکی مەترسیداری زیادبوونی گازەکان لە ژینگەدا لێکدەدرێنەوە، دواجار دەبنە هۆی بەرزبوونەوەی پلەی گەرمیی گۆی زەوی و تووانەوەی بەستەڵەکاکان و بەرزبوونەوەی ئاستی دەریاکان، کە ئەمەش لافاو و کەشوهەوای دژواری چاوەڕواننەکراوی بەدوادا دێت.