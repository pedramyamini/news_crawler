پاپای ڤاتیکان رایگەیاند، "کە سەیرتان دەکەم، بیر لە هەموو ئەوانە دەکەمەوە کە ناچار بوون بگەڕێنەوە، چونکە رەتکراونەتەوە. هەروەها لە هەندێ شوێن گیرساونەتەوە کە تێیاندا فرۆشراون و ئەشکەنجەدراون؛ لەو شوێنانەدا کۆیلایەتی روودەدات. ئەوە مێژووی سەدەی رابردووی نازییەکان و ستالینمان بیردەهێنێتەوە. ئێمە سەرمان سوڕماوە لەوە کە چۆن ئەمە روودەدات، بەڵام ئەوەی لە رابردوودا روویدا، ئێستا لە کەناراوەکانی نزیکمان روودەداتەوە. کۆیلایەتییەکی زۆر روودەدات. "  یەکێتیی ئەوروپا پێناچێت هێندە مەبەستی بێت ئاوڕێک لە قسەکانی پاپای ڤاتیکان بداتەوە؛ بە پێچەوانەوە کۆمیسیۆنی یەکێتیی ئەوروپا پێشنیازێكی بۆ وڵاتانی پۆڵەندا، لیتوانیا و لاتڤیا، کە داروسێی بێلاڕووسن، کردووە و تێیدا داوا دەکات رێگە بەو سێ وڵاتە بدرێت "هەموو سنوورەکانیان بەڕووی کۆچبەراندا دابخەن و تەنیا لە چەند خاڵێكی کەمی دیاریکراوەوە رێگە بەچوونەناوەوەی کۆچبەران بدرێت، " ئەوەش دژی یاسا نێودەوڵەتییەکانی تایبەت بە مافەکانی مرۆڤە کە رێگە بە کۆچبەرانی هەڵاتوو دەدات لە هەر سنوورێکەوە بێت بچنە نێو وڵاتانی دیکەوە بەمەبەستی پاراستنی گیانیان.  لەخاڵی دووەمی پێشنیازەکە رێگە بەو سێ وڵاتە دەدرێت تاوەکو ١٦ هەفتە کۆچبەران لەسەر سنوورەکانیان بهێڵنەوە بەبێ ئەوەی تەماشای دۆسێیکانیان بکرێت؛ تەنانەت رێگەشیان پێدەدات لەو ماوەیەدا کۆچبەران لەنێو ناوەندی دەستگیرکردن بهێڵنەوە.   لەکاتێكدا سەرلەبەری ئەو پرۆسەیە بەگوێرەی یاسای کۆچبەرانی خودی یەکێتیی ئەوروپا، لە شەش هەفتە تێناپەڕێت و هەروەها دەبێت لەو ماوەیەدا لە ناوەندی تایبەت بە کۆچبەران لەنێوخاکی ئەو وڵاتانە بە خزمەتگوزاریی باش بهێڵدرێنەوە.  بڕیارە ئەمڕۆ فلیپۆ گراندی، کۆمسیاری باڵای نەتەوە یەکگرتووەکان بۆ کاروباری پەنابەران گوتارێک لە ئەنجوومەنی ئاسایشی نێودەوڵەتی لەبارەی دۆخی پەنابەران و کۆچبەران پێشکێشبکات؛ بەڵام خودی گراندی پێشتر لەبەردەم ئەندامانی یەکێتیی ئەوروپا هەڵوێستی نەتەوە یەکگرتووەکان لەئاست شەپۆلی کۆچبەرانی سەر سنووری نێون بێلاڕووس و یەکێتی ئەوروپای خستبووەڕوو، کە بە ئامانجی سیاسی لۆکاشێنکۆ ناوی برد.  گراندی گوتی، "هیچ جێگەی پەسندکردن نییە وڵاتان رێگە خۆش بکەن بۆ جووڵە و شەپۆلی مەترسیداری کۆچبەران. بۆیە نەتەوە یەکگرتووەکان داوای چارەسەرکردنی بەپەلەی کێشەی کۆچبەرانی سەر سنووری نێوان بێلاڕووس و یەکێتیی ئەوروپای کردووە. "  لەکاتێكدا بەرپرسانی یەکێتیی ئەوروپا دەڵێن، ئامانج لە گرتنەبەری سیاسەتێکی نوێ لە وڵاتانی پۆڵەندا، لیتونیا و لاتڤیا بۆ زیاترکردنی تواناکانیانە لە رووبەڕووبوونەوەی ئەو دۆخەی کە لەسەر سنوورەکانیان دروستبووە؛ ئەمنستیی ئینتەرناشناڵ لە ئەوروپا دەڵێت: یەکێتیی ئەوروپا رێگە بەو وڵاتانە دەدات یاساکان پشتگوێ بخەن و گوێش بە سەروەریی یاسا و مافەکانی مرۆڤیش نەدەن.