رۆژی شەممە ٣٠ - ١٠ - ٢٠٢١ چەند کۆچبەرێکی کورد لەڕێگەی پەیوەندی تەلەفۆنەوە قسەیان لەگەڵ رووداو کرد و باسیان لە سەختیی ژیان لەنێو دارستانەکانی نێوان بیلاڕووس - پۆڵەندا کرد.   کاروان کامیل سوورچی یەکێکە لەو کۆچبەرانە و بە تۆڕی میدیایی رووداوی راگەیاند "نزیکەی ٣٠٠ کۆچبەری کوردی شارەکانی هەرێمی کوردستان ماوەی چەندین هەفتەیە لەنێو دارستانێکی نێوان بیلاڕووس - پۆڵەندا گیرمان خواردووە و لە ژیانێکی ناخۆش و سەختتدا دەژین، نە ئاو هەیە نە نان. "  ئەو کۆچبەرە کوردە چیرۆکی گیانلەدەستدانی دوو کۆچبەری کوردی لەنێو ئەو دارستانانەدا بۆ رووداو گێڕایەوە و گوتی "ئەمڕۆ شەممە منداڵێکی تەمەن ١١ ساڵی خەڵکی هەولێر بەهۆی سەرما و نەبوونی نان و ئاو گیانی لەدەستدا، هەروەها گەنجێکی دیکەش کە هەر خەڵکی هەولێرە گیانی لەدەستداوە. "  بەگوتەی ئەو کۆچبەرە کوردە چەند کۆچبەرێکی دیکەش لە چەند رۆژی رابردوودا گیانیان لەدەستداوە. دەشڵێت "مامەڵەی پۆلیسی بیلاڕووس زۆر خراپە و دەست و قاچی چەندین کۆچبەریان شکاندوون، دوای ئەوە هیچ یارمەتییەکمان نادەن و ئەگەر بەمشێوەیە بڕوات کۆچبەری زیاتر دەمرن. "  ئەو کۆچبەرانەی لەنێو دارستانەکەدا گیرییان خواردووە خەڵکی شارەکانی (هەولێر، سلێمانی، دهۆک، زاخۆ، رانیە و حاجیاوا) و چەند شارێکی دیکەن.  یەکێک لە کۆچبەرەکان لەڕێگەی رووداوەوە داوای هاوکاریی بەپەلە لە کاربەدەستدانی حکومەتی هەرێمی کوردستان و لایەنە پەیوەندیدارەکان دەکات کە بە هانایانەوە بچن و رزگاریان بکەن.  کۆچبەرێکی کورد: ٧ رۆژە پۆلیسی بیلاڕووس قاچی شکاندووم  لە ڤیدیۆکەدا کە بۆ رووداو ناردوویەتی کۆچبەرێکی کورد دەڵێت "خەڵکی زاخۆم و ماوەی ٧ رۆژە پۆلیسی بیلاڕووس قاچی شکاندووم و لێیانداوم، دوو ئامۆزاشم سەریان شکاوە. " دەشڵێت "منداڵمان هەیە تەمەنی ٢ ساڵە، هیچ نان و ئاومان نییە و لەژێر ئەو بارانە خەریکە هەموومان دەمرین. "  لە ڤیدیۆیەکی دیکەدا منداڵێک بە کوڵ دەگری و دەڵێت، ئەوە براکەمە و قاچی شکێنراوە و ناتوانێت بڕوات، باوکیشم بزربووە و نازانین لەکوێیە.  کۆچبەرێکی کوردی خەڵکی زاخۆ: سێ کۆچبەر مردوون و پۆلیس سووتاندوونی  غایب عومەر کۆچبەرێکی کوردی خەڵکی زاخۆیە و بەگوتەی خۆی ماوەی مانگێک و چوار رۆژە لە دارستانەکانی بیلاڕووسە، ئەو دەڵێت " لە نزیک دارستانەکانی ئێمە چەند شوێنێکی دیکە هەیە کە خەڵکی کوردی تێدایە و بەشێک لەوانە مردوون، من هەواڵم هەیە کە سێ کۆچبەری کورد مردوون و پۆلیس سووتاندوونی. "  ئەو کۆچبەرە کوردە لەڕێگەی رووداوە داوا دەکات کە بەپەلە بەهانایانەوە بچن "چونکە ژیان و گوزەرانمان زۆر خراپە و بەخوا بەخوا قوڕاو دەخۆینەوە و هیچ نان و ئاوێک نییە ئێمە پێی بژین. "  کۆچبەرێکی کورد، کە ماوەی ١٤ رۆژ بوو کوردستانی جێهێشتبوو، شەوی پێنجشەممە لەسەر سنووری نێوان پۆڵەندا و بێلاڕووس گیانی لەدەستدا، کەسوکارەکەشی داوایان لە لەلایەنە پەیوەندیدارەکان کرد هاوکاریان بکەن بۆ هێنانەوەی تەرمەکەی.  گەنجەکە گەیلان دلێر ئیسماعیلە و تەمەنی ٢٥ ساڵە، دانیشتووی گەڕەکی فەرمانبەرانی شاری هەولێر بوو، شەوی پێنجشەممە لەسەر سنووری نێوان پۆڵەندا و بێلاڕووس گیانی لەدەستداوە.  دەیان کۆچبەری دیکەی خەڵکی باشووری کوردستان و عێراق و رۆژهەڵاتی نێوەڕاست، لە دارستانە چڕ و پڕەکانی سەر سنووری پۆڵەندا و بیلاڕووس گیریانخواردووە، کە پاسەوانی سنووریان بۆ دانراون و ناهێڵن تێپەڕبن و بچنە وڵاتی دیکە.