ماوەی سێ رۆژە کۆچبەران لەسەر سنووری پۆڵەندا دەمێننەوە، پلەی گەرمیی ناوچەکە لە شەواندا دەچێتە ژێر سفر. حکومەتی پۆڵەنداش بەردەوام بە بڵندگۆ هۆشداری بە کۆچبەران دەدات، "ئاگاداربن، هاتنە ناو پۆڵەندا، تەنیا لە رێگەی سنوورە یاساییەکانەوەیە".  یەکێتیی ئەوروپا و پۆڵەندا، ئەلێکساندەر لوکاشینکۆ، سەرۆکی بێلاڕووس بە هاندانی کۆچبەران و بەکارهێنانیان وەکو کاری گوشار تۆمەتبار دەکەن، بەڵام ئەو رەتیدەکاتەوە و دەڵێت، کۆچبەرەکان لە رێگەی قاچاخچییە ئەوروپییەکانەوە بۆ ئەوروپا دەگوازرێنەوە.  نزیکەی سێ مانگە کۆچبەران ئەو ناکۆکییانەی بێلاڕووس و یەکێتیی ئەوروپا دەقۆزنەوە و لە بێلاڕووسەوە هەوڵی پەڕینەوە بۆ لیتوانیا، پۆڵەندا و لاتڤیا دەدەن، بەڵام لە ماوەکانی رابردوودا ئەو وڵاتانە بە بڵاوەپێکردنی ژمارەیەکی یەکجار زۆر سەرباز و تووندکردنەوەی سنوورەکانیان رێگرییان لە کۆچبەران کردووە.  کۆچبەران لە نێو خێوەتەکاندا بەرگەی پلەی گەرمی ژێر سفر دەگرن، تاوەکو ئێستا نزیکەی هەشت کۆچبەر گیانیان لەدەستداوە.  حکومەتی پۆڵەندا نزیکەی ٢٠ هەزار سەرباز و پۆلیسی لە سنوورەکانی بڵاوە پێکردووە، بەڵام سەرەڕای ئەوەش، بەشێک لە کۆچبەران بە خۆحەشاردان لە دارستانەکان توانیویانە خۆیان بگەیێننە وارسۆ، پایتەختی پۆڵەندا.  لەم رۆژانەدا خێزانێکی هەشت کەسیی خەڵکی دهۆک، توانیان لە سنوورەکان بپەڕنەوە. گرووپی گرانیکا، رێکخراوێکی ناحکومیی پۆڵەندی کە چاودێریی رەوشی کۆچبەران دەکات، یارمەتی ئەو خێزانەی داوە و لە رێگەی پارێزەرەکانییەوە نەیانهێشتووە ئەو خێزانە کوردە بگەڕێندرێنەوە بۆ بێلاڕووس.  باوکی خێزانە کوردەکە تەمەنی ٤٠ ساڵە و بە بڵاوکراوەی گاردیەنی بەریتانی گوتووە، بە سێ رۆژ گەیشتوونەتە ئیستەنبووڵ و لەوێشەوە بە فڕۆکە چوونەتە مینسک، پایتەختی بێلاڕووس و دواتریش بۆ سەر سنووری پۆڵەندا. کاتێک گەیشتوونەتە سەر سنووری پۆڵەندا "پۆلیسی بێلاڕووس سنوورە تەلبەندەکەی پچڕاند و رێگەی بۆ کردینەوە کە بڕۆین".  دوای نۆ جار هەوڵدان، خێزانە کوردەکە توانییان بچنە پۆڵەندا، ئانا ئەلبۆس، کارمەندێکی رێکخراوێکی ناحکومی دەڵێت، "کاتێک گەیشتنە پۆڵەندا، پاسەوانانی سنوور ئەوانی گواستەوە بۆ سەر سنوور.. هەوڵماندا چاودێریی دۆخەکە بکەین، چونکە دەمانزانی پۆلیسی پۆڵەندا کۆچبەرەکان دەگەڕێنێتەوە، تەنانەت دوای ئەوەشی کە دەیانباتە بنکەی پۆلیس".  حکومەتی پۆڵەندا هێزەکانی لەسەر سنوور بۆ چوار هێندە زیادکردووە، بە درێژایی سنوورەکە و بە قووڵی نزیکەی سێ کیلۆمەتر هێزێکی زۆری بڵاوکردووەتەوە.  کایل مەکناڵی، راوێژکارێکی مافی مرۆڤ دەڵێت، بێئومێدن لە دۆخەکە و بەردەوام بەرەو خراپتر دەچێت، " خەڵک باسی ئەوە دەکەن کە پاسەوانی سنووریی ئەوروپا بە قۆناخە تفەنگ لێی داون.. کارەبای لێداون و هەموو شتێکیان بردوون و شکاندوون".  بەپێی زانیارییەکانی گرووپی "دکتۆرە بێسنوورەکان"، خێزانێکی خەڵکی سووریا بۆ ماوەی ٢١ رۆژ لەسەر سنوور لە بەشی پۆڵەندا ماونەتەوە و دواتریش گەڕێندراونەتەوە بۆ بێلاڕووس.  ئانا چمیلڤێسکا، هاوئاهەنگیکاری سەنتەری یارمەتیدانی بیانییەکان دەڵێت، پۆلیسی پۆڵەندا بە راگەیاندنەکانی گوتووە، کۆچبەرەکان بەشێوەیەکی نامۆ رەفتار دەکەن و لەلایەن بێلاڕووسەوە ژەهرخواردکراون.     بە گوێرەی ئامارە فەرمییەکان، لە سەرەتای ئەمساڵەوە، زیاتر لە چوار هەزار و ١٠٠ کۆچبەر لە بێلاڕووسەوە چوونەتە لیتوانیا، کە بەشی هەرە زۆریان خەڵکی هەرێمی کوردستان و عێراق بوون.      دوای تووندکردنی سنوورەکانی لیتوانیا، لە مانگی ئابەوە، نزیکەی ٢٦ هەزار کۆچبەری نایاسایی هەوڵیانداوە بچنە پۆڵەندا.        چەند منداڵێک لەسەر سنووری پۆڵەندا. وێنە: AFP  کێشەکانی یەکێتیی ئەوروپا و بێلاڕووس     پەیوەندییەکانی یەکێتیی ئەوروپا و بێلاڕووس دوای ئەوە تێکچوون کە لە هەڵبژاردنەکانی ئابی ٢٠٢٠ ئەلێکساندەر لۆکاشینکۆ توانیی زیاتر لە ٨٠ % ـی دەنگەکان بەدەستبهێنێت و دووبارە ببێتەوە بە سەرۆکی وڵاتەکە. ئۆپۆزیسیۆنی وڵاتەکە ئەنجامی هەڵبژاردنەکانیان رەتکردەوە و ماوەیەکی زۆریش خەڵک خۆپێشاندانیان دەکرد و، هێزە ئەمنییەکان بە تووندی وەڵامیان دەدایەوە و هەزاران کەسیان لێ دەستگیرکردن.     لوکاشینکۆ لە ساڵی ١٩٩٤ ـەوە واتە سێ ساڵ دوای جیابوونەوەی بێلاڕووس لە یەکێتیی سۆڤیەت بووە سەرۆکی وڵاتەکە، مانەوەشی بۆ ماوەی ٢٧ ساڵ بە سەرۆکی بێلاڕووس وایکردووە یەکێتیی ئەوروپا بە "دوایین دیکتاتۆری ئەوروپا" ناوی ببات.     پاڵپشتیکردنی ئۆپۆزیسیۆنی بێلاڕووس لەلایەن یەکێتیی ئەوروپاوە بووەهۆی ئەوەی کە پەیوەندییەکانیان تێکبچێت. یەکێتیی ئەوروپاش بەرپرسانی بێلاڕووس بە بەکارهێنانی کۆچبەران وەکو کارتی گوشار تۆمەتبار دەکەن.     پێشتر یەکێتیی ئەوروپا بەهۆی بەکارهێنانی "تووندوتیژی" دژی خۆپێشاندەران و بەکارهێنانی کۆچبەران سزای ئابووریی بەسەر بێلاڕووس سەپاندووە، ئۆرسولا ڤۆندەرلاین، سەرۆکی یەکێتیی ئەوروپا دوو رۆژ پێش ئێستا لە راگەیێندراوێکدا ئاماژەی بەوەدا، پێویستە سزاکان بەردەوام بن لەسەر ئەو وڵاتە.     ئەمریکاش پاڵپشتیی یەکێتیی ئەوروپا دەکات و سەرکۆنەی کارەکانی بێلاڕووس دەکات. نێد پرایس، گوتەبێژی کۆشکی سپی لە راگەیێندراوێکدا ئاماژەی بەوە دا، داوا لە بێلاڕووس دەکەن دەستبەجێ هەڵمەتەکەی رابگرێت بۆ رێکخستن و ناچارکردنی شەپۆلی ناڕێکخراوی کۆچبەران لە رێگەی سنوورەکانییەوە بۆ ئەوروپا.      نێد پرایس دەشڵێت، "تاوەکو رژێمی بێلاڕووس رەتیبکاتەوە رێز لە پابەندی و بەڵێنە نێودەوڵەتییەکان بگرێت، ئاشتی و ئاسایشی ئەوروپا رووبەڕووی مەترسی بکاتەوە، بەردەوامیش بێت لە سەرکوتکردن و چەوساندنەوەی خەڵکێک کە هیچیان ناوێت جگە لە ژیانکردن لە ئازادیدا، ئێمە بەردەوام دەبین لە گوشارخستنە سەر لوکاشینکۆ و داوکارییەکانمان بۆ لێپرسینەوە کەمناکەینەوە".     دیمەنێکی خۆپێشاندانی خەڵکی بێلاڕووس لە ئابی ٢٠٢٠. وێنە: AFP