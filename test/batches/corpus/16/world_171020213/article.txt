ئەلیکس سەعب، تەمەن ٤٩ ساڵ، بازرگانی کۆلۆمبی بە رەگەز لوبنانی، لەلایەن حکومەتی "کەیپ ڤێردە"ی ئەفریقی، کە دەکەوێتە زەریای ئاتلانتیک لە رۆژئاوای کیشوەری ئەفریقیا، بە دەستگیرکراوی رادەستی حکومەتی ئەمریکا کرایەوە.  سەعب لەلایەن وەزارەتی گەنجینەی ئەمریکا بە سپیکردنەوەی لانیکەم ٢٥ ملیۆن دۆلاری ئەمریکی لەنێوان ساڵانی ٢٠٠٤ تاوەکو ٢٠١١، تۆمەتبارکراوە.  ئەلیکس سەعب، یەکێكە لە هاوڕێ نزیکەکانی نیکۆلاس مادورۆ، سەرۆکی ڤەنزوێلا و لە مانگی ئایاری ساڵی ٢٠١٩ دا لەلایەن داواکاری گشتی کۆلۆمبیاوە بە سپیکردنەوەی پارە، دەوڵەمەندبوون بەڕێگەی نایاسایی، رێگەخۆشکردن بۆ ئەنجامدانی تاوان و دەستگرتن بەسەر ماڵ و سامانی خەڵک بە نایاسایی تۆمەتبارکرا.  لە حوزەیرانی ساڵی ٢٠٢٠ لەکاتێکدا سەعب لە  ئێرانەوە بەرەو ڤەنزوێلا دەگەڕایەوە، لە فڕۆکەخانەی نێودەوڵەتیی کەیپ ڤێردە دەستگیرکرا و شەوی ١٦ - ١٠ - ٢٠٢١ بە دەستگیرکراوی رادەستی ئەمریکا کرایەوە و بڕیارە رۆژی ١٨ - ١٠ - ٢٠٢١ لەبەردەم دادگای فلۆریدا دادگایی بکرێت.