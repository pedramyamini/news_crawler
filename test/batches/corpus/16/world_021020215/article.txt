لی چێنگشی سەماکارێكی پیشەیی چینە. رۆژانە لانیکەم ٣٠ خولەک بە ئۆنلاین بە شێوازی نوێ، سەما بۆ فانەکانی دەکات تاوەکو فۆڵۆوەر و لایکی زیاتر بێت و بتوانێت بچێتە نێو ریزی یەکەمی رکابەری نێو سۆشیاڵ میدیاوە و لە لووتکەدا بمێنێتەوە.  بەڵام حکومەتی چین ئەو کارە بە نەخۆشیی کۆمەڵایەتی ناودەبات و دەڵێت کارئاسانیکردن بۆ رکابەرایەتیی ئۆنلاین، ئەستێرەی ئاستنزم دروستدەکات کە دواتر کاریگەریی نەرێنییان لەسەر کۆمەڵگە دەبێت، بەتایبەتی گەنجان.  لی چێنگش دەڵێت، "پێموایە بڕیاری لادانی ئەستێرە فشۆڵەکان بە سوودی ئێمە دەبێت، چونکە دەبینین کەسانێک هەن لە رێگەی نمایشی بێ بنەما و قسە و کاری نابەرپرسیارانەوە هەزاران فۆڵۆوەر لە دەوری خۆیاندا کۆدەکەنەوە و لەپڕ دەبنە ئەستێرە، هیوادارام بەم یاسا نوێیە، یەکسانی و دادوەری لە سەکۆکانی سۆشیاڵ میدیادا بچەسپێت".  لی چێنگشی بە پێوەری کۆمەڵگەی چین، خاوەن کەسایەتییەکی قورسە، دەست بۆ شکاندنی سنوورە کۆمەڵایەتییەکان نابات؛  ئەوە یەکێكە لەو هۆکارانەی، کە بەگوتەی خۆی، بووەتەهۆی کەمیی هەوادارانی کە کەمتر لە ٢٠٠ هەزار کەسن.  ئەو سەماکارە چینییە دەڵێت، "ئەوەی راستی بێت، هیچ نیگەران نیم. بەپێچەوانەوە، هەست بە هێزێكی زیاتر دەکەم و لەوانەشە ئەمە ببێتە دەرفەتێكی راستەقینە بۆ من تاوەکو تواناکانم زیاتر دەربکەون".  تی ئێف بۆیز، یەكێکە لە ١٠ باندەکانی میوزیک و گۆرانی چین کە لانیکەم ٢٠٠ ملیۆن فۆڵۆوەریان هەیە؛ رۆژانە دەیان ملیۆن نامە و هیوای سەرکەوتنیان لەلایەن هەوادارەکانیانەوە بۆ دەنووسرێ.   داتاکان دەریدەدەخەن، ئەو پارەیەی کە چینییەکانی تەمەن ١٢ تاوەکو ٢٠ ساڵ بۆ کڕینی وێنە و سیدی و بەرهەمەکانی دیکەی کەسە ناودارەکان خەرجی دەکەن ساڵانە بۆ هەر کەسێک نزیکەی ٨٠٠ دۆلارە.   ئەوە جگە لە بەسەربردنی لانیکەم ٤ کاژێر لە سۆشیاڵ میدیا بۆ بەدواداچوون و بیستنی هەواڵی ناودارەکان.  چین ژیچوو، قوتابییەکی دواناوەندییە و دەڵێت، "بە راستی قەدەخەکردنی ئەو کێبڕکێیە شتێكی باشە، چونکە چیدیکە پێویست ناکات رۆژانە لە سۆشیال میدیا لایک و کۆمێنت بۆ ئەستێرەکانمان بنووسین؛ ئەو کارە ئێمەی زۆر ماندوو دەکرد و کاتێكی زۆریشی لێدەبردین".  هەرچەندە ئەم لایک و لایککارییە جووڵەیەکی گەورەی لەنێو سۆشیال میدیا لە چین دروستکردووە کە بە نزیکەی ١٥ ملیار دۆلار مەزەندە دەکرێت؛ بەڵام حکومەتی چین بڕیاریداوە قوربانی بە بەشێك لەو قازانجە بکات و وەبەرهێنان لە نەوەیەکی نوێی وڵاتەکەی بکات کە کاتی زیاتر خەرجی بابەتە بەسوودەکان بکات.