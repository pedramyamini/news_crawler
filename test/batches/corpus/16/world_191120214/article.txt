رۆژی پێنجشەممە ١٨ - ١١ - ٢٠٢١ هۆرست سیهۆفەر، وەزیری نێوخۆی ئەڵمانیا لە کۆنفڕانسێکی هاوبەشدا لەگەڵ هاوتا پۆڵەندییەکەی، کە لە وارشۆ بەڕێوەچوو رایگەیاند ئەو هەواڵانەی کە دەڵێن گوایە ٢ هەزار کۆچبەر لە بێلاڕووسەوە رێگایان بۆ دەکرێتەوە بۆ ئەوەی بچنە نێو وڵاتانی ئەوروپا و ئەڵمانیا ئامادەیی خۆی بۆ وەرگرتنی ژمارەیەک کۆچبەر نیشانداوە دوورە لە راستییەوە و گوتی: "هەوڵدەدرێت بە "هەواڵی ناراست" گوشار بکرێت.   رۆژی پێنجشەممە لە سەروبەندی گەڕانەوەی ٤٣١ کۆچبەری کورد و عێراقی بۆ هەرێمی کوردستان و عێراق، ناتالیا ئیزمۆنت، گوتەبێژی سەرۆکی بێلاڕووس رایگەیاند: "یەکێتیی ئەوروپا رێڕەوێکی مرۆیی بۆ ٢٠٠٠ پەنابەری نێو کەمپەکان دەکاتەوە. ئێمەش هێندەی پێمان بکرێت و ئەگەر [کۆچبەران خۆیان بیانەوێت]، بەرپرسیارێتیی گەڕاندنەوەی ٥٠٠٠ ـەکەی دیکە دەگرینە ئەستۆ".   گوتەبێژەکەی سەرۆکی بێلاڕووس گوتیشی، ئەنگێلا مێرکل گفتوگۆ لەگەڵ بەرپرسانی یەکێتیی ئەوروپا دەکات بۆ ئەوەی رێڕەوە مرۆییەکە بکرێتەوە تاوەکو کۆچبەران لە رێگەیەوە بگوازرێنەوە ئەڵمانیا، بەڵام حکومەتی ئەڵمانیا هیچ کاردانەوە و لێدوانێکی لەبارەی ئەو هەواڵە نەبووە.  ئێوارەی رۆژی پێنجشەممە ١٨ - ١١ - ٢٠٢١ یەکەم کاروانی کۆچبەران لە بێلاڕووسەوە گەیشتەوە هەولێر کە لەکۆی ٤٣١ کۆچبەر، نزیکەی % ٩٥ یان خەڵکی هەرێمی کوردستان بوون.  ئەوەش لەدوای ئەوە هات کە بەشێک لە کۆچبەران دوای بەڕێکردنی چەند هەفتەیەکی سارد و سەخت لە سنووری نێوان بێلاڕووس و پۆڵەندا و گیانلەدەستدانی لانیکەم ٩ کەسیان، ئامادەیی خۆیان دەربڕی بگەڕێنەوە هەرێمی کوردستان و عێراق.  کۆچبەران بە ئامانجی گەیشتن بە داهاتوویەکی سەقامگیر و ژیانێکی خۆشتر، هەوڵیاندا لە بێلاڕووسەوە بچنە پۆڵەندا و لەوێشەوە خۆیان بگەیێننە وڵاتانی رۆژئاوای ئەوروپا، بەڵام پۆڵەندا رەتیکردووەتەوە سنوور بە روویاندا بکاتەوە.  هەروەها پۆڵەندا و یەکێتیی ئەوروپا حکومەتی بێلاڕووس بە بەکارهێنانی کۆچبەران وەکو کارتی گوشار تۆمەتباردەکەن. بەڵام بێلاڕووس تۆمەتەکان رەتدەکاتەوە و لەگەڵ رووسیای هاوپەیمانی، پۆڵەندا بە ئەنجامدانی پێشێلکاری دژی کۆچبەران تۆمەتبار دەکەن.  لە ماوەی هەفتەی رابردوودا، مێرکل و لوکاشێنکۆ دوو جار بە تەلەفۆن قسەیان کرد، ئەوەش یەکەمین جار بوو لە ماوەی چەندین مانگی رابردوودا سەرکردەیەکی رۆژئاوایی پەیوەندی لەگەڵ سەرۆکی بێلاڕووسدا بکات، چونکە لە دوای هەڵبژاردنەکانی ساڵی رابردوو، ئەوروپا و ئەمریکا بە تۆمەتی ئەنجامدانی ساختەکاری، دانیان بە رەوایەتیی سەرۆکایەتیی لوکاشێنکۆدا نەنا.  رۆژی چوارشەممە ١٧ - ١١ - ٢٠٢١ نووسینگەی راگەیاندنی سەرۆکی بێلاڕووس رایگەیاند، گفتوگۆی تەکنیکی لە نێوان مینسک و برۆکسلدا دەکرێن بۆ ئەوەی کۆچبەران بگەڕێندرێنەوە وڵاتەکانیان.