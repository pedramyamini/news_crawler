ئەم هەنگاوەی ناسا لە کاتێکدایە، چاوەڕواندەکرێت لە ئەیلوولی ٢٠٢٢ دوو تەنی ئاسمانیی بەناوی دیدیمۆس و دیمۆرفۆس بە دووری ١١ ملیۆن کیلۆمەتر لە زەوی نزیکببنەوە، ئەمەش کاتێکی گونجاوە بۆ ئاژانسەکە بۆ ئەوەی تەکنەلۆژیا پێشکەوتووەکەی تاقیبکاتەوە.  کەشتییەکەی ناسا پێیدەڵێن، دەبڵ ریدایرێکشن تێست، یاخود تاقیکردنەوەی دووانەی ئاڕاستەگۆڕ، ئەم کەشتییە لە رێگەی رۆکێتی فالکۆن ٩ هەڵدەدرێت کە سەر بە کۆمپانیای سپەیس ئێکسی سەرمایەداری ئەمریکی ئیلۆن مەسکە.  لە ئەیلوولی ساڵی ٢٠٢٢ ناسا جارێکی دیکە چاو بە تەکنەلۆژیاکەیدا دەخشێنێتەوە بۆ ئەوەی بزانێت ئەو کەشتییە چ کاریگەرییەکی بەسەر تەنە ئاسمانییەکانەوە هەبووە.  نزیکترین تەنەکان لە زەوی نزیکەی ٣٠ ملیۆن میل لە هەسارەکەمانەوە دوورن، هەندێک لەو تەنانە لە رێڕەوی خۆیان لادەدەن و بەرەو زەوی دێن، دەستنیشانکردن و تێکشاندنی ئەو تەنانەی لە زەوی نزیکدەبنەوە ئامانجی سەرەکیی ئاژانسی ناسایە.  هەر کە تەنەکان نزیکبوونەوە، ئامێرەکەی ناسا خۆی پێدادەکێشێت و ئاڕاستەی تەنەکە دەگۆڕێت، ئەو خۆپێکێشانە لەلایەن LICIACube تۆماردەکرێت کە مانگێکی دەستکردە و ئاژانسی بۆشایی ئاسمانیی ئیتاڵیا هەڵیداوە.  ئەو مانگە دەستکردە لەگەڵ DART جووڵە دەکات، بەڵام چەند خولەکێک بەر لە خۆپێداکێشانەکە لەیەک جیادەبنەوە.