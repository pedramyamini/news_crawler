ئێوارەی رۆژی سێشەممە ٥ - ١٠ - ٢٠٢١ میدیای فەرەنسی لەسەر زاری خێزانەکەی رایگەیاند، جولس سیوباڵد لە ماڵەکەی لە شاری فۆرت دێ فرانس کۆچی دوایی کردووە.   سیوباڵد لە ١٧ی نیسانی ساڵی ١٩٠٩ لەدایکبووە. باوکی سێ منداڵە و پیشەکەی ماسیگرتن بووە.  لە ساڵی ٢٠١٩ لە چاوپێکەوتنێکدا گوتی، "ئەگەر بە دەستی خۆم بێت تا تەمەنی ٢٠٠ ساڵی دەژیم".  سیوباڵد بەهۆی تەمەن درێژییەکەیەوە ناوبانگی لە فەرەنسا هەبوو. لە مانگی ئاداری ئەمساڵدا خەڵکی ئەو شوێنەی سیوباڵد تێیدا دەژی، ئەویان وەکو سەرۆکی فەخری ناوچەکە هەڵبژارد.   بە مردنی سیوباڵد، ئێستا بەتەمەنترین پیاو کە لە پەرتووکی گێنس دا ناوی تۆمارکرابێت، ساتورینینۆ - ی ئیسپانییە کە ئەمڕۆ سێشەممە، تەمەنی ١٢٢ ساڵ و ٢٣٦ رۆژە.  فەرەنسا پێشتریش خاوەن بەتەمەنترین کەسی تۆمارکراو بوو کە ژنێک بوو بە ناوی ژێن کالمێنت کە ساڵی ١٩٩٧ لە تەمەنی ١٢٢ ساڵ و ١٦٤ رۆژیدا کۆچی دوایی کرد.    هاوکات ئێستا بەتەمەنترین مرۆڤ لە جیهاندا کە ناو و تەمەنی بە درووستی تۆمارکرابێت ژنێکی ژاپۆنی یە بە ناوی کەین تەناکا، کە بۆ رۆژی سێشەممە  تەمەنی ١١٨ ساڵ و ٢٧٦ رۆژە. راهیبەی فەرەنسیش بە ناوی لوسیل راندۆن، کە پێشتر لەمساڵدا لە کۆڕۆنای تێپەڕاند، دووەم بەتەمەنترین مرۆڤە لە جیهاندا کە تەمەنی بۆ رۆژی سێشەممە ١١٧ ساڵ و ٢٣٦ رۆژە.  لەلایەکی دیکەوە، بەتەمەنترین پیاوی دوو سەدەی رابردوو کە تاوەکو ئێستا تەمەنی تۆمارکرابێت و پشتڕاستکرابێتەوە، جیرۆمۆن کیمۆرای ژاپۆنی بوو کە لە ساڵی ٢٠١٣ و لە تەمەنی ١١٦ ساڵ و ٥٤ رۆژیدا کۆچی دوایی کرد.