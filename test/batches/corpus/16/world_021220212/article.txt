ئەوەی رووسیا کردی، هەڕەشەی لەسەر ئاسمانەوانەکانی وێستگەی نێودەوڵەتی بۆشایی ئاسمان دروستکرد، بەڵام ئەوە یەکەمجار نییە رووداوێکی لەو شێوەیە روودەدات، پێشتر و لە ساڵانی رابردوودا، هەریەکە لە ویلایەتە یەکگرتووەکانی ئەمریکا، چین و هیندستان، هەمان کاریان کردووە.  ئەوەی لە بۆشایی ئاسماندا روودەدات، زەنگی مەترسییەکی هەمیشە روو لە هەڵچوونە، شەڕەکەش تەنیا لەوەدا چڕ نابێتەوە، کە ژمارەیەک مانگی دەستکرد لە بۆشایی ئاسماندا تێکدەشکێنرێن، بەڵکو ئەوە کێشە بۆ هەموو ئەو مانگە دەستکردانەی دیکە دروستدەکات، کە ئێستا بەسەرزەوییەوەن و بوونەتە پێویستییەکی یەکجار گرنگی مرۆڤایەتی، چونکە ئەگەری هەیە بڵاوبوونەوەی پارچە تێكشکێنراوەکانی مانگە دەستکردە ماوە بەسەرچووەکان، بەر مانگە دەستکردەکانی دیکە بکەون و ئەوەش رێگری لەبەرەو پێشچوونی زیاتری ژیانی مرۆیی دەکات لەسەر زەوی.  رەخنەبارانکردنی نێوان ئەمریکا و هاوپەیمانەکانی لەلایەک و رووسیا لەلایەکی دیکەوە، لە رۆژی ١٥ی نۆڤێمبەرەوە نەوەستاوە، چونکە لەو مێژووەدا رووسیا مووشەکێکی لە زەوییەوە ئاڕاستەی مانگێکی دەستکردی خۆی کرد، لە خولگەی نزیک زەوی بەناوی ' کۆزمۆس ١٤٠٨ ' کە لە کارکەوتبوو. ئەو مانگە دەستکردە یەکەمجار ساڵی ١٩٨٢ لەسەردەمی یەکێتی سۆڤییەتدا رەوانەی خولگەکەی کرا و لەوکاتەوە لەسەر ئەو خولگەیە مابووەوە.  تێکشکاندنی مانگە دەستکردە رووسییەکە، بووە هۆی پەرتبوونی زیاتر لە ١٥٠٠ پارچەی مانگەکە بەبۆشایی ئاسماندا، لە کاتێکدا کێشی ئەو پارچانەی بۆشایی ئاسمان، لەسەرزەوی دەگاتە نزیکەی ٤٤٠٠ رەتل، ئەمە جیا لە هەزاران پارچەی بچووکتر.  ئەمریکییەکان دەڵێن، ئەو کارە مەترسییەکی هەمیشەیی لەسەر ئاسایش و سەلامەتیی و سەقامگیری هەموو ئەو دەوڵەتانە دروستدەکات، کە لە بۆشایی ئاسماندا بوونیان هەیە، لەبەرئەوەی پارچەکانی مانگە دەستکردەکە، بۆ دەیان ساڵی داهاتوو لە بۆشاییدا دەمێننەوە و بەوەش ئاسایشی مانگە دەستکردەکان، نێردە زانستییەکان و ئاسمانەوانان و شاندە ئاسمانگەڕەکان دەخاتە مەترسییەوە، لە کاتێکدا هەموو ئەوەی لە بۆشایی ئاسماندا دەگوزەرێت، لەپێناو پشتگیری ژیانی مرۆیی و بەرژەوەندییە ئابوورییەکانی وڵاتانە.  لە واشنتن، شرۆڤەکارانی ستراتیژی، مووشەکەکەی مۆسکۆیان بە رووداوی هێزکۆکردنەوەی رووسیا لەسەر سنووری ئۆکراینا بەستەوە، کە هاوکاتە لەگەڵ پەرەسەندنەکانی کێشەی کۆچبەران لەسەر سنووری نێوان پۆڵەندا و بێلاڕووسی پشتگیریکراوی کریملین، لە چوارچێوەی ئەوەدا کە ناونراوە ' جەنگی تێکەڵاو '.  جەنەراڵ جەیمس دیکنسۆن، فەرماندەی بۆشایی ئاسمانی ئەمریکی، دەڵێ رووسیا کاردەکات بۆ گەشەپێدان و بڵاوەپێکردنی ئەو توانایانەی کە ئامانجیان رێگریکردنە لە گەیشتنی ئەمریکا و هاوپەیمانەکانی بۆ بۆشایی ئاسمان و بەکارهێنانی. ئەو زیاتر دەڵێ تاقیکردنەوەکانی رووسیا لە بواری چەکی راستەوخۆ گەیشتوو بە بۆشایی ئاسمان لەسەر زەوییەوە، بۆ بەئامانجکردنی مانگە دەستکردەکان، دووپاتیدەکاتەوە کە رووسیا بەردەوامە لە هەوڵدان بۆ بەرهەمهێنانی سیستمی چەکی ئاسمانی دژ بۆ بەرتەسککردنەوەی سەقامگیری ستراتیژی و هەڕەشەش لەسەر هەموو دەوڵەتان دروستدەکات.  رووداوێکی پێشبینینەکراو نەبوو، کە هەرلایەنە و ئەویدیکە بە دووڕوویی تۆمەتبار بکات، ئەمریکییەکان پێیانوایە رووسیا هەرچەندە بەردەوام باس لەوەدەکات کە دژی چەکدارکردن و بەمیلیتارکردنی بۆشایی ئاسمانە، بەڵام تاقیکردنەوەکانی ماوەی رابردووی ئەو وڵاتە، دەریدەخات ئامادەیە بۆ مەترسی دروستکردن لەسەر بۆشایی ئاسمان بۆ ماوەی درێژ و هەڕەشە دروستکردن لەسەر گەڕان و بەکارهێنانی بۆشایی ئاسمان، لەلایەن هەموو دەوڵەتانەوە، ئەمەش لە رێگەی هەنگاوە سەرشێتانە و نابەرپرسیارانەکانییەوە. لە کاتێکدا وەزارەتی دەرەوەی ئەمریکا داوای لە دەوڵەتانی بایەخدەر بە بۆشایی ئاسمانکرد، بێنە پاڵ هەوڵەکانی پەرەپێدانی بنەماکانی رەوشتی بەرپرسیارانە و رێگرتن لە رێوشوێنەکانی تێكشکاندنی مەترسیدار و نابەرپرسانەی کە رووسیا ئەنجامی دەدات.  بۆ ئەمریکییەکان، ئەم رووداوە هەروەها تیشکدەخاتە سەر ویستی مۆسکۆ بۆ باڵادەستبوونی چەک لە بۆشایی ئاسماندا، بەشێوەیەک کە یەکدێتەوە لەگەڵ بیروباوەڕی زاڵی سەربازیی مۆسکۆدا، بەبەکارهێنانی ئەو چەکانەی بەرژەوەندیی ئەمریکا و هاوپەیمانەکانی لەبۆشایی ئاسماندا دەخاتە مەترسییەوە، بەبێئەوەی هیچ نیازێک پێشان بدات بۆ راگرتنی پڕۆگرامی دژە ئاسمانییانەکەی، چ ئەوەی کە پەیوەندی بە تواناکانی سەرزەوییەوە هەیە بۆ بەئامانجکردنی مانگە دەستکردەکان، یان ئەوەی کە پەیوەندی بەو چەکانەوە هەیە کە تایبەتن بە تێکشکاندنی مانگە دەستکردەکان.  تۆمەتبارکردنی مۆسکۆ لەلایەن واشنتنەوە بە دووڕوو، یەکلایەنە نەبوو، چونکە وەزارەتی بەرگریی رووسیا، وەزارەتی دەرەوەی ئەمریکا و پێنتاگۆنی تۆمەتبارکرد بە "دووڕوویی" لە بانگەوازەکانیان بۆ دانانی پێوانەی نێودەوڵەتی تاوەکو کۆمەڵگەی نێودەوڵەتی بەکاری بهێنێت، لە دۆزینەوەکانی بۆشایی ئاسمان. رووسیا وایداناوە کە داوای لە ویلایەتە یەکگرتووەکانی ئەمریکا و هێزەکانی دیکە کردووە، بۆ واژۆکردنی رێکەوتننامەیەک لەبارەی قەدەخەکردنی بڵاوکردنەوەی چەک لە بۆشایی ئاسماندا. رووسیا دەڵێ رەشنووسی ئەو رێکەوتنەی داوەتە نەتەوە یەکگرتووەکان، بەڵام واشنتن و هاوپەیمانەکانی تەگەرە دەخەنە بەردەم هێنانەئارای ئەو رێکەوتنە، کە هاوکاتە لەگەڵ هەوڵەکانی ئەمریکا بۆ بە سەربازیکردنی بۆشایی ئاسمان.  مۆسکۆ دەڵێ ساڵی رابردوو، ئەمریکا فەرماندەیی بۆشایی ئاسمانی دروستکردووە و بەفەرمی ستراتیژیەتی نوێی بۆشایی ئاسمانی هەڵناوە، کە یەکێک لە ئامانجەکانی بریتییە لە پاراستنی باڵادەستبوونی سەربازیی بەسەر بۆشایی ئاسماندا.  وەزارەتەکە دەڵێ، تەنانەت بەر لە راگەیاندنی دامەزراندنی ' فەرماندەیی بۆشایی ئاسمان '، پێنتاگۆن چالاکانە کاریدەکرد بۆ گەشەپێدان و تاقیکردنەوەی نوێترین چەکی هێرشبەرانە لە هەموو جۆرەکان، لە خولگەی مانگە دەستکردەکاندا، لە نێویاندا گەشەپێدانی نوێترین ئامێرە ئاسمانییەکان لە جۆری ' ئێکس ٣٧ ' بەبێ ئاگادارکردنەوەی هیچ کەسێک.  وەزارەتی بەرگریی رووسیا سوورە لەسەرئەوەی کە ویلایەتە یەکگرتووەکانی ئەمریکا، باشدەزانێ کە پارچەکانی پاشماوەی تەقاندنەوەی مانگە دەستکردە رووسییەکە، نەپێشتر و نە لەداهاتووشدا نابێتە سەرچاوەی مەترسی بۆ چالاکییەکانی ئاسمانگەڕی و مانگە دەستکردەکانیش، وایداناوە کە پێشتر هەریەکە لە ئەمریکا، چین و هیند هەمان تاقیکردنەوەی لەو جۆرەیان کردووە.  ئەزموونی چین بۆ تاقیکردنەوەی مووشەکێکی دژە مانگەدەستکرد، لە ساڵی ٢٠٠٧ و تاقیکردنەوەی هیند لە هەمان بواردا لە ٢٠١٩، کاردانەوە و دڕدۆنگیی زۆری پسپۆڕانی نێودەوڵەتی و پسپۆرانی فڕۆکەسازی و ئاسمانگەڕیی بەدواداهات لە ویلایەتە یەکگرتووەکانی ئەمریکا، بەتایبەت کە تاقیکردنەوەکەی هیند بەر لە دوو ساڵ، هاوشێوەی تاقیکردنەوەکەی رووسیا بوو، چونکە مانگێکی دەستکردی هیندی کردە ئامانج لە خولگەی زەویدا و بەوەش مانگە دەستکردەکەی پارچە پارچەکرد، وەک ئەوەی جوان جۆنسن فریزەر، مامۆستای کاروباری ئاسایشی نەتەوەیی لە کۆلێژی سەربازیی دەریایی لە نیوپۆرت، لە ویلایەتی رۆد ئایلاند، رایگەیاندووە.  فریزەر دەڵێ، چەکە دژە مانگە دەستکردەکان چەندین شێوەیان دەبێت، بەڵام روونە کە دیارترینیان نموونەی پێکدادانی بزواون، چونکە بەپێی ئەو سیستمە، تەنێک یان مووشەکێک لە زەوییەوە یان لە ئاسمانەوە دەگیرێتە مانگێکی دەستکرد کە لەسەر خولگەی خۆی بەچواردەوری زەویدا دەسووڕێتەوە و بەرکەوتنی لەگەڵیدا، دەبێتە هۆی تێکشکاندنی مانگە دەستکردەکە.  بەڵام چەکە دژە مانگە دەستکردەکان، پێویستییان بەوە نییە بەڕێگەی ئاسمانی بگوازرێنەوە، چونکە بۆ نموونە لێزەر دەتوانێ کاری ئەو مووشەکە بکات و مانگە دەستکردەکان بتەقێنێتەوە یان پەک بخات، چ بەشێوەی کاتی یان بەشێوەی هەمیشەیی، لە رێگەی تێکشکاندنی هەستەوەرەکانی سەر مانگە دەستکردەکەوە، بەوەش دەکرێ وەک چەکێکی دژ بە مانگە دەستکردەکان کاری پێ بکرێت، بەبێئەوەی ببێتە هۆکار بۆ تێکشکاندنی مانگە دەستکردەکە و پەرتبوونی پارچەکانی لە نێو بۆشایی ئاسماندا.  ماڵپەری ' پرۆفاوند سپەیس ' لە زاری جۆناسان مکدویل، زانای فیزیا و گەردوونناسی، لە سەنتەری هارڤارد لە شاری کامبریجی سەر بە ویلایەتی ماساچۆتسی، گواستووەتەوە کە هیند ساڵی ٢٠١٩ کەرەستەیەکی بۆ پەکخستنی جووڵەی مانگێکی دەستکرد بەکارهێناوە، کە بووەتە هۆی دروستبوونی تەمێکی گەورە لە پارچەکانی مانگەکە کە بۆ ماوەی دەیان و سەدان هەفتە و تەنانەت ساڵیش لە بۆشایی ئاسماندا دەمێنێتەوە، بەرلەوەی بگاتە رووپۆشی زەوی و بەیەکجاری تێکبشکێت، چونکە پارچەکانی ئەو مانگانە بەئاراستەی جیاوازدا پەرتدەبن، بەڵام زۆرینەیان یەک ئاراستە دەگرنە بەر، کە ئاراستە و خولگەی مانگە دەستکردەکەیە.   ماکدۆیل هەروەها ئاماژە بەوە دەکات، کە جۆری چەکی دژە مانگە دەستکردەکان، کە هیند تاقیکردووەتەوە، هەمان ئەو جۆرەیە کە ئەمریکا وەک مووشەکی دژە مووشەکی بالیستی، بەکاریهێناوە لە ئاداری ٢٠١٩ بۆ تاقیکردنەوەی توانای بەرگری مووشەکی کیشوەربڕ لە بنکەی فاندنبێرگی ئاسمانیی ئەمریکییەوە.  تاقیکردنەوە مشتومڕدروستکەرەکەی رووسیا، یەکەم تاقیکردنەوەی لەو شێوەیە نییە، هەرچەندە شێوازەکەشی جیاواز بێت. چونکە لە یۆنیۆی ٢٠٢٠ دا بەرپرسانی ئەمریکی و بەریتانی ئاشکرایانکرد، رووسیا چەکێکی گەردوونیی دژە مانگی دەستکردی تاقیکردووەتەوە. ئاشکرایانکرد مانگێکی دەستکردی رووسی، مووشەکێکی نەناسراوی لە خولگەی خۆیدا و بەخێراییەکی زۆر تەقاندووە لە کەپسوولەی ' کۆزمۆس ٢٥٤٣ ' ەوە، کە سەر بە سوپای رووسیایە، لە کاتی مانۆڕێکی نزیک لە مانگێکی دەستکردی رووسی دیکە.   مووشەکە تەقێنراوەکە، نەیویستووە مانگە دەستکردە رووسییەکە تێکبشکێنیت، تەنیا تاقیکردنەوەیەک بووە و ئەوەش وەک فەرماندەیی ئاسمانیی ئەمریکا ئاشکرایکردووە، دەریدەخات کە هەڵسوکەوتێکە هاوشێوەی تاقیکردنەوەی چەکێکی نوێی دژە مانگی دەستکرد.  رووسەکان هەروەها لە یۆنیۆی ٢٠١٧ و ئەپریلی ٢٠٢٠ دا، دوو تاقیکردنەوەی دیکەیان ئەنجامدا. بەرپرسانی سەربازیی ئەمریکا لە دژی ئەو کارە بوون و وایاندانا، کە تاقیکردنەوەی مووشەکێکی دژە مانگی دەستکردە، وێڕای ئەوەی کە دانیانبەوەداناوە کە مووشەکە رووسییەکە کە ناوی ' نۆدۆل ' بووە، هیچ تەنێکی ئاسمانیی نەکردووەتە ئامانج، بەڵام ئەوان گوتوویانە، سیستمەکە بەتایبەت دروستکراوە بۆ تێکشکاندنی مانگە دەستکردەکانی نزیک لە رووپۆشی زەوی.  ئەوەی مایەی دڕدۆنگیی بەرپرسانی ئەمریکییە، هەڵسوکەوتی کەپسوول و مانگە دەستکردەکانی رووسیایە لە بۆشایی ئاسماندا. چونکە بەپێی داتاکانی بەدواداچوونی خولگەی سەربازیی ئەمریکا، کە لە بواری گشتیدا کاردەکات، هیچ کاتێک هێندەی ئێستا مانگە دەستکردە رووسییەکان، لە هاوشێوەکانیان نزیک نەبوونەتەوە، بەڵام کەپسوولەی ' کۆزمۆس ٢٥٤٢ ' ی رووسی، ئاراستەی خولگەی خۆی گۆڕیووە و هاوتای کردووە، لەگەڵ ئاراستەی خولگەی مانگێکی دەستکردی ئەمریکی، تایبەت بەسیخوڕی بەناوی ' یو ئێس ئەی ٢٤٥ ' کە نووسینگەی هەواڵگریی ئەمریکا بەکاریدەهێنێت و بەهۆی تەلیسکۆبێکی کوالیتی بەرزەوە، وێنەی زۆر وردی سەر زەوی دەگرێت و ئاژانسەکانی هەواڵگریی ئەمریکا سوودی لێدەبینن.  هەرچەندە هێزە گەردوونییەکانی ئەمریکا، پێشتر مانگە دەستکردەکانی خۆیان بەبەرزیی ٣٦٠٠٠ کیلۆمەتر بەئاراستەی هێڵی کەمەرەیی زەوی جووڵاندووە و ئەو کارەیان، بە کەپسوولەی ' ئێکس ٣٧ ' کردووە، بەڵام هیچکام لەو جووڵانە، نەبوونەتە مایەی مەترسی دروستکردن لەسەر کەپسوولە و مانگە دەستکردەکانی وڵاتانی دیکە.  لەوەتەی لە دیسێپمبەری ٢٠١٩ ەوە دروستبووە، فەرماندەیی ئاسمانیی ئەمریکا لە بڵاوکراوەکانیدا، دووپاتیدەکاتەوە کە ئەو هەڕەشانەی لە سیستمی گەردوونیی ئەمریکا و هاوپەیمانەکانی دەکرێن، راستەقینەن و بەردەوام مەترسییەکانیان زیاد دەکات. دووپاتیش لەوە دەکاتەوە کە گەشەپێدانی رووسیا و تاقیکردنەوەی چەکە خولگەییەکانی تیشکدەخاتە سەر بایەخی دامەزراندنی هێزێکی بۆشایی ئاسمانی ئەمریکی، وەک بەشێکی نوێ لە هێزە سەربازییەکانی ئەمریکا و دامەزراندنی فەرماندەییەکی سەربەخۆ بۆ بۆشایی ئاسمان. ئەمە ئەو کارەیە کە رووسەکان پێیانوایە پێنتاگۆن لەرێگەیەوە کاردەکات بۆ گەشەپێدانی چەکی گەردوونیی پێشکەوتوو، ئەو کارەی ئاماژە دەدات بە بەردەوامبوونی پێشبڕکێی تووند، بەرەو پەرەپێدانی چەک و تاقیکردنەوەی نوێ لە بۆشایی ئاسمان.