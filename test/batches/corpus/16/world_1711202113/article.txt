بەڵام ئەڵمانیا دەستبەجێ پشتڕاستینەکردەوە کە هیچ کۆبوونەوەیەک لە نێوان بێلاڕووس و یەکێتیی ئەوروپادا بکرێت، بەڵکو رایگەیاند، مێرکل و لوکاشێنکۆ قسەیان لە بارەی دابینکردنی پاڵپشتیی مرۆیی و یارمەتیدانی گەڕاندنەوەی کۆچبەران بۆ وڵاتەکانیان کردووە.  نووسینگەی راگەیاندنی لوکاشێنکۆ گوتی سەرۆکی بێلاڕووس و مێرکل "رێککەوتن لەسەر ئەوەی کە کۆی کێشەکە لەسەر ئاستی بێلاڕووس و یەکێتیی ئەوروپا گفتوگۆی لەسەر بکرێت. بەرپرسانی پەیوەندیدار لە هەردوو لا دیاریدەکرێن و دەستبەجێ گفتوگۆکان دەستپێدەکەن تاوەکو ئەو کێشانە چارەسەر بکرێن. "  هاوکات ستێفان زایبێرت، گوتەبێژی ئەنگێلا مێرکل، رایگەیاند کە ژنە سەرکردە ئەڵمانییەکە لە پەیوەندییە تەلەفۆنییەکەیدا لەگەڵ لوکاشێنکۆ "جەختی لە گرنگیی دابینکردنی چاودێری مرۆیی و دەرفەتی گەڕانەوە" بۆ کۆچبەران کردووە.  گوتیشی، مێرکل باسی لەوە کردووە کە دەکرێت ئەم کێشەیە بە یارمەتیی ئاژانسی پەنابەرانی سەر بە نەتەوە یەکگرتووەکان و رێکخراوی کۆچی نێودەوڵەتی و بە هاوبەشی لەگەڵ کۆمسیۆنی ئەوروپی چارەسەر بکرێت.  ئەوە دووەم پەیوەندیی تەلەفۆنییە لەم چەند رۆژەی رابردوو لە نێوان راوێژکاری ئەڵمانیا و سەرۆکی بێلاڕووسدا، ئەوەش دوای ئەوەی کە ڤیلادمیر پووتین، سەرۆکی رووسیا داوای لە سەرکردەکانی وڵاتانی رۆژئاوا کرد، راستەخۆ قسە لەگەڵ لوکاشێنکۆ بکەن.  سەدان کۆچبەر، کە زۆربەیان خەڵکی باشووری کوردستانن، لەسەر سنووری نێوان بێلاڕووس و پۆڵەندا لە دۆخێکی سەختدا ماونەتەوە و چاوەڕێی کردنەوەی سنوورن بۆ ئەوەی بەرەو وڵاتانی رۆژئاوای ئەوروپا کۆچ بکەن، بەڵام پۆڵەندا رەتیدەکاتەوە بەهیچ شێوەیەک رێگەی دەربازبوونیان پێبدات.   وڵاتانی رۆژائاوا ئەلێکساندەر لوکاشێنکۆ تۆمەتباردەکەن بەوەی کە لێشاوی کۆچبەرانی وەکو چەکێک بۆ دروستکردنی گوشار لەسەر یەکێتیی ئەوروپا و تۆڵەکردنەوە لەو سزایانەی بە تۆمەتی سەرکوتکردنی ئۆپۆزسیۆن بەسەریدا سەپێنراون، بەکارهێناوە.   لوکاشێنکۆ و ڤیلادمیر پووتینی سەرۆکی رووسیا، کە هاوپەیمانی سەرەکییەتی، تۆمەتەکانیان رەتکردووەتەوە و رەخنەیان لە یەکێتیی ئەوروپا گرتووە لە بەرامبەر وەرنەگرتنی ئەو کۆچبەرانە.   تاوەکو ئێستا لانیکەم ٩ کۆچبەر بەهۆی سەرما و نەخۆشییەوە، لەو سنوورانە گیانیان لەدەستداوە.