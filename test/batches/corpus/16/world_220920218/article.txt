رۆژی چوارشەممە ٢٢ - ٩ - ٢٠٢١ رێکخراوی تەندروستیی جیهانی داوای کرد هەرچی زووە کار بکرێت بۆ کەمکردنەوەی پیسبوونی هەوا. رێکخراوەکە ئاستی مەترسیی پیسبوونی هەوا لە هەمان ئاستی مەترسیی جگەرەکێشان  و خواردنی ناتەندروست دانا.  رێکخراوی تەندروستیی جیهانی دەڵێت، بە نزیکەیی هەموو  رێنماییەکانی کواڵێتیی هەوای رێکخستووەتەوە و هۆشداریدەدات کە پابەندنەبوون بە رێنماییە نوێیەکان دەبێتە هۆی مەترسی لەسەر تەندروستی و پابەندبوون پێیانەوە دەتوانێت ژیانی ملیۆنان کەس رزگاربکات.  بەپێی رێنماییە نوێیەکان، رێکخراوی تەندروستی جیهانی ئاستی دیاریکراوی ساڵانە بۆ پیسبوونی گەردەکانی هەوا - PM ٢.٥ واتە ئەو گەردانەی نیوەتیرەیان ٢.٥ مایکرۆمەتر یان کەمترە لە ١٠ مایکرۆگرام لە مەترێکی چوارگۆشەدا بۆ ٥ مایکرۆگرام کەمکردەوە. هەروەها ئاستی PM ١٠ واتە ئەو گەردانەی هەوا کە نیوەتیرەیان ١٠ مایکرۆمەتر یان کەمترە،  لە ٢٠ مایکرۆگرام لە مەترێکی چوارگۆشەدا بۆ ١٥ مایکرۆگرام کەمکردەوە.   ئامانجی ئەم رێنماییە نوێیانە بریتییە لە پاراستنی خەڵکی لە کاریگەری پیسبوونی کەشوهەوا و لەلایەن حکومەتی وڵاتانەوە بەکاردەهێندرێت بۆ ئەوەی بەشێوەیەکی یاسایی ستانداردەکانی کەشوهەوا دابڕێژنەوە.  ئاژانسی تەندروستیی نەتەوەیەکگرتووەکان دواهەمینجار لە ساڵی ٢٠٠٥ رێنمایی کوالێتی هەوای بڵاوکردەوە کە کاریگەرییەکی بەرچاوی لەسەر سیاسەتی کەمبوونەوەی پیسبوونی کەشوهەوا هەبوو لە سەرتاسەری جیهاندا.   هاوکات ریكخراوی تەندروستیی جیهانی رایدەگەیێنێت لە ماوەی ١٦ ساڵدا لەو کاتەوەی رێنماییەکان دەرکراون، کۆمەڵێک بەڵگەی زۆر بەهێزتر دەرکەوتوون کە نیشانیدەدات چۆن پیسبوونی کەشوهەوا کار لەسەر تەندروستیی مرۆڤ دەکات.  رێکخراوەکە راشیگەیاند،  بەڵگە کۆکراوەکان بەشی ئەوە هەن بۆ ئەوەی پاڵپشتیی ئەنجامدانی کارێک بکەن بۆ داماڵینی کەشوهەوا لە پیسکەرە سەرەکییەکانی هەوا نەک تەنیا لە چەند وڵاتێکی دیاریکراو، بەڵکو لە سەرتاسەری جیهاندا.