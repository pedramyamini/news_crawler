رۆژی هەینی ١٥ - ١٠ - ٢٠٢١ عومەر عەبدی، جێگری بەڕێوەبەری جێبەجێکاریی یونیسێف لە بارەگای نەتەوەیەکگرتووەکان لە نیویۆرک رایگەیاند " وەزیری دیفاکتۆی پەروەردەی پێی راگەیاندین کە کار لەسەر پرۆژەبڕیارێک دەکەن و لە ماوەیەکی نزیکدا رایدەگەیێنن، " پرۆژەبڕیارەکە رێگە بە کچانی قۆناخی دواناوەندی دەدات بچنە نێو پۆلەکانی خوێندن و بەردەوامی بە خوێندنەکەیان بدەن. گوتیشی کە ئەوان چاوەڕێدەکەن بڕیارەکە لە کاتێکی زۆر نزیکدا بچێتە بواری جێبەجێکردن دا.  ئەمە لەکاتێکدایە کە بۆ ماوەی چەند هەفتەیەکە تاڵیبان هەر دەڵێت؛ لە زووترین کاتدا رێگە بە کچان دەدەین بەردەوامی بە خوێندنەکەیان بدەن.  نیگەرانییەکانی نەتەوە یەکگرتووەکان کە پێشتر لەبارەی قوتابییە کچەکانی ئەفغانستانەوە هەبوو، لەوەوە سەرچاوەی گرتبوو کە پێشتر لە ساڵەکانی ١٩٩٦ - ٢٠٠١ ئەو کاتەی بزووتنەوەی تاڵیبان دەسەڵاتی وڵاتی بەدەستەوە بوو، رێگەی نەدەدا کچان و ژنان بخوێنن و کاربکەن.   هاوکات، لەدوای ئەوەی لە  مانگی ئابی ئەمساڵدا تاڵیبان دەسەڵاتی وڵاتی گرتەوە دەست، هەر لە دەسپێکی ساڵی خوێندنەوە رێگەی دا کچانی قۆناخی سەرەتایی بەردەوامی بە خوێندنەکەیان بدەن، بەڵام رێگەیان نەدا کچانی قۆناخی دوای ناوەندی و مامۆستاکانیان بگەڕێنەوە پۆلەکانی خوێندن.   لەلایەکی دیکەوە، بەرپرسانی تاڵیبان دەڵێن تەنیا ئەو کات رێگە بە کچانی دواناوەندی دەدەن بەردەوامی بە خوێندنەکەیان بدەن کاتێک بە تەواوەتی پابەند بن بە شەریعەتی ئیسلامەوە.  عومەر عەبدی دەڵێت کە هەفتەی رابردوو چووەتە ئەفغانستان و لەگەڵ بەرپرسان کۆبووەتەوە و "لە هەموو کۆبوونەوەکاندا پەروەردەی کچان پرسی سەرەکیم بووە" لەگەڵیاندا. دەشڵێت، ملیۆنان کچ لە قۆناخی دواناوەندی بۆ ماوەی چوار هەفتەیە لە خوێندن بێبەش بوونو بەڵام دەڵێت کە بەڵێنی لە بەرپرسان وەرگرتووە کە رێگە بە هەموو کچێک دەدەن بخوێنن.   هاوکات جێگری بەڕێوەبەری جێبەجێکاریی یونیسێف راشیگەیاند کە ئێستا لە ٥ ویلایەت رێگەیان پێدەدرێت بخوێنن، بەڵام نەتەوەیەکگرتووەکان فشار دەخاتە سەر تاڵیبان تاوەکو لە سەرانسەری وڵات رێگەیان پێبدرێت بخوێنن.