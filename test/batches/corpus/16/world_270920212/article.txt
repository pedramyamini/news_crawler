ئەشرەف غەنی، سەرۆکە هەڵاتووەکەی ئەفغانستان لە پۆستێکدا، کە لە ئەکاونتەکەی خۆی لە فەیسبووک ئەمڕۆ دووشەممە بڵاوی کردووەتەوە، دەڵێت: "شەوی رابردوو ئەکاونتی فەیسبووکەکەم رووبەڕووی هێرشێکی ئەلیکترۆنی بووەوە، بۆ ماوەی چەند کاژێرێک لە کۆنتڕۆڵی خۆمدا نەما، بەڵام دوای نیوەڕۆی ئەمڕۆ بە هاوکاری ئیدارەی فەیسبووک لە باشووری ئاسیا توانیم ئەکاونتەکە بخەینەوە ژێر کۆنتڕۆڵی خۆمان".  محەممەد ئەشرەف غەنی ئەحمەدزائی، لە ١٩ - ٥ - ١٩٤٩ لە دایکبووە،  چواردەھەمین سەرۆککۆماری ئەفغانستان بوو، لە ساڵی ٢٠١٤ بە سەرۆکی ئەفغانستان هەڵبژێردرا، لە ساڵی ٢٠١٩ جارێکی دیکە بە سەرۆکی ئەفغانستان هەڵبژێردرایەوە، بەڵام بەر لەوەی ماوەی خولی دووەمی سەرۆکایەتییەکەی تەواوبکات، بەهۆی گەڕانەوەی تاڵیبان ناچار بوو لە وڵات هەڵبێت.  رۆژی ١٥ - ٠٨ - ٢٠٢١ سەرچاوەیەکی باڵا لە وەزارەتی ناوخۆی ئەفغانستان رایگەیاند، ئەشرەف غەنی، وڵاتی بەرەو تاجیکستان جێهێشتووە. بەڵام ئەشرەف غەنی رۆژی ١٨ - ٠٨ - ٢٠٢١ ڤیدیۆیەکی لە فەیسبووکەکەی بڵاوکردەوە و گوتی، کە لە ئیماراتە.  لە کاتی هەڵاتنی لە ئەفغانستان، ئەشرەف غەنی بەوە تۆمەتبارکرا کە سەروەت و سامانێکی زۆری لەگەڵ خۆی بردووە، بەڵام غەنی هەر لەو پەیامەیدا، ئەو دەنگۆیانەی رەتکردەوە و گوتی: "تەنیا بە کڵاو و پێڵاوەوە رۆشتم".  ئەشرەف غەنی گوتیشی، "ئەو دەنگۆیانەی کە دەڵێن من پێش بەجێهێشتنی وڵات پارەی زۆرم لەگەڵ خۆم بردووە، هیچ بنەمایەکی نییە و هەمووی درۆیە. من بێ هیچ پارەیەک لە ئەفغانستان چوومە دەرەوە. "