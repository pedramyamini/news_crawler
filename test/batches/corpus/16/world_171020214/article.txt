چەند زانایەکی ئەمریکی "گۆچانێکی زیرەک"ی تایبەت بە نابینایانیان دروستکردووە، پشت بەو تەکنەلۆژیایە دەبەستێت کە لە ئۆتۆمبێلە زیرەکەکاندا هەیە.  ماڵپەڕی "ساینس ئالێرت"ی ئەمریکی ئاشکرایکرد، ژمارەیەک لێکۆڵەری سەر بە زانکۆی ستانفۆردی ئەو وڵاتە "گۆچانێکی زیرەک"یان دروستکردووە، کە نابینایان لەو شت و بەربەستانەی دێنە بەردەمیان ئاگادار دەکاتەوە. لەوە زیاتریش لەکاتی هەر رووداوێکی نەخوازراودا، هاوکاریی نابیناکە دەکات لە شوێنی رووداوەکە دووربکەوێتەوە.  بەگوێرەی راپۆرتی ماڵپەڕی "ساینس ئالێرت"ی ئەمریکی، گۆچانی زیرەک هاوکاری نابینایان دەکات بەڕوونی ئاگاداری ژینگەی دەوروبەریان بن و تاڕادەیەکی زۆر لە مەترسییەکانی بیانپارێزێت، ئاشکراشیکرد، لێکۆلینەوەکان و تاقیکردنەوەکان دەریانخستووە، گۆچانی زیرەک خێرایی نابینایان بە رێژەی ١٨ % زیاد دەکات.  پێشتر گۆچانی ئەلیکترۆنی تایبەت بە نابینایان دروستکراون، بەڵام گۆچانەکە بە دەنگێكی تایبەت نابیناکە ئاگاداری دەکردەوە. نرخەکانیشیان لەنێوان ٣ هەزار تاوەکو ٤ هەزار دۆلاری ئەمریکییە.  پاتریک سیڵد، یەکێکە لە ئەندازیارانی تیمی لێکۆڵەران لە دروستکردنی گۆچانەکە دەڵێت، تایبەتمەندی و جیاوازی گۆچانی زیرەک لە گۆچانەکانی دیکە، ئەوەیە تەنیا کەسی نابینا لەبوونی بەربەستێک ئاگادار ناکاتەوە، بەڵکو جۆری بەربەستەکەشی بە دەنگ پێدەڵێت، هەروەها یەکێک لە جیاوازییە گەورە و گرنگەکانی نێوان گۆچانی زیرەک و گۆچانەکانی دیکە، نرخەکەیەتی کە نزیکەی ٤٠٠ دۆلاری ئەمریکییە و ئەوەش دەکاتە نزیکەی لە ١٠ % ی نرخی گۆچانەکانی دیکە.  تایبەتمەندییەکی دیکەی گۆچانی زیرەک، بە گوتەی پاریک سیڵد کەمی کێشەکەیەتی، کە نابیناکە دەتوانێت بە ئاسانی هەڵیبگرێت و جووڵەی پێ بکات.