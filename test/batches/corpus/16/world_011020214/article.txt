رۆژی هەینی ١ - ١٠ - ٢٠٢١ کۆنستانتین ئاماراندێ، سەرۆکی چاودێریی فریاکەوتنی شاری کۆنستانتا رایگەیاند، قوربانیانی ئاگرەکە لە بەشی چاودێریی چڕی نەخۆشخانەی کۆنستانتادا بوون کە تایبەتە بە نەخۆشییە درمەکان.  لوسیان بۆد، وەزیری ناوخۆی رۆمانیا لەو بارەوە گوتی، پێشتر هەواڵی گیانلەدەستدانی ٩ کەس بڵاوبووەوە، بەڵام هەواڵە راستەکە ئەوەیە کە " ٧ کەس گیانیان لەدەستداوە کە ٥ یان لە نەخۆشخانە و دووانیشیان دوای گواستنەوەیان بۆ نەخۆشخانەکانی دیکە گیانیان لەدەستداوە".   هاوکات وەزارەتی تەندروستیی رۆمانیا لە راگەیێندراوێکدا بڵاویکردەوە، ١١٣ کەس لە نەخۆشخانەکەدا بوون و جگە لەو ٧ کەسە، تووشبووانی دیکەی نێو نەخۆشخانەکە هەموویان رزگارکراون و گوێزراونەتەوە شوێنی سەلامەت.   ئەمە لەکاتێکدایە، ماوەی چەند رۆژێکە تووشبوون بە کۆرۆنا لە رۆمانیا بەرزبووەتەوە؛ رۆژی پێنجشەممە ٣٠ - ٩ - ٢٠٢١ رۆمانیا بەرزترین ژمارەی تووشبووانی کۆرۆنای لە رۆژێکدا تۆمارکرد کە ١٢ هەزار و ٣٢ کەس بوو.    خەرجییەکانی رۆمانیا بۆ کەرتی تەندروستی لە نزمترین ئاستدایە بەراورد بە وڵاتانی دیکەی ئەندام لە یەکێتیی ئەوروپا، بەجۆرێک رۆمانیا تەنیا ٥.٢ % ی کۆی گشتیی داهاتی نێوخۆیی بۆ کەرتی تەندروستی تەرخاندەکات، لەکاتێکدا کە تێکڕای خەرجییەکانی وڵاتانی دیکەی یەکێتیی ئەوروپا بۆ ئەو کەرتە ١٠ % ـە.   نەخۆشخانەکانی رۆمانیا بە رووداوی ئاگرکەوتنەوە نامۆنین؛ لە تشرینی دووەمی ساڵی رابردوودا و لە رووداوێکی ئاگرکەوتنەوەدا لە شاری پیاترا نیامتی باکووری رۆمانیا ١٠ کەس گیانیان لەدەستدا کە هەموویان لە بەشی چاودێریی چڕی کۆرۆنادا بوون. لە کانوونی دووەمی ئەمساڵیشدا ئاگرێک لە نەخۆشخانەی متەی بالسی بوخارستی پایتەختی رۆمانیا کەوتەوە و لانیکەم ٥ کەس گیانیان لەدەستدا.   دوای ئاگرەکەی نەخۆشخانەی متەی بالس، سەرۆکی رۆمانیا داوای چاکسازیی بەپەلەی کرد و رایگەیاند، هەرگیز "تراژیدیای" لەو جۆرە دووبارە نابێتەوە.