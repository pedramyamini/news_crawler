رۆژی شەممە ١٦ - ١٠ - ٢٠٢١ ئامارێکی فەرمیی حکومەتی رووسیا بڵاوکرایەوە کە نیشانی دەدات بۆ یەکەمجار لە کاتی سەرهەڵدانی ڤایرۆسی کۆرۆناوە ژمارەی گیانلەدەستدان لە ٢٤ کاژێردا گەیشتە ١٠٠٢ کەس. هاوکات، ٣٣ هەزار و ٢٠٨ تووشبووی نوێ تۆمارکران.   بەپێی ئامارێکی فەرمیی حکومەتی وڵاتەکە کە رۆژی شەممە ١٦ - ١٠ - ٢٠٢١ بڵاوکرایەوە، لەکۆی ١٤٦ ملیۆن دانیشتووی رووسیا ٤٣ ملیۆن کەسیان بە تەواوەتی ڤاکسینیان وەرگرتووە کە دەکاتە نزیکەی ٣٢ %.  هۆکاری سەرەکی کە وادەکات ژمارەی تووشبوون و مردن بە ڤایرۆسی کۆرۆنا زیادبکات نەبوونی رێکاری پێویستی تەندروستییە، هەرچەندە لە ژمارەیەک ناوچەی وڵات هێشتاش رێکارەکان تووندن.   لەلایەکی دیکەوە، هەرچەندە حکومەتی رووسیا لە رێژەی وەرگرتنی ڤاکسین لەلایەن هاووڵاتیانەوە رازی نییە، رەتیدەکاتەوە قەدەخەی هاتووچۆ رابگەیێنێت، دەڵێت، پێویستە ئابووریی وڵات بەردەوامبێت و نەوەستێت هاوکات سیستمی تەندروستیی رووسیا ئامادەنەکراوە بۆ ئەوەی ژمارەی زۆری تووشبووان چارەسەر بکات و بەرپرسانی تەندروستیش بەهۆی "لەدەستدەرچوونی" بارودۆخەکە رەخنە لە حکومەت دەگرن.  لای خۆشیەوە، دمیتری پێسکۆڤ، گوتەبێژی کریملین دەڵێت، کە هەموو هەلێکیان داوە بۆ ئەوەی خەڵکی ژیانی خۆیان بپارێزن، ئەمەش، وەک خۆی دەڵێت، بە وەرگرتنی ڤاکسین.   هەرچەندە رووسیا ژمارەیەک ڤاکسینی لە نێوخۆی وڵاتەکەی بەرهەمهێناوە، بەشێکی خەڵکی گومانیان لە وەرگرتنی ڤاکسین هەیە  و بەپێی ئاماری نافەرمی، نیوەی خەڵکی رووسیا لە پلانیاندا نییە ڤاکسین وەربگرن.   هەر ئەمڕۆ شەممە، تاتیانا گۆلیکۆڤا، جێگری سەرۆکوەزیرانی رووسیا لە میدیای فەرمی وڵاتەکە داوای لە خەڵکی کرد ڤاکیسن وەربگرن، گوتیشی بۆئەوەی رێگە لە ئەنجامی کارەساتبار بگرین، رێگەی سەرەکی وەرگرتنی ڤاکسینە.    رووسیا بەرزترین ئاستی گیانلەدەستدانی لە سەرانسەری ئەورووپا تۆمارکردووە، بەشێوەیەک تاوەکو ئێستا ٢٢٢ هەزار و ٣١٥ کەس گیانیان لەدەستداوە و حەوت ملیۆن و ٩٥٨ هەزار و ٣٨٤ کەسیش تووشی ڤایرۆسەکە بوون.