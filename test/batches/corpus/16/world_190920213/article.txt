دوای کۆنتڕۆڵکردنی کابوول لە ناوەڕاستی مانگی ئاب لەلایەن تاڵیبانەوە، زۆربەی قوتابخانەکانی پایتەخت بە داخراوی ماونەتەوە.  مامۆستایەکی قوتابخانەیەکی ناحکومی بە ناوی نەزیفە کە پێش دەسەڵاتدارێتیی تاڵیبان بەیەکەوە وانەی بە قوتابییە کچ و کوڕەکانی دەگوتەوە دەڵێت، "گۆڕانکاریمان لە قوتابخانەدا کردووە، تاوەکو رێگەبدرێت قوتابخانە بکەینەوە، کچەکان لە بەیانیان دەخوێنن و کوڕەکان لە دواینیوەڕوان دەخوێنن. مامۆستای پیاو وانە بە کوڕەکان دەڵێتەوە و مامۆستای ژن وانە بە کچەکان دەڵێتەوە. "  ئەو مامۆستایە دەشڵێت، چارەنووسی ئەو مامۆستایانە دیار نییە کە وانە بە هەردوو ئاستی سەرەتایی و دواناوەندیی دەڵێنەوە.   رۆژی شەممە، زەبیحوڵا موجاهید، گوتەبێژی تاڵیبان بە ئاژانسێکی نێوخۆی وڵاتەکەی راگەیاند، ئامادەکاری دەکرێت بۆ کردنەوەی قوتابخانەی دواناوەندیی کچان، بەڵام هیچ رۆژێکی دیارینەکرد.   هاوکات رۆژێک پێش لێدوانەکەی موجاهید، وەزارەتی پەروەردە رایگەیاند، قوتابخانەی دواناوەندیی کوڕان دەکرێتەوە، بەڵام هیچ ئاماژەیێکی بە کردنەوەی قوتابخانەی کچان نەدا.   مامۆستایەکی قۆناخی دواناوەندیی کچانیش دەڵێت، "ورەیان دابەزیوە و چاوەڕێی بڕیاری حکومەتن تاوەکو بتوانن دەست بە خوێندنەکەیان بکەنەوە".   پێشتر تاڵیبان بانگەشەی ئەوەی دەکرد کە ناگەڕێنەوە بۆ سەر سیاسەتەکانی پێشوو کە رێگەی بە کچ و ژنانی نەدەدا بخوێنن لەو کاتەی لە ساڵی ١٩٩٦ تا ٢٠٠١ دەسەڵاتی ئەفغانستانیان بەدەستەوە بوو، ئێستا بەڵینیان داوە کە رێگە بە کچان بدرێت بخوێنن، بەو مەرجەی کچ و کوڕەکان لەیەکدی جیابکرێنەوە.