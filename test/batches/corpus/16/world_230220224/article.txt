ئەنتۆنی بلینکن، وەزیری دەرەوەی ئەمریکا رۆژی سێشەممە ٢٢ - ٠٢ - ٢٠٢٢ لە کۆنفرانسێکی رۆژنامەڤانیدا رایگەیاند، لە رۆژانی رابردوودا رێککەوتبوون لەگەڵ سێرگی لاڤرۆڤ، وەزیری دەرەوەی رووسیا کۆببنەوە بەو مەرجەی رووسیا وڵاتە دراوسێکەی داگیرنەکات؛ دەشڵێت ئێستا کە "داگیرکارییەکە" بەڕێوەدەچێت، هیچ مانایەکی نییە کۆبوونەوەکە ئەنجامبدرێت.  وەزیری دەرەوەی ئەمریکا دەڵێت، نامەیەکی فەرمیی بۆ هاوتا رووسییەکەی ناردووە و پێی گوتووە کە کۆبوونەوەکە بەڕێوەناچێت.  بلینکن ئاماژەی بەوەش کردووە، هەموو ئەو سەرچاوە داراییانە دەکەنە ئامانج کە مۆسکۆ بەکاریاندەهێنێت بۆ راپەڕاندنی کارە لەپێشینەکانی و سزاش بەسەر کەسە دیارەکانی نزیک لە کرملن و بنەماڵەکانیان دەسەپێنن.  ئەو هەڕەشەیەی ئەمریکا لە کاتێکدایە، رۆژی دووشەممە ٢١ - ٠٢ - ٢٠٢٢ ڤلادیمیر پووتین، سەرۆکی رووسیا پێشوازیی لە سەرۆکەکانی هەردوو ناوچەی دۆنیتسک و لۆهانسکی هەرێمی دۆنباسی رۆژهەڵاتی ئۆکراینا کرد و بە فەرمی دانی بە سەربەخۆیی هەردوو ناوچەکەدا نا، وەکو "کۆماری گەلی سەربەخۆی لۆهانسک" و " کۆماری گەلی سەربەخۆی دۆنیتسک".