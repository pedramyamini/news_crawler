بەڵگەنامەکانی پاندۆرا لە ١٢ ملیۆن فایل پێکدێن کە قەبارەکەیان نزیکەی سێ تێرابایتە، لە لایەن ٦٠٠ رۆژنامەڤان لە ١٥٠ دامەزراوەی میدیایی جیهانی لە ١١٧٠ وڵاتدا کۆکراونەتەوە.  بەگوێرەی بەڵگەنامەکان، لەنێو کەسایەتییە دیارەکان، شا عەبدوڵڵای دووەم، شای ئوردن بایی ٩٥ ملیۆن دۆلار موڵکی لە بەریتانیا و ئەمریکا کڕیوە، تۆنی بلێر و هاوژینەکەی لە کڕینی ئۆفیسێک لە لەندەن ٤٢٢ هەزار دۆلاریان گلداوەتەوە، ڤیلادیمیر پووتین لە رێگەی خۆشەویستێکییەوە ڤێلایەکی ٤.١ ملیۆن دۆلاری لە مۆناکۆی فەرەنسا کڕیوە، ئاندریج بابیسی سەرۆکوەزیرانی چیک لە کانی فەرەنسا کۆشکێکی ٢٢ ملیۆن دۆلاری کڕیوە، رەجەب تەیب ئەردۆغان لە رێگەی کۆمپانیای رۆنەسانس کۆشکێکی سەرۆکایەتی ١١٥٠ ژووری دروستکردووە،  ئیلهام عەلیڤی سەرۆکی ئازەربایجان و خانەوادەکەی لە نێوخۆی ئازەربایجان و لە بەریتانیا بایی ٧٠٠ ملیۆن دۆلار موڵکیان کڕیوە.  بڵاوبوونەوەی ئەو سەتان بەڵگەنامەیە وەڵامدانەوەی حکومەتی وڵاتانی بەدوای خۆیدا هێنا، کۆشکی کریملین بەڵگەنامەکان بە "بێ بنەما" ناودەبات. دادگەی شاهانەی ئوردنیش دەڵێت، بەڵگەنامەکانی پاندۆرا شێوێندراون و لە قەبارەی خۆیان گەورەترکراون.  لەبیب کەمهاوی، شرۆڤەکارە و لەبارەی بڵاوبوونەوەی ئەو بەڵگەنامانە دەڵێت، "ئێستا ئەمە دەبێتە جێگەی شەرمەزاری بۆ ئیدارەی ئەمریکا و وڵاتێکی وەکو ئوردن و ئەوانی دیکە؛ ئەگەری بەهێزی دروستبوونی کاردانەوە لەو وڵاتانی دیموکراسی هەیە، بەڵام هەرچی ئەو وڵاتانەیە کە دەسەڵاتی تاکڕەوی و دیکتاتۆری تێیاندا باڵادەستە، ئەگەر سەرۆکی گەورە بڕیاریدا بەڵگەنامەکان فەرامۆشبکرێن، ئەوا فەرامۆشدەکرێن. "  لەنێو بەڵگەنامەکاندا ناوی هونەرمەند، بازرگانیی ماددەی هۆشبەر و کەسایەتیی ئایینیش هاتووە کە لەماوەی ٢٥ ساڵی رابردوودا موڵکیان لە وڵانی بیانی کڕیوە.  هەریەک لە شاکیرای گۆرانیبێژ، ئێڵتۆن جۆن دوو لە کەسایەتییە دیارەکانن کە پارێزەرەکانیان تۆمەتی سپیکردنەوەی پارە و خۆدزینەوە لە باج رەتدەکەنەوە.  پێش بەڵگەنامەکانی پاندۆرا، ناوی دەیان سەرکردە و کەسایەتیی جیهانی لە بەڵگەنامەکانی ئۆفشۆرد لیکس، پەڕاوەکانی پاناما، بەڵگەنامەکانی پارادایس هاتبوو کە بە سپیکردنەوەی پارە و کڕینی کۆمپانیا و موڵک لە دەرەوەی وڵات تۆمەتبارکرابوون.