ئەلێکساندەر لوکاشێنکۆ رایگەیاند: "دەمانەوێت بچین و بە پۆڵەندییەکان بڵێین ئێمە بەربەری نین، رووبەڕووبوونەوەمان ناوێت، چونکە دەزانین هەر شەڕێک رووبدات ناتوانین لێی دەرچین و کارەسات روودەدات.  سەرۆکی بێلارووس لەبارەی گەڕاندنەوەی کۆچبەران دەڵێت: "خۆمان گەشتێکی گەڕانەوەی کۆچبەرانمان بۆ عێراق رێکخست، بەنیازین کاروانێکی دیکە لە کۆتایی مانگ بگەڕێنینەوە، بەڵام ئەگەر توانیمان کۆچبەران کۆبکەینەوە".  ئەلێکساندەر لوکاشێنکۆ  ئاماژەی بەوەدا "کۆچبەران زۆر حەز بە گەڕانەوە ناکەن، ئێمەش هاوکاریان دەبین لە چوونیان بۆ پۆڵەندا یان ئەڵمانیا. " داواش دەکات ئەڵمانیا نزیکەی ٢ هەزار کۆچبەر وەربگرێت، کە لە سنوور گیریان خواردووە.   بەڵام ئەڵمانیا دژی بیرۆکەکەی لوکاشێنکۆیە بۆ گواستنەوەی کۆچبەران، شتێفن زایبێرت، گوتەبێژی ئەنگێلا مێرکل، راوێژکاری ئەڵمانیا دەڵێت: "ئەو بیرۆکەیە کە دەڵێت رێگەیەکی مرۆیی بۆ وەرگرتنی ٢ هەزار کۆچبەر لەلایەن ئەڵمانیاوە، جێگەی پەسەندکردن نییە، ئەمە چارەسەر نییە نە بۆ ئەڵمانیا و نە بۆ یەکێتیی ئەوروپا".  نە یاسا و نە تەلبەندە دڕکاوییەکان رێگری لە چوونی کۆچبەران ناکەن. لەهاوینی ئەمساڵدا تاوەکو ئێستا رێژەی کۆچبەرانی وشکانی و دەریایی لەئاسیا و ئەفریقیاوە بە بەراورد بە ساڵی رابردوو سێ هێندە بەرزبووەتەوە.