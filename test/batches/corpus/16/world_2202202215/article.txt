ژان ئێڤ لۆدریان، وەزیری دەرەوەی فەرەنسا دوای ئەوەی بڕیاری ٢٧ ئەندامەکەی یەکێتیی ئەوروپای بۆ سەپاندنی سزای نوێ بەسەر رووسیا راگەیاند، گوتیشی، "کردارەکانی پووتین دەریخست کە واژۆ و قسەکانی ئێستا بێکەڵکن".  فەرەنسا ڤلادیمیر پووتین، سەرۆکی رووسیا بەوە تۆمەتبار دەکات کە شکستی هێناوە لە پابەندبوونی وڵاتەکەی بە یاسا و رێککەوتنە نێودەوڵەتییەکان، لەنێویاندا رێککەوتنی ساڵی ٢٠١٤ی مینسک بۆ بەرقەرارکردنی ئاشتی لە رۆژهەڵاتی ئۆکراینا.  بە گوتەی وەزیری دەرەوەی فەرەنسا، لە رابردوودا مۆسکۆ پابەندبووە بە رێککەوتنەکانی لەگەڵ وڵاتانی رۆژئاوا، وەکو "پەیماننامەی پاریس و رێککەوتنی هێلسنکی لە ساڵانی ١٩٧٠ کاندا"، ئاماژە بەوەش دەکات، ئەو رێککەوتنانە "لەسەر بنەمای واژۆی رووسیا بوون".  بە گوتەی ژان ئێڤ لۆدریان، "سەرۆک پووتین رێز لە بەڵێنەکانی خۆی ناگرێت"، چونکە دانی بە سەربەخۆیی دوو ناوچەی ئۆکراینادا ناوە کە "لە ئەجێندادا نەبووە".  رۆژی دووشەممە ٢١ - ٠٢ - ٢٠٢٢ ڤلادیمیر پووتین دانی نا بە سەربەخۆیی دوو ناوچەی ئۆکراینادا؛ رۆژی سێشەممە ٢٢ - ٠٢ - ٢٠٢٢ پەرلەمانی رووسیا بە زۆرینەی دەنگ رێگەی بە سەرۆکی وڵاتەکەی دا هێزی سەربازی بنێرێتە ئۆکراینا، ئەمەش ناڕەزایەتییەکانی دژی رووسیا لەسەر ئاستی جیهان زیادکرد.  یانس ستۆڵتنبێرگ، سکرتێری گشتیی ناتۆ دەڵێت، هێزی وەڵامدانەوەیان لە چەند هەفتەی رابردوودا خراونەتە ئامادەباشیی تەواو و ١٠٠ فڕۆکەی جەنگییش لە ئەوپەڕی ئامادەباشیدان لەگەڵ ١٢٠ کەشتیی لەنێو دەریادا. پێشتریش هێزەکانی هاوپەیمانیی ناتۆ هەزاران سەربازیان ناردووەتە ئۆکراینا.