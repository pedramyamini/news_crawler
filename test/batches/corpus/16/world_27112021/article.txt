ویتۆڵد ویشکۆڤسکی، وەزیری پێشووی دەرەوەی پۆڵەندا گوتی، "ئێمە رێککەوتن لەگەڵ کەسێکدا ناکەین کە فەرمانڕەوای دانپێدانراوی وڵات نییە. با بە بیرت بێنمەوە کە هاوینی رابردوو لە بێلاڕووس چی روویدا؛ ئەلێکساندەر لوکاشێنکۆ وەکو سەرۆکی وڵات هەڵنەبژێردرا، خەڵکەکەی و یەکێتیی ئەوروپاش رەتیدەکەنەوە. "  یەکێتیی ئەوروپا لە پرسی کۆچبەراندا پشتیوانی لە پۆڵەندای ئەندامی دەکات.   راوێژکاری ئەڵمانیا ئاماژە بەوە دەکات، ئەگەر بێلاڕووس لێشاوی کۆچبەران بەرەو سنوورەکانی یەکێتیی ئەوروپا نەوەستێنێت، سزای زیاتری بەسەردا دەسەپێنن.   ئەنگێلا مێرکل، راوێژکاری ئەڵمانیا دەڵێت، "لە بەرنامەماندایە سزای زیاتر بەسەر لوکاشێنکۆدا بسەپێنین، ئەگەر هیچ بەرەوپێشچوونێکی روون دیار نەبوو کە تا ئێستاش هەر بەو جۆرە بەردەوامە. ئێمە هێشتا نەگەیشتووینەتە ئەو شتەی کە ئەڵمانیا و پۆڵەندا هیوای بۆ دەخوازن. "  بەگوێرەی داتاکانی سەنتەری پیوی ئەمریکی، ساڵی ٢٠١٥، ملیۆنێک و ٣٠٠ هەزار کۆچبەر گەیشتبوونە نێو ٢٨ وڵاتەکەی یەکێتیی ئەوروپا، کە زۆربەیان خەڵکی رۆژهەڵاتی نێوەڕاست و باکووری ئەفریقیا بوون.   وەزیری پێشووی دەرەوەی پۆڵەندا لەو بارەوە گوتی، وڵاتانی یەکێتیی ئەوروپا چیدیکە ئامادەنین ئەو شتە دووبارە بکەنەوە بۆیە ئێستاش پاڵپشتی لە هەڵوێستی پۆڵەندا دەکەن.   ویتۆڵد ویشکۆڤسکی ئاماژەی بەوەش دا، "ئێمە کێشەمان لەگەڵ ئەو کۆچبەرانەدا هەیە، چونکە ژمارەیەکی زۆریان نایانەوێت خۆیان لەگەڵ ئێمە بگونجێنن؛ ئەوان کار ناکەن و لەسەر ئەرکی دەستەبەری کۆمەڵایەتی دەژین. بۆیە نامانەوێت ئەو هەڵەیەی ساڵانی ٢٠١٥ و ٢٠١٦ دووبارە بکەینەوە. "  دوای ساڵێک لە بڕینی پەیوەندییە دیپلۆماسییەکان لەگەڵ لوکاشێنکۆ، لە چەند هەفتەی رابردوودا، ئەنگێلا مێرکل دوو جار پەیوەندی پێوەکرد بۆ ئەوەی لەسەر وەستاندنی لێشاوی کۆچبەران بگەنە رێککەوتن.   ویتۆڵد ویشکۆڤسکی رەخنە لەو کارەی راوێژکارە ئەڵمانییەکە دەگرێت، چونکە پێیوایە مێرکل بەو کارەی، رەوایەتی بە سەرۆکایەتیی لوکاشێنکۆ داوە و ئامانجی سەرۆکی بێلاڕووسی بەدیهێناوە کە بە گوتەی خۆی دەیویست کۆچبەران وەکو گوشار بەکاربهێنێت بۆ ئەوەی ئەوروپییەکان ناچار بکات لەگەڵیدا لەسەر مێزی گفتوگۆ دانیشن.