رۆژی شەممە ٦ - ١١ - ٢٠٢١ دوای ئەوەی لە شاری فریتاونی پایتەختی وڵاتەکە بارهەڵگرێکی سووتەمەنی خۆی کێشا بە بارهەڵگرێکی دیکەدا، بارهەڵگری سووتەمەنییەکە تەقییەوە. ئاژانسی بەهاناوەچوونی کارەساتی نەتەوەیی وڵاتەکە رایگەیاند، بەهۆیەوە ٩٨ کەس گیانیان لەدەستدا و ٩٢ کەسی دیکەش کە برینداربوون رەوانەی نەخۆشخانە کران و چارەسەری پێویستیان بۆ دەکرێت. ئاماژەی بەوەشکردووە کە هەڵمەتی گەڕان و رزگارکردن کۆتاییهاتووە.  بەگوێرەی ئاژانسەکانی هەواڵ، پێش ئەوەی بارهەڵگرەکە ئاگربگرێت و تەقینەوەکە رووبدات، سووتەمەنیی بارهەڵگرەکە بەنێو شەقامەکەدا بڵاوبووەتەوە و رێگەی خۆشکردووە بۆ ئەوەی تەقینەوەکە گەورەتر بێت و زیانی زیاتری هەبێت.  رووداوەکە کاژێر ٢٢: ٠٠ ـی شەوی هەینی بەکاتی ئەو وڵاتە و (کاژێر ١: ٠٠ ـی بەرەبەیانی شەممە بەکاتی هەولێر) روویداوە. جگە لە زیانی گیانی، بەهۆی رووداوەکەوە چەندین فرۆشگە و ئۆتۆمبێلی نزیک لە شوێنی رووداوەکە سووتاون.  جولیوس مادا، سەرۆکی سیرالیۆن لە تویتێکدا رووداوەکەی بە تراژیدیا باسکرد و هاوخەمیی خۆی بۆ گیانلەدەستدانی هاووڵاتیانی دەربڕی. گوتیشی کە "حکومەتەکەی هەموو شتێک دەکات بۆ یارمەتیدانی خێزانی قوربانیان. "   ییڤۆنی ئاکی ساویێر، سەرۆکی شارەوانیی فریتاون، لە پۆستێکی فەیسبووکدا ئاماژەی بەوەکردووە، تەقینەوەکە لە ئەنجامی پێکدادانی تەنکەرە سووتەمەنییەکە بە بارهەڵگرێکی دیکەدا دروستبووە. هەروەها خەمباریی خۆیشی لە بەرامبەر رووداوەکە دەربڕی و گوتی، "ئەو وێنە و ڤیدیۆیانەی لەسەر تۆڕە کۆمەڵایەتییەکان بڵاوکراونەتەوە، تۆقێنەرن. "  شاری فریتاونی سەر کەناراوەکانی سیرالیۆن کە ماڵی زیاتر لە ملیۆنێک کەسە لە چەند ساڵی رابردوودا رووبەڕووی ژمارەیەک کارەساتی دڵتەزێن بووەتەوە؛ لە ئاداری ئەمساڵدا ئاگرێکی گەورە لە ناوچەیەکی هەژارنشینی شارەکە کەوتەوە و بەهۆیەوە زیاتر لە ٨٠ کەس برینداربوون و زیاتر لە پێنج هەزار کەسیش ئاوارەبوون. هەروەها لە ساڵی ٢٠١٧ دا لافاو و رۆچوونی زەوی دروستبوو و لە ئەنجامدا زیاتر لە هەزار کەس گیانیان لەدەستدا و سێ هەزار کەسیش بێ ماڵوحاڵ بوون.