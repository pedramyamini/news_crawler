لەبارەی ئەگەری هێرشی رووسیا بۆ سەر وڵاتەکەی، ئۆلیکسی دێزنیکۆڤ، وەزیری بەرگریی ئۆکراین دەڵێت، "کۆی ژمارەی هێزەکانی رووسیای فیدراڵ لە ناوچە داگیرکراوەکانمان و لە نزیک سنوورەکانمان نزیکەی ٩٤ هەزار و ٣٠٠ کەسە. دووژمن هەر لە ئێستاوە دەستی بە راهێنان و کۆکردنەوەی تانک و ئۆتۆمبێلی سەربازی لە نزیک سنوورەکانمان کردووە. شیکارییەکانمان بەو ئەنجامەمان دەگەیێنن کە هەڵکشانی گەورە لەلایەن رووسیاوە هەیە کە لە کۆتایی مانگی یەکی ساڵی داهاتوو دەگاتە ئەوپەڕی ئامادەبوون".     هەروەها بڕیارە رۆژی سێشەممە بایدن و پووتین، سەرۆکانی ئەمریکا و رووسیا لەو بارەوە بە ڤیدیۆکۆڵ قسە بکەن.  نزیکەی ٤٠ رۆژە، رووسیا جووڵەیەکی دیاری لە نزیک سنوورەکانی رۆژهەڵاتی ئۆکراین دەستپێکردووە، چەند رۆژێک پێش ئێستاش مانۆڕێكی دەریایی و ئاسمانیی پێشکەوتووی لە دەریای رەشدا ئەنجامدا؛ ئەو دەریایەی کە تورکیا، بولگاریا و رۆمانیا، سێ وڵاتی ئەندامی ناتۆ کەنارە دەریایان لەسەرە و نیگەرانیی مۆسکۆی زیادکردووە لە ئەگەری ئەندامبوونی کییڤ لە ناتۆ.  جۆ بایدن، سەرۆکی ئەمریکا دەڵێت، "لە پەیوەندییەکی بەردەوامدام لەگەڵ هاوپەیمانەکانمان لە ئەوروپا، هەروەها لەگەڵ ئۆکراینییەکان. وەزیری دەرەوە و راوێژکاری ئاسایشی نیشتمانی نێو ئیدارەکەم بە تەواوەتی ئاگایان لەو بابەتەیە؛ ئەوەش کە من ئەنجامی دەدەم کۆکردنەوەی هەموو شتەکانە تاوەکو دواجار بە دەستپێشخەرییەکی گشتگیر و واتادار بگەین کە لە رێگەیەوە بارودۆخەکە بۆ پووتین زۆر زۆر قورس بکەین بۆ ئەوەی ئەو کارە نەکات کە خەڵک ترسی هەیە بیکات".  هەروەها دیمەیترۆ کولیبا، وەزیری دەرەوەی ئۆکراین دەڵێت، "نەخێر، هیچ بژاردەیەک لەبەردەم ئۆکرایندا نییە بەوەی کە واز لە هەوڵدان بۆ بەئەندامبوونی لە ناتۆ بهێنێت، چونکە دەستووری ئۆکراین دەڵێت، دەبێت ئۆکراین بەدوای ئەندامبوون لە ناتۆ و یەکێتی ئەوروپاوە بێت. رووسیا شتەکان پێچەوانە دەکاتەوە و خۆی بە قوربانی پێشاندەدات و داوا دەکات ئۆکراین گەرەنتی بدات نەبێتە ئەندامی ناتۆ؛ ئێمە ئەو داوایە رەتدەکەینەوە".  لە لایەکی دیکەوە سێرگی لاڤرۆڤ، وەزیری دەرەوەی رووسیا دەڵێت، "سەبارەت بە هەڵکشانی ئاڵۆزییەکان بەتایبەتی لە سنووری نێوان رووسیا و ئۆکراین، ئێوە بە باشی ئاگاداری هەڵوێستی ئێمەن و بیستوشتانە سەرۆک پووتین لەو بارەیەوە چی دەڵێت؛ ئێمە هیچ ململانێیەکمان ناوێت".  بایدن ویستی لە کۆشکی سپی بەرەو شوێنی پشووی کۆتایی هەفتەی بڕوات، بەڵام پرسیارێك لەبارەی رووسیا گەڕاندیەوە و گوتی: " ئێمە ئاگاداری کارەکانی رووسیاین و پێشبینی دەکەین لەو بارەیەوە گفتوگۆیەکی دوور و درێژمان هەبێت".  ئەو گفتوگۆیەش بڕیارە لە هەمان مانگدا بکرێت کە ئیدارەکەی بایدن پێشبینی هێرشێکی گەورەی سوپای رووسیا بۆسەر ئۆکراین دەکەن.