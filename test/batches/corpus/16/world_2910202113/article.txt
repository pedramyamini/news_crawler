چالاکڤانان لە چەندین وڵاتی جیهانەوە دەیانەوێت لە رێگەی خۆپێشاندانەوە گوشار بخەنە سەر سەرکردەکان بۆ ئەوەی هەنگاوی زیاتر بگرنەبەر لە پێناو کەمکردنەوەی مەترسییەکانی گۆڕانی کەشوهەوا.  هەروەها لە پاریسی پایتەختی فەرەنسا، چالاکڤانان لە بەردەم بانکەکان کۆبوونەوە و داوایان لێکردن کە مامەڵە داراییەکانیان لەگەڵ کۆمپانیای تۆتاڵ ببڕن، چونکە کۆمپانیا نەوتییەکە تۆمەتبارە بە گرنگینەدان بە پاراستنی کەشوهەوا.   ئیزابێل لێخیتی، گوتەبێژی رێکخراوی ئۆرگ ٣٥٠ گوتی، "لە ٢٦ وڵات، زیاتر لە ١٢٠ خۆپێشاندان بەڕێوەدەچن بۆ ئەوەی سەرکۆنەی ئەو دامەزراوانە بکەن کە پارە بە پیشەسازیی سووتەمەنییە کاربۆنییەکان دەدەن. هۆکاری کۆبوونەوەشمان لێرە لە پاریس ئەوەیە کە هەفتەی رابردوو ئاشکرا بوو کە کۆمپانیای تۆتاڵ نکوڵی لە زانست کردووە و بۆ ماوەی ٥٠ ساڵ سیاسەتی گومان و پشتگوێخستنی کەشوهەوای بەکارهێناوە. "  لە لەندەنی پایتەختی بەریتانیاش خۆپێشاندان کرا. چالاکڤانان لە بەردەم بانکی لۆیدز نمایشێکی شانۆییان پێشکێشکرد بۆ گوزارشتکردن لە کاریگەریی خراپی سووتەمەنییە کاربۆنییەکان لەسەر هەسارەی زەوی و لە رێگەی پۆستەرەکانیانەوە داوایان لە دامەزراوە داراییەکان کرد وەبەرهێنان لەو سووتەمەنیانەدا نەکەن.   جۆزێف سیکولی، چالاکڤانی ژینگە دەڵێت، "ئەمڕۆ هاتووینەتە ئێرە وەکو بەشێک لە خۆپێشاندانەکانی ئەم هەفتەیە، چونکە یەکێک لەو شتانەی ئێمە دەیزانین ئەوەیە کە بەریتانیا و دامەزراوەکانی نێو بەریتانیا ماوەی چەندین دەیەیە یارمەتیی داراییان بۆ ئاڵۆزبوونی کەشوهەوا و لە نێوبردنی دوورگەکانمان دابینکردووە. "  هەر لە بەریتانیا، ژمارەیەک چالاکڤان چوونە سەربانی کۆگەکانی پاڵاوگەیەکی نەوت لە شاری هامپشایەر بۆ ناڕەزایی دەربڕین دژی بەکارهێنانی بەنزین، گازوایل و سووتەمەنییە نەوتییەکانی دیکە.   چالاکڤانی سەرانسەری جیهان یەک پەیامیان هەیە کە ئەویش کەمکردنەوەی بەکارهێنانی ئەو سووتەمەنییانە و دەستکردن بە بەکارهێنانی وزەی سرووشتییە بۆ ئەوەی گۆی زەوی گەرمتر نەبێت و کارەساتە سرووشتیەکان گەورەتر نەبن.   ئەوە لە کاتێکدایە، نەتەوە یەکگرتووەکان لە دوایین راپۆرتی خۆیدا هۆشداریدەدات کە ئەگەر وڵاتان بەکارهێنانی ئەو سووتەمەنیانە کەمنەکەنەوە، تا کۆتایی ئەم سەدەیە، پلەی گەرمیی زەوی ٢.٧ پلە بەراورد بە قۆناخی پێش پیشەسازی بەرزتر دەبێتەوە و ئەو کاتە دۆخی کەشوهەوا کارەساتبار دەبێت.