فومیۆ کیشیدا دەڵێت ئامانجی لە هەڵوەشاندنەوەی پەرلەمان بەجێهێنانی بەرنامە و کاری خەڵکی ژاپۆنە، کیشیدا کە هەفتەی رابردوو بووە سەرۆکوەزیرانی ژاپۆن و جێگەی یۆشیهاید سوگای گرتەوە، رایگەیاندووە لە ئەگەری سەرکەوتنی پارتەکەی لە هەڵبژاردنی کۆتایی ئەم مانگەدا هەموو سەرنج و هەوڵێکیان دەخەنە سەر بەرەنگاربوونەوەی کۆرۆنا.  فومیۆ چاوی لەوەیە لە هەڵژاردنی داهاتوودا لە ئەنجوومەنی نوێنەران پارتەکەی کە پارتی لیبرال دیموکراتە، زۆرینەی دەنگەکان بەدەستبێنێتەوە و لەگەڵ پارتی کۆمیتۆ بە هاوپەیمانی ئەم کابینەیەی حکومەتەکەیان بەڕێوەببەن.  گرنگترین کاری پێشێنە بۆ خەڵکی ژاپۆن لەم هەڵبژاردنە پلانی تۆکمەیە بۆ بەرەنگاربوونەوەی کۆرۆنا و هەروەها بووژانەوەی ئابووریی وڵاتەکەیە، کە بەهۆی پەتاکە زیانی بەرکەوتووە.  بەگوێرەی دوایین راپرسی کە لە رۆژنامەی سانکی بڵاوبووەتەوە، ٤٨ % ی خەڵک داوایانکردووە ئیدارەکەی کیشیدا زۆرترین سەرنجی لەسەر کۆرۆنا بێت، بەدوای ئەویشەوە بوژاندنەوەی ئابووری و دامەزراندنی خەڵک.  لە جیهاندا نزیکەی ٤، ٩٠٠، ٠٠٠ کەس بە کۆرۆنا مردوون، لە ژاپۆنیش بەتەنیا ١٧,٩٨٦ کەس بە ڤایرۆسەکە مردوون.