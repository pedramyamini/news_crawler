عیماد مەهدی، ماستەر لە تەکنەلۆژیای پەیوەندییەکان و داهێنانی تەکنەلۆژی لە زانکۆی تایپێی تایوان و شارەزای ڤی ئاڕ لە گفتوگۆیەکی بەرنامەی نووڕۆژی رادیۆی رووداودا باسی لە گۆڕینی ناوی کۆمپانیای فەیسبووک بۆ مێتا و تەکنەلۆژیای ڤێرچواڵ ریاڵیتی کرد کە دەگوترێت لە داهاتوودا گۆڕانکاریی مەزن دەهێنێتە ئاراوە.  عیماد مەهدی گوتی "ئێستا تایوان کە من تێیدا نیشتەجێم زۆربەی ئامێرە ئەلیکترۆنییە نوێیەکانی لێ دروست دەکرێت و تاقیدەکرێنەوە تا بزانرێت چ کاریگەرییەکیان دەبێت. گۆڕینی ناوی کۆمپانیای فەیسبووک بە مێتا بۆ ئەوە دەگەڕێتەوە کە خۆیان بۆ سەردەمێکی نوێ ئامادە دەکەن. ئێستا سەردەمی فەیسبووک بەسەرچووە و کاتی ئەوەیە خۆمان بۆ ١٠ ساڵی داهاتوو ئامادە بکەین. بە بڕوای ئەوان سەردەمی شاشەکانی مۆبایل و کۆمپیوتەر و تەلەڤزیۆن کۆتایی هاتووە و باوی نەماوە. "  ئەو پسپۆڕەی داهێنانی تەکنەلۆژی باسی لەوە کرد کە بەڕێوەبەرانی مێتا لەو بڕوایەدان ئەم تەکنەلۆژیایەی ئێستا زۆر سنووردارە. ئەگەر سەرنجتان دابێت، لە ١٠ ساڵی رابردووەوە تاوەکو ئێستا هەر مۆبایلێک کە دێت شتێکی وای لەوەی پێش خۆی جیاواز نییە؛ تەنیا کەمێک گۆڕانکارییە لە شێوە و کاردا.   بە گوتەی عیماد مەهدی، بەڕێوەبەرانی مێتا هەست دەکەن ئەم شێوازەی ئێستا داهاتووی نییە و داهاتووی مرۆڤایەتی لەمەدا نییە، بۆیە حەوت بۆ هەشت ساڵ پێش ئێستا دەستیان بە کڕینی زۆبەی ئەو کۆمپانیایانە کرد کە کار لە ڤێرچواڵ ریاڵیتی (VR)ـدا دەکەن؛ ڤی ئاڕ ئەو ئامێرەیە کە دەیکەیتە چاوت و دەچیتە دنیایەکی دیکەوە.   فەیسبووک بڕیاری داوە لە داهاتوودا بە شێوەیەکی سەرەکی کار لەسەر تەکنەلۆژیای ڤێرچواڵ ریاڵیتی بکات و چالاکییەکانی بۆ نیو ئەو جیهانە بگوازێتەوە.  عیماد مەهدی گوتی: "فەیسبووکی پێشوو و میتای ئێستا چەندین ملیۆن دۆلاری خستووەتە ئەو بوارەوە. بیرمە ساڵی ٢٠١٦ کە ڤی ئاڕم تاقی کردەوە چاویلکەیەکی کڵاویی زۆر گەورە بوو و نزیکەی ٣٠ خولەکی دەویست تا بە کۆمپیوتەرەکەوە پەیوەست ببێت، بەڵام لەم پێنج ساڵەدا هەموو شتێکی گۆڕاوە؛ زۆر زۆر بچووکترە، هەرزانترە کە ئەو کات نزیکەی دوو هەزار دۆلاری تێدەچوو، بەڵام ئێستا نزیکەی ٢٥٠ دۆلاری تێدەچێت. مێتا بڕیاری داوە ٩٠ % ی هێزی خۆیان بۆ ئەو چاویلکانە بخەنەگەڕ. "  بە بڕوای ئەو پسپۆڕەی داهێنانی تەکنەلۆژی، لەبەر ئەوەی کۆمپانیای مێتا ئەمەی راگەیاندووە، لە توانایاندایە کە بە نرخێکی هەرزان چاویلکەکەی بفرۆشن. بە بڕوای مێتا لە ماوەی سێ بۆ شەش ساڵدا ملیارێک کەس ئەو چاویلکانە بەکاردەهێنن. ئەم مۆبایلەی ئێستا لە چاو ئەوەی لە داهاتوودا دێت گۆڕانکارییەکی زۆر زۆر بچووکی لە ژیانماندا کردووە، چونکە هەرچی کار و ژیان و گەڕان و گەشتێکمان هەیە دەچێتە ناو ئەو چاویلەکەی ڤی ئاڕەوە.   زۆر جار گلەیی ئەوە لە گەنجان دەکرێت کە ئالوودەی تۆڕە کۆمەڵایەتییەکان بوون و کاتێکی زۆریان تێدا بەسەر دەبەن. باوەڕ وایە کە ڤی ئاڕ زۆر لەوەی ئیستا پێشکەوتووترە، زیاتر خەڵک ئالوودە بکات.  عیماد مەهدی گوتی: "ئێستا فەیسبووک و ئینستاگرام بەو سادەییە هەزاران گەنج بە تەواوی پێیانەوە ئالوودە بوون، دنیای ڤی ئاڕ شتێکی زۆر جیاوازتر دەبێت. لەوانەیە سەدان هەزار کەس لە ماڵەوە هەر نەچنە دەرەوە. ئەمیش وەک هەر شتێکی دیکە لایەنی باش و خراپی هەیە. بە بڕوای من لە سەرەتادا لایەنە خراپەکەی بەسەر باشەکەیدا زاڵ دەبێت. بەڵام لە داهاتوودا پاش هەشت ساڵێک لە داهاتنی کە هەموو کەسێک زانیی شتەکە چییە، پێموایە لایەنە باشەکانی زۆر لە لایەنە خراپەکانی زۆرتر دەبێت. بۆ نموونە، کۆمپانیایەکی نێودەوڵەتی هەیە و کۆبوونەوەیەکیان هەیە. لە کۆبوونەوەکەدا خەڵکی هەموو وڵاتێکیان هەیە. ئەندامەکان لە هەر شوێنێکی ئەم جیهانەدا بن، کە چاویلکەکەیان کردە چاویان وەکو ئەوەیە لە تەنیشت یەکدیدا بن. "  عیماد ئاماژەی بەوە دا کە یەکێک لە زاناکانی مێتا گوتوویەتی: "ئێستا کە ئەم مۆبایلە بەکاردەهێنین تەنیا چاو، گوێ و پەنجەمان بەکاردەهێنین، هەستەکانمان زۆر سنووردارن. " ئەو گوتەیە واتە هەست ناکەین لەگەڵ یەکدیداین، بەڵام کاتێک ئەو چاویلکانەی ڤی ئاڕ لە چاو دەکەیت هەست ناکەیت هیچ سنوورێک لەنێوان یەکدیدا دەمێنێت.   بە گوتەی ئەو پسپۆڕەی داهێنانی تەکنەلۆجی، لەوانەیە هەندێک کەس بڕیار بدەن هەتاهەتایە بچنە نێو ئەو دنیایەوە و نەیەنە دەرەوە و هەزاران کەس لەو دنیایەدا کار بکەن. رەنگە دووکانێکت هەبێت و هەموو کاڵاکانت لەناو ئەو دووکانەی چاویلکە ڤی ئاڕەکەتدا بێت.   عیماد مەهدی پێیوایە ئەم تەکنەلۆژیایە هەزاران هەلی کاری جیاواز بۆ خەڵک دەڕەخسێنێت. ئێستا رەنگە کۆمپانیا نێودەوڵەتییەکان ئامادە نەبن خەڵکی دەرەوەی وڵات کاریان بۆ بکات، بەڵام کاتێک ئەو سنوورە نەما، ئیدی کۆمپانیاکە هەرکەسێک لە هەر شوێنێکی ئەم دنیایەدا بۆ کارەکەی شیاو بێت، وەریدەگرێت. وەک ئەوەیە کەسەکە لە بەردەمتدا بێت و لە هەمان نووسینگەدا پێکەوە کار بکەن.   ئەو نموونەیەک دەهێنێتەوە و دەڵێت: "لە بواری فێرکاریدا ئێمە چەندین ساڵە لە باسی ئاسمان و هەسارەکاندا هەر لە کتێبدا دیومانە، بەڵام ئەو کاتە بەم تەکنەلۆژیایە هەسارەکان لە بەردەمتدان و هەموو قوتابییەکان لە نزیکەوە سەیریان دەکەن. یان کاتێک باسی لەشی مرۆڤ دەکرێت، خوێندکار دەتوانێت دانە بە دانەی ئێسکەکانی خۆی ببینێت. بە راستی لایەنە چاکەکانی زۆر لە خراپەکانی زیاترە، بەڵام دڵنیا بن کە لەوانەیە کەسی وا هەبێت بەهۆی ڤی ئارەوە ژیانی تێکبچێت. "   عیماد کە خۆی ڤی ئاڕی بەکارهێناوە دەڵێت: "ئەو جیهانە زۆر زۆر خۆشە. من خۆم تاقیم کردووەتەوە. هەر ئەوەندەی یەک جار تاقیی بکەیتەوە و لایەنە باشەکانیت بینی، زۆر زەحمەتە بێیتەوە بۆ سەر شاشەی مۆبایل و کۆمپیوتەر. "  پسپۆڕەکەی داهێنانی تەکنەلۆجی لەو بڕوایەدایە کە هەرێمی کوردستان بۆ تاقیکردنەوەی تەکنەلۆژیای نوێ زۆر لە ئێرە (تایوان) باشترە، چونکە خەڵکی ئێرە زۆر سەرقاڵن و کاتەکانی کاریان زۆر لە خەڵکی خۆمان زیاترە. ئەگەر ئەم ئامێرانە بگەنە هەرێمی کوردستان، لەوێ زیاتر چێژیان لێ وەردەگیردرێت.  عیماد مەهدی لە تایوان خەریکی تاقیکردنەوە و لێکۆڵینەوەی تەکنەلۆژییە و دەڵێت: "لێرە لە بوارەکەی خۆمدا هەر تەکنەلۆژیایەکی نوێ کە دابێت ئێمە یەکەم کەسین کە ئەو ئامێرە دەکڕین و تاقیی دەکەینەوە. بۆ ڤی ئاڕیش هەر وابوو. لێمان دەکۆڵییەوە بۆ ئەوەی بزانین تاوەکو چەندە دەبێتە تەکنەلۆژیایەکی داهاتوو. "  عیماد پرۆژە و بیرۆکەی تایبەت بە خۆی هەیە کە لە بواری ڤی ئاڕدا بیخاتەگەڕ و دەڵێت: "ئەوەی ئێستا من کاری لەسەر دەکەم، فێربوونی زمانە لەڕێگەی ڤی ئاڕەوە. لە بری ئەوەی لە مۆبایلەکەتدا گوێ لە فێرکاریی زمانێک بگریت یان گوێ لە مامۆستایەکی زمانی ئینگلیزی بگریت، چەند خۆشە خۆت بتوانیت بچیتە ئەو وڵاتانەوە کە بە زمانی ئینگلیزی قسە دەکەن! یان بچیتە ناو پۆلی زانکۆیەکی دەرەوەی وڵات. "