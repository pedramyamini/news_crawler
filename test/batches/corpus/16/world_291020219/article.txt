میشا کادێ، قوتابی لە زانکۆی تۆکیۆ دەڵێت، "پێموایە ئەوەی کە بێزارم دەکات و هاوڕێکانیشم لێی بێزارن ئەوەیە کە زۆربەی خەڵک لە ژاپۆن نازانن چۆن دەنگیان بەکاربهێنن تاوەکو گۆڕانکاری لە وڵات و کۆمەڵگەدا بکەن، ئەوان لە هێزی دەنگدان و هێزی دەنگی هەر دەنگدەرێک تێناگەن".  لە هەڵبژاردنی پەرلەمانی ژاپۆن لە ساڵی ٢٠١٧، تەنیا یەک لەسەر سێی گەنجان بەشدارییان کرد و رێژەی بەشداریی بۆ خوار لە ٥٣ % دابەزاند و ژاپۆنی خستە پلەی پێنجەم لەسەر ئاستی وڵاتە خاوەن ئابوورییە گەشەسەندووەکان کە رێژەی کەمی بەشداریکردنی لە هەڵبژاردن هەیە.  رۆژی ٣١ی ئەم مانگەش هەڵبژاردنی گشتیی پەرلەمانییە و بەشێك لە گەنجان نیگەرانن لەوەی کە ئەزموونەکەی ساڵی ٢٠١٧ دووبارە ببێتەوە.  لە کۆی ١٢٥ ملیۆن دانیشتووانی ژاپۆن، تەمەنی نزیکەی ٣٦ ملیۆن و ٢٠٠ هەزار کەس لە سەرووی ٦٥ ساڵانە و پێشبینی دەکرێت تاوەکو ٢٠٢٥ ئەو ژمارەیە بۆ ٣٦ ملیۆن و ٨٠٠ هەزار کەس بەرزببێتەوە و رێژەی بەشداریی ئەو توێژەش بە پێچەوانەی گەنجەکان لە سەرووی ٧٣ % یە.  شۆما مۆتەگی، قوتابی و ئەندامی رێکخراوی گەنجانی ژاپۆن ئاماژە بەوە دەکات، "کاتێک لە ئەمریکا گەڕامەوە، هەستم بەوە کرد کە کاتێک باسی سیاسەتم کرد خەڵکی خۆیان بەدوور دەگرت لێم، ئەوەش هانی دەدام زیاتر تێکەڵی سیاسەت ببم".  ژاپۆن خاوەن سێیەمین گەورەترین بەرهەمی نەتەوەیی جیهانە، بەڵام لەڕووی سیاسییەوە هێشتا کۆمەڵگەکەی بە داخراو دادەنرێت و هێندەی گەشە ئابوورییەکەی کرانەوەی سیاسیی بەخۆوە نەبینیوە.