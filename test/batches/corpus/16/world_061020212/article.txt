دانییەل بروس، بەڕێوەبەری جێبەجێکاری رێکخراوی نێودەوڵەتیی شەفافیەت دەڵێت، "ئەوەی دەتوانین بیکەین ئەوەیە کە گوێ نەدەینە لایەنی تەکنیکی و فۆکەس بخەینە سەر قەبارەی ئەو گەندەڵییانەی لە بەڵگەنامەکانی پاندۆرا ئاشکرا کراون. هەروەها بایەخ بەوە بدەین کە ئەو کەسانەی ناویان ئاشکرا کراوە، بەرپرسی باڵای ئەو وڵاتانەن کە رژێمەکانیان گەندەڵ و سەرکوتکارن".  بەڵگەنامەکانی پاندۆرا کە لەلایەن کۆنسێرتیۆمێکی جیهانیی رۆژنامەنووسانی بنکۆڵکار بڵاوکرانەوە، ئاشکرایانکردووە، دەیان سەرکردەی جیهان سامانەکانیان لەو وڵاتانە شاردووەتەوە کە بە بەهەشتی خۆدزینەوە لە باج ناسراون، بۆئەوەی باج نەدەن.  هەبوونی هەژماری بانکی و مامەڵەی بازرگانی و خانووبەرەی شاراوە بەپێی یاساکانی زۆربەی وڵاتانی جیهان لەلایەن سەرکردەکانەوە بە نایاسایی ئەژمار دەکرێت. سەرەڕای ئەوەش، دەیان سەرکردەی وەکو پاشای ئوردن، سەرۆکەکانی کینیا، چیک و ئیکوادۆر و ئازەربایجان بەپێی بەڵگەنامەکانی پاندۆرا خۆیان لە باج دزیوەتەوە.  ئالێکس کۆبهام، بەڕێوەبەری جێبەجێکاری تۆڕی دادپەروەری لە باج رایگەیاند، "بە رای من گەورەترین چیرۆکی ناو ئەو بەڵگەنامانە ئەوەیە، ئەمە بە تەنیا گەندەڵییەک نییە لەملاو لەولا کراوە، بەڵکو ئەمە ئاراستەیەکی جیهانی سیستماتیکە. ئەمە وەکو ئەوەیە بڵێن تەنیا چەند سێوێکی گەنیو نین. ئەمانە تەنیا کەیسێکی دیاریکراو نین، ئەمە چەقی سیستەمی دارایی و ئابووریی جیهانە".  سەرەڕای ئەوەی ئەو سەرکردانەی کە ناویان لە بەڵگەنامەکاندا هاتووە، لەوانەش پادشای ئوردن و سەرۆکەکانی ئیکوادۆر، چیلی، رەتیانکردووەتەوە هیچ کارێکی دارایی نایاساییان کردبێت، بەڵام ئاشکرابوونی بەڵگەنامەکان کاردانەوەی ئەمریکاشی بەدواوە هات.  جێن ساکی، گوتەبێژی کۆشکی سپی دەڵێت، "سەرۆکی ئەمریکا پابەندە بەوەی شەفافییەتی زیاتر لە ئەمریکا و لە سیستەمی دارایی ئەمریکا پەیڕەو بکرێت. ئێوە دەتوانن ئەم ببینن لەو سیاسەتانی کە جێبەجێی دەکات و بەڵێنی داوە لە چوارچێوەی سەرۆکایەتییەکەی پەیڕەوی بکات. تەنانەت پێشتریش هەر وا بووە".  کۆنسێرتیۆمی نێودەوڵەتیی رۆژنامەوانانی بنکۆڵکار کۆمەڵێک بەڵگەنامەی بڵاوکردەوە کە ئاشکرای دەکات دەیان سەرکردەی جیهان ملیۆنان دۆلاریان لەو وڵاتانە داناوە کە بە بەهەشتی خۆدزینەوە لە باج دەناسرێن و بە زۆری لە کڕینی خانووبەرە خەرجیان کردووە.  کۆنسێرتیۆمەکە نزیکەی ٦٠٠ رۆژنامەنووس لەخۆدەگریت و هەریەکە لە واشنتن پۆست، بی بی سی و گاردییەن ئەندامن تێیدا و ١١.٩ ملیۆن بەڵگەنامەی خستووەتەڕوو کە نزیکەی سێ تێرابایت داتایە.