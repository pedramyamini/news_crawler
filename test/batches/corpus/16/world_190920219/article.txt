لاورا دوئارتێ، سەرۆکی پارتی پاکما بۆ بەرگریکردن لە مافی ئاژەڵان رایگەیاند: "هیچ هۆکارێک نییە رەوایەتی بداتە درێژەدان بە زۆرانبازیی گا. گاکان بەخێودەکرێن تاوەکو دواتر لە گۆڕەپانی زۆرانبازی گاکاندا بە دڕندەترین شێوە بکوژرێن. ئەمە چالاکییەکی خوێناوییە، کە تەنانەت رووخساری وڵاتەکەشمان دەشێوێنێت".  زۆرانبازیی گا نزیکەی ٢٠٠٠ ساڵە لە وڵاتانی سەر دەریای نێوەڕاست هەیە بە تایبەتی لە ئیسپانیا کە هێشتا پەرە و درێژەی پێدەدرێت. لە ساڵی ٢٠١٦ دادگای باڵای ئیسپانیا بە فەرمی زۆرانبازیی گای بە بەشێك لە میراتی گەلی ئیسپانیا ناساند و رێگەی پێدا.  بەشی زۆری کۆمەڵگەی ئیسپانی خولیای زۆرانبازیی گایان هەیە، بە جۆرێك لەکارانتینی سەردەمی کۆرۆنا لە ٢٠٢٠، خەڵک خۆیان لە کۆڵان و گەڕەکەکانیان گۆڕەپانی تایبەت بە زۆرانبازیی گایان، دروست کردبوو.  لە سەرانسەری ئیسپانیادا، ٥٠ ئەکادیمیای تایبەت بە راهێنان بە شمشێر بەدەستانی بکوژی گاکان (ماتادۆر) دەکرێت. هەر خولێکی پێگەیاندنی یەک ماتادۆری پیشەیی ٧ ساڵ دەخایێنێت؛ ٥ ساڵ تیۆری و ٢ ساڵی کۆتاییش کرداری.  گۆیلیرمۆ گارسیا، قوتابی ئەکادیمای خۆسێ کەبیرۆ بۆ زۆرانبازیی گا دەڵێت: "ساڵی ٢٠٢٠ ساڵێكی زۆر سەخت بوو بۆ ئێمە، چونکە هەموو شتێك بەهۆی کۆرۆناوە داخرابوو. بەڵام ئێستا بەرەبەرە کارەکان باش بوون و ئێمەش هیوایەکمان بۆ دروستبووە کە راهێنانەکانمان ئەنجامیان هەیە".  داهاتی رۆژانەی هەر ماتادۆرێكی پیشەیی بەگوێرەی ئەزموون و ناوبانگ دیاری دەکرێت و بەگشتی لەنێوان ١٥٠ دۆلار بۆ هەزار دۆلارە.  لە زۆرانبازییەکانی گا لە ئیسپانیا ساڵانە زیاتر لە ٧ هەزار گا دەکوژرێن، بەڵام ئەوە ژمارەیەکە لە بەرامبەر ئەو ٢ ملیار دۆلارەی کە ساڵانە بازرگانانی زۆرانبازی کوشتنی گاکان بەدەستی دەهێنن.  خۆپێشاندانەکانی پارتی پاکما پێناچێت هێندە کاریگەر بێت، کە بتوانرێت کۆتایی بە میراتی گەلێک بهێندرێت کە مێژووەکەی بۆ ٢٠٠٠ ساڵ لەمەوبەر دەگەڕێتەوە.