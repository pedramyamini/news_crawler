ئەم پاسانە لەلایەن کۆمپانیای ڤین بەس - ی ڤێتنامییەوە دروستکراون. هەر پاسێک شوێنی ٦٨ سەرنشینی تێدا دەبێتەوە و تەنیا بە یەک جار بارگاویکردن، دەتوانێت ٢٢٠ تا ٢٦٠ کیلۆمەتر ببڕێت. پاسەکان لە ٢ ـی ئەم مانگە لە هانۆیی پایتەخت کەوتوونەتە کار.   نووێن ڤان تان، جێگری بەڕێوەبەری کۆمپانیای ڤین بەس دەڵێت "ئەمە هەوڵێکی نێودەوڵەتییە بۆ ئەوەی بەرەو ژینگە دۆستی بچین و ئێمە دەمانەوێت لەمەدا پێشەنگبین بۆ ئەوەی هانی رێکخراوەکانی دیکەش بدەین تاوەکو هۆکارەکانی گواستنەوە سەوز بکەن. ئەمە نەک هەر یارمەتیی گواستنەوەی گشتیی دەدات، بەڵکو یارمەتیی باشترکردنی کوالێتیی ژیانیشمان دەدات. "   ئەم پاسانە وەکو هەنگاوێکی سەرەتایی، خاڵە سەرەکییەکانی پایتەخت پێکەوە دەبەستنەوە. دواتر بە تۆڕی گواستنەوەی گشتیی شارەکە دەبەسترێنەوە و دواتریش تۆڕەکە بەرفراوانتر دەکرێت.   پاسەکان بە سیستەمێکی پێشکەوتوو جێگیرکراون کە دەتوانێت هەڵسەنگاندن بۆ بارودۆخی شۆفێرەکان بکات و ئەو کاتەی کە شۆفێرەکە ماندووە یانیش خەواڵووە، لە بوونی مەترسیی رێگا ئاگاداری دەکاتەوە. هاوکات وایفا و سویچی بارگاویکردنەوەی مۆبایل لە پاسەکەدا جێگیرکراون.   یەن نووێن، سەرنشینی پاس ئاماژە بەوە دەدات "ئەزموونێکی چاکم لەگەڵ ئەم پاسە کردووە. پاسەکەم هەڵبژارد چونکە دۆستی ژینگەیە و بەردەوام پاڵپشتی لێدەکەم. "   ئێستا کۆمپانیاکە ٣ هێڵی گواستنەوەی بەردەستە، بەڵام لە پلانیدایە بۆ ساڵی ٢٠٢٢، شەش هێڵی دیکە بکاتەوە.    توو هاین، سەرنشینی پاس دەڵێت "پاسەکە پاک و خاوێنە، دەتوانم لە رێگەی کریدیت کارتەوە پارەی تکتەکە بدەم و ئەمەش خاڵێکی باشە، بەتایبەتی لە میانەی پەتای کۆرۆنادا. پێموایە هەڵبژاردنێکیی باشی رۆژانەی منە. "   هۆکاری گواستنەوەی گشتیی بۆ هانۆی وەک ئاڵنگارییەک وایە، ئەمەش بەهۆی ئەوەی ژمارەی دانیشتووانەکەی سەروو ٨ ملیۆن کەس دەبێت و شەقامەکانی قەرەباڵخن. خەڵکی بە زۆریی هۆکاری گواستنەوەی تایبەت بەکاردێنن و تۆڕی پاسەکانی شارەکەش لاوازن.