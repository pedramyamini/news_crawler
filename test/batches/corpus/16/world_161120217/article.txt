بۆریس جۆنسن، سەرۆکوەزیرانی بەریتانیا دەڵێت، "ئەوەی بە هاوڕێ فەرەنسییەکانمان دەڵێم ئەمەیە: ئەگەر دەرگەکەتان بەسەر ئەو رێڕەوەدا دابخەن، ئەو کاتە خەڵک پێیدا تێپەڕ نابێت. تێدەگەن مەبەستم چییە؟ پێویستمان بەوەیە لە کەناراوەکانی فەرەنساوە کۆتایی بە جووڵەی کۆچبەرەکان بهێنین".   جێراڵد دارمانین، وەزیری نێوخۆی فەرەنسا دەڵێت، وڵاتەکەی پاشکۆی بەریتانیا نییە؛ پێویست ناکات بەرپرسانی لەندەن هیچ وانەیەک بە بەرپرسانی پاریس بڵێن؛ زۆربەی قاچاخچییەکانیش کە کۆچبەرەکان لە فەرەنساوە دەپەڕێننەوە لە بەریتانیا کاردەکەن.   کەمپێکی کۆچبەران لە باکووری فەرەنسا نزیکەی ١٥٠٠ کۆچبەری تێدا دەمێننەوە و زۆربەیشیان کوردی باشووری کوردستانن.   لە سەرلەبەیانی رۆژی سێشەممەوە پۆلیس و هێزی تایبەتی فەرەنسا دەستیان کردووە بە داخستنی کەمپەکە و گواستنەوەی کۆچبەرەکان بۆ شوێنی دیکە.   هەوڵی کۆچبەرەکان لە ماوەی چەند هەفتەی رابردوودا ئەوە بووە لە "کەناڵی ئینگلیزی" بپەڕنەوە و بچنە نێو بەریتانیا.   ئامارە فەرمییەکانی بەریتانیا دەریدەخەن، ئەمساڵ زیاتر لە ٢٣ هەزار کۆچبەر لە رێگەی بەلەمەوە پەڕیونەتەوە نێو بەریتانیا؛ ئەوە لە کاتێکدایە بە درێژایی ساڵی رابردوو تەنیا ٨٤٠٤ کۆچبەر پەڕیبوونەوە ئەو وڵاتە. لە دوو هەفتەی یەکەمی مانگی تشرینی دووەمدا زیاتر لە ٣٧٧٠ کۆچبەر و تەنیا پێنجشەممەی رابردووش ١١٧٥ کۆچبەر چوونەتە نێو بەریتانیا؛ ئەو ژمارە بەرزەش بووەتە هۆکاری کێشەیەکی دیکە لەنێوان بەریتانیا و فەرەنسادا.   هەروەها وەزیری نێوخۆی فەرەنسا دەشڵێت، "ئەگەر بەریتانییەکان یاسای کارکردنیان بگۆڕن، ئەو کاتە خەڵکی نایەتە کالێ. کەواتە ئەوە ئێمەین کە دەبێت بەرگەی سیاسەتی بەریتانیا بگرین. با رۆڵەکەمان پێچەوانە نەکەینەوە. پێویستمان بە بەریتانیایەکە کە ئامادەیی ئەوەی هەبێت بڕیار بدات و هەنگاوی بوێرانە بنێت".   لە ساڵی ٢٠١٥ دا ١.٣ ملیۆن کۆچبەر لە وڵاتانی ئەوروپادا داوای مافی کۆچبەرییان کرد؛ ٤٤٢ هەزار داواکاری لە ئەڵمانیا، ٧١ هەزار داواکاری لە فەرەنسا و ٣٩ هەزاریش لە بەریتانیا.   ساڵی رابردوو بەهۆی کۆرۆناوە ژمارەکە دابەزی، بەڵام ٢٠٢١ جارێکی دیکە ژمارەی ئەو کەسانە زیادیکردووە کە دەچنە وڵاتانی رۆژئاوای ئەوروپا و داوای مافی مانەوە دەکەن.