رۆژنامەی دەیلی مەیلی بەریتانی دەڵێت، لە ئەنجامی تەقەکردنەکەدا، دوو لەو کۆچبەرە کوردانە برینداربوون و گوێزرانەوە بۆ نەخۆشخانە کە یەکێکیان قاچ و ئەوەی دیکەشیان دەستی شکاوە.   رووداوەکە هەڵچوونی گرژییەکان لەسەر کەناراوەکان دەردەخات کە لەو شوێنانە پاسەوانەکانی شەو لە رێگیریکردنی ئەو بەلەمانەی بەرەو بەریتانیا دەڕۆن، رووبەڕووی سەختی بوونەتەوە.   تەقەکردنەکە لە شاری دانکورکی فەرەنسی روویداوە کاتێک کە پاسەوانەکانی کەناراوەکان تەقەیان لە هەشت کۆچبەرە کوردەکە کردووە کە بەلەمێکیان بەرەو دەریاکە هەڵگرتبوو. بە گوێرەی رۆژنامەی دەیلی مەیڵ، بڕیاربووە ٤٠ کۆچبەر لە رێگەی ئەو بەلەمەوە لە فەرەنساوە بگوازنەوە بۆ بەریتانیا.   یەکێک لەوانەی برینداربووە، ناوی جوانڕۆ رەسوولییە کە تەمەنی ٢٤ ساڵە کە بەهۆی شکانی قاچی چەپییەوە، لە نەخۆشخانەیەکی شاری دانکورک خراوەتە ژێر چاودێریی پزیشکەوە.   ئەوەی دیکەشیان کە بەهۆی گوللە پلاستیکییەکانەوە دەستی برینداربووە، وەکو نەخۆشێکی دەرەوەی نەخۆشخانە چاودێریی پزیشکیی بۆ دابینکراوە.   بە گوێرەی رۆژنامە بەریتانییەکە، کاتێک کە هەشت کۆچبەرە کوردەکە سەرقاڵی گواستنەوەی بەلەمەکەیان بوون بۆ نێو دەریا، بووەتە دەنگە دەنگیان و پاسەوانی کەناراوەکەش پێیانی زانیوە و تەقەی لێکردوون بۆ ئەوەی بیانوەستێنن.  پریتی پاتێل، وەزیری نێوخۆی بەریتانیا هەڕەشەی لە فەرەنسا کردووە کە ئەگەر لێشاوی بەلەمەکانی کۆچبەرە نایاساییەکان بەرەو بەریتانیا کەمنەکاتەوە، ئەوا ئەو ٥٤ ملیۆن پاوەندە رادەگرێت کە ساڵانە لەندەن بە حکومەتی فەرەنسای دەدات بۆ پاسەوانیکردنی کەناراوەکانی باکووری ئەو وڵاتە.   ئەم ساڵ، زیاتر لە ١٧ هەزار کۆچبەر بە نایاسایی لە رێگەی کەناڵی ئینگلیزییەوە خۆیان گەیاندووەتە بەریتانیا، ئەوە بە گوێرەی رۆژنامەی دەیلی مەیل.   شەوی هەینی لەسەر شەممە، کۆچبەرێکی کوردی رۆژهەڵاتی کوردستان بە رۆژنامە بەریتانییەکەی گوتووە کە تەقەکردنەکە لە ٢٢ی مانگی رابردوو روویداوە.   ئەو کۆچبەرە گوتوویەتی، "هەشت کەس لە ئێمە لە نزیک کەنارەکە بەلەمێکمان هەڵگرتبوو. خەریکبووین ئامادەمان دەکرد بۆ ئەوەی ٤٠ کەسی پێ بگوازینەوە بۆ بەریتانیا. دواتر سێ - چوار پۆلیس بە ئۆتۆمبێلێکەوە هاتن. یەکێکیان لە مەودایێکی نزیکەوە تەقەی لە جوانڕۆ رەسوولی کرد. بیرمنایەت چەند گولەی پلاستیکییان پێوەناین. کە پۆلیس ئێمەی بینی، هاواریانکرد بوەستن. ئێمە وەستاین، بەڵام ئەوان هەر تەقەیان لێ کردین. دواتر هێندەی پێمان کرا رامانکرد. "  گرتە ڤیدیۆیێک کە دوای رووداوەکە لەلایەن یەکێک لە کۆچبەرانەوە بڵاوکراوەتەوە، پێشانیدەدات کە جوانڕۆ رەسولی لەسەر زەوی کەوتووە و خوێن لە قاچی دەچۆڕێت.   کۆچبەرە کوردەکەی دیکە دەستی پێشانی کامێرا دەدات و کەسێک دەڵێت، "سەیرکە پۆلیس پێمان پێدەکەنن. "