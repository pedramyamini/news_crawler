ئلیڤەر، دانیشتووی پاریسە و دەڵێت، "ئێجگار توڕەین، ئازار دەچێژین، هیچ وشەیەکمان نییە بۆ گوتن. کاتێک دەبینم رۆژانە لە وڵاتەکەمان و لەسەر سنوورەکان چی روودەدات، دەبینین کۆچبەران هەراسان دەکرێن، تووندوتیژییان بەرامبەر دەکرێت و بێدەنگدەکرێن، تەنیا لەبەرئەوەی ئەمانە بەڵگەنامەی فەرمییان لانییە یاخود کۆچبەری نایاسایین لە فەرەنسا و وەکو بیانی سەیردەکرێن. "  خنکانی ٢٧ کۆچبەر لە نۆکەندی ئینگلیز پەردەی لەسەر کۆمەڵێک کێشە و ناکۆکی نێوان فەرەنسا و بەریتانیا هەڵدایەوە.  ماکرۆن توڕەیە لەوەی سەرۆکوەزیرانی بەریتانیا لەبری ئەوەی وەکو دوو سەرکردە بۆ چارەسەرکردنی پرسی کۆچبەران کۆببنەوە، لە تویتەر چەند پێشنیازێکی خستوونەتەڕوو.  یەکێک لە پێشنیازەکان ئەوەیە، بۆریس جۆنسن دەیەوێت پاریس هەموو ئەو کۆچبەرانە وەربگرێتەوە کە بەخاکی ئەواندا رۆیشتوون بۆ بەریتانیا، ماکرۆنیش دەڵێت، نەدەبوو تەنانەت بۆریس جۆنسن بەوجۆرە پەیامەکەی خۆی بگەیاندایە.  لە وەڵامی سەرۆکوەزیرانی بەریتانیا، ماکرۆن رایگەیاند، "من تووشی شۆک هاتووم بەوەی کە ئەوان [بەریتانیا] جیددی نین. پەیوەندیی نێوان سەرکردەکان لە رێگەی تویتەر و پەیامی گشتی بەڕێوەناچێت. ئێمە لەوانە نین زانیاریی نهێنی پەرشوبڵاوبکەین. "  هەر لەسەر ئەو نامەیەی بۆریس جۆنسن و پێشنیازە "قبووڵنەکراوەکانی"، وەزیری ناوخۆی فەرەنسا بانگهێشتنامەی وەزیری ناوخۆی بەریتانیای بۆ کالێ هەڵوەشاندەوە کە بڕیارە ژمارەیەک وەزیر لەوێ قسە لەسەر پرسی کۆچبەران بکەن، بەڵام هێشتا چاوی لەوەیە بۆریس جۆنسن دەست لەو داواکارییانەی هەڵبگرێت و لەسەر بنەمای بەرژەوەندی هاوبەش ئەو کێشەیە چارەسەربکەن.  ئیمانوێل ماکرۆن رایگەیاند، "وەزیران بە جیددی کاردەکەن بۆ چارەسەرکردنی  کێشەیەکی جیددی خەڵکانێکی جیددی.  لەبەر ئەم هۆکارە رۆژی یەکشەممە دارمانیان، وەزیری ناوخۆمان هاوتاکانی لەنێو یەکێتیی ئەوروپا و کۆمیسیۆن لەسەر ئەم بابەتە کۆدەکاتەوە. دوای ئەوە دەبینین ئاخۆ بەریتانیا چەندە بە جیددی بە پوختی کاردەکات، ئاخۆ بڕیاردەدەن جیددی بن یان نا. "  شتێکی چاوەڕوانکراوە ئەگەر فەرەنسا نەتوانێت هەموو کۆچبەران وەربگرێتەوە، چونکە بەپێی ئامارەکانی وەزارەتی ناوخۆی بەریتانیا، تاوەکو مانگی نۆڤەمبەری ئەمساڵ ٢٥ هەزار کەس لە فەرنساوە پەڕیونەتەوە بەریتانیا، ئەمە لەکاتێکدا لە ساڵی ٢٠٢٠ ژمارەیان ١٠ هەزار کەس بووە، لە ساڵی ٢٠١٩ شدا ژمارەیان تەنیا ٢٥٠٠ کەس بووە.