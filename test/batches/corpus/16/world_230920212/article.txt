رۆژی پێنجشەممە، ٢٣ی ئەیلوولی ٢٠٢١، لە بەڕێوەچوونی کارەکانی خوولی ٧٦ ەمی کۆبوونەوەی کۆمەڵەی گشتیی نەتەوە یەکگرتووەکان لە نیویۆرک، د. بەرهەم ساڵح، سەرۆککۆماری عێراق گوتارێکی پێشکێشکرد؛ گوتارەکە سەبارەت بە گۆڕانکارییەکانی عێراق و ناوچەکە، پرسە نێودەوڵەتییەکان، رووبەڕووبوونەوەی گرووپە پەڕگیرەکان، گەندەڵی و گۆڕانی کەشوهەوا و چەند پرسێکی دیکە بوو.  دەقی گوتارەکەی د. بەرهەم ساڵح، سەرۆککۆماری عێراق:  بە ناوی خودای گەورە و میھرەبان  جەنابی سەرۆک، پیرۆزبایی دووبارە هەڵبژاردنەوەت لێدەکەم وەک سەرۆکی كۆمه‌ڵه‌ی گشتی نەتەوە یەکگرتووەکان و هیواخوازین له كاره‌كه‌تدا سه‌ركه‌وتوو بیت.  به‌ڕێزان، خاوه‌ن شكۆ و پایه‌داران  سڵاوی خودای گه‌وره‌تان لێ بێت..  ئه‌مڕۆ وه‌ك نوێنه‌ری گه‌لی عێراقی دێرین و ده‌وڵه‌تی عێراق - كه ئه‌ندامێكی دامه‌زرێنه‌ری نه‌ته‌وه یه‌كگرتووكانه - لێره ئاماده‌م؛ مایه‌ی شانازیمه كه ئه‌مڕۆ له‌به‌رده‌م ئێوه‌ی به‌ڕێزدا نوێنه‌رایه‌تی شارستانییه‌ته‌كانی ئور و سۆمه‌ر و بابل و ئاشوور ده‌كه‌م كه له دیارترین شارستانییه‌ته‌كانی مرۆڤایه‌تین.  ئه‌م كۆبوونه‌وه‌یه‌مان هاوكاتی هه‌وڵ و كۆششەكانمانه بۆ به‌ره‌نگاربوونه‌وه‌ی ئاڵنگارییه ته‌ندروستییه‌كانی ڤایرۆسی کۆڤید ١٩، هاوكات پرسه‌كانی تووندوتیژی و تیرۆر و ئاڵینگارییه‌كانی به‌رده‌م په‌ره‌پێدانی به‌رده‌وام و گۆڕانكارییه‌كانی كه‌شوهه‌وا، کە مه‌ترسییه‌كی گه‌وره‌ن بۆ سەر ته‌واوی مرۆڤایه‌تی و پێویستیان به‌وه‌یه رێگه‌چاره‌یه‌كی جیددیان بۆ بدۆزینه‌وه.  ئه‌و ئاڵنگارییانه‌ش دووپاتی ئه‌و راستییه ده‌كه‌نه‌وه كه نه‌ته‌وه یه‌كگرتووه‌كان و رێكخراوه نیوده‌وڵه‌تییه‌كان، رۆڵێكی سه‌ره‌كی ده‌گێڕن له دروستكردنی هاوئاهەنگی بۆ به‌ره‌نگاربوونه‌وه‌ی ئاڵنگارییه‌كان، بۆیە كاتی ئه‌وه هاتووه به‌یه‌كه‌وه رووبه‌ڕووی ئه‌و مه‌ترسیانه ببینه‌وه، كۆبوونه‌وه‌ی ئه‌مجاره‌شمان هه‌ل و ده‌رفه‌تێكی باشه بۆ هاریكاری و هاوئاهەنگی نێوانمان له گه‌ڵاڵه‌كردنی نه‌خشه‌رێگە و رێككه‌وتنێك سه‌باره‌ت به ئایینده‌ی گۆی زه‌وی.  ئێمه له عێراق سه‌رباری لاوازیی ژێرخانی ته‌ندروستی كه به‌رئه‌نجامی جه‌نگ و وێرانكاریی چه‌نده‌ها ساڵی رابردووی وڵاته‌كه‌مانه، زۆر رێوشوێنی ته‌ندروستی پێویستمان بۆ زاڵبوون و كۆنتڕۆڵكردنی په‌تاكه گرتۆته‌به‌ر. توانیومانه توانای دامه‌زراوه حكومییه‌كان به‌رزتر بكه‌ینه‌وه له پێشكهێشكردنی چاره‌سه‌ر و رێوشوێنه‌كانی خۆپارێزی بۆ هاووڵاتییان؛ وڵاته‌كه‌مان له پێشه‌نگی ئه‌و ده‌وڵه‌تانه‌دا بووه كه ده‌ستپێشخه‌ری "كۆڤاكس" ی په‌س‌ند كردووه له پێناو دابینكردنی فاکسین بۆ سه‌رجه‌م هاووڵاتییه‌كانی و هاووڵاتییانی بێگانه‌ی نیشته‌جێی سه‌ر خاكه‌كه‌ی.  ئه‌م دیداره به ده‌رفه‌ت ده‌زانم كه سوپاس و پێزانینی بێ پایانی حكومه‌ت و گه‌لی عێراق بگه‌یه‌نمه رێكخراوه نێوده‌وڵه‌تییه‌كان، به تایبه‌تیش رێكخراوی ته‌ندروستیی جیهانی بۆ ئه‌و هه‌وڵ و كۆششه ماندوونه‌ناسانه‌ی له پێناو پشتیوانیكردن له عێراق پێی هه‌ستاون بۆ به‌ره‌نگاربوونه‌وه‌ی په‌تاكه.  جه‌نابی سه‌رۆك... ئاماده‌بووانی به‌ڕێز  به‌لایه‌نی كه‌مه‌وه له ٤٠ ساڵی رابردوودا وڵاته‌كه‌مان تووشی گه‌لێك جه‌نگ و گه‌مارۆ و سته‌م و چه‌وساندنه‌وه بووه، گیرۆده‌ی كۆمه‌ڵكوژی و ئه‌نفال و گۆڕە به‌كۆمه‌ڵه‌كان و به‌كارهێهێنانی چه‌كی كیمیایی له هه‌ڵه‌بجه و وشككردنی زۆنگاوه‌كان و تیرۆر و تۆقاندن بووەته‌وه.  ئێمه له تێپه‌ڕاندنی ئه‌و مه‌رگه‌ستانانه‌دا سه‌ركه‌وتوو بووین؛ توانیمان شاره‌كانمان له چنگی داعشی تیرۆرست رزگار بكه‌ین و جیهانیش له شه‌ڕەنگێزی ئه‌و هێزه تاریكپه‌رسته بپارێزین، ئه‌مه‌ش ئه‌نجامی خه‌بات و ماندووبوونی هێزه چه‌كداره‌كانمان بوو له سوپا و پۆلیس و حه‌شدی شه‌عبی و پێشمه‌رگه، هاوپه‌یمانیی نیوده‌وڵه‌تی و وڵاتانی دراوسێ و ده‌وروبه‌ریشمان هاریكارمان بوون، مه‌رجه‌عیه‌تی باڵای ئایینیش له نه‌جه‌فی شه‌ریف رۆڵێكی گه‌وره و كاریگه‌ری له‌و پرسه چاره‌نووسسازه‌دا گێڕاوه به‌وه‌ی له به‌ره‌نگاربوونه‌وه‌ی ئه‌و مه‌ترسیه‌دا هێزه‌كانی گه‌لی عێراقی یه‌كخست.  هێزه چه‌كداره‌كانیشمان به وره و ئیراده‌یه‌كی پۆڵایینه‌وه رووبه‌ڕووی شانه تیرۆرستییه‌كانی داعش بوونه‌وه كه هه‌ڕه‌شه‌یان له ئاسایشی عێراق و ناوچه‌كه و جیهان ده‌كرد.. سه‌رباری هه‌موو ئه‌مانه‌ش، هێشتا ناتوانین مه‌ترسی تیرۆر نادیده بگرین، بێ هیچ دوودڵییه‌كیش ده‌توانم ئه‌وه بڵێم كه خه‌مساردی یان سه‌رقاڵبوون به ململانێكانی ناوچه‌كه‌مان ده‌بنه درز و بۆشاییه‌كی گه‌وره بۆ دووباره سه‌رهه‌ڵدانه‌وه‌ی ئه‌و هێزه تاریكپه‌رستانه كه هه‌ڕه‌شه‌یه‌كی جیددی له ئاسایش و گه‌لانی ناوچه‌كه ده‌كه‌ن.  بۆیه تاكه بژارده‌ی به‌رده‌ممان له به‌ره‌نگاربوونه‌وه‌ی دیارده‌ی تیرۆری نێوده‌وڵه‌تی و ئه‌و لایه‌نانه‌ی پشتیوانیان لێده‌كه‌ن و پاڵپشتی داراییان بۆ ده‌سته‌به‌ر ده‌كه‌ن، هاریكاری و هاوئاهەنگی نێوانمانه له به‌ره‌نگاربوونه‌وه‌ی دیارده‌كه و كاریگه‌رییه مه‌ترسیداره‌كانی، زۆر پێویسته قه‌ره‌بووی قوربانیانی ده‌ستی تیرۆر بكه‌ینه‌وه و گه‌ره‌نتی ئه‌وه‌ش ده‌سته‌به‌ر بكه‌ین كه ئه‌و مه‌رگه‌ساتانه دووباره نه‌بنه‌وه.  هه‌ر له‌و چوارچێوه‌یه‌دا ده‌مه‌وێت ئاماژه به‌وه بده‌م كه عێراق "یاسای ژنانی رزگاربووی ئێزدی" په‌س‌ند كردووه، به‌و ئامانجه‌ی بتوانین قه‌ره‌بووی لایه‌نی كه‌می ئێش و ئازاره‌كانی ئه‌و توێژه سته‌ملێكراوه‌ی ده‌ستی داعش بكه‌ینه‌وه، یاساكه سه‌رجه‌م ژن و كچانی قوربانیانی ده‌ستی داعش له پێكهاته‌كانی دیكه‌ی عێراقیش ده‌گرێته‌وه.  ئێستا ئه‌ركی له‌پێشینه‌مان ئاوه‌دانكردنه‌وه‌ی شاره رزگاركراوه‌كانی ژێر ده‌ستی داعش و گێرانه‌وه‌ی دانیشتوانی ئه‌و ناوچانه‌یه بۆ زێدی خۆیان، له‌م بواره‌دا سه‌ركه‌وتنی به‌رچاومان به‌ده‌ستهێناوه و چاویشمان له پاڵپشتی كۆمه‌ڵگەی نێوده‌وڵه‌تییه بۆ بونیادنانه‌وه‌ی ئه‌و ناوچه رزگاركراوانه، تاوەکو بتوانین پێداویستییه مرۆییه‌كانیان بۆ دابینبكه‌ین و ژێرخانی ئه‌و ناوچانه بونیادبنێینه‌وه و ژیانێكی شكۆمه‌ندانه بۆ دانیشتوانه‌كه‌ی ده‌سته‌به‌ر بكه‌ین.  گه‌نده‌ڵی دیارده‌یه‌كی دیكه‌یه كه هه‌ڕه‌شه له ئاسایش و سه‌قامگیری جیهان ده‌كات، گه‌نده‌ڵی ژینگه له‌باره‌كه‌ی تیرۆر و تووندوتیژییه.. وڵاته‌كه‌مان گیرۆده‌ی دیارده‌ی گه‌نده‌ڵییه، هۆكاره‌كه‌شی ئه‌و جه‌نگ و ململانێی و توندوتیژییه‌یه كه به میرات بۆمان جێماوه و زۆرێك له خێروبێری وڵاته‌كه‌مانی به‌فیڕۆداوه و هاووڵاتییه‌كانیشی له سوودمه‌ندبوون له‌و خێروبێره بێبه‌شكردووه.  له‌م سۆنگه‌یه‌وه ده‌توانم بڵێم كه ئەمڕۆ به‌گژداچوونه‌وه‌ی گه‌نده‌ڵی بۆ عێراق جه‌نگێكی نیشتمانییه و تا له‌و جه‌نگه سه‌ركه‌وتن به‌ده‌ستنه‌هێنین دۆخی وڵاته‌كه‌مان باشتر نابێت.. بۆیه ده‌بێت سه‌رچاوه و ده‌روازه‌كانی گه‌نده‌ڵی سنووردار و بنبڕ بكه‌ین.. ئه‌و پاره و سامانانەش بگێڕینه‌وه كه به تاڵان براونه ده‌ره‌وه‌ی وڵات و به‌شێكی زۆری ئه‌و پاره‌یه‌ش بۆ به‌رده‌وامیدان به تووندوتیژی و پشێوی له وڵاته‌كه‌ماندا خراوه‌ته‌گه‌ڕ.. بۆیه تاكه بژارده‌مان له‌و جه‌نگه‌دا ته‌نیا سه‌ركه‌وتنه.  وه‌ك پابه‌ندبوونێكیش به به‌ره‌نگاربوونه‌وه‌ی گه‌نده‌ڵی، عێراق له ساڵی ٢٠٠٠ رێككه‌وتننامه‌ی نه‌ته‌وه یه‌كگرتووه‌كان بۆ به‌ره‌نگاربوونه‌وه‌ی گه‌نده‌ڵی و رێككه‌وتننامه‌ی كۆمكاری عه‌ره‌بی ساڵی ٢٠١٠ په‌سهند كردووه؛ ئێستاش كار له‌سه‌ر پڕۆژە یاسای "گیڕانه‌وه‌ی پاره به‌تاڵانبراوه‌كان" ده‌كه‌ین و حكومه‌تی عێراقیش له‌م بواره‌دا و له پێناو هاوئاهەنگی و یه‌كخستنی هه‌وڵ و كۆششه‌كان كۆنگره‌یه‌كی ساز كرد.  لێره‌وه داوا له دۆستانمان له كۆمه‌ڵگەی نێوده‌وڵه‌تی ده‌كه‌م یارمه‌تیمان بده‌ن له ئاشكراكردن و گێڕانه‌وه‌ی ئه‌و پاره به‌تاڵانبراوانه‌ی براونه‌تە ده‌ره‌وه‌ی عێراق.. ئه‌م هه‌نگاوه‌ش یه‌كلاییكه‌ره‌وه ده‌بێت له به‌گژداچوونه‌وه‌ی گه‌نده‌ڵی.. بۆیه دووباره داوا ده‌كه‌ین هاوپه‌یمانییه‌كی نێوده‌وڵه‌تی دژی گه‌نده‌ڵی پیكبهێندرێت، چونكه ته‌نیا به كۆتاییهێنان به گه‌نده‌ڵی ده‌توانین به‌سه‌ر تیرۆردا سه‌ربكه‌وین، به‌و پێیه‌ی گه‌نده‌ڵی و تیرۆر دوو رووی یه‌ك دراون و گرێدراوی یه‌كترن و خزمه‌تی یه‌كتر ده‌كه‌ن و به‌رده‌وامیش به یه‌كتر ده‌ده‌ت.  جه‌نابی سه‌رۆك.. ئاماده‌بووانی به‌ڕێز  چاره‌نووسی گۆی زه‌وی له به‌رده‌م مه‌ترسییه‌كی گه‌وره‌دایه، گۆڕانی كه‌شوهه‌وا هه‌ڕه‌شه له ئایینده‌ی نه‌وه‌كانمان ده‌كات... له‌وانه‌یه له رووی سیاسییه‌وه كۆك و ته‌با نه‌بین، به‌ڵام له به‌رامبه‌ر گۆڕانی كه‌شوهه‌ودا كه هه‌ڕه‌شه له هه‌موومان ده‌كات، ده‌بێت یه‌كده‌ست و یه‌كده‌نگ بین.  به گوێره‌ی راپۆرتی شه‌شه‌می پێشبینییه‌كانی ژینگه‌ی جیهانی ناوچه‌ی رۆژئاوای ئاسیا، ئەمڕۆ وڵاته‌كه‌مان رووبه‌ڕووی دۆخێكی سه‌ختی گۆڕانی كه‌شوهه‌وا ده‌بێته‌وه وه‌ك به بیابانبوون و كه‌می ده‌رامه‌ته ئاوییه‌كان كه عێراقیان كردوەته یه‌كێك له لاوازترین ئه‌و پێنج ده‌وڵه‌ته‌ی گیرۆده‌ی گۆڕانكارییه‌كانی كه‌شوهه‌وان.  عێراق له ساڵی ١٩٩٢ رێككه‌وتننامه‌ی نه‌ته‌وه یه‌كگرتووه‌كانی بۆ گۆڕانی كه‌شوهه‌وا و رێككه‌وتننامه‌ی پاریسی ساڵی ٢٠١٥ی په‌س‌ند كردووه؛ ئێستا كار له‌سه‌ر ستراتیژێك ده‌كه‌ین كه ئامانجی پاراستنی ژینگه و هێنانه‌دی ئامانجه‌كانی په‌ره‌پێدانی به‌رده‌وامه تا ساڵی ٢٠٣٠، له‌و پێناوه‌دا به‌ڵگه‌نامه‌یه‌كی نیشتمانیمان بۆ وه‌رچه‌رخاندن و جێگیركردنی ئابوورییه‌كی سه‌وزپۆش گه‌ڵاڵه كردووه كه ده‌توانێت هه‌لی وه‌به‌رهێنانی تازه له عێراق بڕه‌خسێنێت و ده‌سته‌به‌ری به‌شدارییه‌كی كاراتری كه‌رتی تایبه‌ت ده‌كات له مامه‌ڵه‌كردن له‌گه‌ڵ گۆڕانكارییه‌كانی كه‌شوهه‌وادا.  ئه‌ركی سه‌رشانمانه وادی رافیده‌ین ببوژێنینه‌وه... ئه‌م ناوچه‌یه پێشتر له‌به‌ر سه‌وزپۆشی و به‌پیتی خاكه‌كه‌ی، به خاكی ره‌ش و به‌هه‌شتی عه‌ده‌ن ناسراو بوو، پێگه‌ی جوگرافی عێراقیش ده‌كه‌وێته ئه‌و ناوچه‌یه‌وه كه ده‌وڵه‌مه‌نده به ژینگه جۆراوجۆره‌كه‌ی له دارخورما و زۆنگاو و چیاكانی كوردستان، بۆیه ده‌كرێت عێراق له‌م رووه‌وه ببێته پێشه‌نگێك بۆ سه‌رجه‌م وڵاتانی رۆژهه‌ڵاتی نێوه‌ڕاست، ئه‌مه‌شیان پێویستی به پشتیوانییه‌كی نێوده‌وڵه‌تییه كه له سه‌رجه‌م بواره‌كاندا پاڵپشتی له عێراق بكات، تاوه‌كو بتوانێت ئه‌و سیاسه‌ت و ستراتیژییه نیشتمانییانه‌ی جێبه‌جێ بكات.  ته‌نگژه‌ی كه‌شوهه‌وا ته‌نگژه‌ی سه‌رجه‌م وڵاتانه، خۆگونجاندن له‌گه‌ڵیدا و سنوورداركردنی مه‌ترسییه‌كانیشی به كۆششی تاكلایه‌نه مه‌یسه‌ر نابێت، ئه‌م پرسه پێویستی به ده‌ستباری به‌كۆمه‌ڵی سه‌رجه‌م وڵاتانی جیهان هه‌یه، بێ هاریكاری و هاوئاهەنگی نێوان وڵاتان ناتوانین رووبه‌ڕووی مه‌ترسییه‌كانی گۆڕانی كه‌شوهه‌وا ببینه‌وه، دیارده‌كانی هه‌ڵكردنی گه‌رده‌لوولی لمین و كه‌میی ئاو و به‌رزبوونه‌وه‌ی پله‌ی گه‌رمی و به بیابانبوون، دیارده‌ی سنووربڕن و بێ هاوئاهەنگی و نه‌خشه‌سازییه‌كی باڵای نێوده‌وڵه‌تیی هاوبه‌ش چاره‌سه‌ر نابن، بۆیه پێویسته له‌و پێناوه‌دا پلانه نیشتمانی و هه‌رێمی و نێوده‌وڵه‌تییه‌كان یه‌كبخرێن و ته‌واوكه‌ری یه‌كتربن.  عێراق كه‌وتوەته نێو جه‌رگه‌ی رۆژهه‌ڵاتی نێوه‌ڕاسته‌وه كه به‌ده‌ست جه‌نگ و ململانێی سه‌خته‌وه ده‌ناڵێنێت، هۆكاره‌كه‌ش داڕمانی سیست‌می ئه‌منی و سیاسییه له ماوه‌ی ٤٠ ساڵی رابردوودا، لاته‌ریكبوونی عێراق له‌و ماوه‌یه‌دا كه به رۆڵی سرووشتی خۆی هه‌ستێت، یه‌كێكه له هۆكاره‌كانی له‌ده‌ستدانی سه‌قامگیری هه‌رێمی له ناوچه‌كه‌دا.  له سایه‌ی ئه‌م هه‌لومه‌جه‌دا، عێراق سیاسه‌تێكی هاوسه‌نگی گرتوەته‌به‌ر له‌وه‌ی پشتیوانی له گفتوگۆ و خاوكردنه‌وه‌ی بارگرژییه‌كان و بونیادنان له‌سه‌ر خاڵه هاوبه‌شه‌كان ده‌كات.. بۆیه پێداگرین له‌وه‌ی ناوچه‌كه پێویستی به كۆسیستهمێكی نوێ هه‌یه كه له‌سه‌ر هاریكاری و هاوئاهەنگی ئابووری نێوان وڵاتانی ناوچه‌كه و به‌شداریكردنی كۆمه‌ڵگەی نێوده‌وڵه‌تی به‌ند بێت، كۆسیستهمێك بتوانێت به‌ره‌نگاری ئاڵنگارییه هاوبه‌شه‌كانی وه‌ك تیرۆر و توندڕه‌ووی و گۆرانكارییه ئابووری و نه‌بوونی هه‌لی كار بۆ گه‌نج و لاوه‌كانمان و لێكه‌وته مه‌ترسیداره‌كانی گۆڕانكارییه‌كانی كه‌شوهه‌وا ببێته‌وه.  له‌م سۆنگه‌یه‌وه حكومه‌تی عێراق له به‌غدا كۆنگره‌ی هاریكاری و هاوبەشی سازدا، ئامانجیشمان ئه‌وه بوو بڵێین له‌بری ئه‌وه‌ی عێراق ناوچه‌یه‌ك بێت بۆ ململانێ، ده‌كرێت ببێته خاڵی به‌یه‌كگه‌یشتنی به‌رژه‌وه‌ندی گه‌ل و وڵاتانی ناوچه‌كه، بۆیه به‌رقه‌راربوونی ئاشتی له ناوچه‌كه بێ عێراق مه‌یسه‌ر نابێت.. عێراقێكی ئارام و سه‌قامگیر و خاوه‌ن سه‌روه‌ریی ته‌واو كه بتوانێت رۆڵه میحوه‌رییه‌كەی جارانی له ناوچه‌كه‌دا بگێڕێت، ئه‌مه‌ش پێویستی به پشتیوانییه‌كی هه‌رێمی و نێوده‌وڵه‌تی و كۆتاییهێنان به كێبڕكێ و ململانێی ئه‌وانی دیكه هه‌یه له‌سه‌ر خاكی عێراق.  پێویسته ئاماژه به‌وه‌ش بده‌م كه به‌رده‌وامی ته‌نگژه‌ی سوریا و لێكه‌وته مرۆییه مه‌ترسیداره‌كانی بۆ سه‌ر گه‌لی سوریا چی دیكه مایه‌ی قبووڵكردن نییه؛ نابێت ئه‌وه‌ش فه‌رامۆش بكه‌ین كه ژینگه مه‌ترسیداره‌كه‌ی تیرۆر به به‌رده‌وامی له هه‌ڵكشاندایه، به‌رده‌وامیدانیش به‌و ته‌نگژه، ته‌مه‌نی تیرۆر درێژتر ده‌كاته‌وه و هه‌ڕه‌شه‌یه بۆ سه‌ر وڵاته‌كه‌مان و ته‌واوی ناوچه‌كه...  كاتی ئه‌وه هاتووه هه‌نگاوی جیدی بنێین بۆ كۆتاییهێنان و به ئێش و ئازاری سورییه‌كان، هه‌نگاوێك ڕێز له مافی ئه‌و گه‌له بگرێت له ده‌سته‌به‌ركردنی ئاشتی و ئازادی و ژینگه‌ی تیرۆر و تووندوتیژیش ریشه‌كێش بكات.  هه‌ر له‌م سه‌كۆیه‌وه هه‌ڵوێستی عێراق دووپات ده‌كه‌مه‌وه له‌وه‌ی چاره‌سه‌رێكی دادپه‌روه‌رانه‌ی ته‌واو بۆ كێشه‌ی فه‌له‌ستین بدۆزرێته‌وه، چونكه بێ شادبوونی گه‌لی فه‌له‌ستین به ته‌واوی مافه ره‌واكانی له دامه‌زراندنی ده‌وڵه‌تێكی سه‌ربه‌خۆ، ئاشتی و سه‌قامگیری له ناوچه‌كه‌دا به‌رقه‌رار نابێت.  جه‌خت له‌وه‌ش ده‌كه‌ینه‌وه كه به‌رده‌وامبوونی جه‌نگی یه‌مه‌ن و لێكه‌وته ئه‌منی و مرۆییه‌كانی، مایه نیگه‌رانییه و پێویستی به چاره‌سه‌ره؛ چاره‌سه‌رێك ئاشتی و ئاسایش بۆ ئه‌و وڵاته و ده‌وڵه‌تانی ناوچه‌كه ده‌سته‌به‌ر بكات.  جه‌نابی سه‌رۆك... ئاماده‌بووانی به‌ڕێز  مانگی ئاینده عێراق له به‌رده‌م به‌ركه‌وتێكی نیشتمانی یه‌كلاییكه‌ره‌وه‌دایه كه هه‌ڵبژاردنی پێشوه‌خته‌یه، ئه‌م هه‌ڵبژاردنه دڵخوازیی شه‌قامه و كۆده‌نگییه‌كی نیشتمانی فراوانیشی له‌سه‌ره، هه‌مووان كۆكین له‌سه‌ر ئه‌وه‌ی پێویسته چاكسازییه‌كی ریشه‌یی ئه‌نجام بدرێت و په‌یمانێكی سیاسی و كۆمه‌ڵایه‌تی تازه بێته‌كایه‌وه كه بتوانێت كه‌موكورتییه‌كانی كۆسیستهمی حوكمڕانی چاره‌سه‌ر بكات و حوكمڕانییه‌كی ته‌ندروستیش بچه‌سپێنێت... هه‌ڵبژاردنه‌كه چاره‌نووسسازه و لێكه‌وتی جۆراوجۆری بۆ سه‌ر عێراق و ته‌واوی ناوچه‌كه ده‌بێت.  هه‌ڵبژاردنه‌كه هاوكاته له‌گه‌ڵ كاروانی زیارەتکاران به‌ره‌و كه‌ربه‌لای ئیمامی حوسێن (سه‌لامی خودای لێ بێت)؛ كاروانه‌كه داستانێكه له به‌های باڵای مرۆیی چاكه‌خواز به‌ره‌و چاكسازی و ئاشتی و ره‌تكردنه‌وه‌ی سته‌م و زۆرداری و ژیانێكی شكۆمه‌ندانه؛ هه‌ڵبژاردنه‌كه رێكردنه به وره و ئیراده‌یه‌كی پۆڵاینه‌وه به‌ره‌و پاراستنی نیشتمان و به‌رده‌وامیدان به پڕۆسه‌ی چاكسازی و به‌ره‌نگاربوونه‌وه‌ی گه‌نده‌ڵی و ده‌سته‌به‌ركردنی مافی ژیانێكی شكۆمه‌ندانه.  بۆ هێنانه‌دی ئه‌و ئامانجه باڵایانه‌ی سه‌ره‌وه، كاری له‌پێشینه‌ی ئێمه گێڕانه‌وه‌ی متمانه‌ی عێراقییه‌كانه به پڕۆسه‌ی هه‌ڵبژاردن و گه‌ره‌نتیكردنی به‌شداریكردنێكی بەرفراوانه؛ ئێمه توانیومانه یاساییه‌كی تازه‌ی هه‌ڵبژاردن گه‌ڵاڵه بكه‌ین كه دادپه‌روه‌رانه‌تره له جاران و باشتریش ده‌توانێ نوێنه‌رایه‌تی ده‌نگده‌ران بكات؛ كۆمیسیۆنێكی تازه‌ی هه‌ڵبژاردنه‌كانمان دامه‌زراندووه كه حكومه‌ت هه‌موو پێداویستییه‌كی به‌ڕێوه‌بردنی پڕۆسه‌ی ده‌نگدانی بۆ فه‌راهه‌م كردوون؛ په‌یمانێكی ره‌فتاری هه‌ڵبژاردنیش په‌سندكراوه، به‌و ئامانجه‌ی هه‌ڵبژاردن بكه‌ینه رێبازه ئاشتی و راست و ره‌وانه‌كه‌ی چاكسازی، ئه‌مه‌ش له رێگه‌ی په‌رله‌مان و حكومه‌تێك كه شه‌رعیه‌ت له گه‌له‌وه وه‌ربگرن و باڵاده‌ستی هیچ لایه‌نێكی به‌سه‌ره‌وه نه‌بێت و به دووریش بێت له فرتوفێڵ و ساخته‌كاری، چونكه هۆكارێكی پشێوی سیاسی له وڵاته‌كه‌ماندا ده‌گه‌ڕێته‌وه بۆ بوونی كه‌موكورتی و نه‌بوونی متمانه‌ی گه‌ل به پڕۆسه‌كانی هه‌ڵبژاردنی پێشوو.  هه‌ر له‌م سه‌كۆیه‌وه به پێویستی ده‌زانم سوپاسێكی بێ پایانی ئه‌و ده‌وڵه‌تانه بكه‌م كه به‌شداربوون له گه‌ڵاڵه‌كردنی بڕیاری ژماره ٢٥٧٦ی ئه‌نجومه‌نی ئاسایشی تایبه‌ت به پشتیوانیكردن له پڕۆسه‌ی هه‌ڵبژاردن له عێراق، هه‌روه‌ها سوپاسی بێ پایانم بۆ سكرتاریه‌تیی گشتی نه‌ته‌وه یه‌كگرتووه‌كان و یەکێتی ئه‌وروپا له‌و رۆڵه‌ی پێی هه‌ستان له ئاسانكاریكردن بۆ ناردنی چاودێرانی نێوده‌وڵه‌تی له پێناو ده‌سته‌به‌ركردنی به‌رزترین ئاستی شه‌فافیه‌ت له هه‌ڵبژاردنه‌كاندا، سوپاسی بێ پایانم بۆ نێرده‌ی نه‌ته‌وه یه‌كگرتووه‌كان لە عێراق له هه‌موو ئه‌و پاڵپشتییانه‌ی له بواری پڕۆسه‌ی هه‌ڵبژاردنه‌كاندا پێشكه‌شیان كردووه.  عێراق نموونه‌یه‌كی زیندووی فره‌یی و به‌یه‌كه‌وه‌ژیانێكی مرۆییه له مێژوودا، گه‌لی عێراق له ناخه‌وه هه‌ست به به‌هێزی ئه‌و فره‌یی و به‌یه‌كه‌وه‌ژیانه ده‌كه‌ن، زۆر به باشی هەست به‌وه ده‌كه‌ن كه رێزگرتن له فره‌یی، پێوه‌رێكه بۆ ئه‌و رۆشنبیرییه‌ی له‌سه‌ری گۆشكراون.  هه‌ر لەم سەکۆیەوە، سڵاوم گه‌رمی خۆم ده‌گه‌یه‌نمه هاووڵاتییانی ئازیز و هیوادارم بە هاوکاری و یەکڕیزی رووبەڕووی ئەرکەکانی ئەم قۆناخە ببینەوە بۆ چەسپاندنی ئازادی و دادپەروەری و ریشەکێشکردنی تووندڕەوی و جیاکاری و پاراستنی ئاشتی و پێکەوەژیان.  له كۆتاییدا ده‌ڵێم ئێمه‌ی مرۆڤ هه‌موومان خاوه‌ندارێتی ئه‌م هه‌ساره‌یە ده‌كه‌ین، له هیوا و ئاوات و ترس و دڵه‌راوكێدا هاوبه‌شین، له به‌ها مرۆییه‌كاندا هاوبه‌شین، پێویستمان به‌وه‌یه ھاوکاری یه‌كتر بین و هه‌ست به مه‌ترسییه‌كانی پیسبوونی ژینگه‌كه‌مان بكه‌ین، پێویسته خۆمان به‌دوور بگرین له جه‌نگ و ململانێكان، چونكه ئه‌م كاره باشترین خزمەتە كه بتوانین پێشكه‌شی نه‌وه‌كانی ئاینده‌ی بكه‌ین.  سوپاس بۆ به‌ڕێزتان جه‌نابی سه‌رۆك، دووباره سڵاوی خودای گه‌وه‌رتان لێ بێت.