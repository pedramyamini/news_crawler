حکومەتی دانیمارک بڕی ١٦ هەزار پاوەند دەداتە هەر هاونیشتمانییەکی خەڵکی رۆژئاوای کوردستان و هاووڵاتییەکی سووریا کە ئامادە بێت بگەڕێتەوە رۆژئاوای کوردستان و سووریا.  حکومەتی ئەو وڵاتە هیچ کەسێک ناچار ناکات کە بگەڕێتەوە وڵاتی خۆی، بەڵام پابەندنەبوون بە جێبەجێکردنی ئەو هەنگاوە، دەکرێت ببێتە هۆی ئەوەی ئەو هاونیشتمانییە یان هاووڵاتییە سووریە ناچاربکرێت بۆ ماوەیەکی زۆر لە سەنتەرێکی مانەوەی پەنابەرەکاندا بهێڵدرێتەوە.  بەگوێرەی ئامارە فەرمییەکان، نزیکەی ٣٥ هەزار کەس کە خەڵکی رۆژئاوای کوردستان و سووریان لەو وڵاتە ئەوروپییەدا دەژین و بڕیارەکەی حکومەتیش کاریگەریی لەسەر نزیکەی هەزار و ٢٠٠ کەسیان دەبێت.  ماتیاس تێسفای، وەزیری کۆچبەرانی دانیمارک دەڵێت، دۆخی ئەمنی لەنێو دیمەشق و ناوچەکانی دەوروبەری "هێندە باش بووە کە ژیانی خەڵک چیدیکە لە مەترسیدا نییە".  وەزیری کۆچبەران ئاماژە بەوە دەکات کە لە رۆژی یەکەمەوە راشکاوانە و راستگۆیانە بە کۆچبەرە سوورییەکانیان گوتووە کە مانەوەیان لەو وڵاتە ئەوروپییە کاتییە.  ژمارەیەکی زۆر لە رێکخراو و گرووپەکانی تایبەت بە پاراستنی مافی مرۆڤ رەخنە لە بڕیارەکەی حکومەت دەگرن، بەڵام بەشی زۆری پارتەکان پاڵپشتیی لێدەکەن و خەڵکێکی زۆریش هەنگاوەکەیان بەلاوە پەسندە، سەرەڕای ئەوەی کۆمەڵگەی دانیمارکی بەوە ناسراوە کە کۆمەڵگەیەکی کراوە، لیبراڵ و مرۆڤدۆستە.