یونیس ئاروو، دانیشتووی کینیا دەڵێت "نزیکەی سێ رۆژە من و خێزانەکەم نانمان نەخواردووە؛ زۆر خۆشحاڵم رێکخراوەکان ئاو و خواردنیان بۆ هێناین. ئەم هاوکارییە بەشی ٦ رۆژمان دەکات و لە حەوتەمین رۆژدا جارێکی دیکە برسیەتی دەستپێدەکاتەوە".  دوو وەرزە لە کینیا باران نەباریوە؛ ئەمە پێچەوانەی سرووشتی ناوچەکەیە کە پێشتر ساڵانە سەرووی ٢٥ سانتیمەتر بارانی هەبوو، بەڵام ئێستا بەهۆی گۆڕانی کەشوهەواوە بۆ نیوە دابەزیوە.  دەرکەوتنی کاریگەرییە گەورەکانی گۆڕانی کەشوهەوا وڵاتانی ناچار کردووە لە کۆتایی ئەم مانگەدا لە سکۆتلاندی بەریتانیادا لووتکەیەک بەناوی کۆپ ٢٦ - ی بۆ ببەستن؛ شاژنی بەریتانیا لە بۆنەیەکدا رەخنەی لە سیاسەتڤانان گرت بەوەی کە تەنیا قسە دەکەن و بەڵێن دەدەن و کرداریان لەئاست گەورەیی هەڕەشەکەدا نییە.   ئەو جووڵەیەی کە ئیلیزابێزی دووەم دەیەوێت بەشێکی لەلایەن کوڕەزاکەی و هاوژینەکەیەوە دەستی پێدەکرێت؛ شازادە وڵیەم و کەیتی هاوژینی یەکەمین خولی پرۆژەی تایبەت بە گۆڕانی کەشوهەوایان بەناوی " ئێرس شۆت" لە لەندەن کردەوە؛ ئێرس شۆت، بە سپۆنسەری دامەزراوەی شاهانەی بەریتانیا ئەنجام دەدرێت و ساڵی ٢٠٢١ تاوەکو ٢٠٣٠ بەردەوام دەبێت و ساڵانە پێنج خەڵات دەداتە ئەو کەس و لایەنانەی کە بە کرداری بە داهێنان و بەرهەمە تەکنەلۆژییەکانیان بەشداری لە پاراستنی ژینگە دەکەن.  یەکەمین ٥ خەڵاتی ئێرس شۆتی ئەمساڵ پێشکێش بە پێنج داهێنەری وزەی سەوز کران لە پێنج کیشوەری جیهان.   شازادە وڵیەم، شازادەی بەریتانیا دەڵێت "هیوادارم هەموو ئەوانەی کە تەماشامان دەکەن زیاتر لە ئاڵنگارییەکانی بەردەم هەسارەکەمان تێبگەن و هیواداریشم  براوەکانی ئێرس شۆتی ئەمساڵ بە ئێوەیان پیشاندابێت کە هیچ شوێنێک بۆ نەبوونی هیوا نییە و دەبێت بەردەوام لە جووڵە و داهێناندا بین بۆ زیاتر پاراستنی هەسارەکەمان".  ئێرس شۆت لەلایەن بەرنامەی ئامانجە بەردەوامەکانی نەتەوە یەکگرتووەکان تایبەت بە کەشوهەواوە پشتگیری دەکرێت و بەهای ساڵانەی هەر خەڵاتێکی سەرووی ملیۆنێك و ٤٠٠ هەزار دۆلاری ئەمریکییە.