دونجا میجاتۆڤیچ، لە چاوپێکەوتنێکی تەلەڤزیۆنیی جەختی لە پاراستنی شکۆ و مافەکانی مرۆڤی  خەڵکی سەر سنوور کردەوە، ئەم گوتانەی لەکاتێکدان دوێنێ سێشەممە هێزە ئەمنییەکانی پۆڵەندا بە گازی فرمێسکڕێژ و ئاو بڵاوەیان بە کۆچبەران کرد، کۆچبەرانیش لە بەرامبەردا بە بەرد وەڵامی ئەو هێزانەیاندایەوە کە ناهێڵن سنووری پۆڵەندا ببەزێنن.  کۆچبەران لەسەر سنووری پۆڵەندا لە دۆخێکی ناهەمواردان، کۆمەڵگەی نێودەوڵەتیش نیگەرانیی خۆی لە رەوشەکە دەربڕیوە، بەڵام تاوەکو ئێستا چارەسەرێکیان بۆ نەدۆزراوەتەوە، پۆڵەندا بەهیچ شێوەیەک ئامادەنییە رێگە بە چوونەژوورەوەی ئەو کۆچبەرانە بدات، کۆچبەرانیش ئامادەنین بگەڕێنەوە ئەو شوێنانەی لێیەوە هاتوون.  ئەمە وایکردووە هەردوولا (پۆڵەندا و بێلاڕووس) سوپای خۆیان ببەنە سەر سنوور، کە مەترسیی پێکدادانی دروستکردووە.  رۆژی دووشەممە، دوای هەشت رۆژ مانەوەیان لە خاڵێکی سنووریی نێوان بێلاڕووس - پۆڵەندا، کۆچبەران ئەو شوێنەیان جێهێشت کە تێیدا دەمانەوە و چوونەتە بەردەم دەروازەیەکی سنووریی نێوان هەردوو وڵات بە ناوی "برۆزگی. "  وەزارەتی بەرگریی نیشتمانیی پۆڵەندا رۆژی سێشەممە ١٦ - ١١ - ٢٠٢١ لە هەژماری خۆی لە تویتەر ڤیدیۆی هێرشی کۆچبەرەکانی بۆسەر هێزەکانیان بڵاوکردەوە کە بەشێکیان کۆچبەری کوردن و رایگەیاند، "کۆچبەران بۆمبی دەنگییان پێیە کە لەلایەن هێزەکانی بێلاڕووسەوە پێیاندراوە. "