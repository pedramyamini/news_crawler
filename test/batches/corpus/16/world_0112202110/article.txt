ئەم گۆڕانکارییە لە چەند ویلایەتێکی باکووری رۆژئاوای ئەمریکا و بەشێک لە کەنەدا دەرکەوتووە. زاناکان دەڵێن، ٥٠٠ ساڵە شتی وا رووینەداوە و ئەمە بۆ گۆڕانی کەشوهەوا دەگەڕێننەوە.  دانیێل سوەین، شارەزای بواری گۆڕانی کەشوهەوا لە کۆلۆرادۆ دەڵێت، "راستیی ئەوەی رووباری زۆر دەبینین بەو تووندییە سەرڕێژ و گەرم دەبن، شتێکی ناسرووشتییە. لافاوی تووندیان بەدوای خۆیاندا هێناوە کە لە بریتیش کۆلۆمبیای بەریتانیا بینیمان و هەروەها لافاوی هەندێک بچووکتر لە شوێنەکانی دیکە".  بەرزبوونەوەی پلەی گەرما بە ١.٢ پلە بەرزتر لە ئاستی سەردەمی پیشەسازی، زیانەکانی دەرکەوتوون، لە بریتیش کۆلۆمبیا ئەم هاوینە ٥٠٠ کەس بەهۆی کاریگەریی بەرزبوونەوەی پلەکانی گەرما گیانیان لەدەستداوە.  لە مانگی نۆڤەمبەر هەر لە بریتیش کۆلۆمبیا ئاوی رووبارەکان بەرزبووەوە، لافاویان دروستکرد، زەرەر و زیانی گیانی و ماددییان لێکەوتەوە، ئەمەبوو کە بەرپرسانی کەنەدا دەڵێن، ٥٠٠ ساڵە هاوشێوەی نەبووە.  دانیێل سوەین ئاماژەی بەوەش کردووە، "رووبارە زۆر گەرمەکان کە لەژێر کاریگەریی کەشوهەوادان، زیاتر بارانیان لێوە بەرهەم دێت لەوەی بەفر. بارانەکە هەمووی دەڕژێتەوە نێو رووبارەکان، لافاوی پێشوەختە و لافاوی گەورەیان لێ دروستدەبێت".  ئەگەر بمانەوێت هۆکارە سەرەکییەکەی بزانین، دەبێت بگەڕێینەوە بۆ بەرزبوونەوەی پلەکانی گەرما بەهۆی دەردانی گازە زیانبەخشەکان کە وایکردووە هەر ١٠ ساڵ جارێک ١٣ % ی بەستەڵەکەکان بتوێنەوە.  لە ماوەی ٣٠ ساڵی رابردوودا ئەستوورترین و کۆنترین پارچە بەستەڵەکی جەمسەرەکان بە رێژەی ٩٥ % تواوەتەوە.  توانەوەی بەستەڵەکەکان هۆکارێکە بۆ بەرزبوونەوەی ئاستی ئاوی دەریاکان، زاناکان پێشبینییان کردووە تاوەکو ساڵی ٢١٠٠ ئاستی ئاوی رووبارەکان ٣٠ سانتیمەتر بەرز ببنەوە.