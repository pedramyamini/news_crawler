رۆژی چوارشەممە ١٧ - ١١ - ٢٠٢١ وەزارەتی بەرگریی ئەمریکا، پێنتاگۆن، لە راگەیێندراوێکدا ئاشکرایکرد رۆژی پێنجشەممە، لۆید ئۆستن، سەردانی رۆژهەڵاتی نێوەڕاست دەکات و قسەکەری سەرەکی دەبێت لە ئیڤێنتی ساڵانەی دانوستاندنی مەنامە لە بەحرەین.   هەر لەو ئیڤێنتەدا لەگەڵ سەرکردە سڤیل و سەربازییەکانی ناوچەکە کۆدەبێتەوە.  هاوکات هەر رۆژی چوارشەممە ١٧ - ١١ - ٢٠٢١ لۆید ئۆستن، لە کۆنفڕانسێکی رۆژنامەڤانیدا لە پێنتاگۆن رایگەیاند، لە سەردانەکەیدا، تیشک دەخاتە سەر دوو بابەتی گرنگ کە ئەوانیش "ئاسایشی رۆژهەڵاتی نێوەڕاست و بەهێزکردنی هاوبەشیی لە ناوچەکەدان".  لە راگەیێندراوەکەی پێنتاگۆندا هاتووە، وڵاتانی رۆژهەڵاتی نێوەڕاست یارمەتی ئەمریکایان داوە لە پڕۆسەی گواستنەوەی خەڵکی سڤیل لە ئەفغاستان و لەنێویشیاندا بەحرەین، ئیماڕات و قەتەر کە بەگوێرەی راگەیێندراوەکە زیاتر لە ١٢٤ هەزار کەسیان گواستووەتەوە.  لە میانەی سەردانەکەیدا، بڕیارە ئۆستن سەردانی ئیماڕاتیش بکات و تاوتوێی بەرگریی هاوبەشی نێوان هەردوو وڵات بکات.  بەگوێرەی راگەیێندراوەکەی پێنتاگۆن، لەنێو سەرکردەکانی کەنداودا، ئێران بابەتێکی سەرەکی گفتوگۆکان دەبێت. لەوبارەیەوە، ئۆستن لە کۆنفڕاسە رۆژنامەڤانییەکەدا پابەندی ئەمریکای دووپاتکردەوە کە رێگەنادەن ئێران ببێتە خاوەنی چەکی ئەتۆمیی و گوتی: "پێشتریش گوتوومە کە هیچ کێشەیەک لە رۆژهەڵاتی نێوەڕاستدا بە ئاسانی چارەسەر ناکرێت ئەگەر ئێران خاوەن چەکی ئەتۆمیی بێت".  پێنتاگۆن دەڵێت ژمارەیەک رووداو لە ناوچەکەدا روویانداوە و لۆید ئۆستنیش دووپاتیکردەوە کە سوپای ئەمریکا بەرگریی لەخۆی، هاوبەشەکانی و بەرژەوەندییەکانی لە دژی ئێران و هێزەکانی سەر بەو دەکات.  هاوکات لە کۆنفڕانسە رۆژنامەڤانیەکەدا، لە وەڵامی راپۆرتێکی نیویۆڕک تایمزدا لەبارەی کوشتنی خەڵکی سڤیل لە ساڵی ٢٠١٩ لە باغۆزی سووریا، ئۆستن بەڵێنیدا ئەمریکا سیاسەتی نوێ لە ناوچەکەدا پەیڕەو دەکات.