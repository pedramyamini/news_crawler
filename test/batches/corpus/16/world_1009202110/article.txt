ئەمڕۆ هەینی ١٠ - ٩ - ٢٠٢١ پۆلیسی ئیسرائیل رایگەیاند، دوو لەو شەش فەلەستینییەی کە ٤ رۆژ لەمەوبەر لە گرتووخانەی جەلبوع رایانکرد، لە باکووری شاری نەسرە دەستگیرکراونەتەوە.  بەپێی راگەیێندراوەکەی پۆلیسی ئیسرائیل، ئەو دوو کەسە لە ناوچەیەکی چۆڵدا دەستگیرکراون.  پۆلیسی ئیسرائیل وردەکاریی زیاتری بڵاونەکردووەتەوە، بەڵام میدیای فەلەستین دەڵێت، ئەو دوو کەسە ئەندامی بزووتنەوەی جیهادی ئیسلامین و ناویان یەعقوب مەحموود و مەحموود عەبدوڵڵایە.  میدیای ئیسرائیل بڵاویکردووەتەوە، ئەو دوو کەسە بێ ئەوەی بەرگری بکەن بەئاسانی خۆیان رادەستکردووەتەوە. هەر بەپێی هەواڵەکە، ئەو دوو کەسە ماوەی دوو رۆژە لە دەشتاییەکانی نەسرە بوون و لەلایەن چەند خێزانێکی ناوچەکەوە خواردنیان بۆ دابینکراوە. یەکیک لەو خێزانانە گومانی دروستکردووە و هەواڵی بە پۆلیس داوە.  ئەو ٦ فەلەستینییە هەڵاتووە سەر لە بەیانیی ٦ی ئەیلوول لە گرتووخانەی جەلبوع کە لە ژێر پارێزبەندییەکی چڕدایە، توانییان لەڕێگەی تونێلێکەوە هەڵبێن.