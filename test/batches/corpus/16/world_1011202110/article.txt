کەیلی ماکینانی، یەکێكە لە ١٠ بەرپرسی پێشووی سەردەمی ئیدارەی ترەمپ کە لەلایەن کۆنگرێسەوە بانگهێشتکراون و لیژنەی تایبەت بە لێکۆڵینەوەکان ئاشکرایکردووە هۆکاری بانگهێشتکردنیان گەیشتنە بە راستییەکانی تایبەت بە هێرشەکەی سەر بارەگای کۆنگرێس کە بەهۆیەوە پێنج کەس گیانیان لەدەستدا، یەکێکیان پۆلیسی نێو کۆنگرێس بوو، هەروەها زیاتر لە ١٣٨ کەسیش برینداربوون، ئەوە جگە لە زیانە ماددی و مەعنەوییەکان کە دەنگۆی خراپی لەسەر ناوی ئەمریکا و دیموکراسییەتی ئەو وڵاتەی لێکەوتەوە.  سەرۆکی لیژنەی لێکۆڵینەوەکانی کۆنگرێس رایگەیاند، بەشێک لە لێکۆڵینەوەکانمان لەگەڵ ئەو ١٠ بەرپرسە پێشووەی سەردەمی ئیدارەی ترەمپ گەیشتنە بەو زانیارییانەی کە پێمان بڵێن رۆڵی ترەمپ و دارودەستەکەی لە "رێگریکردن لە جیاکردنەوەی دەنگەکانی هەڵبژاردنەکان" چی بووە و ئایا "بەشێوەیەکی رێکخراو پەیوەندییان بە کەسێک یان کەسانێك لە دەرەوەی کۆشکی سپیدا هەبووە کە دژ بە جیاکردنەوەی دەنگەکان بووبێت، یان هاوکارییانی کردبێت لە پەکخستنی پرۆسەکە یان داننەنان پێی".  لیژنەی کۆنگرێس پێیوایە کەیلی ماکینانی، یەکێک بووە لەو کەسایەتییانەی نزیک لە ترەمپ کە بەردەوام گومانی خستووەتەسەر بێگەردیی ئەنجامی هەڵبژاردنەکان و باسی لە ساختەکاری کردووە و لە رۆژی هێرشەکەی سەر بارەگای کۆنگرێس ئەو لەگەڵ ترەمپ بووە.  یەکێکی دیکە لە بەرپرسەکانی پێشووی ئیدارەی ترەمپ کە بانگهێشتی بارەگای کۆنگرێس کراوە ستیڤن میلەر، گەورە یاریدەدەری ترەمپ بووە کە لیژنەی لێکۆڵینەوەی کۆنگرێس پێیوایە "بەشداری لە هەڵمەتی چەواشەکردنی ئەنجامی هەڵبژاردنەکان کردووە" و هەوڵیشیداوە ئەنجوومەنەکانی یاسادانان کە بەرپرسن لە ئامادەکردنی لیستی "کۆمەڵگەی هەڵبژاردن" ناوی ئەندامانی لیستەکە بە سوودی ترەمپ بگۆڕن و بایدن بە دۆڕاوی هەڵبژاردنەکان پێناسەبکەن.  پێشتر لیژنەی کۆنگرێس تایبەت بە هێرشەکانی سەر بارەگای کۆنگرێس دەیان کەسایەتی لە یاریدەدەر و راوێژکارانی ترەمپی بانگهێشتی کۆنگرێس کردووە و لێپێچینەوەی سەبارەت بەو هێرشانە لەگەڵ کردوون.  لەو رۆژەی کە هێرشکرایە سەر بارەگای کۆنگرێس لە ٦ - ١ - ٢٠٢١، بڕیاربوو کۆنگرێس ئەنجامی هەڵبژاردنە سەرۆکایەتییەکەی ئەمریکا پەسندبکات کە لە ٤ - ١١ - ٢٠٢٠ ئەنجامدرابوون.