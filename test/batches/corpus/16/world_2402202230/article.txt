ئەمڕۆ پێنجشەممە ٢٤ ـی شوباتی ٢٠٢٢، ئەحمەد سەحاف، گوتەبێژی وەزارەتی دەرەوەی عێراق لە راگەیێندراوێکدا ئاشکرایکرد، فوئاد حوسێن، وەزیری دەرەوەی عێراق لەڕێگەی تەلەفۆنەوە لەگەڵ حوسێن عەباس، هەڵسوڕێنەری کاروباری عێراق لە کیێڤی پایتەختی ئۆکراینا قسەیکردووە.  بەگوێرەی راگەیێندراوەکەی وەزارەتی دەرەوەی عێراق، "فوئاد حوسێن هەواڵی هاووڵاتییانی عێراقی لەو وڵاتە و کادیری دیپلۆماسیی باڵیۆزخانەی عێراقی پرسیووە، جەختی لە گرتنەبەری هەموو رێوشوێنە گونجاوەکان کردووەتەوە کە تێیدا ئاسایش و سەلامەتیی هاووڵاتییانی عێراق و ئەندامانی نێردەی عێراقیی پارێزراوبن"  رۆژی پێنجشەمە ٢٤ ـی شوباتی ٢٠٢٢، لە کیێڤی پایتەختی ئۆکراینا دەنگی تەقینەوە بیستران و دواتریش کامێراکان دیمەنی بڵاوبوونەوەی دووکەڵیان بە ئاسمانی پایتەختی وڵاتەکە بڵاوکردەوە. سەرۆکی ئۆکراینا رایگەیاند، رووسیا بەنیازی "جەنگێکی گەورەیە لە دژی ئەوروپا. "  ئێوارەی ئەمڕۆ رووسیا ئیگۆر کۆناشنیکۆڤ، گوتەبێژێکی وەزارەتی بەرگریی رووسیا لەبارەی ئامانجەکانی هێرشی وڵاتەکەی بۆسەر ئۆکراینا رایگەیاند، زیاتر لە ٧٠ ئامانجی سەربازییان لە ئۆکراینا تێکشکاندووە لە نێویاندا ١١ گۆڕەپانی نیشتنەوەی فڕۆکە هەن.   لای خۆشیەوە، سوپای ئۆکراینا رایدەگەیێنێت، تاوەکو ئێستا ٥٠ "داگیرکاری" رووسیایان کوشتووە و لانیکەم ٦ فڕۆکەی جەنگیی رووسیایان خستووەتە خوارەوە. هەرچەندە تاوەکو ئێستا ئەوە پشتڕاستنەکراوەتەوە. ئەوەش لەکاتێکدایە، رووسیا داوا لە سووپای ئۆکراینا دەکات چەک دابنێن و بچنە ماڵەوە.