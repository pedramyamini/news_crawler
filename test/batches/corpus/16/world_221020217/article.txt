ئەو خۆپێشاندانەی ئەڵمانەکان کەمتر لە ١٠ رۆژ بەر لە لووتکەی گۆڕانی کەشوهەوا دێت لە گلاسگۆی سکۆتلەندا؛ ئەو لووتکەیەی کە زاناکان بە دوایین دەرفەتی دەزانن بۆ رێگەگرتن لە چەندین کارەساتی سرووشتی بەهۆی لێکەوتەکانی گۆڕانی کەشوهەوا.  ئانیکا ریتمان، گوتەبێژی کامپەینی "هەینی بۆ داهاتوو" ئاماژە بەوە دەکات، "لە بانگەشەی ئەم هەڵبژاردنەدا، هەموو بەڵێنیاندا کە رێگە نەدەن پلەی گەرمی ١.٥ زیاتر بەرزبێتەوە، بەڵام هیچ کامیان پێوەرێکیان نەخستەڕوو؛ هەربۆیە بێهیوابوون و توڕەیی ئێمە وەها گەورەیە. ئەمەش دوای سێ ساڵ لە مانگرتن بۆ رووبەڕووبوونەوەی گۆڕانی کەشوهەوا دێت. "  خۆپێشاندانی خەڵک دژی گۆڕانی کەشوهەوا لە هیندستان، بەنگلادش، ئۆگەندا و چەندین وڵاتی دیکە بەڕێوەچوو؛ خەڵک داوایان لە وڵاتە زلهێزەکانی وەکو ئەمریکا و رووسیا و چین کرد پشت بە وزەی پاک ببەستن و ئەو کارگانە دابخەن کە گازی دوانەئۆکسیدی کاربۆن بە ژینگەدا بڵاودەکەنەوە.  لە ستۆکهۆڵمی پایتەختی سوێدیش گرێتا تونبێرگ، چالاکڤانە بچکۆلانەکەی گۆڕانی کەشوهەوا پێش چالاکڤانانی دیکە کەوت، داوایان لە حکومەتەکەیان کرد گوێ بۆ خەڵکی ئەو ناوچانە بگرێت کە داد و بێدادیانە بەدەست زیانەکانی گۆڕانی کەشوهەواوە.   گرێتا تونبێرگ گوتی، "چەندین چالاکڤانی نێودەوڵەتی لێرەن، بەتایبەتی نوێنەرانی خەڵکی ئەو ناوچانەی زۆرترین زیانیان بەرکەوتووە؛ هەروەها چالاکڤانانی  کەمپەینی "داهاتوو بۆ ئاییندە"، چالاکڤانان لە سەرتاسەری جیهان. ئەمە رۆژێکی تایبەتە، چونکە چەندین میوانی تایبەت لەگەڵمان. "  بەگوێرەی ئامارێکی رێکخراوی ناحکومی WWF بۆ چاودێریکردنی سرووشت، لە هەر ١٠ ساڵێکدا بە رێژەی ١٣ % بەستەڵەکەکان دەتوێنەوە.  پلەی گەرمی ئێستای گۆی زەوی ١.٥ پلە لە ئاستی بەر لە سەردەمی پیشەسازی بەرزترە، ئامانج لە لووتکەی گلاسگۆ کە لە ٣١ی ئۆکتۆبەر بەڕێودەچێت، ئەوەیە کە وڵاتان نەهێڵن ئاستەکە لەو پلەیە بەرزتربێتەوە.