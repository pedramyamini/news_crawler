لێشاوی بەردەتواوەکان زیانیان بە خانوو، باخچە و مەلەوانگە و کەلوپەلەکانی دیکەی دوورگەکە گەیاندووە.   رۆژی دووشەممە، پێدرۆ سانچێز، سەرۆکوەزیرانی ئیسپانیا سەردانەکەی بۆ نیویۆرک هەڵوەشاندەوە و چووە شوێنی گڕکانەکە.   سانچێز بەڵێنیدا کە حکومەتەکەی هاوکاریی خەڵکی ناوچەکە دەکات بۆ ئەوەی خانووەکانیان بونیاتبنێنەوە.   بە گوێرەی بەرپرسانی ئیسپانی، بەردە تواوەکان و ئاگراوی گڕکانەکە نزیکەی ١٠٠ خانووی لەنێوبردووە.   ئاگراوەکە بە خێرایی ٧٠٠ مەتر لە کاژێرێکدا لە گردە گڕکانیەکە لێژدەبێتە خوارەوە.  زانایان دەڵێن، پێدەچێت لێشاوی گڕکانەکە بۆ چەندین هەفتە یان مانگ بەردەوامبێت، بەڵام مەترسیی گەورە لەسەر خەڵکی ناوچەکە نەماوە.