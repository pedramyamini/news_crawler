لە شاری رۆتەردامی هۆڵەندا، سەتان کەس دژ بە بڕیاری حکومەت بە نیمچە داخستن بەهۆی تەشەنەکردنی کۆرۆنا خۆپێشاندانیان کرد؛ بەگوتەی پۆلیس خۆپێشاندانەکان بۆ کاری "تێکدان و ئاڵۆزی" سەریان کێشا کە پۆلیسی ناچارکرد تەقە بە ئاسماندا بکات و بەهۆیەوە چەند کەسێک برینداربوون.  هەفتەی رابردوو، مارک رووتە، سەرۆکوەزیرانی هۆڵەندا لە چوارچێوەی رووبەڕووبوونەوەی پەتای کۆڤید - ١٩، بڕیاریدا بە سەپاندنەوەی نیمچە داخستنی وڵات بە دیاریکراوی رێستورانت و هۆتێلەکان؛ بڕیارەکان لە رۆژی دووشەممەوە جێبەجێ دەکرێن.  بەگوتەی پۆلیسی شاری رۆتەردام، ژمارەیەک لە خۆپێشاندەران چەند باخچەیەکیان سووتاندووە و کەلوپەلە گشتییەکانی سەر شەقامێکی سەرەکی شاری رۆتەردامیان شکاندووە، ئەمەش پۆلیسی ناچارکرد جگە لە بەکارهێنانی ئاو، بە رێگەی تەقەکردن بە ئاسماندا، بڵاوە بە خۆپێشاندەران بکات.  لە راگەیێندراوێكیدا، پۆلیسی شاری رۆتەردام رایگەیاند، شەوی رابردوو، ١٩ - ١١ - ٢٠٢١ کاژێر ٨ی شەو بەکاتی هۆڵەندا خۆپێشاندانێك لە ناوچەی کۆلسینیاڵ بەڕێوەچوو بە خێرایی بۆ کاری تێکدەرانە گۆڕدرا و چەند باخچەیەکی گشتی ناوچەکە سووتێندران و پۆلیسیش ناچار بوو بەمەبەستی بڵاوەپێکردنی خۆپێشاندەران، تەقە بە ئاسماندا بکات و لە ئەنجامدا چەند کەسێك بەهۆی ئەو تەقەکردنانەوە بریندار بوون.  بەهۆی ئەو ئاڵۆزییەی کە کەوتە نێو شەقامەکانەوە، شارەوانیی رۆتەردام هێڵەکانی شەمەندەفەر و ترام و مێترۆ لە شەقامە قەرەباڵخەکانی شارەکەی داخست.