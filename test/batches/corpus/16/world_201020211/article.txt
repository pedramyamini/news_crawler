هاوکات لەگەڵ کەمبوونەوەی یەدەگی نەوت و گازی دەریای باکوور و چڕبوونەوەی هەوڵەکان لە دژی گۆڕانکارییەکانی کەشوهەوا، ئەم ناوچانە لە سکۆتلاند بە خێرایی بەرەو پەرەپێدانی سەرچاوە بەردەوامەکانی وزە دەڕۆن.  لە دوورگەی ئۆرکنی، کۆمپانیای (ئۆربیتاڵ مەرین پاوەر) سەرقاڵی تاقیکردنەوەی تۆڕباینەکانە کە لە رێگەی شەپۆلی زەریاکانەوە کارەبا بەرهەمدەهێنن. ئەو تۆڕباینانە لەژێر ئاو دانراون و لەگەڵ بەردەوامیی شەپۆلەکان دەسووڕێن و دەتوانن کارەبای دوو هەزار ماڵ دابینبکەن.  دان وایز لە کۆمپانیای تۆرباین پاوەر دەڵێت، "ئێرە بەشێکە لە دەریای باکوور و کەمێک دوورتر لە پشتی منەوە ئۆقیانووسی ئەتڵەسە. لە هەر کاژێرێکدا نیو ملیۆن تۆن ئاوی زەریا لە تۆڕباینێکەوە دەڕواتە تۆڕباینێکی دیکە، ئەوەش ئەو هێزەیە کە شەپۆلەکان دروستی دەکەن".  لە دوو دوورگەیە کە نزیکترن لە نەرویجەوە تاوەکو لەندەن، پێشتر کەڤرە گەورەکان سیمای دیار و مێژووی ئێرە بوون، ئێستا تۆرباینە زەبەلاحەکانی با هێمای داهاتوویەکی گەشترو جێگیرترن. کارەبای بەرهەمهاتوو لەرێگەی تۆرباینەکانی شەپۆل و تۆرباینەکانی با دەگوازرێنەوە بۆ سەر زەوی بەکاردێن بۆ بارگاویکردنی ئۆتۆمبێلە کارەباییەکان.  تۆم ویڵز، سەر بە کۆمپانیای نۆڤا ئاماژە بەوە دەکات، "جوانیی وزەی شەپۆل ئەوەیە کە بە تەواوەتی دەکرێت پێشبینی بکرێت. دەتوانم ئێستا پێت بڵێم سبەینێ یان دوو هەزار ساڵی دیکە چ هێزێکی شەپۆلەکان لەو کەناڵە تێدەپەڕێت. کەواتە سەرچاوەی وزەی ئێمە پەیوەست نابێت بە کەشوهەواوە، هەرچەندە کەشوهەوا کەمێک کاریگەری دروستدەکات، بەڵام ئەم سەرچاوەیە بە تەواوەتی قابیلی پێشبینیکردنە".  ژمارەی دانیشتووانی ئۆرکنی ٢٢ هەزار کەسە لەبەرئەوەی ئەو وزەیە، کە لێرە بەرهەمدێت زیاترە لە پێویستی خۆی دەیگوازنەوە بۆ ناوچەکانی دیکەی سکۆتلاند و بڕێکیشی بەکاردێت بۆ بەرهەمهێنانی هایدرۆجین، کە خۆی یەکێکە لە سەرچاوە نوێیەکانی وزەی پاک، بەو پێیەی کاتێک بەکاردەهێنرێت لەجیاتی دووکەڵ تەنیا ئاو بەرهەمدێت. ئەمە بە تەواوەتی قۆناخێکی نوێی بەکارهێنانی وزە بەردەوامەکانە.  جۆی ناجدۆت، بەڕێوەبەری پرۆژە لە کۆمپانیای "فیوچەر ئێنێرجی" باس لەوە دەکات، "لەبەرئەوەی زۆر سوودمان لە نەوت و گاز بینیوە، رەنگە لە پەرەپێدانی سەرچاوە بەردەوامەکان دواکەوتبین، لەبەرئەوەی بە تەواوەتی خوومان بەم کەرتە گرتووە، بەڵام ئێستا ئێمە بەرەو ئاراستەیەکی جیاواز دەڕۆین. هەوڵدەدەین لە نەوت و گاز کەڵک وەرگرین بۆئەوەی بڕۆینە ناو قۆناخێکی گواستنەوە".  بڕیارە تاوەکو ساڵی ٢٠٢٣ تۆڕباینی بای زیاتر لەو دوو دوورگەیە دروستبکرێن و ژمارەی تۆڕباینەکان بەرزدەبێتەوە بۆ ١٠٣ تۆڕباین، کە هێندە کارەبا بەرهەمدەهینێت، بەشی دابینکردنی پێداویستییەکانی کارەبای ٤٧٦ ماڵ دەکات. هەمووشی لە رێگەی ئەو سەرچاوانەیە کە هیچ پێکهاتەیەکی کاربۆن ناخەنە بەرگەهەوای زەوییەوە.