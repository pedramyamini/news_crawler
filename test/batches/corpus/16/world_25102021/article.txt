سوپا هەریەک لە حەمزە بلوول، وەزیری راگەیاندن، ئیبراهیم شێخ، وەزیری پیشەسازی و خالد عومەر، وەزیری کاروباری حکومەتی دەستگیرکردووە؛ هاوکات عەبدوڵڵا حەمەدۆک، سەرۆکوەزیرانی سوودان لە ماڵەکەی دەستبەسەرە و فەیسەڵ محەممەد ساڵح، راوێژکارەکەشی دەستگیرکراوە.  لەنێو دەستگیرکراوەکان ژمارەیەک کەسایەتیی دیاری حیزبیش هەن، وەک عەلی ریح سەنهوری، سەرۆکی حیزبی بەعسی ئیشتراکی سوودان.  وەزارەتی راگەیاندنی سوودانی پشتڕاستیکردەوە کە "زۆربەی بەرپرسانی ئەنجوومەنی سەرۆکایەتیی راگوزەری سوودانی کە لە بنەڕەتدا کەسانی سڤیلن، دەستگیرکراون. "  هێزێکی زۆر لە خەرتوومی پایتەختی سوودان بڵاوەی پێکراوە؛ رێگە و پردەکانی شارەکە داخراون، گەڕەک و ناوچەکان بە زەبری هێز لەیەک دابڕێندراون.  مانگێک لەمەوبەر سوودان لە هەوڵێکی کودەتا رزگاری بوو؛ کێشەکانی نێوانیان لایەن ئەنجوومەنی سەربازی و ئەنجوومەنی سڤیلیش چارەسەرنەکران کە بڕیاروابوو دوای لەکارلادانی عومەر بەشیر، پێکەوە کاروباری وڵات بەڕێوەببەن.  عومەر بەشیر دوای چەندین مانگ لە خۆپیشاندانی ناڕەزایی لە ٢٠١٩ لە دەسەڵات دوورخرایەوە و لایەنەکان لەسەر حکومەتێکی سیاسی راگوزەر رێککەوتن تاوەکو لە کۆتایی ٢٠٢٣ هەڵبژاردن ئەنجامبدەن.