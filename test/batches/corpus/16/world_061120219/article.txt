دوورگەکەی یۆنان لەوە نزیکدەبێتەوە کە بە تەواوی لە سووتەمەنییە زیانبەخشەکان رزگاری ببێت و ئیدی ١٠٠ % پشت بە وزەی سرووشتی ببەستێت.  کریاکۆس میتساتۆکیس، سەرۆکوەزیرانی یۆنان رایگەیاند، "لێرە لە هاڵکی، داهاتووی سەوز بۆ گەشەی هەموومان دەبریسکێتەوە، لە کاتێکدا یۆنان بە گۆڕانکاریدا دەڕوات. ئێستا یۆنان رۆڵێکی سەرەکی دەگێڕێت لە هەوڵە جیهانییەکان بۆ بەدەستهێنانی ژینگەیەکی تەندروست، هاوتەریب لەگەڵ گرنگیدان بە ئابووریی نیشتمانی لە رێگەی دروستکردنی هاوبەشی لەسەر بنەمای سەرچاوەکانی وزەی نوێبووەوە، بەبێ ئەوەی لەبیریبکەین کە گۆڕین بۆ وزەی سەوز تەنیا ئەو کاتە دەبێتە راستی کە هاووڵاتییان خۆیان لە ئامێزی بگرن".  سەرۆکوەزیرانی یۆنان وێستگەیەکی بەرهەمهێنانی وزەی کارەبای لە تیشکی خۆر لە دوورگەکە کردەوە کە وا دەکات دوورگەکە چیدیکە پێویستی بەو کارەبایە نەبێت کە بە سووتاندنی سووتەمەنییە کاربۆنی و نەوتییەکان بەرهەم دەهێنرێت.  ڤاسالیس رۆوساکیس، یاریدەدەری سەرۆکی شارەوانیی دوورگەی هاڵکی بۆ کاروباری ئابووری دەڵێت، "ئەمڕۆ رۆژێکی زۆر گرنگە بۆ هاڵکی، چونکە ئێمە وێستگەیەکی وزەی خۆری یەک مێگاواتیمان کردەوە کە هەموو پێداویستییەکانی وزەی دوورگەکەمان دابین دەکات".  حکومەتی یۆنان دەستپێشخەرییەکی بە ناوی "دوورگەی ئابووریی سەوز" دەستپێکردووە، بۆئەوەی وزەی هەموو دوورگەکانی لە سەرچاوەی سرووشتییەوە دابین بکات و ئاو و زبڵیشیان دووبارە بەکاربهێنێتەوە، ئەوەش وەکو هەوڵێک بۆ رێگەگرتن لە گۆڕانی زیاتری کەشوهەوا.  بەگوێرەی سەنتەری ئەمریکی بۆ کەشوهەوا و چارەسەرە ژینگەییەکان، وزەی سرووشتی ٢٩ % ی هەموو ئەو وزەیە پێکدەهێنێت کە لە سەرانسەری جیهان بەکاردەبرێت.  نەرویج لەو رووەوە پێشەنگە و ٥٦ % ی وزەکەی لە سەرچاوەی سرووشتییەوە دابین دەکات، لە کاتێکدا کە یۆنان ١٥.٥ % ی وزەکەی لەو رێگەیەوە دەستدەکەوێت.