بەیانی رۆژی هەینی ٣ - ١٢ - ٢٠٢١ پاسەوانی کەناراوەکانی یۆنان رایگەیاند، بەلەمێک بە ٥ سەرنشینەوە لە نزیک دوورگەی کۆسی یۆنان بەر شەپۆڵی بەهێزی دەریای ئیجە کەوتووە وەرگەڕا و بەهۆیەوە دوو کۆچبەر کە یەکێکیان ژنە و ئەویدی پیاوە گیانیان لەدەستداوە و سێ کەسەکەی دیکەش رزگارکراون، بەڵام هیچ زانیارییەک لەبارەی بنەچەیانەوە بڵاونەکراوەتەوە. دوورگەی کۆس بە دووری ٢٠ کیلۆمەتر دەکەوێتە رۆژئاوای بۆدروومی تورکیا.   ئەمەش لەکاتێکدایە کە رۆژی شەممەی رابردوو حکومەتی یۆنان چەند کەمپێکی نوێی لە دوورگەکەی کۆس و لێرۆس کردەوە. یۆنان ترسی لە شەپۆڵی نوێی کۆچبەران هەیە کە لە رۆژهەڵاتی نێوەڕاستەوە بەرەو وڵاتەکەیان بچن.   ئەو کەمپانەش کە دروستیکردوون بە تەکنەلۆژیای تووندی وەکو تەلبەند، کامێرای چاودێری، سکانەری تیشکی و دەرگای موگناتیزی کە شەوان دادەخرێن، تۆکمە کراون. هاوکات چەندین تەکنەلۆژیای دیکە تێدا بەکارهاتوون کە لە کەمپەکانی دیکەی وڵاتەکەدا نەبوون، ئەمەش وایکردووە زیاتر لە زیندان بچێت نەک کەمپ. هاوکات، یەکێتیی ئەوروپا ٣٢٦ ملیۆن دۆلاری بۆ کەمپە نوێیەکان تەرخانکردووە.   رێکخراوەکانی مافی مرۆڤ نیگەرانیی خۆیان سەبارەت بە دروستکردنی ئەم کەمپە نوێیانە دەربڕی و رایانگەیاند کە جووڵە و هاتووچۆی خەڵکی نابێت قەتیس بکرێت.   بەگوێرەی دوایین ئاماری نەتەوەیەکگرتووەکانیش، ئێستا نزیکەی ٩٦ هەزار پەنابەر و پەناخواز لە یۆنان هەن.   بەگوێرەی ئامارەکانی یۆنان، رێژەی گەیشتنی کۆچبەران بە وڵاتەکەی لە ساڵی ٢٠٢١ دا بەڕێژەی ٣٨ % بەراورد بە ساڵی ٢٠٢٠ زیادیکردووە.   بەگوێرەی رێککەوتنێکی ساڵی ٢٠١٦ی نێوان یەکێتیی ئەوروپا و تورکیا، هەر کۆچبەرێک لە کەناراوەکانی نزیک تورکیاوە بپەڕێتەوە بۆ دوورگەکانی یۆنان، دەبێت لەو دوورگانە بهێڵدرێتەوە تا ئەو کاتەی کاروباری پێشکەشکردنی پەناخوازی تەواو دەبێت.  دوای ئەوە، ئەگەر مەرجەکانی پەنابەرێتی گرتیەوە دەگوازرێیەوە نێو یۆنان، بەپێچەوانەوە دیپۆرت دەکرێتەوە.