عەبدولکەریم عومەر، هاوسەرۆکی فەرمانگەی پەیوەندییەکانی دەرەوە لە بەڕێوەبەرایەتیی خۆسەر لە تویتەر نووسیویەتی: "ئەمڕۆ دووشەممە ٦ - ١٢ - ٢٠٢١ دوو  کچی سویسری کە لە خێزانی داعشن، رادەستی شاندێكی سەر بە وەزارەتی دەرەوەی سوێسرا کران".  عەبدولکەریم عومەر هەروەها نووسیویەتی: "بەگوێرەی ئەو بەڵگانەی کە تایبەتن بە پرۆسەی وەرگرتنەوەی منداڵانی داعش کە لەلایەن حکومەتی سویسراوە واژۆکراون، دوو لە کچە منداڵانی خێزانی داعش رادەستی شاندە سوێسرییەکە کراون".  گەڕاندنەوەی منداڵانی چەکدارەکانی داعش بۆ ئەو وڵاتانەی کە دایکوباوکیان لێوەی هاتوون یەکێکە لەو مژارە گەرمانەی کە حکومەت و میدیاکانی وڵاتانی رۆژئاوای سەرقاڵکردووە.  ئاژانسی یونیسێفی سەر بە نەتەوە یەکگرتووەکان ئاشکرایکردووە لە سووریا زیاتر لە ٢٩ هەزار منداڵی خوار تەمەن ١٢ ساڵان لە دایکوباوکی ئەندامی داعش هەن، ٢٠ هەزاریان عێراقین و ٩ هەزاریان سەر بە ٦٠ وڵاتی دیکەی جیهانن. ئەوە سەرباری بوونی نزیکەی ١٢ هەزار منداڵی دیکەی سەر بە چەکدارانی بیانی داعش، کە ئێستا لە عێراقن.  بەگوێرەی زانیارییەکان منداڵانی داعش لە دایکوباوکی فەڕەنسی زۆرینەی منداڵانی نێو کەمپەکان پێکدەهێنن، نزیکەی ٢٠٠ منداڵ خوار تەمەن ١٦ ساڵان هەن و نزیکەی ١٠٠ ژنی بە بنچینە فەڕەنسی یان خاوەن وڵاتینامەی فەڕەنسی لە کەمپەکانی تایبەت بە چەکدارانی داعش و خێزانەکانیان هەن، تاوەکو ئێستاش ٣٠ منداڵ براونەتەوە فەڕەنسا.