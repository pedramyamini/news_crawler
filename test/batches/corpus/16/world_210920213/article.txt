گوتەبێژەکەی فەیسبووک باسی لەوەشکرد، هەر شتێک لەسەر فەیسبووک ریپۆرت بکرێت، ئەوان پێداچوونەوەی بۆ دەکەن، دەشڵێت، "هەموو کەسێک دەتوانێت ریپۆرتی ئەو بابەتانەمان بۆ بکات کە دەزانێت پێشێلکردنی ستانداردەکانی ئێمەی تێدایە. "  رووداو لە فەیسبووکی پرسیوە، سەنتەری میدیای دیجیتاڵی عێراقی لە راگەێندراوێکیاندا دەڵێن کە فەیسبووک شکستی هێناوە لە جێبەجێکردنی ئەو رێوشوێنانەی کە دایاننابوو بۆ هەڵبژاردنەکانی عێراق؛ وەڵامی ئێوە چییە؟ گوتەبێژەکەی فەیسبووک دەڵێت، "ئێمە پەیوەندیمان بە سەنتەری دیجیتاڵ میدیای عێراقەوە کرد بۆ پێداچوونەوە بەو پۆست و رێکلامانەی ئەوان نیگەرانیی خۆیان لە بارەوە دەربڕیبوو... هەفتانە پێداچوونەوە بۆ ملیۆنان پۆست دەکەین و زۆربەیان لەماوەی ٢٤ کاژێردا پێداچوونەوەیان بۆ دەکرێت. "    کۆتاییەکانی مانگی ئاب، تارا فیشباخ، بەڕێوەبەری سیاسەتی گشتیی فەیسبووک لە سووریا و عێراق لە هەڤپەیڤینێکدا لەگەڵ رووداو ئاشکرای کرد کە میکانیزمێکی نوێیان بۆ هەڵبژاردنەکان داناوە، گوتیشی، "هەرکەسێک بیەوێت رێکلامی هەڵبژاردن یاخود سیاسی بکات، دەبێ بە پرۆسەیەکی رێگەپێداندا بڕوات و ئاگادارکردنەوەی ' پارەکە دراوە لەلایەن ' ی هەبێت. دەبێ ئەوانەی بانگەشە بۆ هەڵبژاردن و سیاسەت دەکەن لە عێراق، رێکلامەکانیان دەستنیشانبکەن بە ئاگادارکردنەوەی ' پارەکە دراوە لەلایەن '، بۆ ئەوەی هەرکەسێک کە رێکلامەکە دەبینێت، بزانێت ئەو کەس و رێکخراوانەی بانگەشەی سیاسی و هەڵبژاردنەکان لە عێراق دەکەن کێن. "    سەنتەری میدیای دیجیتاڵی عێراقی لە راگەیێندراوەکەیاندا ئاماژەیان بەوەشکردبوو کە ئەو بەرنامەیەی فەیسبووک دایناوە بەباشی جێبەجێنەکراوە، چەندین هەواڵی ناڕاست و پروپاگەندە رۆژانە لە بانگەشەی بەربژێرەکاندا بڵاودەکرێنەوە و بەشێکیشیان بابەتی تووندوتیژین.     لە بەشێکی دیکەی روونکردنەوەکەی سەنتەری میدیای دیجیتاڵیی عێراق باس لەوە کراوە کە تیمەکەیان زۆر رێکلامی هەڵبژاردنیان لەسەر فەیسبووک بینیوە کە لێدان بووە لە بەربژێری دیکە جا بە راستەوخۆ بێت یان ناڕاستەوخۆ "کە هەمووی شەڕێکی نایاساییە لەنێوان پارت و بەربژێرەکان پێش هەڵبژاردن. "    سەنتەرەکە نەیشاردووەتەوە کە فەیسبووک سەتان رێکلامی لابردووە، بەڵام دەڵێت، ئەوە بەس نییە و داواش دەکات بە وردیی زیاتر لەسەر ئەو پرسە کار بکەن.