ڤاسیلێ دانکو، وەزیری بەرگریی رۆمانیا رۆژی سێشەممە ٢٢ - ٠٢ - ٢٠٢٢ رایگەیاند، لە ئەگەری خراپتربوونی قەیرانی ئۆکراینا لەگەڵ رووسیا، ئامادەی پێشوازیکردنن لە زیاتر لە نیو ملیۆن ئاوارەی ئۆکراینی، "ئەمە ئەو ژمارەیەیە کە ئێمە خۆمان بۆی ئامادە کردووە".  وەزیری بەرگریی رۆمانیا ئاماژەی بەوەش کردووە، دەتوانن بۆ وەرگرتنی ئەو ژمارەیە لە ئاوارەی ئۆکراینی، ناوەندی پێشوازی بکەنەوە بە درێژایی ٦٥٠ کیلۆمەتر سنووری نێوانیان لەگەڵ ئۆکراینا.  رۆژی دووشەممە ٢١ - ٠٢ - ٢٠٢٢ ڤلادیمیر پووتین، سەرۆکی رووسیا دانی بە سەربەخۆیی دوو ناوچەی ئۆکراینادا نا و فەرمانی بە سوپای وڵاتەکەی کرد بۆ ئۆپەراسیۆنی "ئاشتیپارێزی" بچنە ئەو ناوچانە؛ ئەو بڕیارەی سەرۆکی رووسیاش سەرکۆنە و ناڕەزایی زۆری وڵاتانی جیهانی بەدوای خۆیدا هێنا.  سەرکردەکانی رۆمانیا سەرکۆنەی بڕیارەکەی پووتین - یان کرد، کلاوس یۆهانیس، سەرۆکی رۆمانیا داوای "وەڵامێکی تووند"ی رووسیا دەکات لەلایەن کۆمەڵگەی نێودەوڵەتییەوە.  سەرۆکی رۆمانیا لە تویتەری خۆی ئاماژەی بەوە کردووە، لەگەڵ ئەندژەی دودا، هاوتا پۆڵەندییەکەی و ئۆرسولا ڤۆندێرلاین، سەرۆکی کۆمیسیۆنی ئەوروپا قسەی کردووە بۆ پاڵپشتیکردن لە سزادانی مۆسکۆ "بەبێ دواکەوتن".  بە گوتەی ئەندژەی دودا دۆخەکە وا دەردەکەوێت کە پێکدادانی چەکداری رووبدات، هیواش دەخوازێت کە "گفتوگۆی دیپلۆماتی بەردەوامبێت نەک سەربازی"، داوای لە خەڵکی وڵاتەکەیشی کردووە کە ئارام بن و پێی راگەیاندوون کە لەسەر خاکی ئەوان "هیچ جەنگێک" روونادات.