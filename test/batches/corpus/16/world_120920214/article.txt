رێزان قادر، نوێنەری حکومەتی هەرێمی کوردستان لە ئیتاڵیا بە رووداوی راگەیاند، ئێوارەی ئەمڕۆ یەکشەممە ١٢ - ٠٩ - ٢٠٢١، پانێڵی وڵاتانی کۆمەڵەی ٢٠ لەبارەی پێکەوەژیان لە ئیتاڵیا دەستپێدەکات و شاندێکی هەرێمی کوردستانیش بە فەرمی بانگهێشتکراوە.  پانێڵەکە لە شاری بۆڵۆنیای ئیتاڵیا دەکرێت و گوتاری دەستپێک لەلایەن سەرۆککۆماری ئیتاڵیەوە دەخوێنرێتەوە. رێزان قادر دەڵێت: "سەرۆکی پەرلەمانی یەکێتی ئەوروپا و چەندین سەرۆک، وەزیری دەرەوە، پەرلەمانتار و بەرپرسی وڵاتان تێیدا بەشداردەبن".  هەروەها لەبارەی شاندەکەی هەرێمی کوردستانیشەوە، رێزان قادر دەڵێت، پشتیوان سادق، وەزیری ئەوقاف و کاروباری ئایینیی هەرێمی کوردستان بەشداریی پانێڵێکەکە دەکات.  پانێڵەکە سێ رۆژ دەخایێنێت و ئێوارەی ١٤ی مانگ بە گوتاری سەرۆککۆماری ئیتاڵیا کۆتایی دێت.