نامەکە بە دەستپێشخەریی کریس ڤان هۆڵن، سیناتۆری دیموکرات و ئەندامی لیژنەی پەیوەندییەکانی دەرەوەی ئەنجوومەنی پیران و جەیمس لانکفۆر، سیناتۆری کۆماری بووە و لە لایەن هەر یەکە لە رۆن وایدن، تۆم تیلیس، جێف مێرکلی، جین شاهین، ئەنگس کینگ، کۆری برووکەر، ئێد مارکی و شێرۆد بڕاونەوە واژۆی لەسەر کراوە.   سیناتۆرە ئەمریکییەکان ئاماژەیان بەوە کردووە، دادگاییکردنی هەدەپە لەسەر ئەو تۆمەتانەی کە بە هۆکاری سیاسییەوە دراونەتە پاڵی، نیشانیدەدات کە هەوڵەکانی ئەردۆغان گەیشتوونەتە لووتکە بۆ "بێبەشکردنی دانیشتووانی کوردی تورکیا، هەروەها کەمکردنەوەی فرەپێکهاتەیی سیاسی لە وڵاتدا و هێشتنەوەی دەسەڵات لە دەستی خۆیدا بە رێگەی دژی دیموکراسی. "  قسەکانی ئەو سێناتۆرانە لە کاتێکدایە ره‌جه‌ب ته‌یب ئه‌ردۆغان، سەرۆککۆماری تورکیا و سەرۆکی ئاکپارتی رۆژی هەینی ١ - ١٠ - ٢٠٢١ چووە په‌رله‌مانی وڵاتەکەی و رایگەیاند، کێشەی کوردیان بە هەموو رەهەندەکانییەوە چارەسەرکردووە.  لە نامەکەیاندا کە لە ماڵپەڕی سیناتۆر ڤان هۆڵنەوە بڵاوکراوەتەوە، سیناتۆرەکان بۆ بایدنیان نووسیوە، لە ماوەی هەڵمەتی سیستەماتیکی چەندین ساڵی رابردووی ئەردۆغان بۆ سنووردارکردنی مافەکانی هەدەپە، زیاتر لە پێنج هەزار پەرلەمانتار و ئەندامی ئەو پارتە "لەسەر تۆمەتی بێ بنەما" دەستگیرکراون.   هەروەها باسیان لە سەڵاحەدین دەمیرتاش، هاوسەرۆکی هەدەپە کردووە کە لە تشرینی دووەمی ساڵی ٢٠١٦ ـەوە زیندانیکراوە و ئەوەیان وەبیرهێناوەتەوە کە وێڕای دوو فەرمانی ئیلزامیی دادگەی مافی مرۆڤی ئەوروپی بۆ ئازادکردنی دەستبەجێی، هێشتا دەمیرتاش لە زینداندا هێڵراوەتەوە.   سیناتۆرە ئەمریکییەکان لە نامەکەیاندا هەروەها نووسیویانە، "لە هەوڵێکی دیکەی سەرکەشانەدا بۆ بەهێزکردنی دەسەڵاتی خۆی بە رێگەی دژی دیموکراسی، سەرۆک ئەردۆغان دەیان سەرۆک شارەوانیی هەدەپەی کە بە شێوەیەکی دیموکراسییانە هەڵبژێردرابوون، لە کارەکانیانی دوورخستوونەتەوە و زۆر جار دەستگیریکردوون. بە گوێرەی راپۆرتی ساڵی ٢٠٢٠ی وەزارەتی دەرەوەی ئەمریکا لەبارەی رەوشی مافەکانی مرۆڤ، تا مانگی ئابی ٢٠١٩، حکومەتی تورکیا زۆربەی سەرۆکشارەوانییەکانی هەدەپەی گۆڕیبوو کە لە ئاداری ٢٠١٩ ـدا لە هەڵبژاردنە نێوخۆییەکانی تورکیادا هەڵبژێردرابوون و لە بری ئەوان قەیووم دانراون. ئەم جۆرە هەنگاوانە خواستی ملیۆنان دەنگدەر پێشێلدەکات و سیستەمی فرە پارتی تورکیا دەخاتە مەترسییەوە. "  ئەو ١٠ سیناتۆرە بە بایدن دەڵێن، لەبەر ئەوەی ئەردۆغان لە "بەزاندنی گەورەترین پارتی پشتیوانیکاری کورد لە رێگەی هەڵبژاردنەکانەوە شکستی هێناوە، " ئێستا هەوڵدەدات کە پارتەکە "دابخات و لە رێگەی سیستەمی دادگەرییەوە هەوڵدەدات سەتان لە ئەندامەکانی لە بەشداریکردن لە حکومەتدا بێبەش بکات. "  سیناتۆرە ئەمریکییەکان دەشڵێن، ئەو هەنگاوانەی ئەردۆغان بۆ ئەوەن تا پێش هەڵبژاردنەکانی ٢٠٢٣ ئۆپۆزیسیۆنی وڵاتەکەی لاواز بکات، "کە ئەگەر سەرکەوتوو بوو، ئەوا دادپەروەری و متمانەی ئەو هەڵبژاردنانە لەنێودەچێت و زیانی درێژماوە بەر فرەپێکهاتەیی سیاسیی وڵات دەکەوێت. "  لە کۆتایی نامەکەیاندا، سیناتۆرەکان بە سەرۆکی ئەمریکا دەڵێن، "ئێمە داوات لێدەکەین کە لە پەیوەندییەکانماندا لەگەڵ تورکیا پاڵپشتی لە بەهاکانی دیموکراسی، مافەکانی مرۆڤ و سەروەریی یاسا بکەی و بە هاوئاهەنگی لەگەڵ هاوبەشەکانمان لە یەکێتیی ئەوروپا، جەختبکەنەوە لەوەی کە سەرۆک ئەردۆغان لەوە تێبگات کە هەر هەوڵێک بۆ هەڵوەشاندنەوەی هەدەپە یان دەستگیرکردن یان قەدەخەکردنی ئەندامەکانی لە بەشداریکردن لە پرۆسەی سیاسی، دەرەنجامی نەرێنیی خراپی بۆ تورکیا دەبێت. "