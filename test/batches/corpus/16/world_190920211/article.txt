بەرپرسانی فەرەنسا بەریتانیا تۆمەتباردەکەن بەوەی کە بەپێی رێککەوتنی برێگزێت ناجوولێنەوە و مافی ماسیگرە فەرەنسییەکان پێشێلدەکەن.  دوورگەی جێرێسی کە دوورگەیەکی بچووکی بەریتانیایە و دەکەوێتە ناوەڕاستی سنوورە ئاوییەکانی نێوان فەرەنسا و بەریتانیا بەردەوام لەگەڵ دراوسێ فەرەنسییەکانیان کێشەیان هەیە لەسەر مافی راوەماسی لە کەنارە ئاوییەکاندا. ناکۆکیی نێوان فەرەنسا و بەریتانیا لەو دوورگەیە پەرەیسەندووە و فەرەنسییەکان هەڕەشەیان کردووە کە کارەبای ئەو دوورگەیە دەبڕن.  کارەبای دوورگەی جێرێسی لە رێگەی کێبڵێکی کارەباوە دابیندەکرێت کە لە فەرەنساوە لەژێر ئاوی دەریا بۆ ئەو دوورگەیە راکێشراوە.  ماسیگرە فەرەنسییەکان بەریتانیا بەوە تۆمەتباردەکەن ئەو ناوچەیەی کە فەرەنسییەکان کاری ماسیگری تێدادەکەن بەرتەسککراوەتەوە، ئەوەش پێچەوانەی رێککەوتنی دوای برێگزێتی نێوان بەریتانیا و یەکێتیی ئەوروپایە.  ئانیک جێراردین، وەزیری ناوچە ئاوییەکانی فەرەنسا هۆشداریداوەتە بەریتانیا و رایگەیاندووە هەموو ئامرازێکیان وەک بڕینی کارەبا لەبەردەستە بۆ ئەوەی بەریتانیا ناچاربکەن پابەند بێت بە رێککەوتنەکەیان.