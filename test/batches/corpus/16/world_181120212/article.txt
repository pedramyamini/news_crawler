رۆژی چوارشەممە ١٧ - ١١ - ٢٠٢١ وەزارەتی بەرگریی بەریتانیا رایگەیاند کە فڕۆکەکەیان لە شوێنێکی دیارینەکراوی دەریای نێوەڕاستدا کەوتووەتە خوارەوە و پەڕاوی لێکۆڵینەوە بۆ رووداوەکە کراوەتەوە.   نرخی هەر فڕۆکەیەکی F - ٣٥ بە نزیکەی ١٣٥ ملیۆن دۆلار دەخەمڵێندرێت و نرخی کەشتیی فڕۆکەهەڵگری شاژنە ئێلیزابێس بە نزیکەی ٤ ملیار دۆلار دەخەمڵێندرێت.   کەشتی فڕۆکەهەڵگری شاژنە ئێلیزابێس پێشتر لە مانگی حوزەیرانی ئەمساڵدا بۆ هێرشکردنە سەر پێگەکانی داعش لە عێراق و سووریا بەکاردەهاتووە.   هاوکات، فڕۆکەی F - ٣٥ پێشتر لە ساڵی ٢٠١٩ لە بنکەی هێزی ئاسمانیی شاهانەی بەریتانیا لە قوبرسەوە بەکاردەهاتن بۆ بە ئامانجگرتنی پێگەکانی داعش لە عێراق و سووریا.   ئەم فڕۆکە F - ٣٥ ـە لە شەش مانگی رابردوودا لە ئەنجامدانی یەکەم خولی ئۆپەراسیۆنەکانیدا بووە، کە گەشتی بۆ ٤٠ وڵات کردووە، لە نێویشیدا هیندستان، ژاپۆن، کۆریای باشوور و سەنگاپوور.   بۆ یەکەمجار کە فڕۆکەیەکی F - ٣٥ بکەوێتە خوارەوە لە ئەیلوولی ساڵی ٢٠١٨ بوو، ئەویش فڕۆکەیەکی هێزی دەریایی ئەمریکا بوو لە لە کارۆلاینای باشوور کەوتە خوارەوە.  دوای ئەوە لە نیسانی ٢٠١٩ دا فڕۆکەیەکی F - ٣٥ Aـی ژاپۆنی لە نێو زەریای هێمن لە باکووری ژاپۆن کەوتەخوارەوە و فڕۆکەوانەکەی گیانی لەدەستدا.