لە فرۆشگەیەکی شاری کۆلییەرفیل لە رۆژهەڵاتی شاری مەمفیس، کەسێك بە چەک تەقەی هەڕەمەکی بەنێو خەڵکدا دەکات و لەئاکامدا کەسێك دەکوژرێت و ١٢ی دیکەش بریندار دەبن و هێرشبەرەکەش خۆی دەکوژێت.  دێل لەین، فەرماندەی هێزەکانی پۆلیسی شاری مەمفیسی ئەمریکا هەواڵەکەی پشتڕاستکردەوە و رایگەیاند، جگە لە هێرشبەرەکە کە خۆی کوشتووە، کەسێكی دیکەش بووەتە قوربانی و ١٢ی دیکەش بریندارن و برینی ژمارەیەکیان "زۆر سەختە".  زانیاری لەبارەی هێرشبەرەکە بڵاونەکراونەتەوە و پۆلیسی ناوچەکە ئامادەنەبووە وەڵامی ئەو پرسیارە بداتەوە، کە گوایە هێرشبەرەکە کارمەندێكی فرۆشگەی کرۆگەر بووە، کە هێرشەکەی تێدا روویداوە و رایگەیاندووە، نووسینگەی لێکۆڵینەوەی فیدراڵی (ئێف بی ئای) لەگەڵ ئاژانسەکانی دیکە دەستیان بە لێکۆڵینەوە لە رووداوەکە کردووە.