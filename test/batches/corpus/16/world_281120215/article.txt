دانیال میتران بە درێژایی تەمەنی بۆ ئازادی و یەکسانیی مرۆڤ و داکۆکیکردن لە مافەکانی گەلانی چەوساوە تێکۆشاوە، خانمێک کە ئازارەکانی گەلی کوردی گەیاندە جیهان، لە ساڵی ١٩٨٢ ـدا کەندال نەزان، سەرۆکی ئینستوتی کوردی لە پاریس دەبێتە هاورێیەکی نزیکی دانیال میتران.   کەندال نەزان لەبارەی هاوڕێیەتییەکەیانەوە دەڵێت، ئەوەندە ئاشنا دەبێت بە نەهامەتییەکانی گەلی کورد کە پشتگیری لە کورد، دەبێتە یەکێک لە ئامانجەکانی مادام میتران و کۆڵنادات بۆ گەیاندنی ئازارەکانی گەلی کورد بە جیهان، هەربۆیە یەکەم کۆنفرانسی نێودەوڵەتی سەبارەت بە پرسی کورد لە پاریس لە ساڵی ١٩٨٩ لەژێر چاودێریی مادام میتران بەڕێوەدەچێت.  پاشان بۆ پاراستنی گەلی کورد لە رژێمی بەعس لە رێگەی بڕیاری ٦٨٨ ـی ئەنجوومەنی ئاسایشی نەتەوە یەکگرتووەکان کورد دەپارێزن، سەرۆکی دیوانی سەرۆکایەتیی هەرێمی کوردستان وەک نوێنەری هەرێمی کوردستان بەشداری لە یادی کۆچی مادام میتراندا کرد.  فەوزی هەریری، سەرۆکی دیوانی سەرۆکایەتیی هەرێمی کوردستان دەڵێت، میتران یەکەم کەسایەتیی نێودەوڵەتی بوو کە  ساڵی ١٩٩٢ سەردانی هەرێمی کوردستانی کرد، گوتارەکەی لە نێو پەرلەماندا هاندان بوو بۆ کۆمەڵگەی نێودەوڵەتی بۆ پشتگیریکردنی گەلی کورد.   جیلبێرت میتران، کوڕی دانیال میتران دەڵێت، "خاتوو میتران، واتە دایکم ھەمیشە و بەبەردەوام باسی کوردی دەکرد، بەتایبەتی دوای ئەوەی لە گەشتەکانی دەگەڕایەوە کە بۆ کوردستان ئەنجامی دەدا، باسی ئەوەی دەکرد کە چی بینیوە، ھەستی بە چی کردووە، باسی ئازایەتی و خوڕاگری کوردی دەکرد لە خەباتیان بۆ ئازادی و سەربەخۆیی خۆیان، بۆ ئەو خۆڕاگرییەش میتران لەگەڵ گەلی کورد بوو وەک چۆن لەگەڵ میللەتانی دیکەی ھاوشێوەی کورد بوو لە جیهان، چونکە ئەو ھەستی دەکرد خێزانێکن، ئەو دەیگوت ئەوان خوشک برای ئێمەن، بۆیە ئێستاش کورد دەڵێ ئەو دایکی ئێمە بوو".  دانیال میتران بۆ ئەوەی بتوانێت کار و چالاکییە خێرخوازییەکانی فراوانتر بکات و بەردەوام بێت، رێکخراوی فرانس لیبرتی دامەزراندووە، ئەو رێکخراوە ئێستا لە زۆربەی وڵاتانی جیهان چالاکانە پرۆژەی جۆراوجۆر دەکەن.