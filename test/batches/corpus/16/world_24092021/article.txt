کارلس پۆچیمۆنت، سەرۆکی پێشووی حکومەتی کاتالۆنیا و رێکخەری سەرەکی گشتپرسیی جیابوونەوەی کاتالۆنیا لە ئیسپانیا لە ساڵی ٢٠١٧، ئێستا لە یەکێک لە گرتووخانەکانی دوورگەی ساردینیای ئیتاڵیا لە دەریای نێوەڕاستدایە.  لە دوای گشتپرسییەکەی ساڵی ٢٠١٧، کارلس پۆچیمۆنت بەرەو بەلجیکا هەڵات و لەو کاتەوە لەو وڵاتەدا دەژیت و حکومەتی ئیسپانیا پۆچیمۆنت بە "نانەوەی فیتنە" تۆمەتباردەکات، چەندینجار هەوڵیدا لەڕێگەی دادگاکانەوە بە کەلەپچەیی وەری بگرێتەوە، بەڵام تاوەکو ئێستا هەوڵەکانی شکستیان هێناوە.  پۆلیسی دوورگەی ساردینیا رایگەیاند، رۆژی پێنجشەممە، ٢٣ی ئەم مانگە لەکاتێكدا پۆجیمۆنت لە فڕۆکەخانەی شاری بروکسل، پایتەختی بەلجیکاوە بەرەو شاری ئالگێرۆ رۆیشتووە بەمەبەستی بەشداریکردن لە پێشانگایەکی نێودەوڵەتی بەناوی ئادیفۆلک، لە فڕۆکەخانەی ئالگیرۆ لەلایەن پۆلیسی سەر سنووری ئیتاڵیاوە دەستگیرکراوە.  بڕیارە ئەمڕۆ هەینی لە دادگای شاری ساساری، دووەم گەورەترین شاری دوورگەی ساردینا، کارلس پۆچیمۆنت دادگایی بکرێت و لەوێ بڕیار لەسەر چارەنووسی دەدرێت بە ئازادکردنی و گەڕانەوەی بۆ بەلجیکا، یان رادەستکردنەوەی بە ئیسپانیا.  دەستگیرکردنی رێبەری سەربەخۆییخوازی کاتالۆنیا لە کاتێکدایە مانگی حوزەیرانی ئەمساڵ حکومەتی ئیسپانیا لێبووردنی گشتی بۆ نۆ سەرکردەی سەربەخۆییخوازی کاتالۆنیا دەرکرد.  سەرەتای مانگی داهاتوو چوار ساڵ بەسەر گشتپرسییەکەی هەرێمی کاتالۆنیا تێدەپەڕێت، کە زۆربەی کەتەلۆنییەکان دەنگیان بۆ جیابوونەوەی بارسیلۆنا لە مەدرید دا، بەڵام حکومەتی ئیسپانیا نەک هەر ئەنجامی گشتپرسییەکەی قبوڵ نەکرد، بەڵکو زۆربەی ئەو سەرکردە کاتالۆنیانەی دەستگیرکرد کە دەستیان لە گشتپرسییەکەدا هەبوو.