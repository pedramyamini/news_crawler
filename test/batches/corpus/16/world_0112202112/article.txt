ئەگەر مێژوو زۆرجار بەهۆی کردەوەکانەوە، بڕیاری باش یان خراپی بەسەر کەسێکدا دابێت، بۆ میخائیل مێژوو تێدا ماوە لە نێوان خێر و شەڕدا، کامیان هەڵبژێرێت، چونکە ناوی میخائیل کڵاشینکۆفی بەشانازییەوە تۆمارکردووە، لە کاتێکدا هەر بەناوی ئەوەوە، ساڵانە نیو ملیۆن کەس دەبنە قوربانی. میخائیل کڵاشینکۆف، سەربازێکی رووسی بوو، لە جەنگدا برینداربوو، چەکێکی دروستکرد بەناوی ' ئەی کەی ٤٧ ' بەڵام لە هەموو دونیادا دە کەس ناوی چەکەکە بەناوی ژمارە فەرمییەکەیەوە ناناسن، بەڵکو هەمووان ئەو چەکە، بە ' کڵاشینکۆف ' ناودەبەن، ناوی داهێنەرەکەی.  سەرەتا، قەدەر وایهێنابوو ژیانی کڵاشینکۆف، هەیەجان بێت بۆ دونیای چەک. ئەو لە گوندی ئیجڤیسکی بەناوودەنگ بەهۆی کۆگای گەورەی ئاوەکەیەوە، ناسرا. ئەو کۆگا گەورەیەی ئاوی گوندەکە، بەشێوەیەک کاریگەریی هەبوو، ئاوی نێو رووباری گەورەی نزیک گوندەکەی هەموو کات سوور دەکرد. دانیشتووانی گوند راهاتبوون لەسەرئەوەی کە خۆیان کەرەستە کشوکاڵییەکانی خۆیان چاکبکەنەوە، هەر ئەوەش وایکرد حەزی زۆریان بۆ چەکسازی و کارکردن لە ئامێرەکاندا هەبێت، هەرچەندە دانیشتووانی گوندەکە بە لەسەرخۆیی و ئارامی ناسرابوون، بەڵام دواتر بارودۆخی گوندەکە بەشێوەیەک گۆڕا، پارتی کۆمۆنیستی سۆڤیەت، کاتێک هاتە سەر دەسەڵات، ئەو گوندەی ناونا "دوژمنی گەل".  ژیانی میخائیل کڵاشینکۆف بەجۆرێک لە دژیەکی دەستیپێکرد، هاوشێوەی ئەو دژیەکییەی لە ژیانی گوندەکەیدا هەبوو. ماڵباتەکەی میخائیل لەسەردەمی دەسەڵاتی ستالیندا بۆ سیبیریا راگوێزران، هاوشێوەی ملیۆنان رووسیی دیکە بە یاخیبوو ناوبران.  ساڵی ١٩٣٠ (ئەو ساڵە ماڵباتەکەی راگوێزران)، میخائیل تەمەنی تەنیا یازدە ساڵ بوو، تاکە تاوانی ئەو، ئەوەبوو کە ماڵباتەکەی سەر بە چینی کۆلاکەکان بوون، ئەو جووتیارانەی بەشی ئەوە زەوییان هەبوو، بتوانن کەمێک زیاتر لە پێداویستی حکومەت لە کێڵگەکانیان بۆخۆیان دابین بکەن و بەهۆیەوە وەبەرهێنان لە بازرگانیدا بکەن، بەڵام ئەوان لەلایەن حکومەتەوە، بە دوژمنی گەل ناسێنران.  ژیانی ئەو چینە ئاسان نەبوو، چونکە حکومەتی سۆڤیەتی ئەو سەردەمە، بەردەوام مەڕوماڵاتەکانی ئەوانی بەئامانج دەکرد و تەقەی لێدەکردن. رۆژانە مانگا و بەرازەکانی ئەوان، بەدەستی پیاوانی حکومەت بەر دەستڕێژی گوللە دەدران.  هەرچەندە میخائیل شایەتحاڵی مەنگەنەکانی جەڕاندنی سۆڤیەت بوو، بەهۆی بەرگری سەرسەختی کۆلاکەکان بۆ پلانی پێنج ساڵەی یەکەمی پیشەسازیی ناچاری گشتگیر، کە بەهۆیەوە هەزاران جووتیار بەزۆرەملێ رەوانەی کارگەی شارەکان کران، بەڵام ئەو روویکردە هەڵگرتنی چەک و چووە پاڵ هێزەکانی یەکێتیی سۆڤیەت، دوای ئەوەی لە ساڵی ١٩٣٨ دا وەک سەرباز وەرگیرا، دواتر وەک میکانیکیی تانک لە سوپادا دەستبەکاربوو، پاشانیش بووە فەرماندەی فیرقە لە لیوای ١٢ی تانکەکان لە ئۆکراینا. بەشداری لە جەنگی دژ بە نازییەکان و ئەڵمانیادا کرد، بەڵام تاکە دژیەکییەکی نامۆ کە بەدرێژایی ژیانی شەکەتی کرد، تا ئەوساتەی مردیش، ئەوە بوو، ئاخۆ ئەوەی رۆژێک لە رۆژان دایهێنا، خێر بوو یان شەڕ؟  چیرۆکی کڵاشینکۆف وەک کەس، لەگەڵ کڵاشینکۆفی چەکدا، کە وایکرد ناوی بەنەمری بمێنێتەوە، لەسەر چەرپایەکی کۆنی نەخۆشخانەوە دەستیپێکرد، کاتێک ئەو لە یەکێک لە جەنگەکانی دژی بەئەڵمانیای نازیدا برینداربوو لە ساڵی ١٩٤١، ئەوە رێگەی بۆ خۆشکرد بۆ نەمرییەکەی، چونکە لەو ساتەدا بڕیاریدا چەکێک دروست بکات، توانای رکابەریکردنی چەکی ' ئێس تی جی ٤٤ ' ی ئەڵمانیی هەبێت. بەڵام چیرۆکەکە زۆر بەرلەو کاتە دەستیپێکرد کە میخائیل بووە ئەندامی سوپای سووری یەکێتیی سۆڤیەت، چونکە کاتێک ئەو هێشتا لاوێک بوو، بەڕێکەوت لە گوندەکەی خۆیاندا دەمانچەیەکی شکاوی دۆزییەوە، بڕیاریدا چاکی بکاتەوە و کاتێکی زۆری پێویست بوو بۆ چاککردنەوەی ئەو دەمانچەیە، بەڵام چیرۆکەکە مەرگەساتاوی کۆتاییهات، کاتێک خەڵکی گوند بەسەرقاڵییەکانی ئەویان بەچاککردنەوەی دەمانچەکە زانی و یەکێک لەوان، لای دەزگا ئاسایشییەکانی وڵات هەواڵی لێدا و بەهۆیەوە لە کونجی بەندیخانە تووندکرا، لە لێکۆڵینەوەدا، کڵاشینکۆف ئەو تۆمەتەی رەتکردەوە.  میخائیلی گەنج، بەتوندی و زیرەکی بەرگریکرد، تاوەکو دۆخەکەی نەگاتە ئەوەی بە ناپاک ناوبنرێت و بەو هۆیەوە نەخرێتە یەکێک لە بەندیخانە هەمیشەییەکانی سۆڤیەتەوە، لەو کاتەوە ئیدی ئەو گەنجە خۆی بۆ دژایەتیکردنی رێکەوتە خراپەکان تەرخانکرد و بەدوای هەلی ژیاندا دەگەڕا بەبێ ترس، لە گرتن بەهۆی نازناوی ماڵباتەکەیەوە کە بەهۆیەوە رووبەڕووی راماڵین و سەرکوتکردن بووەوە.  لە دوای رووداوی دەمانچەکە، میخائیل کڵاشینکۆف، چیرۆکێکی نوێی دەستپێکرد. کاتێک بووە ١٨ ساڵ، لە گوندەکەی خۆیان رایکرد، بەهۆی ترس لە رووداوی دەمانچەکە، روویکردە کازاخستان و لەوێ وەک فەرمانبەری کۆمپانیای هێڵی ئاسن دەستیبەکارکرد، لەو پیشەیەدا پەراوێزێکی باشی بۆ ئارەزووەکەی خۆی دۆزییەوە، چونکە لەوێ لەگەڵ پیشەوەرەکانی ئاسن و وەستایانی ئەو بوارەدا دۆستایەتی پەیداکرد. ئەو پەراوێزە گەورەتربوو کاتێک لە تەمەنی ١٩ ساڵیدا چووە نێو سوپای سۆڤیەت، لەوێ ئارەزووەکەی تێکەڵ بە ئەندازە و فیزیا بوو، هێندەی دیکە ئارەزووەکەی قووڵتر بووەوە، ئارەزووی بۆ خوویەکی دیکەش پەیداکرد، دروستکردنی چەک و ئۆتۆمبێلی سەربازی، هەر لەوێ ئامێرێکی داهێنا بۆ پێوانەکردنی ژمارەی ئەو گوللانەی هەر تانکێک دەیانتەقێنێت، ئەو کارە لەلایەن جیۆرڤی جۆکۆڤ، ئەفسەری سوپای سۆڤیەتەوە پێشوازییەکی گەورەی لێکرا.  نەفرەتی نازناوی ماڵباتی ' کڵاشینکۆف ' بەتەواوی بەسەر سەری میخائیلەوە رەوایەوە، کاتێک بەشداریی لە یەکێک لە شەڕەکانی دژی نازییەکان کرد و لەوێ برینداربوو، ئەوکات تەمەنی ٢٢ ساڵ بوو، میخائیل برایە یەکێک لە نەخۆشخانەکان بۆ وەرگرتنی چارەسەر، لەوێ دەستیکرد بەبیرکردنەوە لە داهێنانەکەی. ئەو خۆی گوتویەتی "لە نەخۆشخانە گوێم لە بریندارەکان بوو کە بەداخبوون لەوەی چەکێکی باشیان لەبەردەستدا نییە بۆ شەڕکردن لە دژی نازییەکان، لە کاتێکدا هەموو نازییەک چەکێکی باشی شەڕکردنی پێبوو".  ئەو خۆی بەقەرزاری ئەو برینداربوونە دەزانێ، چونکە هەر ئەوە بووە هاندەر بۆی، تا چەکێکی هێرشبەرانەی باش دروست بکات، ئەو بەرگری لەخۆی کردووە لەوانەی کە بە "خوێنڕێژ"، ناویان بردووە، لە بیرەوەرییەکانیدا بەناوی "ئەو چەکەی دونیای گۆڕی"، دەڵێ "ئەوە تاوانی ئەڵمانیەکان بوو هانیدام بۆ دروستکردنی ئەو چەکە، ئەگەر ئەوان نەبوونایە، من دەبوومە داهێنەری ئامێری کشتوکاڵی".  لەمیانی سەردانێکیدا بۆ ئەڵمانیا، میخائیل بەداخ بوو لەوەی چەکەکەی گەیشتووەتە دەستی "تیرۆریستەکان"، ئەو لە قسەکردنیدا بۆ رۆژنامەی ' گاردیان ' دەڵێ، "من شانازی بە داهێنانەکەمەوە دەکەم، بەڵام بەداخم لەوەی کە تیرۆریستەکان بەکاریدەهێنن، من هیوام دەخواست ئامێرێک دروست بکەم باشتر خزمەتی مرۆڤ بکات، خزمەتی جووتیارەکان بکات، بۆ نموونە ئامێرێک بۆ بژارکردنی چیمەن".  میخائیل کڵاشینکۆف، ماوەی پشوودانەکەی لە نەخۆشخانە، بۆ دیزاینکردنی چەکێکی ئاسان لە بەکارهێناندا، تەرخانکرد، بڕیاریدا چەکەکە بەشێوەیەکی ئاستبەرز بێت و لەهەمان کاتدا هەموو سەربازێکی خاوەن خوێندەوارییەکی کەم بتوانێ بەکاری بهێنێت. ئەو هەرچەندە لێهاتوو نەبوو لە وێنەکردن و دیزایندا، بەڵام سووربوو لەسەر جێبەجێکردنی بیرۆکەکەی. ئیلینای کچی دەڵێ: "ئەو بەهرەمەندنەبوو، بەڵام خاوەن خەیاڵێکی فراوان بوو".  ساڵی ١٩٤٢، نموونەیەکی سەرەتایی چەکە دروستکراوەکەی خۆی بۆ ئەکادیمیای دزیرگینسکی لە شاری سەمەرقەند نارد، ئەوکات ئۆزبەکستان بەشێک بوو لە یەکێتی سۆڤیەت. نموونە نێردراوەکە لەلایەن ژەنەراڵ بلاگۆنراڤۆڤەوە رەتکرایەوە، هەرچەندە ئەو ژەنەراڵە دانی بە بەهرەی دروستکەرەکەی دانا. ئەو رەتکردنەوەیە میخائیلی بەرەو وازهێنان لە بیرۆکەکەی پاڵنەنا و ساڵی ١٩٤٤ پەرەی بەنموونەیەکی دیکەی چەکەکەیدا، ئەمجارە چەکەکە خۆی فیشەکەکانی نێو مەخزەنەکەی دەبردە پێش. بنەمای چەکی ' ئای کەی ٤٧ ' لە دیزاینی کۆتاییدا، ساڵی ١٩٤٦ دروستکرا و ساڵی دواتر لەلایەن میخائیل خۆیەوە، پەرەی پێدرا.  ئەو چەکە داهێنراوە تایبەتمەندیی هێرشبەرانەی هەبوو لە دیزاینەکەیدا، توانستی بەرز و خێرایی هەبوو، چەکێکبوو لە دژی شێ، گەرمای بەرز، قووڕ و ئاو. لەبەرئەوە توانی بەسەر چەکی جۆری ' ئێم ١٦ ' ی ئەمریکیدا سەربکەوێت، کە دوای دە ساڵ لە داهێنانی ' ئای کەی ٤٧ ' داهێنرا، ئەم تایبەتمەندییانە لە گۆڕەپانەکانی شەڕدا، تای تەرازووەکەی لە بەرژەوەندی چەکە سۆڤیەتییەکە شکاندەوە.  ئەو دیزاینە، وایکرد چەکەکە بچێتە نێو لیستی زێڕینی یەکێتی سۆڤیەتەوە، دوای ئەوەی لە ساڵی ١٩٤٧ دا، سوپای سۆڤیەت ئەو داهێنانەی کە بریتیبوو لە چەکێکی هێرشبەرانەی رەشاشی ئاسان بەکارهێنراو، بەناوی ' ئای کەی ٤٧ ' تۆمارکرد، کە کورتکراوەی ناوی ' ئیفتۆمات کڵاشینکۆڤا '، بەناوی کڵاشینکۆف، ئەوکات خرایە ناو کاری مەیدانیی بنکەی مەیدانیی چەکە سووکەکانی سۆڤیەت و لەوێش دوایین دەستکاریکردنی بچووکی بۆ کرا و چووە ناو مێژووەوە لە گەورەترین دەروازەوە.  ناوی چەکی کڵاشینکۆف، ناوی داهێنەرەکەی بەبەرزی هێشتەوە و گێڕایەوە بۆ گوندەکەی خۆی بەناوی ' ئیجڤسیک ' کە بەمنداڵی بەجێیهێشتبوو، هاوتای ماڵباتەکەی بەرلە سی ساڵ لە دروستکردنی چەکەکەی. ئەوکات نزیکەی یەک ملیۆن پارچە چەکی کڵاشینکۆف دروستکران و مافی داهێنانەکە هەر بۆ یەکێتیی سۆڤیەت مایەوە. خاوەنی داهێنانەکەیش سامانێکی زۆری لەو کارەوە دەستنەکەوت، هەرچەندە ساڵی ١٩٤٩ خەڵاتی ستالینی لەسەر ئەو داهێنانە پێبەخشرا. ئەوکات لەبارەی دەستکەوتە داراییەکەی خەڵاتەکەوە گوتی، ئەو بڕە پارەیە ئەوەندەیە کە بەهۆیەوە دەتوانم دەرزەنێک، واتە ١٢ دانە، لە گرانبەهاترین ئۆتۆمبێل بکڕم.  میخائیل کڵاشینکۆف، خوێندنی تەواو نەکرد، نەیتوانی قۆناخی ناوەندی ببڕێت، بەڵام ئەوە نەبووە رێگر لەبەردەمیدا، چونکە زۆرینەی سەربازانی یەکێتیی سۆڤیەتی ئەوکات، هەر هەمان ئاستی خوێندەوارییان هەبوو، ئەو لەبارەی خۆیەوە دەڵێ: "ئەو زانکۆیانەی لێیانەوە فێربووم، کتێبەکان بوون". بەڵام ئەو لە تەمەنی ٢٩ ساڵیدا، گرنگترین خەڵاتی وڵاتەکەی بەدەستهێنا، بووە کەسایەتییەکی بەناوودەنگ، شەش جار بۆ ئەندامیەتیی ئەنجوومەنی یەکێتی سۆڤیەت هەڵبژێرا، یەکەمجار لە ساڵی ١٩٥٠ دا ئەو شانازییەی بەرکەوت، کە دەکاتە نزیکەی سێ ساڵ پاش، دروستکردنی چەکە بەناوودەنگەکەی.  کڵاشینکۆف، کە قۆناخی ناوەندیی لە خوێندندا تەواو نەکردبوو، بووە ئەندامی ئەنجوومەنی باڵای یەکێتی سۆڤیەت، لەوەش گرنگتر ئەوەبوو کە ئەو ' وەستای مردنە ' ناوی خۆی بەنەمری لە مێژووی وڵاتەکەیدا نووسییەوە، هاوشانی داهێنەرانی وەک نووسەری ناودار ' رەسول حەمزاتۆڤ '، ئاسمانەوانی بەناوودەنگ ' یۆری گاگارین '، ئەدیبی گەورە ' میخائیل شۆلۆخۆف ' و داهێنەرێکی بواری نووسینی وەک ' ریمسکی کۆرساکۆڤ '.  ئەو لە کاتێکدا کەسێکی نەناسراو و نامۆ بوو، بووە یەکێک لە دیارترین سەرکردەکانی یەکێتی سۆڤیەت، ئەو هەمیشە دەیگوت، جگە لە هاوکارەکانم لە کارگەی دروستکردنی کڵاشینکۆفدا، من کەسی دیکەم نەدەناسی، کەسیش منی نەدەناسی، کاتێک ناوم بەربژێرکرا بۆ ئەندامیەتی ئەنجوومەن، تووشی شۆک بووم. ئێستا جیهان هەمووی کڵاشینکۆف دەناسێت.  میخائیل کڵاشینکۆف، رێزێکی گەورەی پێبڕا بەهۆی ئەو داهێنانەوە، وێڕای بێبەشکردنی لە موڵکایەتی داهێنانە هزرییەکەی، کە بەناوی خۆیەوە کراوە، بەڵام موڵکایەتییەکەی درایە یەکێتی سۆڤیەت. وێڕای ئەوەش، ئەو بووە خاوەنی زۆرترین میدالیای شانازی، پاشئەوەی زیاتر لە ١٥٠ پارچە چەکی جیاوازی داهێنا، بەوەش گەورەترین میدالیاکانی پێدرا، لەشێوەی ' میدالیای لینین ' و ' خەڵاتی ستالین ' لە ساڵی ١٩٤٩ دا، هەروەها ' میدالیای پاڵەوانی کاری سۆسیالیستییانە '. بەڵام لە هەمووی گرنگتر ئەوەبوو کە ئەو کاروانی سەربازییانەی کورتی خۆی بە پلەی رەقیب دەستپێکرد، دواتر توانی هەموو پلە سەربازییەکان ببڕێت و بگاتە پلەی جەنەراڵ لە ساڵی ١٩٩٩ دا.  تاکە هۆکار کە وایکرد، میخائیل کڵاشینکۆف ئەو رێزلێنانە وەربگرێت، تەنیا ئەوەبوو کە لە لووتکەی جەنگی ساردی نێوان یەکێتی سۆڤیەت و ئەمریکادا، هەمیشە ئەو چەکەی ئەو دروستیکردبوو وایدەکرد، لە بەراورد بە چەکە هاوشێوەکانیدا، پارسەنگ بەلای چەکە سۆڤیەتییەکەدا بێت. ساڵی ١٩٥٦ بڵاوبوونەوەی زیاتری چەکەکەی بەخۆوەبینی، هەر ئەو چەکە ' ئای کەی ٤٧ ' هۆکاری سەرەکی بوو لە قڵپکردنەوەی جەنگی ڤێتنام و ئەمریکا، لە بەرژەوەندیی ڤێتنامییەکان، ئەمەش بووە شانازییەکی گەورە بۆ میخائیل.  چەکی کڵاشینکۆف، لە گۆڕەپانە جیاوازەکانی شەڕدا، بەرامبەر ئێم ١٦ی ئەمریکی وەستایەوە، لە وڵاتانی وەک ئەفغانستان کە سەرکەوتن تێیدا بۆ چەکە سۆڤیەتییەکە بوو، تەنانەت ویلایەتە یەکگرتووەکانی ئەمریکا ناچاربوو بەرەی دژە سۆڤیەت لە ئەفغانستان، بە چەکی کڵاشینکۆف، چەکدار بکات.  لەمیانی جەنگی سارددا، لە چەندین گۆڕەپانی جیاواز، دوور لە سنوورەکانی ئەمریکا و یەکێتیی سۆڤیەت، شەڕ و پێکدادان روویاندا، پاڵەوانانی ئەو شەڕانە، چەکی ' ئای کەی ٤٧ ' ی سۆڤیەتی و ' ئێم ١٦ ' ی ئەمریکی بوون، ئەو دوو تفەنگە، سنووری هاوپەیمانانی نێوان هەردوو بلۆکی رۆژهەڵات و رۆژئاوا، یان هاوپەیمانیی وارسۆ و هاوپەیمانیی ناتۆیان بڕی. ئەو دوو تفەنگە تەنیا تفەنگ نەبوون، بەڵکو بوونە بەشێک لە هاوکێشەی ئایدیۆلۆژی و دروشمی دوو دوژمن.   تفەنگی کڵاشینکۆف، بووە سیمبولی دەستی بزووتنەوە بەرهەڵستکارەکان، لە کاتێکدا تفەنگی ' ئێم ١٦ ' بووە چەکی پەسندکراوی دەسەڵاتە دیکتاتۆرییە پشتگیریکراوەکانی ویلایەتە یەکگرتووەکانی ئەمریکا. هەردوو وڵات، واتە یەکێتی سۆڤیەت و ئەمریکا، دوو چەکی رکابەریان لە باکوور و باشووری گۆی زەویدا بڵاوکردەوە و ئەو چەکانە وەک دیاریکەری سنووری نێوان هاوپەیمانەکانیان بوو.  میخائیل کڵاشینکۆف، لە ساڵەکانی سەرەتای داهێنانەکەیدا، کەمێک شانازی پێبڕا، بەڵام بێبەشکرا لە مافی موڵکایەتی داهێنانەکەی هەرچەندە چەکەکەشی هەر بەناوی خۆیەوە کرا، دەکرا هەر لە پلەی رەقیبدا بمێنێتەوە لە سوپای یەکێتی سۆڤیەت، ئەگەر وتارێکی رۆژنامەڤانی نەبێت، کە لەبارەی ژیانی ئەوەوە نووسرا لە ساڵی ١٩٨٩ کە وەک کڵاشینکۆف خۆی گوتوویەتی، لەو وتارەدا دەڵێن، رۆژێک لە رۆژان، رەقیبێکی سادەی سوپای سۆڤیەت، هەموو لایەنەکانی هاوپەیمانیی وارسۆی چەکدار کرد و وەڵامی بەرپرسان لەو بارەیەوە ئەوەبوو، کە هێندەمزانی پلەم بەرزکراوەتەوە بۆ پلەی عەقید. من ئێستا پلەکەم عەقیدە و هۆکاری ئەوەش ئەمریکییەکانن.  کڵاشینکۆف بەهۆی ئەو کارە گەورەیەوە، هیچ سوودێکی دارایی نەبینی، تەنیا بووە ئەندازیارێکی ئاسایی لەو کارگەیەدا، کە ملیۆنان پارچەی لەو تفەنگە دروستدەکرد بەناوی کڵاشینکۆفەوە، لەوەش زیاتر، ئەو مووچەیەکی مانگانەی وەردەگرت کە لە ٥٠٠ دۆلار کەمتربوو، هەروەها لە شوقەیەکی بچووکدا دەژیا.  کڵاشینکۆف دەڵێ، تەنیا یەک رۆبلی زیادەی لە بەرامبەر دروستکردنی ئەو تفەنگەدا وەرنەگرتووە، بەپێچەوانەی ئەوەوە، ئەمریکییەکان ' ئۆجین ستۆنەر ' داهێنەری تفەنگی ' ئێم ١٦ ' یان لە نازونیعمەتدا حەساندەوە. ستۆنەر هەرچەندە وەک کڵاشینکۆف ناوی نەمر نەکرا، بەڵام پارەیەکی زۆری بەو هۆیەوە دەستکەوت و سامانێکی گەورەی پێکەوەنا، بووە خاوەنی فڕۆکەی تایبەت بەخۆی. لەوانەیە ئەوە بۆ هۆکارێک بگەڕێتەوە کە ئەو هەرگیز باسی لە ئازاری ویژدانی خۆی نەکرد، بەهۆی ئەو فیشەکانەوەی لە لوولەی ئەو تفەنگانەوە دەرچوون کە ئەو دروستیکردن و بە ' ئێم ١٦ ' ناسراون، لەو جەنگە خوێناوییانەدا کە روویاندا لە وڵاتانی هاوشێوەی لوبنان و جەنگی ناوخۆیی، بەپێچەوانەی میخائیل کڵاشینکۆفەوە کە هەمیشە باسی ئەو وێرانکارییەی دەکرد کە داهێنراوەکەی ئەو لە جیهاندا دەیخستەوە.  میخائیل کڵاشینکۆف، میدالیایەکی تایبەتی لەلایەن کەنیسەی رووسیاوە بەناوی ' قەدیس ئاندرێ برڤۆزڤانێر ' ەوە پێدرا، دەکرا ئەو میدالیایە، پاسپۆرتی لێخۆشبوونی ئەوبێت لە بەرامبەر ئازارەکانی دەروونیدا، بەهۆی ئەو هەموو قوربانییەی چەکەکەی ئەو خستییەوە، هەرچەندە ئەو لە کۆنگرەیەکدا بەسەختی بەرگری لە خۆیکرد لە بەرامبەر دروستکردنی ئەو هەموو چەکە هێرشکارییەی لەپێناو بەرگری لە نیشتمانەکەی دروستیکرد.  بەڵام لە حەوتی ئاپرێلی ٢٠١٠ دا، واتە بەر لە گیانلەدەستدانی ئەو بە سێ ساڵ، نامەیەکی بۆ کەنیسەی ئەرتۆدۆکس نووسی و رۆژنامەی ' ئیزڤیستیا ' ی رووسی بڵاویکردەوە، ئەو لەو نامەیەدا دەڵێ، "بەرگەی ئازارەکە ناگرم، ئایا من ئەلیکساندەر کڵاشینکۆف، کوڕە جووتیارێکی هەژاری مەسیحی ئەرتۆدۆکس، بەرپرسم لە گیانلەدەستدانی ئەو هەموو  کەسە، ئەگەر تفەنگە داهێنراوەکەم بووبێتە هۆکاری کوشتنیان؟ ".  رۆژنامەڤانی رووسی، ' ئیلینا جولی ' لە کتێبەکەیدا کە ناوی ' مردنی سێیەمی ستالین ' کە ساڵی ١٩٨٩ بڵاوکراوەتەوە، دەڵێ "ئەو پاڵەوان و قوربانیی پشتی ئەو چەکە بوو کە هەمووان دەیناسن، بەڵام ئەو خۆی تەنیا یەک کەسبوو، مەرگەساتی زۆری بینی".   میخائیل کە ناوی بەسەرشانی هەزاران میلیشیاوە بوو لە پانتایی زەویدا، ژمارەی قوربانییانی جەنگەکان لەسەرانسەری جیهاندا، ئەویان دووچاری ئازاری ویژدان دەکرد، ئەو ئازارێکی گەورەی بەهۆی ئەو چەکە داهێنراوەی خۆیەوە لەشاننا، کە کێشەکەی لە ٥ کیلۆگرام زیاتر نەبوو، بەڵام ساڵانە چارەکە ملیۆنێک مرۆڤ دەکوژێت، چونکە ئەو بەدرێژایی نزیکەی ٦٦ ساڵ، چاوی لەو هەموو قوربانییە دەکرد، کە بەهۆی داهێنانەکەی ئەوەوە گیانیان لەدەستدەدا.  چارەنووس سەیر بوو، میخائیل بە چەکەکەی خۆی نەکوژرا، بەڵام کاتێک لە ٢٣ی یەنایەری ٢٠١٣ کۆچی دواییکرد، بەنابیستی مرد، گوێیەکانی هیچیان نەدەبیست، ئەوەش بەهۆی زۆریی ئەو تاقیکردنەوانەی لەسەر تەقەکردن بە تفەنگەکەی ئەنجامیدا، لەوانەیە چارەنووس بەو شێوەیە بووبێت، تاوەکو میخائیل بەرلەوەی ژیانئاوایی یەکجاری بکات، چیدی گوێی دەنگی ئەو فیشەکانە نەبێت کە لە چەکە داهێنراوەکەی خۆیەوە، رۆژانە لە دەشت و دۆڵ و چیاکاندا، لە نێو شار و ئاوەدانی و چۆڵەوانییەکاندا، دەنگ دەدەنەوە.  حاڵەتێکی نامۆیە، ئەو تفەنگە میراتێک بۆ خاوەنەکەی بخاتەوە پڕی لە دژیەکی بێت، چونکە ئەو تفەنگە، بەشانی لایەنگرانی شۆڕشەکان و بزووتنەوە بەرهەڵستکارییەکانەوە بوو، هەروەها بەشانی شۆڕشگێڕانیشەوە بوو، بووە جوانکاری نێو هەندێک ئاڵا و پەرچەمی دەوڵەتانی وەک مۆزەمبیق، بەڵام لوولەی کڵاشێنکۆف، هەروەها چەندین مەیدانی دیکەی داگیرکرد و لە جەنگە نێوخۆییەکاندا بەکارهێنرا، وەک جەنگی نێوخۆیی لوبنان، جەنگی نێوخۆیی کەمبۆدیا، جەنگی لاوس و رەشەکوژییەکەی سربرینیچیا. چەکەکە بووە هۆکاری بەرگری بەسەرشانی ئەو چەتە سۆماڵییانەوە، کە بەمتمانەیەکی تەواوەوە دەیاندا بەسەر کەشتییەکاندا، هەندێکجار لە باڵای ئەو گەنجە یەمەنییانە درێژتربوو، کە تائێستاش لە جەنگی ناوخۆیی یەمەنەوە گلاون.   کڵاشینکۆف هەروەها تفەنگی دڵخوازی ئوسامە بن لادن، رێبەری رێکخراوی قاعیدە بوو، تائێستاش، ویلایەتە یەکگرتووەکانی ئەمریکا ئەو کڵاشێنکۆفەی هاوشانی بن لادن بوو، لە مۆزەخانەی ' سی ئای ئەی ' دا پاراستووە، پاش ئەوەی هێزێکی تایبەتی ئەمریکا، ئەویان لە ئابوت ئابادی پاکستان کوشت.  تفەنگی کڵاشینکۆف، گۆڕەپانەکانی جەنگی داپۆشی، هاوشێوەی دەیان تۆن لە کتێبەکانی ئەدەبی رووسی، کە بۆ هەموو زمانەکانی جیهان وەرگێڕدراون و بەسەر زەوییەکانی رۆژهەڵات و رۆژئاوای دونیادا بڵاوبوونەتەوە. تفەنگی کڵاشینکۆف سەرخەری خاوەن مافە راستەقینەکانیش بوو، بەڵام هەندێکجار هەڵدەگەڕێتەوە و دەبێتە لایەنگری مافخۆرەکان، ئەوەش بێگومان بژاردەی داهێنەرەکەی نەبوو، بەڵکو وەک دەگوترێ، تفەنگ دڵی نییە، هەڵگرەکەی خاوەن دڵە و دەزانێ لوولەکە بەکام ئاراستەدا دەسووڕێنێ.  لە ئاراستەیەکی مشتومڕهێندا، کە مایکل هۆگز، لە کتێبەکەیدا بەناوی ' تفەنگی کڵاشینکۆف ' باسیدەکات، گەشتی تفەنگی ' ئای کەی ٤٧ '، لە بیرۆکەیەکی نێو مێشکی میخائیل کڵاشینکۆفەوە دروستبوو، بەڵام روویکردە مەیدانەکانی جەنگی رێکخراو و جەنگی میلیشیاکانیش.   هۆگز دەڵێ، دەکرێ تفەنگی کڵاشینکۆف لە دەستی سوپای دەوڵەتدا بێت، هەروەها دەکرێ بەدەستی بەرهەڵستکارەکانی هەمان دەوڵەتەوە بێت، یان بەدەستی میلیشیاکان و چەکداران یان بەدەستی ئەو منداڵە ئەفریقییانەوە بێت کە بۆ شەڕکردن و مرۆڤ کوشتن، چەکدارکراون.  تفەنگی کڵاشێنکۆف وەک ئەو لەشفرۆشەی لێهاتووە، کە لە ئامێزی یەکێکەوە دەچێتە ئامێزی یەکێکی دیکەوە، لەسەر سنگی چەتەیەکەوە دەچێتە سەر سنگی یەکێکی دیکە، ئەو وەڵامی هەموو پەنجەیەک دەداتەوە کە پەنجە بەپەلەپیتکەکەیدا دەنێت، ئەوەی بەلاوە گرنگ نییە تەقەلێکراوەکە منداڵە یان پیاوێکی بێتاوان، یان تۆمەتبارێکی گەورە.