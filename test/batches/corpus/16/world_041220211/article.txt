کرملن لە راگەیێندراوێکدا باس لەوە دەکات، پووتین بە ئەردۆغانی گوتووە، ئامانجی کییڤ ئەوەیە رێککەوتنەکانی ئاشتی لە رۆژهەڵاتی ئۆکراینا بە چالاکییە سەربازییە "هەراسانکەرەکانی" پەکبخات، "لەنێویشیاندا لەڕێگەی بەکارهێنانی درۆنی بایراکتار" کە دروستکراوی تورکیان.  سوپای ئۆکراینا لە تشرینی یەکەمی ئەمساڵ گرتەیەکی ڤیدیۆیی بڵاوکردەوە و وەکو باسی لێوە کرد، دیمەنی بەکارهێنانی درۆنی جۆری بایراکتار دژی جوداخوازەکانی رۆژهەڵاتی وڵاتەکەی پیشاندەدات. ئەوەش وایکرد رووسیا و تەنانەت هاوپەیمانە رۆژئاواییەکانی کییڤیش رەخنە لە ئۆکراینا بگرن.  سەرەڕای ئەوەش، تورکیا لە فرۆشتنی درۆنەکانی بە ئۆکراینا بەردەوامە.  کرملن رایگەیاندووە، لە پەیوەندییە تەلەفۆنییەکەیاندا، پووتین جەختی لەوە کردووەتەوە، پێویستە کییڤ "واز لە هەموو هەوڵێک بۆ گوشارخستنە سەر هەرێمی دۆنباس بهێنێت".  هەرچی سەرۆکایەتیی کۆماری تورکیایە باسی لەوە کرد، پووتین و ئەردۆغان قسەیان لەبارەی ژمارەیەک پرس کردووە، "بەتایبەتی سووریا، لیبیا و ئۆکراینا".  رووسیا و تورکیا زۆرجار پەیوەندیی ئاڵۆزیان هەبووە، بەڵام لە بەرژەوەندییە ئابوورییەکان و ستراتیجییەکانیاندا خاڵی هاوبەشیان هەبووە.  لەم چەند ساڵەی رابردوودا ئەو دوو وڵاتە لە چەند شوێنێک دژی یەکدی وەستاونەتەوە، بەتایبەتییش لە سووریا کە مۆسکۆ و ئەنقەرە لایەنگریی دوو بەرەی دژبەیەکی شەڕی نێوخۆ دەکەن.