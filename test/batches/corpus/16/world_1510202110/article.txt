بۆریس جۆنسن، سەرۆکوەزیرانی بەریتانیا رایگەیاند، دەیڤد ئامێس کەسایەتییەکی زۆر تایبەتی نێو سیاسەت بوو و یارمەتیدەریش بوو بۆ ئەوەی ژمارەیەکی زۆر یاسا بۆ کەمکردنەوەی هەژاری و پاراستنی ئاژەڵان لە پەرلەمانی وڵات دەربکرێن.   سەرۆکوەزیرانی بەریتانیا گوتی، مردنی دەیڤد ئامێس واتای ئەوەیە بەریتانیا کەسێکی دڵسۆزی لەدەستدا و ئاماژەی بەوەشکرد، لێکۆڵینەوەکان لە شێوازی کوشتنی ئەو پەرلەمانتارە پێشووە بەردەوامن.   رۆژی هەینی ١٥ - ١٠ - ٢٠٢١ دەیڤد ئامێس، پەرلەمانتاری بەریتانیا لە لیستی پارتی پارێزگارانی وڵات لەکاتی کۆبوونەوە لەگەڵ دەنگدەران و ئەندامانی پارتەکەی لە کەنیسەی بێلفێرس مێسۆدیست لە باشووری بەریتانیا درایە بەر چەقۆ و دواتر بەهۆی سەختیی برینەکەیەوە گیانی لەدەستدا. پۆلیس رایگەیاند، پیاوێکیان بە تۆمەتی ئەنجامدانی هێرشەکە دەستگیرکردووە و ئیدی بەدوای هیچ کەسی دیکەدا ناگەڕێن.   دەیڤد ئامێس تەمەنی ٦٩ ساڵ و باوکی ٥ منداڵ بوو؛ ئەو لە ساڵی ١٩٨٣ ەوە ئەندامی پەرلەمانی بەریتانیا بوو. دەیڤد ئامێس جەختی لەوە دەکردەوە کە دەبێت هەموو کارێک بکرێت بۆ پاراستنی گیانەوەران و هۆکارێکیش بوو بۆئەوەی لە پەرلەمانی بەریتانیا چەندین یاسا بۆ پاراستنی گیانەوەران دەربکرێن.   ئەو پەرلەمانتارە پاڵپشتیکارێکی سەرەکی برێگزیت بوو و دواتریش چەندین جار نیگەرانی خۆی لە هێواش جێبەجێکردنی پڕۆسەکە و چوونە دەرەوەی بەریتانیا لە یەکێتیی ئەوروپا دەربڕی.