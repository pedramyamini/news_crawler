ئەم ئۆفەرە تەنیا ئەو کەسانە دەگرێتەوە کە بە تەواوەتی ڤاکسینیان وەرگرتووە. دوای گەیشتنیشیان بۆ فڕۆکەخانە، تەنانەت یەک رۆژیش کەرەنتین ناکرێت.   فڕۆکەخانەی سیدنی جمەی دێت لەو خەڵکەی لە چاوەڕوانی ئازیزانیان وەستاون و درووشمی "بەخێربێنەوە بۆ ماڵەوە"یان بەرزکردووەتەوە.  یەکێک لەو خێزانانە لە ئیماراتەوە گەڕاوەتەوە. ئەوان دەڵێن کە بۆ ماوەی ساڵ و نیوێکە چاوەڕێن بگەڕێنەوە ئوسترالیا.   هاووڵاتییەکی ئوسترالی دەڵێت "ئەمە شتێکی گەورەیە، ئێمە لە دەرەوە مابووینەوە. زۆر دڵخۆشین بەوەی کە لە کۆتاییدا دەرفەتی گەڕانەوەمان بۆ رەخسا. زۆر دڵخۆشین بە بینینەوەی خێزانەکەمان. ئەمە شتێکی زۆر خۆشە. "  ژمارەیەکی زۆری خەڵکیش بەهۆی رێکارەکانی دژی کۆرۆنا لەنێو ئوسترالیا مابوونەوە. ئەوانیش دڵخۆشن کە دەتوانن بگەڕێنەوە وڵاتەکانیان.   دەیل کارلسن، هاووڵاتیی پیۆرتۆ ریکۆیە، لەگەڵ هاوژینەکەی بڕیار وابوو تەنیا بۆ ماوەی ٦ مانگ لە ئوسترالیا بمێننەوە، بەڵام دوای ئەوەی کۆرۆنایان بەسەرداهات، ناچاربوون بۆ ماوەی نزیکەی ٢ ساڵ لەو وڵاتە بمێننەوە.  دەیل کارلسن، هاووڵاتیی پیۆرتۆریکۆ دەڵێت "ئێمە لە نیوەی کانوونی دووەم گەیشتینە ئێرە. هاوژینەکەم گرێبەستی بۆ ماوەی شەش مانگ هەبوو. بەڵام ئێستا تازە ئێرە جێدەهێڵین. سەرەڕای ئەوە، هیچ شوێنێکی دیکە شک نابەم لێرە خۆشتر بێت بۆ ئەوەی ٢٢ مانگ لێی بمێنمەوە. "   ئەم بڕیارەی ئوسترالیا لە دوای ٢ ساڵ لە رێکاری تووندی رووبەڕووبوونەوەی کۆرۆنا دێت کە لە ١٥ی ئاداری ساڵی ٢٠٢٠ دا سەپاندنی و بەمەش ژمارەیەکی زۆری هاووڵاتیانی لە دەرەوەی وڵات مانەوە و ژمارەیەکی زۆری هاووڵاتیی وڵاتانی دیکەش نەیاندەتوانی ئەو وڵاتە جێبهێڵن.  بڕیارەکە کاریگەری هەبووە بە جۆرێک تاوەکو ئێستا تەنیا ٨٣٥ هەزار تووشبووی کۆرۆنا لەو وڵاتە تۆمارکراون و لەو ژمارەیەش نزیکەی ١١ هەزار و ٣٥٠ کەسیان گیانیان لەدەستداوە.