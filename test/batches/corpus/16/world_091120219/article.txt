رۆژی سێشەممە ٩ - ١١ - ٢٠٢١ پێتەر ستانۆ، گوتەبێژی کۆمیسیۆنی یەکێتیی ئەوروپا رایگەیاند، هەر کە کۆچبەران گەیشتنە بێلاڕووس، "دەنێردرێنە سەر سنوور و ناچاردەکرێن کە بە نایاسایی بچنە نێو یەکێتیی ئەوروپا. "  سەرۆکی بێلاڕووس، رۆژی سێشەممە ٩ - ١١ - ٢٠٢١ لە هەڤپەیڤینێکدا لەگەڵ میدیای رووسیا گوتی، "خەڵکی گەشت دەکەن و دەچنە سنوور. دوێنێ نزیکەی ٢ هەزار یان کەمێک زیاتر کەس لە شوێنە جیاوازەکانی مێنسک و دارستانەکان بوون. ئەوە یەکەمینجار بوو شتی لەو جۆرە رووبدات. ئەوان گوێزرابوونەوە ئەوێ. هەندێک کەسی تایبەت یارمەتیدەری گواستنەوەیانن: ئەوان یارمەتی کۆچبەرەکان دەدەن سواری فڕۆکە بن و لە بێلاڕووسیش پێشوازییان لێدەکەن و دواتر دەیانبەنە سنوور و یارمەتیان دەدەن لە سنوور بپەڕنەوە و دواتریش پۆڵەندی، ئەڵمانی و ئۆکراینەکان پێشوازییان لێدەکەن. ئەوان ئەو کارە لەبەرامبەر پارە ئەو کارە دەکەن".  بە گوتەی سەرۆکی بێلاڕووس، ئەو قاچاخچییانەی هاوکاریی کۆچبەران دەکەن بە زۆری خەڵکی ئەڵمانیا و پۆڵەندان و هەندێکیشیان خەڵکی ئۆکراینا و لیتوانیان و دەشڵێت، "تۆڕێکی شێوە مافیایی هاوکاریی گواستنەوەی کۆچبەران دەکات. لە ئەڵمانیا، فەرەنسا و وڵاتەکانی دیکە شانەی تایبەت بەخۆیان هەیە. ئەوان پەیوەندی بە یەکدییەوە دەکەن. بە کۆچبەران دەڵێن، وەرن و بەڵێنیان پێدەدەن کە پێشوازییان لێ دەکرێت. "  لۆکاشینکۆ باس لەوە دەکات، کۆچبەرەکان لەخۆیانەوە گەشت ناکەن، بەڵکو "بە دیاریکراوی گەشت دەکەن بۆ لای ئەو کەسانەی لە ئەڵمانیا چاوەڕێیان دەکەن. هەندێکیان خزم و کەسوکاریان هەیە. "  سەرۆکی بێلاڕووس دەشڵێت، "هەموو شتێک رێکخراوە. بێلاڕووسیش تەنیا قۆناخێکی گەشتەکەیە. بەهیچ شێوەیەکیش قۆناخە سەرەکییەکە نییە. "  نزیکەی ٢ هەزار کۆچبەر لەسەر سنووری بێلاڕووس - پۆڵەندا گیریان خواردووە کە ژمارەیەکی زۆریان هاونیشتمانین و لە سەرما و سۆڵەدا بە بارودۆخێکی ناهەمواردا دەرباز دەبن.   گوتەبێژی کۆمیسیۆنی یەکێتیی ئەوروپا جەختی لەوە کردەوە کە ئەوان چاودێریی گەشتە ئاسمانییەکانی نێوان بێلاڕووس و ژمارەیەک وڵاتی دیکە دەکەن و هەوڵدەدەن کە کۆچبەری زیاتر "هان نەدرێن" گەشت بۆ مینسک بکەن.   بە گوتەی گوتەبێژی کۆمیسیۆنی یەکێتیی ئەوروپا، ئەو وڵاتانە بریتین لە سووریا، ئێران، مەغریب، قەتەر، ئەفریقای باشوور، هیندستان، سریلانکا، رووسیا، ئازەربایجان، تونس، جەزائیر، لیبیا و یەمەن.   عێراق ٧ی مانگی ئاب بڕیاریدا هەموو گەشتە ئاسمانییەکانی بۆ بێلارووس رابگرێت.