پۆڵەندا هێشتا سیاسەتی هێز دژ بە کۆچبەران بەکاردەهێنێت و ناوچەکەی پڕ کردووە لە پۆلیس. بەڵام ئەوە کۆچبەرەکانی رانەگرتووە و کاروانیان لەسەر سنوورەکان بەستووە.   پاول سولوچ، سەرۆکی نووسینگەی ئاسایشی نیشتمانیی پۆڵەندا دەڵێت، "ئێمە رووبەڕووی بارودۆخێکی زۆر قورس بووینەتەوە، بەڵام ئەو هەڵمەتەی سەر سنوورەکانمان بەرپەرچدەدەینەوە".  پۆڵەندا دەڵێت، لە چەندین هەفتەی کەمی رابردوودا، هەزاران کۆچبەر سنوورەکانی ئەو وڵاتەیان بەزاندووە، بەڵام چیدیکە رێگە بەوە نادەن.  کۆچبەرێک لەسەر سنووری نێوان بێلاڕووس و پۆڵەندا دەڵێت، "ئاوی خوارنەوەمان نییە و خۆراکیشمان نییە، نازانین تاوەکو چەندی دیکە دەبێت ئێمە چاوەڕێ بین؟ ".  کۆچبەرێکی دیکە هەر لەو شوێنەدا دەڵێت، "وەک دەبینی ئەمە ژیانێكی شیاوی مرۆڤەکان نییە. هەمووان لە برسێتی و سەرما خەریکە دەمرن".  ئەڵمانیا هاوکاریی خۆراک و پێداویستیی سەرەکی بۆ کۆچبەران ئامادەکردووە، بەڵام هاوکات داوا لە یەکێتیی ئەوروپا دەکات کارێك بکات، "چونکە پۆڵەندا یان ئەڵمانیا ناتوانن بە تەنیا ئەمە چارەسەر بکەن" و داوای لە یەکێتیی ئەوروپا کرد لەگەڵیان بێت بۆ چارەسەرکردنی کێشەکە.  یەکێتیی ئەوروپاش لەسەر زاری ئۆرسولا ڤۆندەرلاین، سەرۆکی کۆمیسیۆنی یەکێتییەکە داوای لە وڵاتانی ئەندام کرد سزای نوێ بەسەر بێلاڕووسدا بسەپێنن و گوتی بەکارهێنانی کۆچبەران بۆ مەبەستی سیاسی "قبووڵکراو نییە".