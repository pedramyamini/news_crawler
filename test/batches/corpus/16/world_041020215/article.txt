لیژنەی نۆبڵ بەرپرس لە دیاریکردنی داهێنەرانی بواری پزیشکی، هەردوو زانای ئەمریکی دەیڤید جولیەس و ئاردیم پاتاپۆتییەنی بۆ بردنەوەی خەڵاتی نۆبڵ دەستنیشانکرد، ئەوەش لە بەرامبەر داهێنانە پزیشکییەکانیان لەبواری "سێرمۆریساپتۆر"، کە ئەو خانانەن بۆ یەکەمجار مرۆڤ لە رێگەیانەوە هەست بە گەرما دەکات.  لیژنەکە لە راگەیێندراوەکەیدا دەڵێت، "دۆزینەوە دەگمەنەکانی دەیڤید جولیەس و ئاردیم پاتاپۆتییەن رێگەیان پێداین تێبگەین کە چۆن گەرما و سەرما و هێزی میکانیکی توانایان هەیە لە بەجووڵەخستنی "ترپەی خوێنبەرەکان" کە ئەوانیش رێگەمان پێدەدەن "هەست بە جیهان بکەین و لەگەڵیدا خۆمان بگونجێنین".  دەیڤید جولیەس، زانای پزیشکی و مامۆستای زانکۆی کالیفۆرنیا، پێکهاتەی " کاپسیاسین"، بەرپرسی سەرەکی تیژیی بیبەری بەکارهێناوە کە دەبێتەهۆی گەرمبوون و هەستکردن بە سووتانی پێستی جەستەی مرۆڤ، ئەوەش دەرفەتی داوەتە جولیەس چاودێری "سێرمۆریساپتۆر" بکات و لەوە تێبگات کە چۆن خوێنبەرانی نێو پێست لەگەڵ گەرما کارلێک دەکەن.   ئاردیم پاتاپۆتییەن، زانای ئەمریکی لەدایکبووی بەیرووتی لوبنان لە ساڵی ١٩٦٧ و مامۆستای پەیمانگەی سکریپس ریسێرچ لە کالیفۆرنیاش " خانەی هەستیاری" بەکارهێناوە تاوەکو جۆرێكی نوێ لەو خانانە بدۆزێتەوە کە لەگەڵ "پێکهاتە ورووژێنەرە میکانییەکانی" نێو پێست و ئۆرگانە نێوخۆییەکانی نێو جەستەی مرۆڤ کارلێکیان دەبێت.  ئەمە ١٢٠ مین خەڵاتی نۆبڵە. بڕیارە رۆژی سێشەممە ٢٠٢١ - ١٠ - ٥ خەڵاتی نۆبڵ بۆ فیزیا و رۆژی دواتر بۆ کیمیا و پێنجشەممەی داهاتوو بۆ ئەدەب و هەینییش بۆ ئاشتی رابگەیێندرێت و رۆژی دووشەمە، ٢٠٢١ - ١٠ - ١١ خەڵاتی نۆبڵ بۆ ئابووری رادەگەیێندرێت.