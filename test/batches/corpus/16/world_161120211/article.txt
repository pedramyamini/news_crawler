رۆژی دووشەممە ١٥ - ١١ - ٢٠٢١ ئەنتۆنی بلینکن، وەزیری دەرەوەی ئەمریکا لە راگەیێندراوێکدا سەرکۆنەی تاقیکردنەوەی مووشەکێکی رووسی کرد و بە "ترسناک و نابەرپرس" ناوی برد و گوتی ئەمریکا لە تاقیکردنەوەکە ئاگادار نەبووە و لەگەڵ هاوپەیمانەکانی تاوتوێی وەڵامدانەوە دەکەن.   ئەم هەنگاوەی رووسیا نیگەرانی لەبارەی کێبڕکێی هێزی بۆشایی ئاسمانی دروستدەکات.  لە راگەیێندراوەکەدا بلینکن گوتی: "رووسیا بەشێوەیەکی نابەرپرسانە مووشەکێکی تاقیکردووەتەوە بۆ لەنێوبردنی مانگێکی دەستکردی خۆی، کە بووەتە هۆی ئەوەی هەزار و ٥٠٠ پارچەی داروپەردوو بەنێو خولگەی زەویدا بڵاوبکاتەوە، کە لە داهاتوودا دەبێتە هۆی دروستکردنی سەتان هەزار پارچەی بچووکی دیکە لە خولگەی زەویدا".   هاوکات ئەو ستافەی کە لە وێستگەی بۆشایی ئاسماندان کە چوار ئاسمانەوانی ئەمریکی، یەکێکی ئەڵمانی و دووانی رووسین، لەخەو هەڵسێندرابوون و داوایان لێکرابوو هەرزوو دەرگای وێستگەکە بگرن و لە کەشتیی گەڕانەوەیاندا خۆیان بپارێزن.  ناساش رایگەیاند ئاسمانەوانان خۆیان گەیاندووەتە کەشتیی دراگۆن و سۆیوز و دوو کاژێر لەوێ ماوەنەتەوە. دەشڵێت لە هەر ٩٠ خولەکێکدا وێستگەی نێودەوڵەتیی بۆشایی ئاسمان بە نزیک یان بەنێو ئەو دووکەڵەدا دەچێت کە تەقینەوەی مانگە دەستکردەکە دروستی کردووە.   بلینکن دەڵێت مەترسییەکە کۆتایی نەهاتووە و داروپەردووی مانگە دەستکردەکە بەردەوام هەڕەشە دەخاتە سەر مانگە دەستکردەکان و چالاکی وێستگەی نێودەوڵەتیی بۆشایی ئاسمانیی.  هاوکات، بیڵ نێلسن، بەڕێوبەری ناسا لە راگەیێندراوێکدا رایگەیاند کە ئەم هەنگاوە "نابەرپرسانە" تووڕە و هەراسانی کردووە.  بەگوێرەی کۆمپانیای سێراداتا، ئامانجی مووشەکەکەی رووسیا، لەنێوبردنی مانگی دەستکردی کۆزمۆس ١٤٠٨ بوو، کە لە ساڵی ١٩٨٢ دا نێردراوەتە بۆشایی ئاسمان و ماوەی چەند ساڵێکە لەکارکەوتووە.