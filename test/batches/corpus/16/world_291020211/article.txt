گینتاری سکایستی، وەزیری ئابووریی لیتوانیا رایگەیاند، "هەروەک چۆن لە سەرەتاوە پلانمان دانابوو، ئێمە ئەم بەربەستە فیزیکییە لەسەر بودجەی حکومەت دروستدەکەین؛ پێمانوایە دروستکردنی پەرژینەکە نزیکەی ١٥٠ ملیۆن یۆرۆی تێدەچێت. جگە لە دروستکردنی پەرژینەکە، کامێرای چاودێری و شتی دیکەش دادەنێین".  چەند مانگێکە کۆچ لە رێگەی بێلاڕووسەوە بۆ وڵاتانی رۆژئاوای ئەوروپا زیادیکردووە؛ ئاژانسی هەواڵگریی ئەوروپا دەڵێت، حکومەتی بێلاڕووس کارئاسانییەکی زۆر بۆ خەڵکی وڵاتانی دیکە دەکات بۆئەوەی بچنە مینسک و لەوێوە هەوڵی پەڕینەوە بۆ نێو وڵاتانی ئەندام لە یەکێتیی ئەوروپا دەدەن.  لە حەوت مانگی یەکەمی ئەمساڵدا تەنیا ٢٧ کەس لە رێگەی بێلاڕووسەوە چووبوونە پۆڵەندا و لەوێشەوە بۆ ئەڵمانیا، بەڵام ئەو ژمارەیە تاوەکو کۆتایی مانگی ئاب گەیشتە ٥٧٤ کەس و تاوەکو کۆتایی مانگی ئەیلوولیش گەیشتە ١٩١٤ کەس.  چوونی کۆچبەرانیش بەو ژمارە زۆرە کێشەیەکی گەورەی بۆ وڵاتانی دراوسێی بێلاڕووس دروستکردووە و رێکاری هەندێک لەو وڵاتانەش بۆ رێگەگرتن لە پەڕینەوەی کۆچبەرەکان بۆ نێو سنوورەکانیان نیگەرانیی لای رێکخراوەکانی مافی مرۆڤ دروستکردووە.  بیڵ فرێلیک، بەڕێوەبەری بەشی مافی پەنابەران و کۆچبەران لە هیومەن رایتس وۆچ دەڵێت، "کێشەی ئێستای نێوان یەکێتیی ئەوروپا و بێلاڕووس هەمان ئەو کێشەیە کە چەند ساڵێک لەمەوپێش لەنێوان تورکیا و یۆنان و یەکێتیی ئەوروپا هەبوون، هەمان تۆمەت بوو، ئەو تۆمەتانە ئەگەر راست بن یان نا، دەبێت مافی کۆچبەران پارێزراو بێت، ئێمە وەکو رێکخراوی هیومەن رایتس وۆچ وای دەبینین کە پێویستە مافی کۆچبەران پارێزراو بێت، کێشە سیاسییەکان هەرچییەک و هەرچۆن بن لەلای ئێمە مافی کۆچبەران لە پێشینەدایە، پاراستنی مافی کۆچبەران لە بەرپرسیارێتیی هەموو وڵاتاندایە".  شەپۆلی کۆچی هاونیشتمانیان و خەڵکی هەندێک لە وڵاتانی دیکەی ناوچەکە لە کاتێکدایە، ژمارەیەکی زۆر لە کۆچبەرەکان لە وڵاتانی رۆژهەڵاتی ئەوروپا گیریانخواردووە؛ ئەوان کێشەی شوێنی مانەوە، خواردن و خواردنەوەیان هەیە.  ئێستاش کەشوهەواکە ساردە و ئەوەش بووەتە مەینەتییەکی دیکە بۆ کۆچبەرەکان، بەتایبەتی ئەوانەی ژن و منداڵیان لەگەڵدایە.  بەپێی ئامارەکانی دەزگای لووتکە، لە سەرەتای ساڵی ٢٠١٥ وە تاوەکو ١٠ مانگی یەکەمی ٢٠٢١ زیاتر لە ٦٣٣ هەزار و ٢٧٠ کەسی سەروو تەمەن ١٨ ساڵ لە هەرێمی کوردستانەوە کۆچیان بۆ دەرەوەی وڵات کردووە؛ ٢٦١ کەسیان گیانیان لەدەستداوە و ١٨٥ کەسیشیان بێسەروشوێنن.