ئاری جەلال، سەرۆکی دەزگای لووتکە بۆ کاروباری ئاوارە و پەنابەران بە رادیۆی رووداوی راگەیاند: "لە ساڵی ٢٠١٥ دا ١٨٦ هەزار و ٢٢٢ کەس لە عێراقەوە کۆچیان کردووە بۆ دەرەوەی وڵات کە ٢٥ کەسیان مردوون و حەوتیان بێسەروشوێنن. لە ساڵی ٢٠١٦ دا ١٦٠ هەزار و ٧١٦ کەس کۆچیان کردووە کە ١٣٢ کەسیان مردوون و تەرمی ٧٨ کەسیان دۆزراوەتەوە و ٥٤ یان بێسەروشوێنن. لە ساڵی ٢٠١٧ دا ٩٢ هەزار کەس کۆچیان کردووە. لە ساڵی ٢٠١٨ دا ٦٩ هەزار کەس کۆچیان کردووە. لە ٢٠١٩ دا بوو بە ٥٣ هەزار کەس. ساڵی ٢٠٢٠ بەهۆی بڵاوبوونەوەی ڤایرۆسی کۆرۆنا و راگرتنی گەشتە زەمینی و ئاسمانییەکانەوە ژمارەکە بە تەواوەتی کەمی کرد بۆ ٣٤ هەزار کەس. ئەمساڵیش تاوەکو مانگی تشرینی یەکەم نزیکەی ٤٠ هەزار کەس کۆچیان کردووە. "  بە گوتەی سەرۆکی دەزگای لووتکە بۆ کاروباری ئاوارە و پەنابەران، لە ساڵی ٢٠١٥ وە ٤٤٩ کەس مردوون کە تەرمی ٢٢٦ کەسیان گەڕێنراونەتەوە عێراق کە خەڵکی هەر لە زاخۆ تاوەکو بەسرەیان تێدا بووە و، ١٨٧ کەسیش تاوەکو ئێستا چارەنووسیان نادریارە.   ئێستا ژمارەیەکی زۆر کۆچبەر لەسەر سنووری بێلاڕووس - پۆڵەندان بۆ ئەوەی خۆیان بگەیێننە یەکێتیی ئەوروپا بەتایبەتی وڵاتانی ئەڵمانیا و بەریتانیا کە بەشێکی ئەو کۆچبەرانە کوردی باشووری کوردستانن.  ئاری جەلال گوتی: "تاوەکو ئێستا لەسەر ئاستی نێودەوڵەتی بڕیارێکی یەکلاییکەرەوە بۆ ئەو کۆچبەرانەی سەر سنووری بێلاڕووس - پۆڵەندا نییە. باس لەوە دەکرێت کە ناچاریان بکەن بگەڕێنەوە بۆ وڵاتەکانی خۆیان. یەکێتیی ئەوروپا سوورە لەسەر ئەوەی نەهێڵێت پۆڵەندا دەروازەکانی بکاتەوە. لە لایەکی دیکەیشەوە رۆژانە ژمارەیەکی زۆر کۆچبەر لە بێلاڕووسەوە خۆیان دەگەیێننە سەر سنوورەکە".  سەرۆکی دەزگای لووتکە بۆ کاروباری ئاوارە و پەنابەران ئاماژەی بەوە دا کە بەپێی ئەو ئامارە سەرەتاییانەی دەست ئەوان کەوتوون تاوەکو ئێستا چوار کەسی خەڵکی هەرێمی کوردستان مردوون و گوتیشی، "ژمارەکە لەناو کۆچبەراندا لەوە زیاترە، چونکە عێراقی، سووری، یەمەنی، ئەفغانی و تونسیی لێیە، بەڵام ژمارە زۆرە بەرچاوەکەیان خەڵکی هەرێمی کوردستانن".  ئاری جەلال گوتی: "ئەمساڵ بەپێی ئەو ژمارانەی لای ئێمە تۆمار کراون، تاوەکو ئێستا چل هەزار کۆچبەری عێراقی لە وڵاتانی ئەوروپا داوای مافی پەنابەرێتییان پێشکەش کردووە کە تەمەنیان سەرووی ١٨ ساڵە. لەو رێگەیەیشدا نزیکەی ٣٠ کەسیان مردوون و تەرمی ١١ کەسیان دۆزراونەتەوە و گەڕێنراونەتەوە. ئەمڕۆیش تەرمی کەسێکی هەولێری کە لە دەریای ئیجەدا خنکابوو دەگەڕێتەوە هەرێمی کوردستان. "  ئاری جەلال ئەوەی خستەڕوو کە بەراورد بە چەند مانگی رابردوو لە تورکیا ژمارەی کۆچبەران بە شێوەیەکی بەرچاو کەمی کردووە، زیاتر کۆچبەرەکان روویان کردووەتە بێلاڕووس بۆ ئەوەی خۆیان بگەیێننە پۆڵەندا، لیتوانیا و لاتڤیا، چونکە ئەو وڵاتانە دەروازەی سەرەکین بۆ گەیشتن بە یەکێتیی ئەوروپا.   سەرۆکی دەزگای لووتکە لەبارەی رەوشی کۆچبەرانی عێراقی لەسەر سنووری بێلاڕووس - پۆڵەنداوە باسی لەوە کرد کە ئەوان یاداشتێکیان داوەتە وەزارەتی کۆچ و کۆچبەرانی عێراق لەبارەی ئەو کۆچبەرانەوەی دەیانەوێت خۆویستانە بگەڕێنەوە بۆ ئەوەی تیمێکیان بچێتە ئەوێ کاروبارەکانیان بۆ رێکبخات کە پێویستە حکومەتی عێراق هاوکارییان بکات بۆ مامەڵەی پاسپۆرت و ڤزاکانیان، بەڵام حکومەتی عێراق وەڵامی نەداونەتەوە.  پەرلەمانی کوردستان لە دوایین دانیشتنیدا لە رۆژی سێشەممەی رابردوو ٢٠٢١/١١/١٠ بڕیاریدا لیژنەیەک پێکبهێنێت بۆ ئەوەی سەردانی بێلاڕووس و پۆڵەندا بکات و بەدواداچوون بۆ پرسی کۆچبەرانی سەر سنوور بکات.  ئاری جەلال گوتی: "رۆیشتنی شاندی پەرلەمانی کوردستان بۆ ناو کۆچبەران هیچ لە دۆخەکە ناگۆڕێت و رەنگە کۆچبەرەکان کاردانەوەی زۆر خراپیشیان بەرامبەریان هەبێت. دەبوو پەرلەمان لە بری ئەوە بیری لەوە بکردایەتەوە گوشار لە حکومەتی عێراقی بکات کە قەرەبووی ئەو کۆچبەرانە بکەنەوە کە دەخوازن بگەڕێنەوە، چونکە ژمارەکەیان ئەوەندە زۆر نییە. "