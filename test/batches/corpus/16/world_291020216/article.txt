رۆژی هەینی ٢٩ - ١٠ - ٢٠٢١ ئارنۆڵد شوارزێنگەر ئەکتەری فیلم و حاکمی پێشتووتری ویلایەتی کالیفۆڕنیای ئەمریکا لە هەڤپەیڤینێکدا لەگەڵ رادیۆی بی بی سی  باسیی لە پیسبوونی کەشوهەوا کرد، کە بە گوتەی ئەو بەهۆی بازرگانیی نێودەوڵەتییەوە روودەدات.  ئارنۆڵد شوارزێنگەر دەڵێت کە سەرکردەکانی جیهان "درۆزن و گەمژەن، یان نازانن چۆن سیاسەتی کەشوهەوا پەیڕەو بکەن".  لە نێوان ساڵەکانی ٢٠٠٣ بۆ ٢٠١١ ئارنۆڵد شوارزێنگەر لەو کاتەدا کە حاکمی ویلایەتی کالیفۆڕنیا بوو، وەکو پاڵەوانی هەوای پاک ناسێنرا، چونکە ئەوکات هەموو هەوڵێکی دا بۆ کەمکردنەوەی گازە زیانبەخشەکان و گەرمبوونی کەشوهەوا.   لەو کاتەشی کە پۆستەکەی جێهێشتووە، ناوبانگەکەی لە هاندان بۆ سیاسەتەکانی کەمکردنەوەی دەردانی کاربۆن بەکارهێناوە ئەویش لەرێگەی دامەزرادنی ریکخراوێک بە ناوی "دەستپێشخەریی کەشوهەوا - ی شوارزێنگەر" کە تێیدا وۆرکشۆپ و چالاکی بۆ هۆشیارکردنەوەی خەڵکی لە زیانەکانی پیسبوونی کەشوهەوا دەکات.   هاوکات هاندانی کەمکردنەوەی خواردنی گۆشتی سوور دەدات کە بەگوتەی ئەو کاریگەریی لەسەر ژینگە هەیە. ئارنۆڵد دەڵێت کەمکردنەوەی خواردنی گۆشت مانای ئەوە نادات کە دەبێت شتێکی دیکە بکەینە قوربانی و دەڵێت "من سێ چارەکی خواردنی گۆشتی سوورم کەمکردووەتەوە و لەو کاتەوە پزیشکی پسپۆڕی دڵ پێی راگەیاندووم کە دەمارەکانی خوێنم لە تەسکبوونەوە وەستاون".   لووتکەی کەشوهەوا کە ناسراوە بە کۆپ ٢٦ بڕیارە رۆژی یەکشەممە ٣١ - ١٠ - ٢٠٢١ لە گلاسگۆ بەڕێوەبچێت و بەدوایین دەرفەت بۆ رێگریکردن لە چەندین کارەساتی سرووشتی بەهۆی دەرهاوێشتەکانی گۆڕانی کەشوهەوا لەلایەن زاناکانەوە لێکدەدرێتەوە، سەدان کەس لە سەرۆک و سەرۆکی وڵاتان و رێکخراوە حکومی و ناحکومییەکانی بواری کەشوهەوا لەگەڵ کەسایەتییەکانی کۆمەڵگەی سڤیل بەشداری تێدا دەکەن و دانوستاندن لەسەر ئەوە دەکەن کە چی بکرێت بۆ کەمکردنەوەی کاریگەرییەکانی گۆڕانی کەشوهەوا لەسەر زەوی و مرۆڤ.