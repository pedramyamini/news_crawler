مارگاریتاس سکیناس، جێگری سەرۆکی کۆمیسیۆنی یەکێتیی ئەوروپا ئەمڕۆ هەینی ١٢ - ١١ - ٢٠٢١ لە کۆنفرانسێکی رۆژنامەڤانیدا لە بەیرووتی پایتەختی لوبنان رایگەیاند، بڕیاری بەڕێوەبەرایەتیی گشتیی گەشتە ئاسمانییەکانی سڤیلی تورکیا بۆ نەفرۆشتنی تیکت بە هاووڵاتیانی هەندێک وڵات بۆئەوەی نەتوانن گەشت بۆ بێلاڕووس بکەن هەنگاوێکی گرنگە و یەکێتیی ئەوروپا پێشوازی لێدەکات.   گوتەبێژی کۆمیسیۆنی یەکێتیی ئەوروپاش ئاماژەی بەوەکرد، هەوڵەکانیان بۆ رێگەگرتن لە چوونی کۆچبەران بۆ بێلاڕووس ئەنجامی باشیان هەبووە.   دانا سپینانت، گوتەبێژی کۆمیسیۆنی ئەوروپا دەڵێت، "تەواوی هێڵە ئاسمانییەکان بەتووندی سەرکۆنەی هەموو جۆرە قاچاخیکردنێک بە مرۆڤەوە دەکەن و پابەندبوونی تەواوەتی خۆیان بۆ وەستان دژی دەربڕیوە. ئەو پەیوەندییانەی تاوەکو ئێستا لەم بوارەوە کراون ئەنجامی باشیان هەبووە. با هەندێک نموونەتان بۆ باس بکەم: هێڵی ئاسمانیی عێراقی دووپاتیکردوەتەوە کە گەشتەکانی بۆ مینسک دەستپێناکاتەوە؛ تورکیش ئێیەرلاینز فرۆشتنی تکتی یەکسەری لە تورکیاوە بۆ مینسک راگرت. بەرپرسانی تورکیا رێگە نادەن هێڵی ئاسمانیی بیلاڤیای بێلاڕووس تۆڕەکانی رۆژهەڵاتی نێوەڕاستی تورکیش ئێیەرلاینز بەکاربهێنێت و بەو جۆرەش رێگە نادەن ئەو هێڵە ئاسمانییە کۆچبەران بۆ مینسک لە رێگەی ئیستەنبووڵەوە بگوازێتەوە".   لەلایەکی دیکەوە جێگری سەرۆکی کۆمیسیۆنی یەکێتیی ئەوروپا دەڵێت، "دەمەوێت بە ئاشکرا دەستخۆشی لەو بڕیارەی بەڕێوەبەرایەتیی گشتیی گەشتە ئاسمانییەکانی سڤیلی تورکیا بکەم کە ئەمڕۆ رایگەیاند. هەروەها لە لایەن هاوبەشەکانمانەوە لە لوبنان دڵنیا کرامەوە کە حکومەتی ئەو وڵاتەش لەم بوارەوە ئامادەیە کارمان لەگەڵ بکات".   مارگاریتا سکیناس دەشڵێت، "دەبێت هاوپەیمانییەکی نێودەوڵەتی دژی بەکارهێنانی خەڵک بۆ مەبەستی سیاسی دروستبکەین و ئێستاش کار لەسەر ئەوە دەکەین. دەرفەتم پێبدەن بە روونی قسە لەسەر ئەمە بکەم: قاچاخچییەکان و تۆڕە نێودەوڵەتییەکانی تایبەت بە بەقاچاخبردنی خەڵک درۆ لەگەڵ خەڵک دەکەن و بە فڕۆکە دەیانگوێزنەوە بۆ مینسک و ئەو بۆچوونەیان لا دروستدەکەن کە رێڕەوێکی سەلامەت بۆ گەیشتن بە ئەوروپا هەیە. ئەم کارە لە رێگەی هەندێک وڵاتی هاوبەش و شوێنی ناوچەکەوە دەکرێت و نابێت رێگە بدرێت درێژەی هەبێت".