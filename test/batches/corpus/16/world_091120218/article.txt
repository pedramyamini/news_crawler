میدیای نەرویج ڤیدیۆی هێرشکارەکەی بڵاوکردەوە کە تێیدا دەردەکەوێت چەقۆیەکی بەدەستەوەیەوە.   سەرەتا پۆلیس رایگەیاند، کەسێک لە لایەن ئەو پیاوەوە بریندارکراوە، بەڵام دواتر روونیکردەوە کە تەنیا یەک پۆلیس بە سووکی ئازاری پێگەیشتووە.  پۆلیسی شاری ئۆسلۆ گوتیشی، بە گوێرەی ئەو زانیارییانەی دەستیانکەوتوون، هێرشەکە تیرۆریستی نییە.  کاژێر ٩ی بەیانی بە کاتی ئۆسلۆ، پۆلیس ئاگادارکرابووەوە کە پیاوێک بە چەقۆیەکەوە دوای کەسێک کەوتووە. دواتر ئۆتۆمبێلێکی پۆلیس بەخێرایی خۆی گەیاندووەتە شوێنەکە و سەرەتا خۆی بە پیاوەکەدا کێشاوە بۆ ئەوەی بیوەستێنێت.  بە گوێرەی پۆلیسی وڵاتەکە، دوای ئەوەی بە ئۆتۆمبێل لێی دەدرێت، پیاوەکە هەستاوەتەوە سەر پێ و دەرگەی ئۆتۆمبێلەکەی کردووەتەوە، بۆیە پۆلیس تەقەی لێ کردووە. باسی ئەوە نەکراوە ئەو پۆلیسەی تەقەی لێ کردووە لە نێو ئۆتۆمبێلەکە بووە یان لە دەرەوە.  هێرشکارەکە بە برینداری گەیێندرایە نەخۆشخانەیەکی نزیک و هەر لەوێش گیانی لەدەستدا.   مانگی رابردوو، پیاوێک بە تیروکەوان و چەقۆیەکەوە لە شارۆچکەیەکی بچووکی باشووری رۆژئاوای ئۆسلۆ، پێنج کەسی کوشت.   ئێل جۆرجن برێکە، پشکنەری باڵا لە فەرمانگەی پۆلیسی ئۆسلۆ دەڵێت، "کاژێر ٨: ٥٧ی بەیانی، پۆلیس لەبارەی رووداوێکی هەستیار ئاگادارکرایەوە لە ناوچەی سێرێسز گەیت لە ئۆسلۆ، کە کەسێک بە چەقۆوە هێرشی کردە سەر کەسێکی دیکە. پۆلیس چوونە شوێنەکە و رێگرییان لە هێرشەکە کرد. پۆلیس بە هەموو هێزی خۆیەوە کاردەکات لەسەر ئەو دۆسیە و نووسینگەی نەرویجی بۆ لێکۆڵینەوە لە کاروباری پۆلیسیش ئاگادارکراوەتەوە. ئێستا پۆلیس لە قۆناخی سەرەتای لێکۆڵینەوەدایە. بۆیە، هێشتا زۆر زووە هەموو وردەکارییەکان بخرێنەڕوو، بەڵام ئێمە بە فراوانی لێکۆڵینەوە دەکەین. "