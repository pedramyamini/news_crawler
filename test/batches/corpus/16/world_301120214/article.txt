ئەمڕۆ سێشەممە ٣٠ - ١١ - ٢٠٢١ گوتەبێژێک بەناوی وەزارەتی نێوخۆی بەریتانیا روونکردنەوەیەکی بڵاوکردەوە و تێیدا هاتووە، رۆژی چوارشەممە ٢٤ی تشرینی دووەم، رووداوێک لە سنوورە ئاوییەکانی فەرەنسا روویدا و بەو هۆیەوە ٢٧ کەس بەشێوەیەکی تراژیدی گیانیان لەدەستدا.   وەک لە راگەیێندراوەکەدا هاتووە، فەرەنسییەکان سەرپەرشتی هەڵمەتی گەڕان بەشوێن کۆچبەرەکان و رزگارکردنیان کرد، بەڵام لە چوارچێوەی هەڵمەتەکەیاندا داوای یارمەتییان لە بەریتانیا کرد و دەستبەجێش ئاژانسی دەریاوانی و پاسەوانی سنووریی بەریتانیا ئەو یارمەتییەیان پێشکێشکرد.   رۆژی ٢٩ - ١١ - ٢٠٢١ وەزارەتی نێوخۆی بەریتانیاش لەبارەی ئەو رووداوە لە رێگەی ئیمەیڵەوە وەڵامی پرسیاری تۆڕی میدیایی رووداوی دایەوە.   دێسکی ئینگلیزی تۆڕی میدیایی رووداو ئێوارەی رۆژی یەکشەممە ٢٨ - ١١ - ٢٠٢١ ئیمەیڵێکی بۆ وەزارەتی ناوخۆی بەریتانیا و "ئاژانسی پاسەوانی سنوور و دەریاوانی" بەریتانیا نارد و ئەو پرسیارەیان ئاراستە کرا کە ئایا رووداوەکە لە سنوورە ئاوییەکانی بەریتانیادا روویداوە و ئایا لە لایەن کۆچبەرەکانیشەوە پەیوەندییان پێوە کراوە و داوای یارمەتییان کردووە؟  وەزارەتی ناوخۆی بەریتانیا لە وەڵامی ئیمەیڵەکەدا بە ناوی حکومەتی بەریتانیاوە قسەی کرد و رەتیکردەوە رووداوەکە لە سنووری ئاویی وڵاتەکەی روویدابێت. ئەفسەرێکی باڵای پەیوەندییەکانیش لە وەزارەتی ناوخۆی بەریتانیا بەناوی پاتریک دینهام بە رووداوی راگەیاند، رووداوەکە لەنێو سنوورە ئاوییەکانی فەرەنسادا روویداوە.   پاتریک دینهام گوتیشی، ئەو دەنگۆیانەی کە باس لەوە دەکەن کۆچبەرەکان لەنێو سنوورە ئاوییەکانی بەریتانیادا بوون کاتێک بەلەمەکەیان نقووم بووە "بەتەواوی نادروستن".   ئەو ئەفسەرە لە وەزارەتی ناوخۆی بەریتانیا گوتیشی: "شەوی رابردوو بەرپرسان دڵنیاییان دا کە رووداوەکە لە سنوورە ئاوییەکانی فەرەنسا روویداوە و هەربۆیە فەرەنسییەکان خۆیان سەرپەرشتی هەڵمەتی تایبەت بە رزگارکردنی کۆچبەرەکانیان کرد، بەڵام هەر کە ئاگادارکراینەوە، دەستبەجێ هێلیکۆپتەرێکمان نارد بە مەبەستی پاڵپشتیکردنی هەوڵی گەڕانەکە و یارمەتیدانی هەوڵی رزگارکردنەکە".   ناردنی ئیمەیڵەکە دوای ئەوە هات کە رۆژی ٢٨ - ١١ - ٢٠٢١ زنار شینۆ، نێردراوی تۆڕی میدیایی رووداو بۆ فەرەنسا لەگەڵ یەکێک لە دوو رزگاربووەکەی رووداوەکە قسەی کرد.   ئەو رزگاربووە کە ناوی محەممەدە شێوازی رووداوەکەی بۆ زنار شینۆ گێڕایەوە و گوتی: "سەرەتا لەلای ماتۆڕی بەلەمەکەوە ئاو دەهات ناوەوە و دواتر ئاوەکەمان بەتاڵ دەکرد، پاشان باخیرەیەکمان بینی و ویستمان بچین بەرەو رووی، بەڵام گوتیان کە نابێت بچین بۆ ئەوێ و دەبێت ئەمشەو ئێمە بگەینە خاکی بەریتانیا. دواتر باخیرەکە نەما و ئێمە بە تەنیا لە ئاوەکەدا ماینەوە. پاشان هەوای بەلەمە دابەزی، پەمپێکی هەوا هەبوو کە چەند کەسێک هەوایان تێدەکرد و هەندێکی دیکەش ئاوی بەلەمەکەیان بەتاڵ دەکرد".  محەممەد درێژەی بە قسەکانی دا و گوتی: "پاش ماوەیەک رۆیشتین تەلەفۆنمان بۆ پۆلیسی فەرەنسا کرد بۆ ئەوەی بە هەنامانەوە بێت، چونکە پەمپی هەواکە خراپ بوو، دواتر پۆلیسی فەرەنسا لۆکەیشینی بۆ ناردین و پێی گوتین کە ئێوە لە ئاوی بەریتانیادان. ئێمە لەنێو ئاوی بەریتانیا بووین و تەلەفۆنمان بۆ پۆلیسی بەریتانیا کرد ئەوانیش دەیانگوت پەیوەندی بکەن بە پۆلیسی فەرەنسا، دوو کەس تەلەفۆنی دەکرد یەکێکیان بۆ پۆلیسی فەرەنسا ئەوەی دیکە بۆ بەریتانیا. بەڵام پۆلیسی فەرەنسا و بەریتانیا بە هانامانەوە نەدەهاتن. دواتر کە ئێمە وەردە وردە نقووم دەبووین، نەفەرەکان بێهیوابوون و وازیان هێنا. دواتر بە شەپۆلی ئاوەکە هاتینەوە نێو ئاوی فەرەنسا و بەلەمەکەش ئەوکاتە نوقوومی ئاو بوو، هەموو نەفەرەکان کەوتنە نێو ئاوەکەوە، دواتر دەستمان بە چووپەکە گرت بۆ ئەوەی نوقووم نەبین و هەریەکێک لە ئێمە دەستی ئەوەی دیکەی دەگرت بۆ ئەوەی نقووم نەبێت و نەخنکێت. دواتر بۆ بەرەبەیان هەموویان توانایان نەما و دەستیان لە بەلەمەکە و دەستیان لە ژیانی خۆیان بەردا.  هەروەها شەوی رابردوو، زنار شینۆ قسەی لەگەڵ محەممەد عیسا عومەر کرد، کە بە رەگەز سۆماڵییە و یەکێکە لە رزگاربووانی بەلەمەکە. محەممەد گوتی: "کاتێک گەیشتینە نێو ئاوەکانی بەریتانیا، پەیوەندیمان بە پاسەوانی دەریایی بەریتانیاوە کردووە و پێیان گوتین، شوێنی خۆتان بۆ ئێمە بنێرن، بەڵام دووەم جار کاتێک پەیوەندیمان پێیانەوە کرد، وەڵامیان نەداینەوە. " گوتیشی: "بەڵێ، ئێمە لەنێو ئاوی بەریتانیادا نوقمبووین