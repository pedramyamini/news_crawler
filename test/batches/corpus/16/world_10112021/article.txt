بە گوێرەی ئامارە فەرمییەکان، لە سەرەتای ئەمساڵەوە، زیاتر لە چوار هەزار و ١٠٠ کۆچبەر لە بێلاڕووسەوە چوونەتە لیتوانیا، کە بەشی هەرە زۆریان خەڵکی هەرێمی کوردستان و عێراق بوون.   دوای تووندکردنی سنوورەکانی لیتوانیا، لە مانگی ئابەوە، نزیکەی ٢٦ هەزار کۆچبەری نایاسایی هەوڵیانداوە بچنە پۆڵەندا.   سەرکردەکانی یەکێتیی ئەوروپا دەڵێن، هۆکاری دروستبوونی لێشاوی کۆچبەران سیاسییە و لەلایەن بێلاڕووسەوە ئاراستەدەکرێت.   دانا سپینانت، گوتەبێژی سەرۆکی کۆمیسیۆنی یەکێتیی ئەوروپا دەڵێت، "سەرۆکی کۆمیسیۆن بە روونی داوای کردووە کە دەبێت بێلاڕووس بەکارهێنانی کۆچبەران وەکو ئامرازی سیاسی بوەستێنێت، کە ئەوە ژیانی خەڵکی دەخاتە مەترسییەوە. "  سەرۆکی بێلاڕووس تۆمەتەکان رەتدەکاتەوە و رەخنە لە بەکارهێنانی هێز لە لایەن پاسەوانی سنووری پۆڵەنداوە لە دژی کۆچبەران دەگرێت.   ئەلێکساندەر لۆکاشینکۆ، سەرۆکی بێلاڕووس دەڵێت، "ئێمە خەڵکێکی سەربازین، ئێمە تێدەگەین کە هەڵگیرساندنی جەنگ دژی ئەو خەڵکە بێچارەیە لەسەر سنووری پۆڵەندا و بێلاڕووس ریزکردنی تانک لە دژیان بە چ شێوەیە. "  مەکسیکیش بووەتە رێگەی کۆچبەرانی ئەمریکای نێوەڕاست بەرەو ویلایەتە یەکگرتووەکانی ئەمریکا کە هەوڵدەدەن بە هەر نرخێک بێت، لەوێوە بپەڕنەوە.   ئەمساڵ مەکسیک ٥٤ هەزار کۆچبەری نایاسایی دیپۆرتکردووەتە. بەهۆی دروستبوونی گرژی لە نێوان کۆچبەران و پۆلیسی مەکسیک، هەفتەی رابردوو دوو کۆچبەر کوژران.   ئەندرێس مانوێل لۆپێز، سەرۆکی مەکسیک دەڵێت، "هەندێ لە کۆچبەران لە لایەن پاسەوانی نیشتمانییەوە تەقەیان لێکراوە. بڕیارم دەکردووە دەبێت ئەو ئەندامانەی پاسەوانی نیشتمانی ببردرێنە بەردەم دادگە، چونکە دوو کۆچبەر گیانیان لەدەستداوە. "  لە سەرەتای ئەمساڵەوە، یەک ملیۆن و ٩٦٠ هەزار کۆچبەری نایاسایی لە ئەمریکای باشوور و نێوەڕاستەوە، چوونەتە نێو سنوورەکانی ویلایەتە یەکگرتووەکانی ئەمریکا، ئەوە بە گوێرەی حکومەتی ئەو وڵاتە، لە کاتێکدا ساڵی رابردوو ٥٦٧ هەزار کۆچبەری نایاسایی چووبوونە نێو ئەو وڵاتە.   کۆچبەرانی کیشوەری ئەفریقیاش لیبیا وەکو رێگەی گەیشتن بە ئەوروپا بەکاردەهێنن.   بە گوێرەی نەتەوە یەکگرتووەکان، ئەمساڵ ٢٥ هەزار و ٨٢٣ کۆچبەر کە هەوڵیانداوە لەو وڵاتەوە بە بەلەم و بەنێو دەریای نێوەڕاستدا بەرەو ئیتاڵیا و ماڵتا بپەڕنەوە، لە نێو دەریاکەدا لە مردن رزگارکراون و لانیکەم هەزار و ١٠٣ کەسیش تاوەکو نێوەڕاستی مانگی ئەیلوول گیانیان لەدەستداوە.