لە چاوپێکەوتنێکدا لەگەڵ رۆژنامەی فاینێنشڵ تایمزی بەریتانی، سوولی نینیستۆ رایگەیاند: "کاتێک مامەڵە لەگەڵ رووسەکان دەکەیت گرنگترین شت ئەوەیە نە دەماریان بگریت و نە پشتگوێیان بخەیت".  فینلاند هاوسنووری رووسیایە و یەکێکە لەو وڵاتانەی هەوڵیداوە پەیوەندی باشی لەگەڵ مۆسکۆدا هەبێت، تاوەکو ئێستاش نەبووەتە ئەندامی رێکخراوی ناتۆ، کە نوێنەرایەتی وڵاتانی رۆژئاوا دەکات.  نینیستۆ، وڵاتانی رۆژئاوا ئاگاداردەکاتەوە لەوەی بە لووتبەرزانە مامەڵە لەگەڵ رووسیا نەکەن و دەڵێت: "دەماری رووسەکان مەگرن و رێز لە بەرژەوەندییە نەتەوەییەکانیان بگرن و پشتگوێیان مەخەن".  سەرۆکی فینلاند ئاماژەی بە مامەڵەی رووسەکان دا و گوتی: "سەرکردایەتیی رووسیا بەردەوام هەڵوێستە باش و جوانەکانی لەبیر دەمێنێتەوە و  هەرگیز لە بیریان ناکات. بەهۆی دراوسێیەتیمان لەگەڵ رووسیا، فینلاند بە وریایی و گرنگییەوە تەماشای چالاکییە سەربازییەکانی رووسیا دەکات".  سوولی نینیستۆ بەرگری لە هەندێک لە هەڵوێستە سەربازییەکانی رووسیا دەکات و دەڵێت، وڵاتەکەی چاودێری بەهێزترکردنی تواناکانی کاروانی کەشتییە سەربازییەکانی باکووری رووسیا دەکات و لە هەڵوێستی مۆسکۆ تێدەگات کاتێك، کە دەڵێت: "دەمانەوێت ئاسایشی ناوچەکانی باکووری رۆژئاوای رووسیا بپارێزین".  سەرۆکی فینلاند گوتیشی، باڵانسی ئاسایشی نێودەوڵەتی لە ئاڵۆزیدایە و چیدیکە ئەو باڵانسە ئەمنییەی، کە لە دەیەی حەفتاکانی سەتەی رابردوودا هەبوو، نەماوە و پێویستە ئەو باڵانسە بگەڕێندرێتەوە.