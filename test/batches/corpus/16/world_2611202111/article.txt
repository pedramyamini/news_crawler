لوکاشێنکۆ گوێ لە داواکاریی ژنە کۆچبەرێکی کورد دەگرێت و بەڵێن دەدات ئەندامانی خێزانەکەی بدۆزێتەوە و ئازادیان بکات کە دیار نییە لە بێلاڕووس یان لە پۆڵەندا دەستگیرکراون.   ژنە کۆچبەرەکە دەڵێت، "ئەوە دوو مانگە ئێمە لێرەین، کچەکەمم لەگەڵدایە.. لێرە مەمان هێڵنەوە، پێنج ئەندامی خێزانەکەم ونبوون".  لوکاشێنکۆش دەڵێت، "ناوی ئەندامەکانی خێزانەکەتمان پێ بڵێ؛ سبەی بەدواداچوونیان بۆ دەکەین و دەیاندۆزینەوە".  ژنەکە لە کۆتایی قسەکانیدا دەڵێت، "ناشمانەوێت بڕۆینەوە عێراق".   لوکاشێنکۆ بەڵێنی بە کۆچبەراندا خۆی و حکومەتەکەی "هەموو شتێک" دەکەن بۆ ئەوەی کۆچبەران بە وڵاتانی هیوای خۆیان بگەن و داواشی لە ئەڵمانیا کرد ئەو دوو هەزار کەسەی لە بێلاڕووس ماون وەریانبگرێت.   ئەلێکساندەر لوکاشێنکۆ، سەرۆکی بێلاڕووس گوتی، "زۆربەی ئەو خەڵکەی لێرەن دەیانەوێت لە ئەڵمانیا بە خێزان و کەسە نزیکەکانیان شاد ببنەوە. تکایە ئەم خەڵکە لەگەڵ خۆتان ببەن. ئەمە بارێکی قورس نییە. ئەوان دەیانەوێت لە ئەڵمانیا بژین. دوو هەزار کەسن؛ ئەوە نابێتە کێشەیەکی گەورە بۆ ئەڵمانیا. "  هاوکات گەڕاندنەوەی کۆچبەران لە بێلاڕووسەوە بەردەوامە.      سەرۆکی بێلاڕووس لەو بارەیەوە گوتی، وڵاتەکەی لە گەڕاندنەوەی کۆچبەران بۆ وڵاتەکانی خۆیان هاوکار دەبێت، بەڵام تەنیا ئەوکاتەی خۆیان بیانەوێت بڕۆنەوە و هیچ کات ناچاریان ناکەن.      بەرەبەیانی رۆژی هەینی بە دوو فڕۆکە، نزیکەی ٥٨٥ کۆچبەری دیکە گەڕێندرانەوە هەرێمی کوردستان و عێراق.      وەزارەتی دەرەوەی بێلاڕووس دەڵێت، ئەوان لەگەڵ حکومەتی عێراق کارئاسانی بۆ گەڕاندنەوەی زیاتری کۆچبەر دەکەن.   ئەناتۆلی گلاز، گوتەبێژی وەزارەتی دەرەوەی بێلاڕووس گوتی، "ئێمە بە زۆر هیچ کەس لە بێلاڕووس ناهێڵینەوە. هیچ بەربەستێک نییە. هێندەی من لە رێگەی پەیوەندیم بە هاوکارانمەوە ئاگادارم، بە پێچەوانەوە؛ ئێمە لە ئامادەکردنی بەڵگەنامەکان و چارەسەرکردنی پرسەکانی دیکەش یارمەتی پێشکێش دەکەین. "  بە گوێرەی وەزارەتی دەرەوەی عێراق، لە چەند رۆژی داهاتوودا، گەشتی هێنانەوەی کۆچبەرەکان بەردەوام دەبێت و ژمارەیەکی زیاتریان دەگەڕێندرێنەوە هەرێمی کوردستان و عێراق.