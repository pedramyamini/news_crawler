سەیفولئیسلام تەمەنی ٤٩ ساڵە و دکتۆرای لە کۆلێژی ئابووریی زانکۆی لەندەن وەرگرتووە. سەیفولئیسلام داڕێژەری بیردۆزی رزگارکردنی ئابووریی لیبیا بوو، کاتێک باوکی لەدەسەڵاتدا بوو.  هەفتەی رابردوو، سەیفولئیسلام بە بەرگێکی لیبییانەی کلاسیکییەوە، هاوشێوەی ئەوەی هەمیشە قەزافی باوک پێیەوە دەردەکەوت، لە شاری سەبها لە باشووری لیبیا دەرکەوت، تاوەکو خۆی بۆ پۆستی سەرۆکی لیبیا بەربژێر بکات، کە یەکەمجارە لە دوای دەسەڵاتی ٤٢ ساڵەی باوکییەوە، وڵاتەکە هەڵبژاردن بەخۆوە دەبینێت.  ئەو لە گرتەیەکی ڤیدیۆییدا، دوای چەندین ساڵ لە لەبەرچاو ونبوون، بەڕدێنێکی سپی و رووخسارێکی ئارام و جلوبەرگێکی رەنگ خاکییەوە دەرکەوت و واژۆی لەسەر پەڕاوەکانی تایبەت بەخۆ بەربژێرکردنی کرد.  بڕیارە هەڵبژاردنەکانی لیبیا بەدوو گەڕ بکرێن، یەکەمیان لە ٢٤ی دیسێمبەر و ئەویدیکەیان پاش ٥٢ رۆژ لە گەڕی یەکەمی هەڵبژاردن. کۆمیسیۆنی هەڵبژاردنەکانی لیبیا، خۆبەربژێرکردنی کوڕەکەی قەزافی پشتڕاستکردەوە.   لە ناوچەکەدا، گوێهەڵخستن و وردبوونەوەیەکی بێدەنگ بۆ هەنگاوەکەی سەیفولئیسلام لە ئارادایە، هێشتا هیچ دەوڵەتێکی ناوچەکە لە دژ یان پاڵ بڕیارەکەدا نەوەستاوەتەوە، تەنیا ئەوەندە نەبێت کە رەغدی کچی سەدام حوسێن، پیرۆزبایی لە سەیفولئیسلام کرد و گوتی هەمووان چاوەڕێی سەرکەوتنت دەکەین. هەردوو دەسەڵاتە دابەشکارەکەی لیبیاش لە رۆژهەڵات و رۆژئاوای وڵات، ناڕەزایەتییەکی کەمیان بەرامبەر ئەو کارە دەربڕیووە.  دەرکەوتنەوەی سەیفولئیسلام لەم کات و ساتەدا، جێگەی مشتومڕی زۆرە، بەتایبەت کە ئەو کەسێکی ئاسایی نییە و یەکێکە لەوانەی لە بنەماڵەکەی باوکیدا، بە ئەنجامدانی تاوانی دژی جەنگ، لە دژی شۆڕشگێڕەکانی وڵاتەکەی تۆمەتبارە و لە دادگا بڕیاری لە سێدارەدانی بۆ دەرچووە. پرسیارەکە ئەوەیە سەیفولئیسلام بەنیازی چییە و دەیەوێ بەکوێ بگات؟  سەیفولئیسلام، کوڕی ژنی دووەمی قەزافییە، لە ٢٥ی یۆنیۆی ١٩٧٢ لەدایکبووە. ساڵی ١٩٩٥ سەیفولئیسلام، بڕوانامەی لە ئەندازەی بیناسازیدا لە زانکۆی فاتیح لە تەرابلوسی لیبیا بەدەستهێنا. ئەوکات باوکی رایسپارد بۆ پلاندانان لەپێناو دروستکردنی پڕۆژەیەکی بیناسازیی زەبەلاح، کە پێکهاتبوو لە ژمارەیەک هوتێل، مزگەوت و خانوو. دوای پێنج ساڵ، سەیفولئیسلام درێژەی بە خوێندندا، بەڕێوەبردنی کاری لە ڤییەنای نەمسا خوێند. لەوێ بڕوانامەی لە پەیمانگای ' ئینتەرناشناڵ بیزنس سکوڵ ' وەرگرت. ئەو ماوەیە هاوڕێیەتی لەگەڵ یۆرگ هایدەر، سەرکردەی راستڕەوی نەمساوییدا دروستکرد. هایدەر ئێستا لە ژیاندا نەماوە.  دوای ئەوە و لە ساڵی ٢٠٠٨ دا، سەیفولئیسلام دکتۆرای لە کۆلێژی لەندەن بۆ ' توێژینەوە ئابووری و کۆمەڵایەتییەکان ' بەدەستهێنا  سەرهەڵدانی ناڕەزایەتییەکانی لیبیا لە دژی سەرۆکی وڵات، هوارد دیڤیز، بەڕێوەبەری کۆلێژی لەندەن بۆ توێژینەوە ئابووری و کۆمەڵایەتییەکانی، ناچار بەدەستلەکارکێشانەوە کرد، بەتایبەت دوای ئەوەی تۆمەتی بەشداریکردن لە سەرکوتکردنی خۆپێشاندەرانی لیبیا درایە پاڵ کوڕەکەی قەزافی و ئاشکرابوو، سەیفولئیسلام لە رێگەی رێکخراوێکی خێرخوازییەوە کە خۆی سەرپەرشتی دەکرد، بەخششی داوەتە کۆلیژەکە.  ئەو کێشەیە لەوێدا کۆتایی نەهات، میدیاکانی بەریتانیا گوشاریان خستە سەر زانکۆکە بۆ لێسەندنەوەی پلەی دکتۆرا لە کوڕەکەی قەزافی، بەبیانووی گومان هەبوون لە راستیی و دروستی تێزی دکتۆراکەی، تەنانەت وایاندانا کە تێزی دکتۆراکە دزراوە، بەڵام زانکۆکە لە بڵاوکراوەیەکدا ئەوەی رەتکردەوە، ملکەچی ئەو گوشارانە بێت و رایگەیاند "تێزەکە بە وردەکاریی زۆرەوە شرۆڤەکراوە، بۆ دەرخستنی ئەو شوێنانەی دەبوو تێیدا پشت بەسەرچاوەکان ببەسترێت و ئاماژە بەسەرچاوەکان بکرێت، ئەوانە هەموویان راست دەرچوون".  سەیفولئیسلام لە ساڵانی خوێندنیدا خاوەنی شوقەیەک بوو لە نێو جەرگەی لەندەندا، ئەو پەیوەندی دۆستایەتی لەگەڵ چەندین کەسایەتی سیاسیی بەریتانیدا دروستکرد، ئەمە جیا لە ئەندامانی بنەماڵەی شاهانەی بەریتانی. ئەو دووجار چاوی بە دۆق یۆرک، میر ئەندرۆ کەوت، جارێک لە کۆشکی باکێنگهام و جارێکی دیکەش لە تەڕابلووس.  لەبارەی سەیفولئیسلامەوە زانراوە کە ئەو حەزی لە ژیانی بەژاییە، ئەو دوو پڵنگی هەبوو کە وەک ئاژەڵی ماڵی بەخێوی دەکردن، هەروەها ئارەزووی راوی دەکرد بە هەڵۆکان لە بیاباندا، وەک وێنەکێشێکی ئارەزوومەندیش هەندێکجار دەردەکەوت.  ئەوەی جێگەی سەرنجە لە بیرکردنەوەی سەیفولئیسلامدا، ئەوەیە کە بڕوای بە وەرگرتنی دەسەڵات لە باوکییەوە نەبوو، هەمیشە دەیگوت "دەسەڵات کێڵگەیەک نییە لە باوکمەوە بۆم بمێنێتەوە".  ساڵی ٢٠٠٠ بە ساڵی دەرکەوتنی سەیفولئیسلام لەسەر گۆڕەپانی نێودەوڵەتی دادەنرێت، کاتێک ' دامەزراوەی قەزافی ' کە ساڵی ١٩٩٧ دامەزرابوو، دانوستاندنی دەستپێکرد لەپێناو ئازادکردنی ئەو بارمتە رۆژئاواییانەی لەلایەن گرووپێکی ئیسلامیی تووندڕەوە لە فلپین رفێنران. سەیف، بە زمانەکانی ئینگلیزی، ئەڵمانی و کەمێک فەرەنسیش قسە دەکات.  لە دوا ساڵەکانی دەسەڵاتی باوکیدا، ئەو بەسەرڕاستترین دیپلۆماتکار دەرکەوت، وەک ئەندازیاری چاکسازی و سوور لەسەر ئاساییکردنەوەی پەیوەندییەکانی نێوان لیبیا و رۆژئاوا، خۆی دەردەخست.  سەیفولئیسلام لە ٢٠ی ئۆگەستی ٢٠٠٧ دا مشتومڕێکی گەورەی نایەوە، کاتێک پڕۆژەیەکی بۆ نوێکردنەوەی وڵاتەکە خستەڕوو، ئەوکات ئەو باسە وروژێنرا کە دەیەوێ شوێنی باوکی بگرێتەوە لە سەرۆکایەتیکردنی لیبیادا، بەڵام ئەو دووپاتیکردەوە، "لیبیا نابێتە دەسەڵاتێکی شاهانە و دیکتاتۆرییش نابێت".  دوای ساڵێک لەو قسەیە، پاشەکشەی لە ژیانی سیاسی راگەیاند، دووپاتیکردەوە "شەمەندۆفێری چاکسازییەکانی خستووەتە سەر راستەڕێی خۆی". داوایکرد "کۆمەڵگەیەکی سڤیلی بەهێز" دروست بکرێت، بەشێوەیەک هەر دەستتێوەردانێکی دەسەڵات تێبپەڕێنێت.  ئەو هەروەها سەرکۆنەی بەردەوامبوونی بیرۆکراتیەتی لە وڵاتەکەیدا کرد، پێشەوایەتی چەندین جەنگی کرد، لەپێناو چەسپاندنی چاکسازییەکانی خۆیدا. ئەو لە یەکێک لە لێدوانەکانیدا دەڵێ، "لە نەبوونی دامەزراوەکان و دەسەڵاتێکی کارگێڕیی بەهێزدا، ناچاربووم دەستوەردان بکەم" لە کاروباری دەوڵەتدا.  ئەو رۆڵێکی کاریگەری هەبوو، لە رزگارکردنی ئەندامانی تیمی پزیشکیی بولگاری، کە هەر پێنج ئەندامە پەرستارەکەی لە یۆلیۆی ٢٠٠٧ دا ئازادکران، پاش ئەوەی ماوەی ٨ ساڵ لە بەندیخانەدا مانەوە لە لیبیا، ئەوان تۆمەتبارکران بە لێدانی دەرزی ژەهراویکراو بە ڤایرۆسی ئایدز، لە نەخۆشخانەیەکی لیبیا، لە منداڵان.  ئەو خۆی سەرپەرشتی دانوستاندنی رێکەوتنەکانی کرد لەپێناو قەرەبووکردنەوەی ماڵباتی ئەو قوربانییانەی لە خستنەخوارەوەی فڕۆکەی پان ئەمێریکا، کە لەسەر شارۆچکەی لۆکێربی لە سکۆتلەندا ساڵی ١٩٨٨ خرایە خوارەوە.  ئەو رووداوە بەسەر لیبیا و دەسەڵاتەکەی باوکی سەیفولئیسلامدا ساخ بووەوە. هاوکات سەیفولئیسلام سەرپەرشتی دانوستاندنی تایبەت بە قەرەبووکردنەوەی ماڵباتی قوربانییانی کەوتنە خوارەوەی فڕۆکەیەکی لەسەر نەیجەر لە ساڵی ١٩٨٩ دا کرد. لەو دۆسێیەدا، دادگایەکی فەرەنسی لە ساڵی ١٩٩٩ بڕیاری سزادانی بەسەر شەش لیبیدا سەپاند.  سەیفولئیسلام، سەرپەرشتی هەڵمەتی کردنەوەی دەروازەکانی وڵاتەکەی لە بەرامبەر میدیای تایبەتیدا کرد، لە ئابی ٢٠٠٧ دا، یەکەمین کەناڵی ئاسمانیی تایبەتی کردەوە و دوو رۆژنامەی تایبەتی دەرکرد.  بەڵام لە ٢٠٠٩ ەوە پلانەکانی چاکسازی ئەو، رووبەڕووی شکستی بەرچاو بوونەوە، بەتایبەت لە بواری رۆژنامەڤانیدا. بەتایبەت کە بڕیاری داخستن بۆ هەردوو رۆژنامە تایبەتەکە دەرچوو، کە لەلایەن کۆمپانیای ' غەد ' ەوە دەردەچوون و سەیفولئیسلام خاوەنی کۆمپانیاکە بوو.  لە دیسێمبەری ٢٠١٠ دا، ' دامەزراوەی قەزافی ' کە سەیفولئیسلام بەرپرسی یەکەمی بوو، پاشەکشەی خۆی لە ژیانی سیاسی راگەیاند، بەوەش وڵاتەکە لە مینبەرێکی دیپلۆماسیی گرنگ بێبەشبوو، بەڵام لە فێبرایەری ٢٠١١ دا شۆڕش لە دژی دەسەڵاتی موعەمەر قەزافی باوک، سەرانسەری لیبیای گرتەوە.  رۆژئاواییەکان پێشتر ئەویان وەک کەسێکی چاکسازیخواز دەبینی، بەڵام دوای لێخستنی باوکی لە دەسەڵات، ئەو بووە داواکراوێکی دیاری دادگای نێودەوڵەتی و تۆمەتی تاوانی دژە مرۆڤایەتی ئاراستەکرا.  لە ٢٧ی یۆنیۆی ٢٠١٠، دادگای نێودەوڵەتی فەرمانی دەستگیرکردنی بۆ قەزافی باوک و سەیفولئیسلامی کوڕی و عەبدوڵڵا سنۆسی دەرکرد، بەتۆمەتی تاوانی دژە مرۆڤایەتی لە کاتی سەرکوتکردنی خۆپێشاندانەکانی لیبیادا.  لە دوای ململانێیەکی تووند و خوێناوی، کە دەستتێوەردانی هێزەکانی پەیمانیی ناتۆی بەخۆوە بینی، هێزەکانی ئەنجوومەنی راگوزەری لیبیا، چوونە ناو تەڕابلووسی پایتەختەوە لە ئابی ٢٠١١ و ئەوەش بانگەوازی یەکەمی خستنی دەسەڵاتەکەی قەزافی بوو.  لە ئۆکتۆبەری ٢٠١١ دا، موعەمەر قەزافی، دوای چەند خولەکێک لە دەستگیرکردنی، کوژرا، دوای ئەوە پڕۆسەی فراوانی گەڕان بەشوێن سەیفولئیسلام دەستپێکرد، کە دەگوترا بەرەو نەیجەر هەڵهاتووە.  لویس مۆرینیۆ ئۆکامپۆ، داواکاری گشتیی دادگای نێودەوڵەتی تاوان، دەڵێ "بەڵگەی حاشاهەڵنەگر"ی لەبەردەستدایە لەبارەی ئەوەی کە سەیفولئیسلام، هاوکاربووە لە بەکرێگرتنی بەکرێگیراوان بۆ ئەوەی هێرشبکەنە سەر خەڵکی سڤیلی لیبیا، کاتێک ئەوان لە دژی دەسەڵاتی باوکی، خۆپێشاندانیان دەکرد لە شارەکانی لیبیادا.  ئەوکاتەی دیمەنی رووداوەکانی لیبیا، سەرنجی هەموو میدیای جیهانی بەرەو لای خۆی رادەکێشا، شەڕ رۆژ لە دوای رۆژ لە نێوان هێزەکانی قەزافی و "شۆڕشگێڕەکان"دا زیاتر پەرەی دەسەند، سەیفولئیسلام لە گەرمەی خۆپێشاندانەکانی دژ بەدەسەڵاتی باوکیدا دەرکەوت و هۆشداریدا لە سەرهەڵدانی جەنگی ناوخۆیی.  لە ئۆگەستی ٢٠١١ دا، ئەنجوومەنی راگوزەر رایگەیاند لەکاتی چوونە ناوەوەی هێزەکانیان بۆ تەڕابلووس، توانیویانە سەیفولئیسلام بگرن، بەڵام ئەو پاش ماوەیەکی کورت لەسەر تەلەڤزیۆن دەرکەوت و گوتی ئازادە و هەڕەشەی وەرگرتنەوەی ناوچەکانی شارەکەی لە شۆڕشگێڕەکان کرد، ئەنجوومەنەکەشی بەدرۆ خستەوە.  لە ١٩ی نۆڤێمبەری ٢٠١١، ئەنجوومەنی راگوزەری لیبیا، دەستگیرکردنی سەیفولئیسلام قەزافی لە نزیک شارۆچکەی ئۆباری لە باشووری رۆژئاوای وڵات، راگەیاند.  میلیشیاکانی شاری زنتان، ماوەیەکی درێژ ئەویان بەدەستبەسەری لای خۆیان هێشتەوە، بەئاشکرا پەنجەی دەستەڕاستی ئەویان بڕییەوە، وەک تۆڵە لە بەرامبەر پەنجەڕاوەشاندن و هەڕەشەکردنی ئەو، لە خۆپێشاندەران و ئەو چەکدارانەی لە دژی باوکی راوەستابوونەوە.  لە یۆنیۆی ٢٠١٧ دا، سەیفولئیسلام بەپێی یاسای لێبووردن ئازادکرا، دوای ئەوەی بەدرێژایی ئەو ماوەیە لە بەندیخانەی شاری زنتانی رۆژئاوای لیبیا مایەوە. کەتیبەی ئەبوبەکری سدیق، لە بڵاوکراوەیەکدا رایگەیاند، "ئێوارەی رۆژی ١٤ی رەمەزان، سەیفولئیسلامی ئازادکردووە".  ئەو گرووپە، ئەوەی خستە روو، کە بڕیاری ئازادکردنی کوڕەکەی قەزافی، لەسەر داوای حکومەتی کاتیی وڵات بووە، کە بارەگاکەی لە رۆژئاوای وڵاتە، دوای ئەوەی پێشتر هەمان حکومەت دەستپێشخەریی ئازادکردنی ئەوی کردبوو.  ئەنجوومەنی سەربازیی لە زنتان کە بەشداربوون لە دەستبەسەرکردنی سەیفولئیسلامدا، هاوکات ئەنجوومەنی شارەوانیی زنتان، سەرکۆنەی بڕیاری ئازادکردنی ئەویان کرد.  لەوکاتەوە، سەیفولئیسلام لە هیچ شوێنێکی گشتیدا دەرنەکەوت، تائەوکاتەی پەڕاوەکانی تایبەت بەخۆبەربژێکردنی بۆ پۆستی سەرۆکایەتیی وڵات، واژۆ دەکرد.  بەرلەوە، ناوە ناوە ناوی لە میدیاکاندا دەردەکەوتەوە، بەتایبەت هەندێک سەرچاوە بەناوی ئەوەوە لێدوانیان دەدا و ئاشکرایاندەکرد، بەنیازی گەڕانەوەیە بۆ گۆڕەپانی کاری سیاسی.  لە حوزەیرانی ئەمساڵدا، رۆژنامەی ' نیویۆرک تایمز ' هەڤپەیڤینێکی لەگەڵ سەیفولئیسلامدا کرد لەوێدا ئەو ئاشكرایکرد، خۆی بۆ هەڵبژاردنی سەرۆکایەتیی وڵات، بەربژێر دەکات.  پێشتر دادگایەکی تەڕابلووس، ئەوی بە کوشتن سزاداوە لە ساڵی ٢٠١٥ دا، دوای ئەوەی ٣٠ کەسی لە سەرانی پێشووی رژێمی وڵات دادگاییکرد، پاش تۆمەتبارکردنیان بەتاوانی جەنگ. ئەو کەسانە تۆمەتبارکرابوون بە کوشتنی خۆپێشاندەرانی دژی دەسەڵاتی موعەمەر قەزافی.  پارێزەرەکانی سەیفولئیسلام، لە دوای دەرچوونی بڕیاری لە سێدارەدانەکەی، لە زاری ئەویان گواستەوە "من لە مردن ناترسم، بەڵام ئەگەر دوای ئەم دادگاییکردنە لە سێدارە بدرێم، ئەوە دەبێتە تاوانی کوشتن".  تائێستاش، دادگای تاوانی نێودەوڵەتی، داوای دادگاییکردنی سەیفولئیسلام دەکات بەتۆمەتی تاوانی دژە مرۆیی لە رێگەی هەوڵدان بۆ سەرکوتکردنی خۆپێشاندەرانی دژ بە دەسەڵاتی باوکی.  هێشتا لیبییەکان بەتەواوی نەیانتوانیوە لەوە تێبگەن، ئاماژەکانی پشت دەرکەوتنەوەی سەیفولئیسلام چییە، لەوەش نەگەیشتوون چۆن کۆدەکانی ئەو دەرکەوتنە بکەنەوە، بەڵام هەموو ئەوانەی چاودێریی دۆخی لیبیا دەکەن، لەوە دڵنیان ساڵانی رابردووی پڕ شەڕ و ئاشووب و دەربەدەربوونی خەڵک و کوشتن و هەموو جۆرەکانی ماڵوێرانی، وایکردووە لیبییەکان رووخسارێکی کۆنی وڵاتەکەیان، لە رووخسارە نوێیەکان زۆر بەلاوە پەسندتر بێت، بەتایبەت کە دە ساڵی رابردوو، سیاسییەکانی وڵات، جگە لە نەهامەتی، هیچی دیکەیان نەکردە بەشی خەڵک.  شرۆڤەکاران پێیانوایە، سەیف لە دەرکەوتنەوەی ئەمجارەیدا زۆر کاری لەسەر ختوکەدانی هەستی خەڵک کردووە، چونکە وەک ئاژانسی ' رۆیتەرز ' دەڵێ، دوای ١٠ ساڵ لە دیارنەمان، ئەو بەشێوەیەکی جیاواز خۆی پێشانی لیبییەکان دەداتەوە، بەشێوەیەک، کاتێک لە چاوپێکەوتنەکەی رۆژنامەی ' نیویۆرک تایمز ' دا دەرکەوت، رێگەی نەدا وێنەگری رۆژنامەکە، وێنەیەکی روونی ئەو بگرێت و سووربوو لەسەرئەوەی بەدرێژایی چاوپێکەوتنەکە، بەشێک لە رووخساری خۆی بشارێتەوە، ئەمەش بەشێکبوو لە سەرنجڕاکێشانی خەڵک بۆ سەر دەرکەوتنەوەکەی.  ئەو لە بیانووی ئەو کارەدا گوتی، دەمەوێت خەڵک بزانێت کە من گەڕاومەتەوە، خەڵک دەڵێن، "ئەوە ئەو پیاوەیە، بەڵام رووخساری روون نییە و وەک خەیاڵ و رۆح دێتە بەرچاو". ئەو زیاتر دەڵێت: "دەمەوێ خەڵک بڵێن، ئەو نەخۆش نییە، بەڵکو بەهێزە، بەڵام تەمومژاوییە".  سەیف زیاتر لەوبارەیەوە دواوە، دەڵێ "ماوەی دە ساڵ لە گەلی لیبیا دوورکەوتمەوە، بۆیە دەبێ بەهێواشی بگەڕێمەوە، دەبێ سەرنجڕاکێش بم".  سەرهەڵدانەوەی سەیفولئیسلام وەک پێشەنگی هێزێکی نوێی سیاسی لە لیبیا، پێشتر پاڵی بە حکومەتی سازانی لیبییەوە نابوو، هێزێکی تایبەت بەناوی ' هێزی پەرچەکرداری خێرا ' لە وەزارەتی ناوخۆی ئەو وڵاتە دروست بکات و بەهاوئاهەنگی لەگەڵ هێزەکانی تورکیادا کە لە لیبیان، ناوچەکانی چیای رۆژئاوای ئەو وڵاتە، لەپێناو سۆراخکردنی سەیفدا کێوماڵ بکەن، چونکە ئەو ناوچەیە، پێگەی هۆزی زنتانە، کە سەیفولئیسلام لە ساڵانی رابردوو، لە ئامێزیاندا حەوایەوە، بەڵام ئەو هەوڵانە هیچ ئاکامێکیان نەبوو، لە کاتێکدا عەقیلە ساڵح، سەرۆکی ئەنجوومەنی نوێنەرانی وڵات، پێشتر لە چەند بۆنەیەکدا دووپاتیکردبووەوە، کە رێگە بەخۆ بەربژێرکردنی کەسێک نادەن، لەلایەن دادگای نێودەوڵەتییەوە سزا درابێت.  جیا لە پشتگیری ناوخۆیی، سەیفولئیسلام پشتگیریی ئاشکرای چەندین هێزی نێودەوڵەتی هەیە، لەوانەش رووسیا، ئیتاڵیا، فەرەنسا و میسر. کەسە نزیکەکانی ڤلادیمێر پووتن، سەرۆکی رووسیا لە ماوەی رابردوودا جموجوڵی ئاشکرایان بۆ گێڕانەوەی کوڕەکەی قەزافی بۆ نێو گۆڕەپانی سیاسی وڵات دەستپێکردووە. رووسەکان ساڵی ٢٠١٨ دەستپێشخەرییان بۆ ئاشتەوایی نێوان لایەنە ناکۆکەکانی لیبیا کرد، ئەوکات پووتین پێشوازی لە شاندێکی فەرمیی کرد و میدیای رووسیا، ئەوانی بە نوێنەری قەزافی ناوبرد.  لەپاڵ رووسیادا، ئیتاڵیا هەمووانی تووشی شۆککرد، کاتێک رایگەیاند رێگرنییە لە گەیشتنی سەیفولئیسلام بۆ دەسەڵاتی لیبیا لە رێگەی هەڵبژاردنەوە، لە هەمانکاتدا هەندێک سەرچاوە ئاماژە بەوەدەدەن کە هەواڵگریی میسر، پەیوەندی لەگەڵ سەیفدا دروستکردووە.  سەیفولئیسلام، لە ماوەی ساڵانی بێدەنگی و خۆبزرکردنیدا، سوودی زۆری لە هەڵەکانی رابردوو وەرگرتووە، ئەو بەپلەی یەکەم پێداچوونەوەی بە هەڵەکانی باوکی و گەلەکەیدا کردووە. لە باوکییەوە فێربوو کە نابێ بەچاوی متمانە و دڵنیاییەوە لە رۆژئاوا بڕوانێت، لە چاودێریکردنی دۆخی سیاسیی گشتیشەوە، ئەوە فێربوو کە خۆرێکخستنەوە دەبێ بە دۆزینەوەی لینکی پەیوەندی لەگەڵ هۆزەکانی وڵاتەکەی و هاوپەیمانیکردن لەگەڵیاندا، دەستپێبکاتەوە.  سەیف وایدەبینێت کە خەلیفە حەفتەر، بەهێزترین پیاوی رۆژهەڵاتی وڵات، بووەتە کۆیلەی کۆمپانیای ' ڤاگنەر ' ی رووسی، ئەمە جیا لە ژمارەیەک لە هاوپەیمان کە لە بنەمادا رژێمی قەزافی خۆی پێشتر دروستیکردبوون. لە رۆژئاوای وڵاتەکەدا دۆخەکە جیاوازییەکی زۆری لەگەڵ رۆژهەڵات نییە، لەوێ حکومەتی کاتی، بەدەست میلیشیاکانی ژێردەستی تەڕابلووس و میسراتەوەیە، ئەمەش دیمەنی گشتیی وڵاتەکەیە لە دوای ساڵی ٢٠١١ ەوە، دیمەنی دابەشبوونی لیبیا لە نێوان رۆژهەڵات و رۆژئاوای خۆیدا. دیمەنی هەردەم زاڵبوونی تارمایی جەنگ، برسیێتی و کوشتنی بەردەوام.  لە سایەی ئەو راستییە تاڵانەدا بۆ ئەو لیبییانەی پێیانوابوو پاش قەزافی، بەهەشتێک بۆخۆیان چێدەکەن، چانسی سەرکەوتنی سەیف تادێت زیاتر دەبێت، چونکە ئەو پەیوەندییەکانی خۆی لەگەڵ هۆزەکانی باشوور و رۆژهەڵاتی وڵاتدا رێکخستووەتەوە، هۆزەکەی خۆیشی کە هۆزی ' قەزازیفە ' یە و پڕ چەکترین هۆزی لیبیایە، تەواوی کۆنترۆڵی باشووری وڵاتی وەرگرتووەتەوە و ئەندامانی ئەو هۆزە، سەرجەم ئەو پۆستە حکومییانەیان بەدەستهێناوەتەوە کە لەدوای رووخانی قەزافیی باوکەوە، لەدەستیاندابوو.  سەیف، هەروەها بەڵێنی پشتگیری لە هۆزی ' براعسە ' وەرگرتووە، کە کۆنترۆڵی بەشێکی زۆری رۆژهەڵاتی وڵاتیان بەدەستەوەیە و دایکی سەر بەو هۆزەیە. هەر ئەو هۆزە رۆڵیان هەبوو لە ئازادکردنی سەیف و دابینکردنی رێڕەوی جموجوڵەکانی و پەیوەندی دروستکردن لەگەڵ هۆزەکانی دیکەی وڵاتدا، بۆی.