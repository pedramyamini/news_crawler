فەرەنسا رێککەوتنێکی سەربازیی لەگەڵ یۆنان واژۆکردووە، بە گوێرەی رێککەوتنەکە فەرەنسا بە بەهای سێ ملیار و ٥٠٠ ملیۆن دۆلار کەلوپەلی سەربازی بە یۆنان دەفرۆشێت کە لەنێویدا سێ کەشتیی سەربازی هەیە و بڕیارە ساڵی ٢٠٢٥ کەشتییەکان رادەستی یۆنان بکرێن.        وەزارەتی دەرەوەی تورکیا رەخنەی تووندی لە رێککەوتنەکە گرت و رایگەیاند: "گرتنەبەری سیاسەتی خۆپڕچەککردن لە لەلایەن یۆنان و پەراوێزخستنی تورکیا لەبری کارکردن لەگەڵی، بابەتێکی کێشەدارە و زیان بە یۆنان و یەکێتی ئەوروپا دەگەێنێت و هەڕەشەش لە سەقامگیری و ئاشتی هەرێمی دەکات".  لە بەرامبەردا، کیریاکۆس میتسوکاتیس، سەرۆکوەزیرانی یۆنان رایگەیاند رێککەوتنەکە "دژ بە تورکیا نییە". هەروەها ئیمانوئێل ماکرۆن، سەرۆکی فەرەنسا رێککەوتنەکە لە چوارچێوەی هاوبەشیی ستراتیژیی نێوان دوو وڵاتی ئەندامی یەکێتیی ئەوروپا و ئەندامی هاوپەیمانیی ناتۆ پێناسە دەکات.  ماکرۆن دەڵێت، رێککەوتنەکە ئامرازێکی هاوبەشە بۆ گارەنتیکردنی ئاسایش لە دەریای نێوەڕاست و باکووری ئەفریقیا و رۆژهەڵاتی نێوەڕاست و ناوچەی بەلکان.  لە یەکێک لە بڕگەکانی رێککەوتنی فڕۆشتنی کەشتییە سەربازییەکە ئاماژە بەوە کراوە "ئەگەر فەرەنسا و یۆنان پێکەوە بینییان کە دوژمنکارییەکی چەکداریی دژ بە خاکی هەرکامیان کرا ئەوا هەردووڵات بە هەموو رێگەیەکی شیاو هاوکاری یەکدی دەکەن".  لەماوەی رابردوودا ئاڵۆزی زیاتر کەوتە نێوان تورکیا و یۆنان، ئەوەش بەهۆی گەڕان و پشکنین بە دوای غاز لە رۆژهەڵاتی دەریای نێوەڕاست کە هەردوو وڵات لە چوارچێوەی سنوورە هەرێمەکانیانەوە، ئیدیعای خاوەنداریێتیی دەکەن.