لە کۆنفڕانسێكی رۆژنامەڤانیدا لە کانبێرای پایتەختی ئوسترالیا، سکۆت مۆریسۆن، سەرۆکوەزیرانی ئوسترالیا رایگەیاند ئێمە وامان دانابوو فەرەنسا ئاگاداری نیگەرانی قووڵی ئێمەیە لەو ژێردەریایانەی کە بڕیاربوو لێیانی بکڕین، چونکە تایبەتمەندی ئەو ژێردەریاییانە لەگەڵ بەرژەوەندیی ستراتیژی و نەتەوەییمان نەدەگونجان.  مۆریسۆن گوتی: "ئێمە وامان دانابوو کە بەر لەوەی رێککەوتنەکە هەڵبوەشێنینەوە، فەرەنسا ئاگاداری نیگەرانییە جیددی و قووڵەکانی ئێمەیە سەبارەت بە ژێردەریاییەکانی کە لەگەڵ بەرژەوەندیی ستراتییژی ئوسترالیا ناگونجێت، ئێمە بە فەرەنساشمان گوتووە، ئێمە لەسەر بنەمای بەرژەوەندی نیشتمانیمان بڕیار دەدەین".  لە دوو رۆژی رابردوودا ئەمریکا و بەریتانیا رێککەوتنی پێدانی تەکنەلۆژیای تایبەت بە ژێردەریایی ئەتۆمییان لەگەڵ ئوسترالیا واژۆکرد، کە بووە هۆی هەڵوەشاندنەوەی رێککەوتنێکی پێشووی ئوسترالیا لەگەڵ فەرەنسا بۆ کڕینی ژمارەیەک ژێردەریایی ئاسایی ئەو وڵاتە.  ئەو رێککەوتنە نیگەرانی فەرەنسای لێکەوتەوە، بە جۆرێک ژان ئیف لۆدریان، وەزیری دەرەوەی فەرەنسا رایگەیاند ئەو رێککەوتنە وەک ئەوە وابوو لە پشتەوە چەقۆمان لێبدرێت. دواتر فەرەنسا باڵیۆزەکانی خۆی لە ئەمریکا و ئوسترالیا بانگهێشتکردەوە.