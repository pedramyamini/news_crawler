کۆمپانیای فەیسبووک دوای گەڕانەوەی خزمەتگوزارییەکانی، لە بەیاننامەیەکدا رایگەیاند، "داوای لێبووردن لەو خەڵک و کۆمپانیایانە دەکەن کە پشتیان بە ئەوان بەستووە".  فەیسبووک رایگەیاندووە، تیمی ئەندازیارانی کۆمپانیاکە زانیویانە کە دووبارە پێناسەکردنەوەی راوتەرەکانیان کە بە مەبەستی کۆنترۆڵی ترافیکی تۆڕەکانیان بەکاردێت، بووەتە هۆکاری پچڕانی خزمەتگوزارییەکانیان.  جۆن بامبێنێک، شارەزای ئاسایشی ئینتەرنێت دەڵێت، "ئەم جۆرە لەکارکەوتنانە زۆربەی کات بەهۆی هەڵەی مرۆڤەوە روودەدەن. ئەوەش هاوکات بووە لەگەڵ لەدەستچوونی کۆنترۆڵی تەکنیکی بۆ چارەسەرکردنی کێشەیەکی لەو چەشنە کە دواجار شکستێکی گەورەی لێکەوتەوە. تۆ دەزانیت هەندێک پرۆتۆکوڵی کۆنی ئینتەرنێت هەیە سەبارەت بەوەی ئینتەرنێت چۆن کار دەکات و چۆن هەڵەیەکی بچووک دەتوانێت کارەساتێکی گەورە دروستبکات، ئەگەر خەڵک نەزانن کە خەریکن چی دەکەن. تەنانەت ئەگەر هەندێکجار بە هەڵە هەندێک پیت بنووسی، ئەوا ئەگەری هەیە هەموو سیستمە کۆمپیوتەرییەکان لەکاربکەون".  پچرانی خزمەتگوزارییەکانی فەیبسبووک کارەساتی بۆ کۆمپانیاکە بەدوادا هات. بەهای پشکی کۆمپانیای فەیسبووکی بە رێژەی ٥ % دابەزاند کە یەکسانە بە ٤٧ ملیار دۆلار. دابەزینی بەهای پشکەکانی فەیسبووک هەروەها زیانی حەوت ملیار دۆلاری لە مارک زوکەربێرگی دامەزرێنەری کۆمپانیاکە داوە و لە سێیەم دەوڵەمەندی جیهانەوە دایبەزاند بۆ پێنجەم دەوڵەمەندی جیهان.  دابەزینی بەهای بۆرسەکانی فەیسبووک شەوی دووشەممە بەهای بۆرسەکانی ئەمریکاشی دابەزاند. شارەزایانی ئینتەرنێت پێیانوایە کە هیچ گەرەنتییەک نییە کە کۆمپانیاکانی دیکە وایان بەسەرنەیەت.  داک مادۆری، شرۆڤەکاری ئینتەرنێت پێیوایە "هیچ لایەنێک سەلامەت نییە لەم رووداوانەدا. هیچ کۆمپانیایەک ناتوانێت بڵێت وەکو فەیسبووکی لێنایەت. لەبەر ئەوەیە ئەندازیاران بەردەوام سەرقاڵی ئەم جۆرە کارانەن. کۆمپانیاکانی دیکە بەردەوام دەبێت چاو لە سیستەمی ئەو کۆمپانیایانە بکەن کە کارەکانیان وەستاون و فێری ئەوە بن کە چۆن دەتوانن سیستەمەکانیان هێندە باش بکەن کە شتی وەهایان بەسەر نەیەت".  ئەم کاتانە خراپترین کات بوو کە فەیسبووک تووشی وەها رووداوێک هات. پێشتر کۆمپانیاکە رووبەڕووی رەخنەی زۆر بووەتەوە کە ئەوەندە گرینگی بە بەدەستهێنانی قازانج دەدات، ئەوەندە چاودێریی ناوەرۆکی ئەپەکانی ناکات و ئاگادارە لەو کاریگەرییە خراپەی کە لەسەر منداڵان هەیەتی، بەڵام بە کردەیی هیچ کارێک ناکات. کۆنگریسی ئەمریکا بڕیارە کۆتایی ئەم مانگە لێپرسینەوە لەو کۆمپانیایە بکات.