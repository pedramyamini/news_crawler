راپۆرتەکە لەلایەن ڤلادیمێر پووتین، سەرۆکی رووسیا لە کۆبوونەوەی چەند وڵاتێکی دۆست و هاوپەیمان لەگەڵ رووسیا ناسراو بە CIS، بە بەشداری بەرپرسانی هەواڵگری خوێندرایەوە.  سەرۆکی رووسیا گوتی: "ژمارەیەک لە گرووپی تیرۆرستی نێودەوڵەتی سەر بە داعش لە وڵاتەکە جموجۆڵیان هەیە. چەکداران کە لە عێراق و سووریا فێری ئەزموونی شەڕ بوون، چالاکانە لە ئەفغانستان یەکدەگرنەوە. بەدووری نازانین کە ئەو تیرۆرستانە لەوانەیە هەوڵبدەن دۆخی وڵاتانی دراوسێش بشێوێنن".  بەگوێرەی راپۆرتە هەواڵگرییەکەی رووسیا، ئەو چەکدارانە بە سوودبینین لەو چەکە پێشکەوتانەی لە دوای کشانەوەی هێزەکانی ئەمریکا لە ئەفغانستان دەستیان کەوتووە، دەیانەوێ خاکی ئەفغانستان بکەنە گۆڕەپانی مەشق و راهێنان و خۆ یەکخستنەوە بۆ هێرشکردنە سەر وڵاتانی دەوروبەری ئەفغانستان.  رووسیا یەکێکە لەو وڵاتانەی کە زۆر لە هێرشی گرووپە چەکدارییەکانی ئەفغانستان دەترسێت.  نیکۆلای پاتروشیڤ، سکرتێری ئەنجوومەنی ئاسایشی سەرۆکایەتیی رووسیا رایگەیاند: "هەر لە سەرەتاوە ئەمریکا بۆمبێکی تەوقیتکراوی لە ناوچەکە داناوەتەوە، ئەویش بە جێهێشتنی چەندین چەکی پێشکەتووە بۆ تاڵیبان. لەو بارەدا دەتوانرێت ئەو چەکانە بە ئاسانی بکەونە دەست تیرۆرستانی داعش، قاعیدە و گرووپەکانی دیکە، کە هەڕەشەی جیدین بۆ سەر وڵاتانمان. "  داعشی خوراسان ئەو گرووپە چەکدارییە پەڕگیرەیە کە لەکۆتایی پرۆسەی کشانەوەی هێزەکانی ئەمریکا تەقینەوەیەکی ئەنجامدا و ١٣ مارێنزی ئەمریکی و زیاتر لە ١٧٠ هاووڵاتی ئەفغانی و چەکداری تاڵیبانی کوشت.  ئەمریکا دەڵێت ئێستا ١٥٠٠ بۆ ٢٠ O ٠ چەکداری داعشی خوراسان لە ئەفغانستان هەن، کە لە ٢٠١٦ دا ژمارەیان بە ٣٠٠٠ بۆ ٤٠٠٠ کەس مەزەندە دەکرا،  ئەو چەکدارانە هێزە ئەمنییەکانی ئەفغانستان، سیاسەتڤانان، چەکدارانی تاڵیبان، کەسایەتییە ئاینییەکان، موسڵمانانی شیعە و سیخ و ئەندامانی ناتۆ و ئەمریکایان لە ئەفغانستان کردووەتە ئامانج.  زۆربەی چەکدارانی داعشی خوراسان دەکەونە پارێزگای نانگەرهار، کە بە دەروازەی هاتووچۆی بازرگانانی ماددەی هۆشبەر و قاچاخچیان لەنێوان پاکستان و ئەفغانستان دەناسرێت.