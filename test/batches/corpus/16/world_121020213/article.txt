ئەنتۆنیۆ گۆتێرێز، سکرتێری گشتیی نەتەوە یەکگرتووەکان لە کاتی بەشداریکردنی لە پانێلێکی سندووقی نەختی نێودەوڵەتی گوتی بەهۆی ئەو کۆرۆنایەوە هاوسۆزی لەکاردا نەماوە، ئەو ناوچانەی کەوتوونەتە ژێر کاریگەری شەڕ و لەگەڵ ئەو وڵاتانەی کە خۆیان هەژارنشینن، لە هەموو شوێنێک زیاتر کەوتوونەتە ژێر کاریگەری لێکەوتەکانی کۆرۆنا.  گۆتێریز قسەی لەسەر نایەکسانی لە دابەشکردنی ڤاکسینیش کرد بەسەر وڵاتان و گوتی ئەو نایەکسانییە کێشەیەکی ئەخڵاقییە، ئەمەش هۆکارە بۆ مردنی ملیۆنان کەسی دیکە و سستی قەیرانی ئابووری درێژکردووەتەوە، کە لەوانەیە زەرەر و زیانی تریلیۆنان دۆلاری لێبکەوێتەوە، وڵاتە هەژارنشینەکان زەرەرمەندترینیانن.  لە کۆتایی قسەکانیدا گۆتێرێز تیشکی خستە چارەسەر و رێگەچارەکان بۆ رزگاربوون لەو قەیرانانە، گوتی دەبێت کۆمەڵگەی نێودەوڵەتی بەزووترین دەستپێشخەربێت، دەبێت هاوسۆزی و پاڵپشتی و متمانە بۆ یەکدی بخەینەڕوو، لە نزیکەوە بەیەکەوە کار لەسەر پەرەپێدانی مرۆیی و ئاشتی بکەین بۆ ئەوەی ئەو ئامانجانە بەدەستبێنین.  سەرەڕای وەرگرتنی ڤاکسینی کۆرۆنا، تاوەکو ئێستا ٢٣٩,٠٥١,١٦٩ کەس لە سەرانسەری جیهان تووشی کۆرۆنا بوون و ٤,٨٧٣,٢٣٦ کەسیش بە ڤایرۆسەکە گیانیان لەدەستداوە.  هاوکات لە سەرتاسەری جیهان کامپەینی کوتانی خەڵک بە ڤاکسینی کۆرۆنا بەردەوامە و تاوەکو ئێستا ٢ ملیار و ٧٧٧ ملیۆن کەس بەتەواوی هەردوو ژەمەڤاکسینی کۆرۆنایان وەرگرتووە، بەڵام هێشتاش گلەیی لە پرۆسەی دابەشکردنێکی نایەکسان بەسەر وڵاتانی جیهان دەکرێت.