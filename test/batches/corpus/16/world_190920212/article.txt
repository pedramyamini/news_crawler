چاوەڕواندەکرێت پارتی یونایتد رووسیای سەر بە ڤیلادیمیر پووتین کە لە کۆی ٤٥٠ کورسیی پەرلەمان ٣٣٤ کورسی هەیە، زۆرینەی دەنگەکان بەدەستبهێنێتەوە.  بە بەدەستهێنانەوەی زۆرینەی دەنگ، پارتەکەی پووتین دەتوانێت لە هەڵبژاردنی سەرۆکایەتیی ٢٠٢٤ دا گڵۆپی سەوز بۆ سەرۆکەکەی هەڵبکات بۆ خۆ بەربژێرکردنەوە.  رێوشوێنی ئەمنیی تووند لە مۆسکۆی پایتەخت و چەندین ناوچەی دیکە گیراونەتەبەر. ئەمە لەکاتێکدایە، تاوەکو ئێستا ئەلێکسی ناڤالنی، سەرۆکی پارتی ئۆپۆزیسیۆن و چەندین کەس لە لایەنگرانی لە زینداندان، پارتی دەسەڵاتدار ترسی هەیە خەڵک بچنە سەر شەقامەکان و خۆپێشاندان بکەن.  ئەمڕۆ خەڵکێکی زۆر لە رووسیا نیگەرانن لە بێدەنگکردنی دەنگی ئۆپۆزیسیۆن و هەروەها ئەو ساختەکارییەی کە بڕوایان وایە لە هەڵبژاردنەکاندا ئەنجامدەدرێت.  بۆ ئەمساڵ سیستمێکی ئەلیکترۆنی بۆ دەنگدان ناسێندراوە کە حکومەت دەڵێت، پرۆسەی دەنگدان خێرا دەکات و رێژەی بەشداریی دەنگدەرانیش بەرزدەکاتەوە، خەڵکیش ئەم سیستمە بە دەرفەتی ساختەکاری بۆ پارتی دەسەڵاتدار لێکدەدەنەوە.  ڤلادیمیر زاخارۆڤ، بازرگانە و دەڵێت، "شتێک نییە بەناوی هەڵبژاردن، لە راستیدا خەڵک بژارەیەکیان نییە. ژمارەی پارتەکان کەمن، لەڕاستیدا شتێک نییە دەنگی بۆ بدەین. " ئەلێکسی فالینیش پارێزەرە و ئاماژە بەوە دەکات، "باوەڕم بەو سیستمەی دەنگدان نییە، چونکە لە سەر تا خوار هەمووی ساختەکارییە. "  هەڵبژاردنی ئەنجوومەنی دووما لە رۆژی هەینییەوە دەستیپێکردووە و ئەمڕۆ کۆتایی دێت. پارتەکەی پووتین بە تەنیا ٣٣٦ کورسی هەیە، بە هەر ٥ پارتەکانی دیکە ١٠٨ کورسییان هەیە.  بەگوێرەی راپرسییەک کە سەنتەری CPKـی رووسی ئەنجامیداوە، پارتەکەی پووتین لە کۆی ٤٥٠ کورسی، ٢٩٢ تاوەکو ٣٠٦ کورسی بەدەستدەهێنێت.