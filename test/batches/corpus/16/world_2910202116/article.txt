رۆژی پێنجشەممە ٢٨ - ١٠ - ٢٠٢١ جۆ بایدن وڵاتەکەی بەرەو ئەوروپا جێهێشت؛ سەرۆکی ئەمریکا رۆژی هەینی ٢٩ - ١٠ - ٢٠٢١ لەگەڵ پاپا فرانسیس کۆبووەوە؛ کۆبوونەوەکە زیاتر لە یەک کاژێری خایاند و ئەوەش درێژتر بووە لە کۆبوونەوەی پاپای ڤاتیکان لەگەڵ دۆناڵد ترەمپ و باراک ئۆباما.   بایدن و پاپا فرانسیس چەندین پرسیان تاوتوێکرد   جۆ بایدن دووەمین سەرۆکی ئەمریکایە کە کاسۆلیک بێت؛ سەرۆکەکەی دیکە بریتی بوو لە جۆن کەنەدی، ٣٥ ەمین سەرۆکی ئەمریکا کە لە ٢٠ی کانوونی دووەمی ساڵی ١٩٦١ تاوەکو رۆژی کوشتنی لە ٢٢ی تشرینی دووەمی ساڵی ١٩٦٣ سەرۆکی وڵات بوو.   بایدن لەبارەی کۆبوونەوەکەی لەگەڵ پاپا فرانسیس گوتی، پاپای ڤاتیکان پێی گوتووە "تۆ کەسێکی کاسۆلیکی باشیت".   میدیای ڤاتیکان ڤیدیۆی کۆبوونەوەی نێوان بایدن و پاپا فرانسیسی بڵاوکردەوە و تێید دەردەکەوێت، هەردوو کەسایەتی هەندێکجار بەدەم یەکدییەوە پێدەکەنن و لە شوێنێکدا بایدن بە پاپای ڤاتیکان دەڵێت: "خودا خۆشی دەوێیت".   جۆ بایدن ئاماژەی بەوەشکرد، پاپا فرانسیس "باشترین جەنگاوەری ئاشتی بووە کە تاوەکو ئێستا چاوی پێکەوتبێت" و دواتریش لە تویتێکدا لەبارەی کۆبوونەوەکەی رایگەیاند، سوپاسی پاپا فرانسیسی کردووە لە بەرامبەر هەوڵەکانی بۆ یارمەتیدانی کەسانی هەژار، برسی و ئەوانەی دەچەوسێندرێنەوە. جۆ بایدن گوتیشی، دەستخۆشی لە پاپا فرانسیس کردووە لە بەرامبەر رۆڵی کاریگەری لە رووبەڕووبوونەوەی دیاردەی گۆڕانی کەشوهەوا و پەتای کۆرۆنادا.   ڤاتیکانیش بڵاویکردەوە، پاپا فرانسیس و جۆ بایدن باسیان لە چەندین بابەت کردووە، لەوانە دیاردەی گۆڕانی کەشوهەوا، پەتای کۆرۆنا، کۆچبەر و پەنابەران، "پاراستنی مافەکانی مرۆڤ".   کۆبوونەوەی بایدن و ماکرۆن   رۆژی هەینی و هەر لە رۆما، جۆ بایدن لەگەڵ ئیمانوێل ماکرۆن، سەرۆکی فەرەنساش کۆبووەوە. ماکرۆن رایگەیاند، لەگەڵ سەرۆکی ئەمریکا دەیانەوێ هاوئاهەنگی نێوان یەکێتیی ئەوروپا و ویلایەتە یەکگرتووەکانی ئەمریکا بەهێزبکەن؛ هەروەها فەرەنسا و ئەمریکا مەبەستیانە هاوئاهەنگی نێوانیان بۆ رووبەڕووبوونەوەی گرووپە پەڕگیرەکان زیادبکەن، بەتایبەتی لە ئەفریقیا. جگە لەوە، پاریس و واشنتن دەیانەوێت پەیوەندییەکانیان لە بوارەکانی تەکنەلۆژیا، پڕۆگرامی ئەتۆمی و پیشەسازیی بۆشایی ئاسمان زیادبکەن.   جۆ بایدنیش گوتی، فەرەنسا هاوپەیمانێکی دێرین و دڵسۆزی ویلایەتە یەکگرتووەکانی ئەمریکایە و دووپاتیشیکردەوە، هەردوو وڵات دەیانەوێت لە هەموو بوارەکاندا پێکەوە کاربکەن.   لەبارەی گرێبەستە ژێر دەریاییەکەی نێوان ئەمریکا، بەریتانیا و ئوسترالیا، جۆ بایدن گوتی، ئەوەی کرا ژیرانە نەبوو و ئاماژەی بەوەشکرد، پێش واژۆکردنی ئەو گرێبەستە وای زانیوە فەرەنسا ئاگادارکراوەتەوە کە گرێبەستەکەی نێوان ئوسترالیا و فەرەنسا بۆ فرۆشتنی ژێردەریایی فەرەنسی بە ئوسترالیا شکستی هێناوە و جێبەجێ ناکرێت.   چەند جارێک ئەو پرسیارە لە ماکرۆن کرا کە ئایا پەیوەندییەکان لەنێوان پاریس و واشنتن دی سی ئاسایی بوونەتەوە، سەرۆکی فەرەنسا بە "بەڵێ" و "نەخێر" وەڵامی نەدایەوە، بەڵام گوتی، کۆبوونەوەکە وایکرد، زۆر شت روون ببنەوە.  لووتکەی جی بیست و کۆنفرانسی نەتەوەیەکگرتووەکان  بڕیارە رۆژانی ٣٠ و ٣١ی ئۆکتۆبەری ئەمساڵ لووتکەی جی بیست لە رۆمای پایتەختی ئیتاڵیا بەڕێوەبچێت.   دواتر هەر رۆژی ٣١ی مانگیش کۆنفرانسی نەتەوەیەکگرتووەکان بۆ رووبەڕووبوونەوەی گۆڕانی کەشوهەوا لە شاری گلاسکۆی سکۆتلەندا دەستپێدەکات و تاوەکو ١٢ی مانگی داهاتوو بەردەوام دەبێت.   یەکەمین کۆنفرانسی نەتەوەیەکگرتووەکان بۆ رووبەڕووبوونەوەی گۆڕانی کەشوهەوا ساڵی ١٩٩٥ لە بەرلین بەڕێوەچوو.   نەتەوەیەکگرتووەکان لە رێگەی ئەم کۆنفرانسە ساڵانەوەوە دەیەوێت حکومەتی وڵاتەکان کاری زیاتر بۆ رووبەڕووبوونەوەی دیاردەی گۆڕانی کەشوهەوا بکەن، ئەوەش لە رێگەی کەمکردنەوەی دەردانی گازە زیانبەخشەکانەوە و زیاتر پشتبەستن بە وزەی خاوێن.