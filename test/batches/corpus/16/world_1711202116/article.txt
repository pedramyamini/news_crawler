ئەم بڕیارە درەنگ وەختەی بەرپرسانی میونشن خاوەنکارانی دڵتەنگ و بێهیواکردووە، ئەو کاسبکارانە لە سەرەتاکانی ٢٠٢٠ ەوە لەبەر کۆرۆنا بازاڕێکی گەرمیان بەخۆیانەوە نەبینیوە.  سیگفرێد، دانیشتووی میونشن دەڵێت: "بەداخم بۆ ئەو خاوەن کارانە، چونکە جارێکی دیکە زەرەرمەند دەبنەوە. بەڵام پێموایە تەندروستیی خەڵک گرنگترە لە قازانجی ئەوان. "  دیتیر ریتەر، سەرۆکی شارەوانیی میونشن کە سەر بە پارتی سۆشیال دیموکراتە، بڕیاری داخستنی بازاڕەکانی کریسمسی میونشنی دا دوای ئەوەی لە رۆژێکدا ١٠٠٠ توشبووی کۆرۆنا لە شارەکە و، ٥٢ هەزار توشبوو لە تەواوی وڵات تۆمارکران.  داخستنی بازاڕ واتە گەنجان ناتوانن لە کەشوهەوای خوازراوی خۆیان تامی شەرابی موڵەر و شپاتبوگوندەر بکەن. جۆسێف دانیشتووی میونشن دەڵێت: "خۆش دەبوو ئەگەر بمانتوانیبایە لەگەڵ خۆشەویستەکەم بازاڕێکمان کردبایە و تامی شەرابی موڵەر یا شتێکی لەو جۆرەمان کردبایە، بەڵێ ئەمە بڕیارێکی زۆر ناخۆشبوو. "  ئەڵمانیا ژمارەی دانیشتوانی ٨٤ ملیۆن کەسە، ٥٦.٢ ملیۆن کەس بەتەواوی ڤاکسینیان وەرگرتووە کە دەکاتە ٦٧.٥ % ی ژمارەی دانیشتووانی.  هاوکات ئەڵمانیا زیاتر لە ٥ ملیۆن توشبووی تۆمارکردووە و زیاتر لە ٩٨ هەزار کەسیش بەهۆی کۆرۆناوە گیانیان لەدەستداوە.