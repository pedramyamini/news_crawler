یەکێک لەو کۆچبەرانە لە لاتڤیا بەناوی رێبوار محەممەد لە رێگەی رادیۆی رووداوەوە هاواری خۆی دەگەیێنێتە رێکخراوە مرۆییەکان و دەڵێت، "لە بێلارووس تێپەڕیوم، گەیشتوومەتە لاتڤیا؛ ماوەی نزیکەی چوار مانگە لە لاتڤیا گیرمخواردووە؛ ئەوە بە حیساب ئەوروپایە، بەڵام ئەسڵەن ئەوە ئەوروپا نییە؛ باوەڕناکەم، باوەڕناکەم ئەوروپا بێت. یانی هیچ دابونەریتێکی ئەوروپیی پێوە دیارنییە. ئێستا ئێمە لە کامپێکین، وەڵڵاهی وەکو زیندانە، کامپێکە نە نانخواردنی نانخواردنە، هیچ شتێکی وایان نییە. سێ ژەمە بڵێم چیت دەدەنێ؟ هەر پەتاتەیە. شتێکی وات پێنادەن سوودی لێ ببینی".  دەیان کۆچبەری دیکەی خەڵکی باشووری کوردستان و عێراق و رۆژهەڵاتی نێوەڕاست، لە دارستانە چڕ و پڕەکانی سەر سنووری پۆڵەندا و بیلاڕووس گیریانخواردووە، کە پاسەوانی سنووریان بۆ دانراون و ناهێڵن تێپەڕبن و بچنە وڵاتی دیکە.  عەلی عەبدولوەریس، کۆچبەری لوبنانی دەڵێت، "هەرکاتێک دەگەڕێینەوە بۆ سنووری بێلاڕووس، داوایان لێدەکەین بمانگەڕێننەوە مینسک بۆئەوەی بگەڕێینەوە لوبنان؛ ئەوان دەڵێن نا، دوو بژاردەتان هەیە، یان لێرە دەمرن یان لە پۆڵەندا".  تەنیا لە مانگی ئابی ئەمساڵدا پاسەوانی سنووری لاتڤیا زیاتر لە ١٠٠٠ کۆچبەری لە سنوورەکانی خۆی دوورخستوونەتەوە، وڵاتانی ناوچەکە هەموویان هەوڵدەدەن کۆچبەران لە سنوورەکانیان دووربخەنەوە.  رێکخراوی UNHCR رۆژی هەینی بانگەوازێکی بەپەلەی بڵاوکردەوە، داوایکرد ژیانی کۆچبەران لە سنووری لاتڤیا، لیتوانیا و پۆڵەندا بپارێزرێت.  رێکخراوەکە دەڵێت، بە هاتنی زستان دۆخی ئەو کۆچبەرانە سەختتر دەبێت، هاوکات ئازاردانی کۆچبەرانیش بە پێشێلکردنی یاسای نێودەوڵەتی ناودەبات.