نەتەوە یەکگرتووەکان پێشنیاز دەکات مافی پەناخوازی ئەوانە قبووڵبکرێت کە ناتوانن بگەڕێنەوە وڵاتەکانیان، ئەو کۆچبەرانەی دەیانەوێت لەگەڵ خێزانەکانیان لە وڵاتانی ئەوروپا یەکبگرنەوە رێگەیان پێبدرێت، هەروەها ئەو کۆچبەرانەی دەیانەوێت بگەڕێنەوە، بەسەلامەتی و بە شێوەیەکی خۆبەخشانە بگەڕێندرێنەوە وڵاتەکانیان.  فەرحان حەق، جێگری گوتەبێژی نەتەوە یەکگرتووەکان ئاماژە بەوە دەکات کە "لەلای خۆمانەوە دوو ئاژانسمان هەن، رێکخراوی پەنابەریی نەتەوە یەکگرتووەکان و رێکخراوی کۆچبەری جیهانی، ئێمە لەتواناماندایە یارمەتیدەربین و خوازیارین ئەوەی لە دەستمان بێت بیکەین بۆ ئەوەی کێشەکە چارەسەربکەین. "  رێکخراوی خاچی سووری پۆڵەندی، دەرگەی هاوکارییەکانی بۆ کۆچبەرانی سەر سنوور کردووەتەوە، رێکخراوەکە دەڵێت، گەڕێکی پێداویستیی سەرەتایی گەیاندووەتە خەڵک و سەرقاڵی گەڕی دووەمە، لە دیوی بێلاڕووسیشەوە سوپای وڵاتەکە دەردەکەون کە چادر بۆ کۆچبەران هەڵدەکەن و یارمەتیان پێدەگەیێنن.   ئەوە لەکاتێکدایە، بەو کۆچبەرە سوورییەوە کە رۆژی شەممە لەسەر سنووری پۆڵەندا رەقبووەوە، تاوەکو ئێستا لانی کەم نۆ کۆچبەر لەسەر سنوورەکان لەسەرما یاخود لە برسان گیانیان لەدەستداوە.  جۆشیمسکی، کارمەندی خاچی سووری پۆڵەندییە، ئەو دەڵێت، "دوێنێ هاوکاریی زۆرمان دابەشکردن، ئەمانە هاوکارییەکانی رێکخراوی خاچی سووری پۆڵەندین، پاکێجێک پڕاوپڕە لە پێڵاو، پانتۆڵ، چاکەت و کەرەستەکانی خۆگەرمکردنەوە. "  لەو ناوچەیەی کۆچبەرە کوردەکان گیریان لێی خواردووە، بیرەوەری تاڵی جەنگی جیهانی دووەمی لێ تۆمارکراوە، ئەو کۆمێنتانەی ئەلێکساندەر لوکاشینکۆی سەرۆکی بێلاڕووسیش بڵاویان دەکاتەوە، بە ئاماژەی باش لێک نادرێنەوە.  لوکاشینکۆ دەڵێت ئەگەر هەڵەیەک بکەن و خوانەکا لەدەستمان دەرچێت، "ئەم شەڕە راستەوخۆ رووسیا رادەکێشێت کە گەورەترین زلهێزی ئەتۆمییە. "  پۆڵەندا زیاتر لە ١٧ هەزار سەربازی رەوانەی سەر سنوور کردووە، بەریتانیاش ١٠ سەربازی بۆ بەرزکردنەوەی ورەی پۆڵەندییەکان ناردووەتە سەر سنوور، وڵاتانی ئەورووپیش پاڵپشتیی تەواوی خۆیان بۆ پۆڵەندا دەربڕیوە.  رۆژی شەممە ١٣ - ١١ - ٢٠٢١ دەنگۆیەک لەنێو کۆچبەران بڵاوبووەوە کە گوایە پۆڵەندا سنوورەکان دەکاتەوە و ئەڵمانیا وەریان دەگرێت، حکومەتی پۆڵەندا لە ئاگادارینامەیەکدا داوا لە کۆچبەران دەکات باوەڕ بەو دەنگۆیانە نەکەن چونکە "درۆن و هیچ مانایەکیان نییە. "   حکومەتی پۆڵەندا لە ئەو ئاگادارینامەیەدا روونیکردووەتەوە کە بەردەوام دەبێت لە پاراستنی سنوورەکەی لەگەڵ بێلاڕووس. دەشڵێت، "ئەوانەی ئەو دەنگۆیانە بڵاودەکەنەوە مەبەستیانە هانی کۆچبەران بدەن بۆ ئەوەی بەلێشاو بچنە سەر سنوور و هەوڵی بەکۆمەڵ بدەن بۆ بڕینی سنوورەکە کە لەوانەیە دۆخێکی مەترسیداری لێبکەوێتەوە. "  هەر لەبارەی بڵاوبوونەوەی ئەو دەنگۆیە، کۆچبەرێکی کورد لەسەر سنووری بێلاڕووس قسەی بۆ تۆڕی میدیایی رووداو کرد و ئاماژەی بەوەدا کەسانێک بە بڵندگۆ هاواریان کردووە، "بە پۆڵەندی بوو ئێمە لێی تێنەگەیشتین، بەڵام خەڵکەکە هاواریان کرد کە رزگارمان بوو و دەچین بۆ ئەڵمانیا. "  میشێل میکۆلاسکی، ئەندامی ئەنجوومەنی جێبەجێکاری رێکخراوی خاچی سووری پۆڵەندی لە میانی بەشداریکردنی لە بووڵتەنی هەواڵەکانی کۆڕۆژی رووداو رایگەیاند، هەزاران کۆچبەر لە سنووری بێلاڕووسن و بە جلوبەرگ و خۆراک یارمەتیی کۆچبەرانیان داوە.     میشێل باسی لەوەشکرد کە دۆخی کۆچبەران پێویستە لەڕووی سیاسییەوە چارەسەر بکرێت، وەکو کەسێکیش کە رۆژانە دۆخەکەی بینیوە هۆشداری دا ئەگەر چارەسەرنەکرێت، "تراژیدیا روودەدات. "