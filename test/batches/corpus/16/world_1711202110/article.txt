ئەڤین عیرفان دۆسکی ئەو کۆچبەرە کوردەی زاخۆیە کە هەفتەیەکە لە هۆش خۆی چووە و ئێستا لەژێر چاودێریی چڕدایە، لە نەخۆشخانەیەکی پۆڵەندا گورچیلەکانی بۆ دەشۆن. ئەڤین ژنێکی تەمەن ٣٨ ساڵە، دایکی پێنج منداڵە و خەڵکی زاخۆیە؛ لەبەر سەرما و کەمیی خواردن و ئاو لەنێو دارستانەنەکانی سنووری نێوان بێلاڕووس - پۆڵەندا منداڵەکەی نێو سکی گیانی لەدەستدا.  لەنێو دارستانەکاندا ئەڤین ١٠ رۆژ بەبێ پزیشک مایەوە. د. ئەرسەلان بەکر، پزیشکێکی کوردە لە پۆڵەندا و ٤٠ ساڵە لەو وڵاتە پزیشکی هەناوە دەڵێت، ئەڤین هەفتەیەکە لە کۆمادایە. ئەو پزیشکە لە شاری خاینوڤکای پۆڵەندایە کە کەمتر لە ١٣ کیلۆمەتر لە سنوورەکانی بێلاڕووسەوە دوورە و شاهیدی چەندین چیرۆکی ناخهەژێنی کۆچبەرانی کوردە، کە بەشێکیان بەهۆی دۆخی خراپیانەوە دەبرێنە ئەو نەخۆشخانەی ئەو تێیدا کاردەکات.  د. ئەرسەلان بەکر، پزیشکی هەناوی دەڵێت، "هەینیی پێشوو هاتە ئێرە، بێهۆشە و ژیانی زۆر لە مەترسیدایە، دووگیانیش بوو. پاش نەشتەرگەری هەموو رۆژێک گورچیلەکانی بۆ دەشۆردرێت؛ شتێکی زۆر دڵتەزێنە. بەشێکی زۆریان بە سەرما وایان لێهاتووە، هەیانە ٢٠ بۆ ٣٠ رۆژ لەو دارستانە بەبێ ئاو و بێ نان، لە سەرمادا دەژی، ئەم ژنەش کە هێنایان گەرمای جەستەی پێموایە ٢٦ بوو، واتە حسابی مردووی بۆ بکە. هەوڵدەدەین رزگاری بکەین، بەڵام بەدەست خودایشە".  چەند هەفتەیەک لەمەوبەر ئەڤین لەگەڵ هاوژینی و پێنج منداڵەکەی بڕیاریاندا رێگەی بێلاڕووس بگرن و بەرەو ئەوروپا بەڕێکەون؛ سەختیی رێگە و سەرما خەونەکانی ئەڤینی لەنێوبرد. ئەو ئێستا لەژێر چاودێریدایە و منداڵەکانی و هاوژینەکەی براونەتە کەمپێکی دیکە و راگیراون.  عیرفان دۆسکی، باوکی ئەڤین بە گریانەوە بە پەیامنێری رووداوی گوت، "هەواڵمان پێبدەیت، سوپاست دەکەین"، لەبارەی ژیانی کچەکەی و زاواکەشیەوە گوتی، "شوقەی خۆیان هەبوو، ژیانیان نۆرماڵ بوو".  لەگەڵ نزمبوونەوەی پلەی گەرما بۆ ژێر سفری سیلیزی لە سنووری بێلاڕووس - پۆڵەندا، رەوشی کۆچبەران تادێت سەختتر دەبێت؛ نزیکەی ١٠ رۆژە کۆچبەران دەیانەوێت لە رێگەی پۆڵەنداوە بگەنە یەکێتیی ئەوروپا، بەڵام ئەو وڵاتە سوورە لەسەر ئەوەی دەرگایان بەڕوودا نەکاتەوە.