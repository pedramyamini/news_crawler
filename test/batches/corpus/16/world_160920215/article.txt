ئەو وەزیرە نوێیە بەرپرسێکی کارای پارتی کۆنسەرڤاتیڤە، لەکاتی دەرچوونی بەریتانیا لە یەکێتیی ئەوروپا رۆڵێکی کاریگەری هەبووە لە واژۆکردنی چەند رێککەوتنێکی بازرگانی لەگەڵ هەریەک لە وڵاتانی ئوسترالیا و ژاپۆن.   خاتوو ترەس لە دوای مارگرێت بێكێک، دووەم ئافرەتە دەبێتە وەزیری دەرەوەی بەریتانیا، هاوکات وەزارەتی ژنان و یەکسانییەکانیش بەڕێوەدەبات.  لیز ترەس یەکێکە لە گۆڕانکارییەکانی دوێنێی کابینەکەی بۆریس جۆنسن، کە لە وەزیری بازرگانییەوە کراوە بە وەزیری دەرەوە.  دۆمینیک راب لەلایەن بۆریس جۆنسن لە پۆستی وەزیری دەرەوە دوورخرایەوە دوای ئەوەی مانگی رابردوو تاڵیبان دەستی بەسەر ئەففغانستان داگرت، ئەو لە یۆنان لە پشوودابوو، درەنگ لە کاتی خۆی گەڕایەوە وڵات و کەوتە بەر لێشوای رەخنە و تێبینی خەڵک.  دۆمینیک راب دوای دوورخستنەوەی لە پۆستی وەزیری دەرەوە، پۆستی وەزیری داد و جێگری سەرۆکوەزیرانی پێدراوە.  بۆریس جۆنسن وەزیری پەروەردەشی لەسەر هەندێک " هەنگاوی هەڵە" لە کابینەکەی دوورخستەوە کە دەڵێت، خزمەتیان بە خۆشگوزەرانی خەڵک نەکردووە. نەدیم زەهاوی کە بە رەچەڵەک کوردە و پێشتر وەزیری کاروباری ڤاکسین بوو، کرایە وەزیری پەروەردە.  وەزیری دەرەوەی بەریتانیا کێیە؟  - لیز ترەس، ناوی تەواوی ئێلیزابێز ماری ترەس - ە.  - لە رۆژی ٢٦ی مانگی تەموزی ساڵی ١٩٧٥ لە ئۆکسفۆرد کە دەکەوێتە باشووری ئینگلاند لەدایکبووە.  - ئێستا تەمەنی ٤٦ ساڵە و خاوەنی ٢ منداڵە.  - رۆژی چوارشەممە ١٥ - ٩ - ٢٠٢١ پۆستەکەی لە وەزیری بازرگانییەوە گۆڕدرا بۆ وەزیری دەرەوەی بەریتانیا و جێگای دۆمینیک راب - ی گرتەوە.  - وەکو وەزیری دەرەوە، لیز ترەس بەرپرس دەبێت لە هەریەکە لە سیاسەتەکانی بەڕێوەبردنی ستراتیژی، ئاسایشی نەتەوەیی، هەواڵگیری و کاروباری ئەوروپا. هەروەها بەرپرس دەبێت لە بڕیاری خەرجکردنی دارایی و لەگەڵ کۆمەڵگەی نێودەوڵەتیی کاردەکات بۆ رووبەڕووبوونەوەی کۆرۆنا.  - زانستەکانی سیاسەت، فەلسەفە و ئابووری لە زانکۆی ئۆکسفۆرد خوێندووە.  - لە ژیانی سیاسییدا، پۆستی جیاوازی وەرگرتووە.    - پێشتر لە ساڵی ٢٠١٩ وە وەزیری ژن و یەکسانییەکان بووە.   - ئەندامی پارتی پارێزگارانی بەریتانیا یە.   - لە ساڵی ٢٠١٠ بووەتە پەرلەمانتاری ناوچەی ساوس وێست نۆرفۆلک.  - لە ساڵەکانی ٢٠١٤ - ٢٠١٦ پۆستی وەزیری ژینگەی وەرگرتووە کە ئەو کات دەیڤد کامیرۆن سەرۆکوەزیران بوو.   - دوای ئەوەی تێریزا مەی بووە سەرۆکوەزیران، پۆستەکەی گۆڕدراو کرایە وەزیری داد تا ساڵی ٢٠١٧.   - لە ساڵی ٢٠١٧ تا ٢٠١٩ پۆستی وەزیری گەنجینەی وەرگرت.   - دوای ئەوەی ساڵی ٢٠١٩ بۆریس جۆنسن بووە سەرۆکوەزیران، کرایە وەزیری دەرەوە بۆ بازرگانی نێودەوڵەتی   - دواتر لە ساڵی ٢٠١٩ تاوەکو ٢٠٢١ وەکو وەزیری بازرگانی و سەرۆکی بۆردی بازرگانی کاریکردووە.  - لە دەرەوەی ژیانی سیاسیی دا، لیز ترەس وەکو جێگری سەرۆکی رێکخراوی ریفۆرم کاریکردووە.   - لە هەریەکە لە بوارەکانی وزە، پەیوەندییەکان و پیشەسازی دا کاریکردووە و ژمێریارێکی لێهاتووە.