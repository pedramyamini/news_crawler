ئەنتۆنی بلینکن، وەزیری دەرەوەی ئەمریکا لە هەژماری خۆی لە تویتەر رایگەیاند، ئەمریکا بە رێککەوتنی گەڕانەوەی سەرۆکوەزیرانی لەکارلادراو و پێچەوانەکردنەوەی دەستبەسەرداگرتنی سەربازیی خۆشحاڵە.  بلینکن داوای لە هێزە ئەمنییەکانی سوودان کرد خۆیان لە بەکارهێنانی تووندوتتیژی لە دژی خۆپێشاندەران بپارێزن "کە بە ئاشتییانە داواکارییە رەواکانی خۆیان دەردەبڕن".  وەزیری دەرەوەی ئەمریکا داوایکرد سەرجەم زیندانییە سیاسییەکان ئازادبکرێن، باری نائاسایی هەڵبگیرێت و هاوئاهەنگی لایەنە سیاسییەکان دەستپێبکات.  ئەم هەواڵە لە کاتێکدایە، رۆژی یەکشەممە رێککەوتنێكی نوێ لەنێوان عەبدولفەتاح بوورهان، سەرۆکی ئەنجوومەنی سەروەری و عەبدوڵڵا حەمدوک، سەرۆکوەزیرانی دەستبەسەرکراوی سوودان کرا، ئەمە رێگە بە حەمدوک دەدات جارێکی دیکە بگەڕێتەوە پۆستەکەی.  لە ٢٥ - ١٠ - ٢٠٢١، عەبدولفەتاح بوورهان، کە هاوکات فەرماندەی گشتیی هێزە چەکدارەکانی سوودانە، کودەتای سەربازیی بەسەر حکومەتدا کرد و  حەمدوک و ژمارەیەک وەزیر و بەرپرسی حکومەتی لەکارلادان و دواتر لەنێو ماڵەکانیاندا دەستبەسەر کران.  رێککەوتنی نێوان دەسەڵاتی سەربازی و سڤیلی سوودان لەدوای گوشارێکی زۆری ئەمریکا و یەکێتیی ئەوروپا هات، کە تێیدا داوایان لە بوورهان کرد بە "زووترین کات" حەمدوک و وەزیرە دەستبەسەرکراوەکان بگەڕێندرێنەوە دەسەڵات، ئەوە سەرباری گوشارەکانی میسر و یەکێتیی ئەفریقیا.  لە کانوونی یەکەمی ساڵی ٢٠١٨ دا خۆپێشاندان دژی دەسەڵاتی عومەر بەشیر، سەرۆکی پێشووی سوودان کرا و لە نیسانی ٢٠١٩ دەسەڵاتی ٣٠ ساڵەی بەشیر هەرەسیهێنا و خرایە زیندانەوە.  لە ئابی هەمان ساڵدا سوپای سوودان و "هێزەکانی ئازادی و گۆڕان" کە رێکخەری خۆپێشاندانەکانی ٢٠١٨ بوون، گەیشتنە رێککەوتنێك بەناوی "بەڵگەنامەی دەستووری"، تێیدا دەسەڵات بە شێوەی خولی دوو ساڵی لەنێوان دەسەڵاتی سەربازیی و سڤیلەکان دەستاودەست دەکات و سەرەتا بە دوو ساڵی دەسەڵاتی سەربازی دەستیپێکرد، کە تێیدا بوورهان بە سەرۆکی ئەنجوومەنی سەروەری دانرا.  لەدوای کودەتا سەربازییەکەی رۆژی ٢٥ - ١٠ - ٢٠٢١، عەبدولفەتاح بوورهان، ئەنجوومەنی سەروەریی سەردەمی حەمدوکی گۆڕی و ئەنجوومەنێکی نوێی سەروەریی کاتیی بە ئەندامێتی ١٣ کەس پێکهێنا کە نۆیان ئەندامی ئەنجوومەنی سەروەریی پێشوو بوون و چوار ئەندامی نوێ لە شوێنی چوار ئەندامە دوورخراوەکانی سەر بە "هێزەکانی ئازادی و گۆڕان" دانران.