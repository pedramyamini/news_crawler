رۆژی چوارشەممە  ٢٩ - ٩ - ٢٠٢١ قەیس سعەیید، سەرۆکی تونس نەجلا بۆدنی بۆ پێکهێنانی حکومەتێکی راگوزەر راسپارد و گوتی کە نەجلا دەبێتە یەکەمین ژن کە لە جیهانی عەرەبیدا پۆستێکی وا باڵا وەردەگرێت.  قەيس سعەیيد، نەجلا بۆدنی بانگێشتی کۆشکی کۆماری کرد و  رایگەیاند "بڕیارمدا ئێوە رابسپێرم بۆ پێکهێنانی حکومەتێکی نوێ. ئەمەش دەبێتە یەکەمین جار کە ژنێک سەرۆکایەتی حکومەت بکات. لە داهاتوودا بەیەکەوە بە ویستێکی جێگیر کاردەکەین بۆ نەهێشتنی گەندەڵی و رووبەڕووبوونەوەی پشێوی کە لە دامەزراوە حکومییەکاندا هەیە. "  نەجلا بۆدن، تەمەنی ٦٣ ساڵە و پرۆفیسۆری زانکۆیە و پێش راسپاردنی وەکو سەرۆکوەزیران، لە کۆلێژی ئەندازیاری وانەی دەگوتەوە. ئەم بڕیارەی سەرۆکی توونس وەکو سوپرایز وابوو بۆ زۆر لە دانیشتووانی وڵاتەکە.  بەشێک لە خەڵکی تونس گەشبینن بەم هەنگاوەی سەرۆک و هیوادەخوازن سەرۆکوەزیرانی نوێ بتوانێت دەرچەیەک بۆ رزگارکردنی وڵات لە قەیرانی دارایی و کۆڕۆنا بدۆزێتەوە.  ئەحمەد لواتی، فرۆشیاری ماسییە، دەڵێت "من هیوادارم ئەو کەسێکی گونجاوی لەم کاتەدا دیاریکردبێت و هیوادارم ئەو کەسەی هەڵبژێردراوە یارمەتیمان بدات بۆ دەستکەوتنی داهاتوویەکی باشتر و تیمێکی کاریگەری حکومەت دیاری بکات. بەسیەتی بزووتنەوەی نەهزە خۆی لە حکومەت بەدووربخاتەوە. "  لەو کاتەوەی قەیس سعەیید لە ٢٥ی مانگی تەمووز پەرلەمانی وڵاتی سڕکرد و دەستی بەسەر دەسەڵاتی جێبەجێکردندا گرت، تونس بەبێ سەرۆکوەزیران ماوەتەوە.  بەم هەنگاوەی پارتی ئەلنەهزەی ئیسلامی وەلانا، کە زۆرینەی پەرلەمانی بەدەستەوە بوو و دواتر ١٠٠ ئەندام پەرلەمانی پارتەکە بەهۆی خراپ بەڕێوەبردنی وڵات دەستیان لەکارکێشایەوە.   هاوکات رەخنەگران ئەم هەنگاوەی سەرۆکیان بە کودەتا و هەڕەشە بۆ سەر دیموکراسیی تونس ناودەبەن. بەڵام قەیس سعەیید دەڵێت ئەمەی بۆ رزگارکردنی وڵاتەکەی لە قەیرانی دارایی و کۆڕۆنا کردووە.   روون نییە نەجلا بۆدۆن چەند دەسەڵاتی دەبێت، لەکاتێکدا پێشتر قەیس سعەیید دەسەڵاتی نیمچە تەواوی سەرۆکایەتی راگەیاند و  پلانەکانی بۆ حکومەتی راگوزەر و یاسای نوێی هەڵبژاردنی خستەڕوو.