رێکخراوە پەڕگیرەکە لە رێگەی کەناڵی ئەعماق لە تەلەگرامەوە بڵاویکردەوە کە تەقینەوەکە لە رێگەی خۆکوژێکەوە بووە. بە گوێرەی شایەتحاڵەکان، خۆکوژەکە چووەتە بەشی پیاوان لە مزگەوتی سەید ئەباد لە شاری کوندوز و خۆی لە نێو نوێژخوێناندا تەقاندووەتەوە.   هەموو کوژراوەکان لە پێکهاتەی هەزارەن کە لە رابردوودا بەردەوام لە لایەن گرووپە سوونییە پەڕگیرەکانەوە سەرکوتکراون.   تەقینەوەکە پێنج رۆژ دوای ئەوە دێت کە داعشی خۆراسان بەرپرسیارێتیی خۆی لە ئەنجامدانی تەقینەوەیەکی دیکە لە دەرەوەی مزگەوتێکی کابوول دەربڕی کە بووە هۆی کوژرانی لانیکەم دوو کەس کاتێک کە پرسەی دایکی زەبیحوڵا موجاهید، جێگری وەزیری راگەیاندنی تاڵیبان بەڕێوەدەچوو.   لەو کاتەوەی کە تاڵیبان دەسەڵاتی ئەفغانستانی گرتووەتەدەست، داعشی خۆراسان بووەتە گەورەترین هەڕەشە لەسەری و تا ئێستا بەرپرسیارێتیی خۆی لە زنجیرەیەک تەقینەوە لە کابوول و شارەکانی دیکە راگەیاندووە.