پەیمانگەی رۆبەرت کۆخ، کە دامەزراوەیەکی حکومیی تایبەتە بە کۆنترۆڵکردنی نەخۆشییە گوێزراوەکان، لیستی وڵاتانی مەترسیداری کۆرۆنای نوێکردەوە و ناوی عێراق، هندۆراس، کینیا و کۆسۆڤۆی لە لیستەکە لابرد.   ئەوەش بە واتەی ئەوە دێت کە ئەو کەسانەی لەو وڵاتانەوە سەردانی ئەڵمانیا دەکەن، لە رۆژی یەکشەممەوە پێویستیان بەوە نابێت کە پێش گەشتەکەیان لەسەر ئینتەرنێت ناویان تۆماربکەن، هەروەها ئەگەر ڤاکسینیان وەرگرتبێت یان پشکنینی نێگەتیڤیان پێ بێت، کەرەنتین ناکرێن.  بەڵام پێویستە یەکێک لەو ڤاکسینانەی وەریگرتبێت لە ئەڵمانیا پەسەندکرابن کە ئەوانیش بریتین لە فایزەر - بایۆنتێک، مۆدێرنا، جۆنسن ئەند جۆنسن و ئەسترازێنیکا.   مەرجی ئەڵمانیا بۆ وەرگرتنی پشکنینی نێگەتیڤیش ئەوەیە کە ٧ رۆژ زیاتری بەسەردا تێنەپەڕی بێت. هاوکات پەیمانگەی رۆبەرت کۆخ ناوی پێنج وڵاتی دیکەی خستە لیستی وڵاتە مەترسیدارەکانی کۆرۆنا، کە ئەوانیش بولگاریا، کامیرۆن، کرواتیا، کۆنگۆ و سینگاپوورن.   لە رۆژی یەکشەممەوە، گەشتیارانی ئەو وڵاتانە پێویستە ناوی خۆیان بە ئۆنلاین تۆماربکەن و لەگەڵ گەیشتنیان بۆ ئەڵمانیا ١٠ رۆژ کەرەنتینبکرێن، ئەوە جگە لەوەی کە پێویستە ڤاکسینیان وەرگرتبێت یان ئەگەر نا، پشکنینی نێگەتیڤی کۆرۆنایان پێبێت.   پێوەری ئەڵمانیا بۆ پۆلێنکردنی دۆخی کۆرۆنا لە هەر وڵاتێک بە مەترسیدار ئەوەیە کە لە ماوەی ٧ رۆژدا لە هەر ١٠٠ هەزار دانیشتوو، ٣٠٠ تووشی کۆرۆنا تۆمار کرابن.