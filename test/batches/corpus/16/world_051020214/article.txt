لەدوای دەستگیرکردنی لە ٢٣ - ٩ - ٢٠٢١ لەلایەن پۆلیسی فڕۆکەخانەی دوورگەی ساردینیای ئیتالیا، دوێنێ ٤ - ١٠ - ٢٠٢١، دادگای دوورگەکە بڕیاری دا بە ئازادکردنی کارلۆس پۆچدیمۆنت و هەڵپەساردنی جێبەجێکردنی داواکاری دادگای ئیسپانیا بۆ رادەستکردنی بە مەدرید.  دادگای ئیسپانیا لەسەر بنەمای ئەنجامدانی گشتپرسی سەربەخۆیی کاتالۆنیا، پۆچدیمۆنت و ژمارەیەک سیاسەتڤانی دیکەی کاتالۆنی بە "نانەوەی فیتنە" تۆمەتبارکردووە و داوای رادەستکردنەوەیان بە ئیسپانیا دەکات.  ئاگۆستینانجێلۆ ماراس، پارێزەری پۆچدیمۆنت رایگەیاند، دادگای ساردینیا بڕیاری دا بە هەڵپەساردنی جێبەجێکردنی داواکەی دادگای ئیسپانی بە رادەستکردنی پۆچدیمۆنت؛ گوتیشی دادگای ساردینیا پێیوایە کە "دەبێت سەرەتا چاوەڕێی بڕیاری دادگای باڵای یەکێتیی ئەوروپا بێت سەبارەت بە پێداچوونەوەی سەندنەوەی پارێزبەندییەکەی وەک ئەندامی پەرلەمانی یەکێتی ئەوروپا".  مانگی ئاداری ئەمساڵ، لەسەر داوای ئیسپانیا، پەرلەمانی یەکێتیی ئەوروپا بە زۆرینەی دەنگ پارێزبەندی لە پۆچدیمۆنت سەندەوە، بەڵام بڕیاری کۆتایی لەبارەی وەرگرتنەوەی پارێزبەندییەکە نەدراوە.  پێشتریش دادگای باڵای بەلجیکا داوایەکی ئیسپانیای تایبەت بە رادەستکردنی پۆچدیمۆنتی رەتکردەوە و لە دەرەوەی دەسەڵاتەکانی دادگاکە، ناویبرد.