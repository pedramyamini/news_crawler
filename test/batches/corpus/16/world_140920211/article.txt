میدیای رووسی بەناوی پووتینەوە دەڵێت، "کێشەی سووریا هێزە بیانییە نایاساییەکانن کە ناهێڵن نیشتمان یەکبگرێتەوە. "  پووتین لەو کۆبوونەوەیەی جەختی لەوەش کردەوە کە "حکومەتی سووریا ٩٠ % ـی خاکی وڵاتەکەی کەوتووەتەوە ژێر کۆنترۆڵ. "  هاوکات سەرۆکی رووسیا پیرۆزبایی لە بەشار ئەسەد کردووە بە بۆنەی بردنەوەی هەڵبژاردنی سەرۆکایەتیی سووریا و هەردوولا جەختیان لە بەردەوامیی کارکردن بەیەکەوە بۆ بەرەوپێشبردنی بەرژەوەندییەکانیان کردەوە.  دوای ئەو کۆبوونەوەیە، فەیسەڵ میقداد، وەزیری دەرەوەی سووریا و سێرگی شۆیگو، وەزیری بەرگریی رووسی قسەیان لەسەر هاریکاری هاوبەش لەنێوان سوپای هەردوو وڵات لە چوارچێوەی شەڕی تیرۆر و هەروەها تەواوکردنی ئۆپەراسیۆنی کۆنترۆڵکردنەوەی خاکی سووریا کردەوە کە دەڵێن، هێشتا لە ژێر کۆنترۆڵی رێکخراوە تیرۆریستییەکانە.  رووسیا لە ٢٠١٥ وە پاڵپشتیی سەربازی بۆ حکومەتی سووریا دەربڕیوە و لەوکاتەوە و بە هاوکاریی یەکدی بە گوتەی پووتین، ٩٠ % ـی خاکی سووریایان لە دەست گرووپە چەکدارەکانی دیکە دەرهێناوە.