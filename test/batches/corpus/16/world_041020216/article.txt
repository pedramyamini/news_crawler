پارتی سۆسیال دیموکرات کە ٢٥.٧ % ی دەنگەکانی بەدەستهێناوە، لەگەڵ پارتی دیموکراتی ئازاد کە ١١.٥ % ی دەنگەکانی بەدەستهێناوە کۆبووەوە، هەردوولا گوتیان کۆبوونەوەکەیان بەرهەمداربووە، بەڵام ئەمانە تەنیا گفتوگۆی سەرەتایین.  دوای تەواوبوونی سەرجەم کۆبوونەوە دووقۆڵییەکان، پارتەکان بەرچاوڕوونیی زیاتریان دەبێت بۆ ئەوەی بزانن کێ باشە حکومەتی لەگەڵ پێکبهێنن.  لارس کلینگبیل، سکرتێری گشتی پارتی سۆسیال دیموکرات رایگەیاند: "دەتوانم بڵێم کە ئەم گفتوگۆیانە بەرهەمداربوون، لەسەر بنەمای راستی سەرچاوەیان گرتووە؛ ئێمە ئاگادارین و بۆمان روونبووەتەوە کە ئاڵنگاری گەورە لەبەردەم ئەم وڵاتەدان؛ دوای ١٦ ساڵەکەی مێرکل، پێویستیی گەورەمان بە گۆڕانکارییە. دەبێت چەندین شت بەرەوپێشببردرێن. بەدیجیتاڵیکردن، نوێگەری لە دامەزراوەکانی وڵات، پرسی ئەوەش کە چۆن ئەڵمانیا دەتوانێت رۆڵێکی کاریگەرتری سیاسی لەسەر ئاستی جیهان و ئەوروپا بگێڕێت. ئەمانە هەموو ئەو شتانەن کە لەسەر ئاستی جیهان هەن و گفتوگۆمان لەبارەیانەوە کرد. "  هاوکات پارتەکەی مێرکل و هاوپەیمانەکەیشی، هەوڵەکانیان بۆ رازیکردنی هەردوو پارتی سەوز و دیموکراتی ئازاد چڕکردووەتەوە؛   پارتی دیموکراتی ئازادیش نایشارێتەوە کە زیاتر چاوی لەوەیە لەگەڵ پارتی کریستیان دیموکراتی ئەنگێلا مێرکل رێکبکەوێ.  پۆڵ زیمیاک، سکرتێری گشتی پارتی کریستیان دیموکرات رایگەیاند: "ئەو گفتوگۆیە رەنگدانەوەی دوو بابەت بوو؛ کەشوهەوایەکی پڕ متمانە هەیە، متمانەیەکی گەورە لەسەر ئاستی تاکەکەسی هەیە؛ دواتر، زۆر بە وردی قسەمان لەسەر ئەو شتانە کرد کە بۆ ئەڵمانیا گرنگن. تێگەیشتنێکی هاوبەشمان لەو گفتوگۆیانە دروستکرد کە شتێکی نوێ دەبێت بێتە کایەوە، چونکە کێشەکان هێندە گەورەن، داهاتووی ئەڵمانیا تەنیا بە بیروبۆچوونی نوێ بەڕێوەدەبردرێ. "  سەرجەم پارتەکانی ئەڵمانیا کە دەستیان بە گفتوگۆی سەرەتایی کردووە، ئاماژە بەوە دەکەن، گفتوگۆکانیان "ئەرێنی و بەرهەمدارن"، بەڵام دانیش بەوەدا دەنێن لەسەر بابەتە سەرەکییەکان ناکۆکن.  پارتەکەی مێرکل رۆژی سێشەممە لەگەڵ پارتی سەوز کۆدەبێتەوە، ئەوە لە کاتێکدایە بەرپرسانی ئەو پارتە رەخنەی زۆریان لە سیاسەتی بەڕێوەبردنی چەند ساڵی رابردووی ئەڵمانیا هەیە، بەتایبەتی لە بابەتی گۆڕانی کەشوهەوا.  ئانالێنا بایربۆک، هاوسەرۆکی پارتی سەوز دەڵێت: "ئێمە روونمانکردەوە کە خوازیارین گفتوگۆ سەرەتاییەکان بە خێرایی بەڕێوەبچن، بەڵام دەبێت ئەمە لەسەر بنەمای متمانە بێت، هەروەکو ئاگاداریشن، لەگەڵ پارتی کریستیان دیموکرات کۆدەبینەوە و دوایش بەیەکەوە بڕیاردەدەین. "  گفتوگۆ سەرەتاییەکان دوای هەڵبژاردنی هەفتەی رابردوو دێن کە تێیدا پارتی سۆسیال دیموکرات بە بەدەستهێنانی ٢٥.٧ % ی دەنگەکان بە جیاوازییەکی کەم پێش هاوپەیمانیی کریستیان دیموکرات و سۆسیال کریستیان کەوت کە ٢٤.١ % ی دەنگەکانیان بەدەستهێنا؛ پارتی سەوز بە بەدەستهێنانی ١٤.٧ % ی دەنگەکان، پارتی دیموکراتی ئازاد بە بردنەوەی ١١.٥ % ی دەنگەکان و پارتی ئەڵتەرناتیڤ بۆ ئەڵمانیاش بە بەدەستهێنانی ١٠.٣ % ی دەنگەکان لە پلەکانی سێیەم و چوارەم و پێنجەم هاتن.