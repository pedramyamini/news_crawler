بڕیارە کۆنفرانسەکە ٩ و ١٠ی مانگی داهاتوو بەشێوەی ئۆنلاین بەڕێوەبچێت و هاوپەیمانە رۆژئاواییەکانی ئەمریکا، هیندستان و پاکستانیش تێیدا بەشداردەبن.   کۆنفرانسەکە لەسەر راسپاردەی جۆ بایدن، سەرۆکی ئەمریکا رێکخراوە کە سەرنجی سیاسەتی دەرەوەی کابینەکەی خستووەتەسەر ململانێی نێوان دیموکراسی و "حکومەتە خۆسەپێنەکان".  پێچەوانەی چین، تایوان بۆ کۆنفرانسەکە بانگهێشتکراوە، ئەوەش بووەتە هۆی تووڕەبوونی پەکین کە دەڵێت "بە تووندی دژی" بانگهێشتکردنی تایوانە بۆ "لووتکەی بەناو دیموکراسی".  پەکین تایوان بە بەشێك لە خاکەکەی دەزانێت و دەڵێ، رۆژێک پێویستە بگەڕێتەوە سەر چین، تەنانەت ئەگەر پێویستکرا، هێزیش بۆ ئەو کارە بەکاردەهێنن.   رووسیاش لەسەر بانگهێشتنەکردنی دەڵێت، ئەمریکا "دەیەوێت هێڵی جیاکاریی نوێ دروستبکات بۆ ئەوەی بە بۆچوونی خۆیان، وڵاتان بەسەر باش و خراپدا دابەشبکات. "  دیمتری پێسکۆڤ، گوتەبێژی کرێملن رۆژی چوارشەممە بە رۆژنامەڤانانی راگەیاند، "وڵاتانی زیاتر و زیاتر دەیانەوێت خۆیان بڕیار لەسەر ئەوە بدەن کە چۆن دەیانەوێت بژین، " گوتیشی، واشنتن هەوڵدەدات دەستەواژەی "دیموکراسی بە تایبەت بکات. "  بانگهێشتکردنی تایوان بۆ لووتکەکە بە پشتیوانیێکی گەورە بۆ تایپی دادەنرێت لەکاتێکدا کە چین هەوڵدەدات تایوان لە دەرەوەی دامەزراوە و سەکۆ نێودەوڵەتییەکان بهێڵێتەوە. تایوان دەڵێت بەشداربوونی لەو کۆنفرانسە ئۆنڵاینە دەرفەتێکی دەگمەنە بۆ ئەوەی ناسنامەی خۆی پێشانی جیهان بدات.  زاڤیێر چانگ، گوتەبێژی کۆشکی سەرۆکایەتیی تایوان لەو بارەیەوە گوتی، "لە رێگەی ئەم لووتکەیەوە، تایوان دەتوانێت چیرۆکی سەرکەوتنی دیموکراسیی خۆی لەگەڵ جیهاندا هاوبەش بکات. "  تەنیا ١٥ وڵات لەسەرانسەری جیهان دان بە سەربەخۆیی تایواندا دەنێن، ئەگەرچی ژمارەیەکی زۆریان پەیوەندیی دیپلۆماسیی دیفاکتۆیان لەگەڵ ئەو دوورگەیەدا هەیە.   ئەمریکا وەکو وڵاتێکی سەربەخۆ دان بە تایواندا نانێت، بەڵام وەکو هاوپەیمانێکی گرنگ لێی دەڕوانێت و دژی ئەوەیە کە بە بەکارهێنانی هێز، پێگەکەی بگۆڕدرێت.  چین بە هەموو شێوەیەک دژی بەکارهێنانی وشەی "تایوان" یان هەر هەوڵ و ئاماژەیێکی دیپلۆماسییە کە جۆرێک لە دانپێدانان بە سەربەخۆیی تایوانیان پێوە دیاربێت.   وەزیری دەرەوەی تایوان رایگەیاند، کە باڵیۆزی دیفاکتۆی ئەو هەرێمە لە ئەمریکا و وەزیری تەکنەلۆجیاکەی لە کۆنفرانسەکەدا ئامادەدەبن.  دوای ئەنجامدانی ئەو کۆنفرانسە بە شێوەی ئۆنڵاین، ساڵی داهاتوو کۆنفرانسەکە دووبارە بەشێوەی رووبەڕوو بەڕێوەدەچێت. وێڕای زیادبوونی رەخنە لە بەرامبەر پێشێلکردنی مافی مرۆڤ لە هیندستان لە ژێر فەرمانڕەوایی سەرۆکوەزیران نارێندرا مۆدیی هیندوسی، ئەو وڵاتەش بۆ لووتکەکە بانگهێشتکراوە.   پاکستانیش وێڕای پەیوەندییە ناجێگیرەکەی لەگەڵ واشتنن، ئامادەی لووتکەکە دەبێت. تورکیای هاوپەیمانی ناتۆ، کە رەجەب تەیب ئەردوغانی سەرۆک کۆمارەکەی لەلایەن بایدنەوە بە "خۆسەپێن" ناوبرابوو، لە لیستی بانگهێشتکراوەکاندا نییە کە رۆژی سێشەممە وەزارەتی دەرەوەی ئەمریکا بڵاویکردووەتەوە.   لە رۆژهەڵاتی نێوەڕاستیش، تەنیا عێراق و ئیسرائیل ئامادە دەبن. هاوپەیمانە کۆنەکانی ئەمریکا، واتە میسر، سعودیە، ئوردن، قەتەر و ئیمارات هیچیان بانگهێشتنەکراون.  بایدن بەڕازیلیشی بانگهێشتکردووە کە ئەو وڵاتە لە لایەن جایێر بۆلسنارۆی راستڕەوەوە سەرۆکایەتیی دەکرێت. پۆڵەنداش بۆ لووتکەکە بانگهێشتکراوە، وێڕای ئەوەی کە لەسەر سەروەریی یاسا گرژی کەوتووەتە نێوان ئەو وڵاتە و یەکێتیی ئەوروپا، بەڵام سەرۆکوەزیرانە راستڕەوەکەی هەنگاریا بانگهێشتنەکراوە.   لە ئەفریقاش، کۆماری دیموکراتی کۆنگۆ، کینیا، ئەفریقای باشوور، نایجیریا و نیجێر بانگهێشکراون. ئەم لووتکەیە لەکاتێکدایە کە دیموکراسی رووبەڕووی پاشەکشە بووەتەوە لەو وڵاتانەی کە ئەمریکا هیوای وابوو بەرەو باشتریان دەبات.  لە سوودان و میانمار کودەتای سەربازیی روویدا، ئەسیوپیا لە نێوەڕاستی شەڕێکی چەکداریدایە و تاڵیبانیش دەستی بەسەر حکومەتی ئەفغانستاندا گرتووە.