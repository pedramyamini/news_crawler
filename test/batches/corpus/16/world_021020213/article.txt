ئەمڕۆ لە سەرانسەری قەتەر، دەنگدان بۆ هەڵبژاردنی ٣٠ ئەندامی ئەنجوومەنی شوورا لە کۆی ٤٥ ئەندامی ئەنجوومەنەکە بەڕێوەدەچێت؛ ١٥ ئەندامەکەی دیکە لەلایەن میری وڵاتەوە دەستنیشان دەکرێن.  ئەمە یەکەمجارە هەڵبژاردنی ئەندامانی ئەنجوومەنی شوورای قەتەر ئەنجامدەدرێت؛ لە رابردوودا هەمیشە سەرجەم ٤٥ ئەندامەکەی شوورا لەلایەن میری وڵاتەوە دەستنیشانکراون.  ئەنجامدانی ئەم هەڵبژاردنە یەک ساڵ پێش بەڕێوەچوونی مۆندیال دێت کە بڕیارە لە مانگی تشرینی دووەمی ساڵی ٢٠٢٢ لە قەتەر بەڕێوەبچێت.  قەتەر لە ساڵی ١٩٧١ دا سەربەخۆیی لە بەریتانیا وەرگرت و لە ساڵی ١٩٩٩ دا یەکەمین پرۆسەی هەڵبژاردن لەو وڵاتە ئەنجامدرا کە ئەویش تایبەت بوو بە هەڵبژاردنی ئەندامانی ئەنجوومەنی شارەوانییەکان.  لە هەڵبژاردنی ئەمڕۆی ئەنجوومەنی شوورادا ٢٨٤ بەربژێر لەنێویاندا ٢٨ ژن بەسەر ٣٠ بازنەی هەڵبژاردن دابەشکراون. سەرجەم بەربژێرەکان لەلایەن وەزارەتی ناوخۆی قەتەر لەسەر بنەمای تەمەن و نەبوونی تاوان پەسندکراون.  کۆی دانیشتووانی قەتەر نزیکەی ٢ ملیۆن و ٧٥٠ هەزار کەسە کە لە ٩٠ % یان کەسانی بیانین و ژمارەی قەتەرییەکان نزیکەی ٢٧٥ هەزار کەسە.  بەگوێرەی یاسای نێوخۆی قەتەر، تەنیا ئەو کەسانە مافی دەنگدانیان هەیە کە باوباپیرانیان لە ساڵی ١٩٣٠ وە ناویان لە تۆماری وڵات تۆمارکراوە و ناسنامەی قەتەرییان وەرگرتووە؛ ئەوانەشیان کە لە ساڵی ١٩٣١ وە پێیان خستووەتە نێو وڵاتەوە کە هەڵگرانی وڵاتینامە ناسراون، مافی خۆبەربژێرکردن و دەنگدانیشیان نییە.