لە پەیامێکی ڤیدیۆییدا بەبۆنەی "رۆژی بەرگری لە خاکی باوباپیران"، ڤلادیمیر پووتین، سەرۆکی رووسیا ئاماژەی بەوە کرد کە "وڵاتەکەمان هەمیشە کراوەیە بۆ دیالۆگی راستگۆیانە و راستەوخۆ، بۆ چارەسەری دیپلۆماسی بۆ کێشە هەرە ئاڵۆزەکان".  سەرۆکی رووسیا ستایشی هێزە چەکدارەکانی وڵاتەکەیی کرد کە هەمیشە ئامادەی جەنگن و گوتی، دڵنیایە لەوەی کە هێزە چەکدارەکانی وڵاتەکەی ئامادەن بۆ بەرگریکردن لە بەرژەوەندیی نیشتمانیی وڵاتەکەیان.  گوتەکانی پووتین لەکاتێکدایە کە پەرلەمانی وڵاتەکەی رۆژی سێشەممە ٢٢ - ٠٢ - ٢٠٢٢ بە زۆرینەی دەنگ ناردنی هێزی بۆ ئۆکراینا پەسندکرد و سەرۆکی رووسیاش فەرمانی کرد بە ئەنجامدانی ئۆپەراسیۆنی "ئاشتیپارێزی" لەو دوو ناوچەیەی دانی بە سەربەخۆییاندا ناوە.  لە پەیامە ڤیدیۆییەکەدا سەرۆکی رووسیا گوتیشی، "بەردەوام دەبین لە گەشەپێدانی سیستمی چەکی پێشکەوتوو، لەنێویاندا هایپەرسۆنیک و ئەوانەی لەسەر بنچینەی فیزیایی نوێ بونیاد دەنرێن، هەروەها تەکنەلۆژیای دیجیتاڵیی پێشکەوتوو بەشێوەیەکی فراوان و هۆکارەکانی هەواڵگریی دەستکرد زیاتر بەکاردەهێنین".  بەرپرسانی رۆژئاوا چەند هەفتەیەکە هۆشداری دەدەن لەوەی کە سەرۆکی رووسیا ئامادەکاری بۆ داگیرکردنی تەواوی ئۆکراینا دەکات.  رۆژی سێشەممە ٢٢ - ٠٢ - ٢٠٢٢ جۆ بایدن، سەرۆکی ئەمریکا چەند سزایەکی دژی رووسیا راگەیاند و گوتیشی، داگیرکردنی ئۆکراینا "دەستیپێکرد"، بەڵام هێشتا کات ماوە بۆ خۆبەدوورگرتن لە جەنگ.