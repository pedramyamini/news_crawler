رۆژی هەینی ٨ - ١٠ - ٢٠٢١، ئیدارەی بایدن بڕیاریدا بە هەڵگرتنی سزاکانی سەر "کۆمەڵەی پیشەسازیی ماموت" و کۆمپانیای " ماموت دیزل"ی ئێرانی کە سەر بەو کۆمەڵە پیشەسازییەیە.  کۆمەڵەی پیشەسازیی ماموت و کۆمپانیای یاوەری، لە لایەن وەزارەتی گەنجینەی ئەمریکاوە لە سەردەمی ترەمپدا بە "بەرهەمهێنەر و دابینکاری سەرەکیی کەرەستەی سەربازی بۆ بەرنامەی مووشەکیی ئێران ناودەبران".  لە ئەیلوولی ساڵی ٢٠٢٠ دا ئیدارەی ترەمپ سزاکانی بەسەر هەردوو دامەزراوە بازرگانییەکەدا سەپاند، ئەوەش وەک بەشێك لە سیاسەتی خستنەسەری ئەوپەڕی گوشار بۆ سەر ئێران کە لە دوای کشاندنەوەی ئەمریکا لە رێککەوتنی ئەتۆمی، بەسەر ئەو وڵاتە جێبەجێیکرد. سەپاندنی سزاکە لەسەر ئەو بنچینەیە بوو کە گوایە دوو دامەزراوەکە کەرەستەی پێویستیان بۆ پەرەدان بە "پڕۆگرامی مووشەکیی ئێران" و هاوکاریی تەکنەلۆژییان بۆ ئەو "مووشەکانەی ئێران کە بە وزەی شل کاردەکەن" دابینکردووە.  سزاکانی سەر کۆمەڵەی مامووت و کۆمپانیای مامووت دیزل، بەشێك بوون لە نزیکەی هەزار و ٥٠٠ سزای ئابووریی کە ئیدارەی ترەمپ لە ساڵی ٢٠١٨ وە بەسەر ئێراندا سەپاندنی.  گوتەبێژێكی وەزارەتی گەنجینەی ئەمریکا رایگەیاند، "سڕینەوەی ناوی کۆمەڵەی مامووت و کۆمپانیای مامووت دیزل لە لیستی قەوارە سزادراوەکانی ئەمریکا ئەوە ناگەیێنێت کە سیاسەتەکانی تایبەت بە سزادانی ئێران لە لایەن واشنتنەوە گۆڕانکاری بەسەردا هاتووە؛ هەروەها ئەو هەنگاوە هیچ پەیوەندی بە گفتوگۆکانی تایبەت بە پرۆگرامی ئەتۆمیی ئێرانەوە نییە کە تاوەکو ئێستا ٦ خولی دانیشتنی لە ڤییەننای نەمسادا بەڕێوەچوون".  ئەو گوتەبێژەی وەزارەتی گەنجینەی ئەمریکا راشیگەیاند، ئەمریکا بەردەوام دەبێت لە رووبەڕووبوونەوەی چالاکییەکانی ئێران کە "دەبنەهۆی ناسەقامگیریی ناوچەکە".  لەگەڵ هەڵگرتنی سزاکانی سەر ئەو دوو دامەزراوە بازرگانییەی ئێران، وەزارەتی گەنجینەی ئەمریکا زانیاری بڵاونەکردەوە کە ئایا هەردوو دامەزراوە بەردەوامن لە کارکردن و پێشکێشکردنی کەرەستەی سەربازی بە بەرنامەی مووشەکییەکەی ئێران یان نا.