کۆمیسیۆنی باڵای هەڵبژاردنەکانی ڤەنزوێلا بڵاویکردەوە، زیاتر لە ٩٠ % ی دەنگەکان جیاکراونەتەوە و بەگوێرەی ئەنجامەکەش، بەربژێرانی پارتی سۆسیالیستی یەکگرتووی ڤەنزوێلا بە سەرۆکایەتیی نیکۆلاس مادورۆ، سەرۆکی وڵات لە کۆی ٢٣ پارێزگای وڵات لە ٢٠ پارێزگادا براوەن.  کۆمیسیۆن ئاماژە بەوەش دەکات، پارتی دەسەڵاتدار براوەی کاراکاسی پایتەختی وڵاتیشە، بەو جۆرەش شارەوانیی کاراکاس لەژێر دەسەڵاتی پارتی سۆسیالیستی یەکگرتوودا دەبێت.  ئەم سەرکەوتنە بۆ پارتی دەسەڵاتدار یارمەتیدەرێکی مادورۆ دەبێت بۆئەوەی پێگەی خۆی لە وڵاتدا بەهێز بکاتەوە و هەوڵبدات رەوایەتیی نێودەوڵەتی بەدەستبهێنێتەوە.  دوای راگەیاندنی ئەنجامەکە، مادورۆ رایگەیاند، "پێویستە هەموو ڤەنزوێلییەکان رێز لە ئەنجامی هەڵبژاردنەکە بگرن و دەبێت خۆمان بۆ قۆناخێکی نوێش ئامادە بکەین". سەرۆکی ڤەنزوێلا باسی لەوەش کرد، دەبێت لەگەڵ بەربژێرە براوەکانی ئۆپۆزیسیۆن مامەڵە بکرێت و پێکەوە دەست بە دیالۆگ بکەن.  بەربژێرانی ئۆپۆزیسیۆن تەنیا لە سێ پارێزگا سەرکەوتنیان بەدەستهێناوە و هەبوونی ژمارەیەکی زۆر بەربژێریش بە سەرەکیترینی ئەو هۆکارانە دادەنرێت کە وایکرد، ئۆپۆزیسیۆن تووشی ئەم شکستە ببێت، چونکە ئۆپۆزیسیۆن لە هەڵبژاردنی ساڵی ٢٠١٧ دا لە پێنج پارێزگا براوە بوو.  نزیکەی ٣٠٠ چاودێری یەکێتیی ئەوروپا، نەتەوە یەکگرتووەکان و چەند رێکخراوێکی دیکە بۆ چاودێریکردنی پرۆسەکە چووبوونە ڤەنزوێلا و چاوەڕوان دەکرێت لە کاژێر و رۆژەکانی داهاتوودا راپۆرتی خۆیان لەبارەی هەڵبژاردنەکە بڵاوبکەنەوە.  بەڵام چالاکڤانان ئاماژە بەوە دەکەن، پرۆسەکە کەموکورتیی زۆری تێدا بووە. رێکخراوی "فۆرۆ پێناڵ"ی ڤەنزوێلی تایبەت بە مافەکانی مرۆڤ دەڵێت، تەنیا لە رۆژی هەڵبژاردنەکەدا ١٣ کەس دەستگیرکراون. هەر لە رۆژی هەڵبژاردنەکەدا کە رۆژی یەکشەممە ٢١ - ١١ - ٢٠٢١ بوو، لە پارێزگای زولیا کەسێک کوژرا و دوو کەسی دیکەش برینداربوون، بەڵام حکومەت دەڵێت، ئەو رووداوە بە هیچ شێوەیەک پەیوەندیی بە هەڵبژاردنەوە نییە.  کۆمیسیۆن ئاماژەی بەوەش کرد، رێژەی بەشداریکردن لە هەڵبژاردنەکەدا بەرز نەبووە؛ وەکو کۆمیسیۆن بڵاوی کردووەتەوە، تەنیا ٤١.٨ % ی ئەو کەسانە لە هەڵبژاردنەکەدا بەشدارییان کردووە کە مافی دەنگدانیان هەبووە، ئەوەش لە کاتێکدایە لە هەڵبژاردنی ساڵی ٢٠١٧ دا رێژەکە ٦٠ % بوو.  بەڕێوەچوونی ئەم هەڵبژاردنە لە کاتێکدایە، ڤەنزوێلا رووبەڕووی قەیرانێکی گەورەی ئابووری بووەتەوە؛ سزاکانی ئەمریکاش کاریگەریی گەورەیان لەسەر ئەو وڵاتە بەجێهێشتووە، لەوانەش کەرتی نەوت.