کشاندنەوەی سیستمە بەرگرییەکە لە بنکەی ئاسمانیی شازادە سوڵتان لە دەرەوەی شاری ریازی پایتەختی سعودیە لە کاتێکدایە، وڵاتە عەرەبییەکانی هاوپەیمانیی ئەمریکا بە نیگەرانییەوە سەیری کشانەوەی هێزەکانی ئەو وڵاتە لە ئەفغانستان دەکەن.  ئەگەرچی دەیان هەزار سەربازی ئەمریکی لە کەنداو جێگیرکراون، هاوپەیمانەکانی ئەمریکا لەو ناوچەیە دڵنیانین کە پلانی ئەمریکا بۆ ئاییندەی هێزەکانی چی دەبێت، لە کاتێکدا واشنتن دەڵێت، ئەوان لە ناوچەکانی دیکەی کیشوەری ئاسیادا رووبەڕووی هەڕەشە دەبنەوە و لەوێ پێویستیان بەو سیستمە بەرگرییانەیە.   گرژییەکانی ئەمریکا و ئێران لە ئاستێکی بەرزدا ماونەتەوە و گفتوگۆکانی ڤییەننا بۆ زیندووکردنەوەی رێککەوتنی ئەتۆمی چەقیان بەستووە، کە ئەوەش وایکردووە مەترسی زیادبوونی گرژییەکان لە داهاتوودا دروستبێت.   بنکەی ئاسمانیی شازادە سوڵتان بە دووریی ١١٥ کیلۆمەتر دەکەوێتە باشووری رۆژهەڵاتی ریازی پایتەختی سعودیە و چەند هەزار سەربازێکی ئەمریکی لێیە کە لە دوای هێرشی ساڵی ٢٠١٩ بۆ سەر کۆمپانیای نەوتی ئارامکۆ لەوێ جێگیرکراون.   ئەگەرچی حوسییەکان بەرپرسیارێتیی خۆیان لە ئەنجامدانی ئەو هێرشە راگەیاند، پسپۆڕان بە لێکۆڵینەوە لە پاشماوەی درۆن و مووشەکەکان بەو بڕوایە گەیشتن کە ئێران هێرشەکەی ئەنجامداوە.   تاران رەتیکردووەتەوە هیچ دەستی لەو هێرشەدا هەبووبێت، ئەگەرچی لە مانۆڕێکی سەربازییدا لە کانوونی دووەمی ئەمساڵ سوپای پاسداران ژمارەیەک درۆنی بەکارهێنا کە هاوشێوەی ئەوانە بوون لە هێرشەکەدا بەکارهێنرابوون.   بە گوێرەی وێنە دەستکردەکان کە لەلایەن کۆمپانیای پلانێت لابزەوە بڵاوکراونەتەوە، لە باشووری رۆژئاوای رێڕەوی بنکە ئاسمانییەکە، رووبەرێکی یەک کیلۆمەتر دووجایی بە بەربەستێک جیاکراوەتەوە کە ژمارەیەک سیستەمی بەرگری لە جۆری پاتریۆت و یەکێکی دیکە لە جۆری تاد (THAAD)ی تێدا جگیرکرابوو.   سیستەمی تاد بەراورد بە پاتریۆت، دەتوانێت لە بەرزاییەکی زیاترەوە مووشەکی بالیستی تێکبشکێنێت.   وێنەیەکی مانگە دەستکردەکان کە کۆتایی مانگی ئاب گیراوە، پێشانیدەدات کە ژمارەیەک لەو سیستەمە بەرگرییانە لابراون، وێڕای ئەوەی کە ئۆتومبێل و بارهەڵگری سەربازی لەوێ ماون.   وێنەیەکی کواڵیتیی بەرزی مانگە دەستکردەکان کە رۆژی هەینی ١٠ - ٩ - ٢٠٢١ گیراوە، بنکەکە بە چۆڵکراوی پێشاندەدات.   ئەوە لە کاتێکدایە، پێشتر میدیای ئەمریکی بڵاویکردبووەوە کە ئەمریکا ١١ سیستەمی بەرگری لە جۆری پاتریۆت و یەکێکی دیکە لە جۆری تاد لە ناوچەکە دەکشێنێتەوە، ئەوەش بەهۆی خواستی واشنتن بۆ رووبەڕووبوونەوەی ئەو شتەی کە بە "مەترسییەکانی چین و رووسیا" ناوی دەبات.   سعودیە لە ساڵی ٢٠١٥ ەوە شەڕی حووسییەکان دەکات. وەزارەتی بەرگریی سعودیە دەڵێت، پەیوەندیی ئەوان لەگەڵ ئەمریکا پەیوەندیێکی "بەهێز و مێژووییە"، ئەگەرچی دانی بەوەدا ناوە کە واشنتن سیستمە بەرگرییەکانی کشاندووەتەوە.