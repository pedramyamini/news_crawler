ئەوان، نە دەتوانن بچنە نێو پۆڵەندا و نە رێگەشیان پێدەدرێت بگەڕێنەوە بۆ بێلاڕووس.  ئالا ماسینی، کۆچبەری سوورییە و دەڵێت، "ئەوان بە ئێمەیان گوت یان مردن یان پۆڵەندا هەڵبژێرن. ئێمە رۆشتینە سەر سنووری پۆڵەندا و داوامان لە پاسەوانانی سەر سنوور کرد رێگەمان بدەن بۆ ئەوەی لە سنوور بپەڕینەوە و گوتمان منداڵەکانمان برسی و نەخۆشن و سەرمایانە، بەڵام ئەوان بە ئێمەیان گوت بگەڕێنەوە بۆ سووریا. ئەگەر ئێمە بمانزانیایە بارودۆخەکە بەمشێوەیەیە، قەت نەدەهاتین. ئێمە دەمانەوێت بچینە ئەوروپا بۆ ئەوەی کوڕەکەمان چارەسەر بکەین، چونکە لە سووریا شەڕ هەیە. "   بۆ رێگەگرتن لە کۆچبەران، پۆڵەندا نزیکەی شەش هەزار سەربازی لەو ناوچەیەدا بڵاوکردووەتەوە. عەلی عەبدولوارس، کۆچبەرێکی لوبنانییە. ئەمە جاری پێنجەمیەتی هەوڵدەدات سنووری بێلاڕووس ببڕێت بۆ ئەوەی لە پۆڵەنداوە بچێتە ئەڵمانیا، بۆ ماوەی چوار رۆژ دەبێت لەنێو دارستانەکەدا ماوەتەوە.  عەلی عەبدولوارس دەڵێت، "هەموو جارێک کە ئێمە دێینە سەر سنووری بێلاڕووس، پێیاندەڵێین بمانگەڕێننەوە بۆ مینسک بۆ ئەوەی بگەڕێینەوە لوبنان. ئەوان پێمان دەڵێن تەنیا دوو بژارەتان لەبەردەستە؛ یان لێرە دەمرن، یانیش ئەوەتا لە پۆڵەندا بمرن. من بڕیاری خۆم دا و هاتمە ئێرە. ئەگەر ناتانەوێت من لێرە لە بێلاڕووس بمێنم. بمگەڕێننەوە بۆ وڵاتەکەم. پارەی تکتەکەشم دەدەم. "   بەگوێرەی ئاژانسی سنووریی پۆڵەندا، لە مانگی ئابی ٢٠٢١ ەوە تاوەکو ئێستا پاسەوانانی پۆڵەندا ١٦ هەزار کۆچبەریان لەسەر سنوورەکەی گەڕاندوونەتەوە بۆ بێلاڕووس کە ٥ هەزاریان لەم مانگەدا بوون.    هاوکات، بەگوێرەی حکومەتی پۆڵەندا، لە مانگی ئابی ٢٠٢١ دا، چوار کۆچبەر بەهۆی سەرماوە لەسەر سنووری وڵاتەکە گیانیان لەدەستداوە.