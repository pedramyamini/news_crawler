وەزارەتی بەرگریی هیندستان رایگەیاند، ئەمڕۆ چوارشەممە ٨ - ١٢ - ٢٠٢١ فڕۆکەی جۆری هەلیکۆپتەر کە هەڵگری، بیپین راوات، سوپاسالاری هیندستان لە باشووری ویلایەتی تامیل نادو لە باشووری هیندستان کەوتەخوارەوە و سوپاسالار و ژمارەیەک لە سەرنشینانی فڕۆکەکە گیانیانلەدەستدا.  بەگوێرەی زانیارییەکانی وەزارەتی بەرگریی هیندستان: "سەرنشینانی فڕۆکەکە جگە لە سوپاسالار، هاوژینەکەی و حەوت لە گەورە ئەفسەرانی سوپای هیندستان بوون، کە لە شاری دیلهی پایتەختەوە بەرەو شاری سولوور لە ویلایەتی تامیل رۆیشتوون کە دواجار فڕۆکەکەیان لە نزیک ناوچەی کونوری باشووری ویلایەتەکە کەوتووەتەخوارەوە و سوپاسالار و هاوژینەکەی و ئەفسەرێكی دیکە گیانیانلەدەستداوە و لانیکەم چوار ئەفسەری دیکەی نێو فڕۆکەکە بە سەختی برینداربوون و رەوانەی نەخۆشخانە کراون".  فڕۆکەکە هەلیکۆپتەری جۆری ئێم ئای - ١٧ - ڤی ٥ی رووسی بووە و وەزارەتی بەرگریی هیندستان دەستی بە لێکۆڵینەوەکان و گەڕان بە دوای هۆکارەکانی کەوتنەخوارەوەی فڕۆکەکە کردووە، بەبێ ئەوەی زانیاری بدەن لەسەر ئەگەری بوونی گومان لە خستنەخوارەوەی فڕۆکەکە.  بیپین راوات، یەکەمین سوپاسالاری هێزی بەرگریی هیندستانە، ئەو دامەزراوەیەی کە وەزارەتی بەرگریی لە ساڵی ٢٠١٩ دا دایمەزراندبوو و هەر سێ فەرمانداریەتی هێزی ئاسمانی، وشکانی و دەریایی لەخۆدەگرێت.  بپین راوات، تەمەن ٦٣ ساڵ یەکێک بوو لە کەسایەتییە دیارەکانی نێو سوپا و دامەزراوەی سەربازیی هیندستان، پەیوەندیی بەهێزی لەگەڵ نارێندرا موودی، سەرۆکوەزیرانی هیندستان هەبوو.