دوو کچی ئۆکراینی کە لەسەرەتای ڤیدیۆکەدا دەرەکەون نیشتەجێی شاری کیێڤن، ئەوان لەسەر باڵەخانەکەیانەوە چاودێری دۆخی شارەکەیان دەکەن. میلانیا و خێزانەکەی، خۆیان بۆ جێهێشتنی وڵاتەکەیان ئامادە دەکەن، بەڵام بەر لە جێهێشتنی ئۆکراینا دەیانەوێت لەڕێگەی رووداوەوە پەیامێک بە زمانی ئینگلیزی بگەیێنن.  میلانیا، هاووڵاتییەکی ئۆکراینییە و باسی لەوە کرد: "دەمەوێت بە هەموو خەڵکی جیهان بڵێم لە جەنگدا براوە نییە، جەنگ خراپە بۆ هەموو وڵاتێک، ئێستا لە نیشتمانەکەی من شەڕە، ئێستا دۆست و کەسوکارەکەم زۆر دەترسن. "  ئەوان بۆ پاڵپشتی سوپای وڵاتەکەیان، جلوبەرگی سەربازییان لەبەرکردووە و پەیامیشیان کۆتاییهێنانە بە جەنگ.  میلانیا هەروەها باس لەوەش دەکات: "ئەمە دۆخێکی زۆر نیگەرانکەرە. "  بەشێک لە خێزانەکەی میلانیا، بە ناچاری کیێڤ جێدەهێڵن و بەو ئومێدەن بە زووترینکات لە ئاشتیدا بگەڕێنەوە.  ژمارەیەکی زۆر لەو کەسانەی ئۆکراینا جێدەهێڵن، دەچنە نێو پۆڵەندا. بە گوێرەی ئامارە فەرمییەکان، تاوەکو ئێستا زیاد لە ٢٨٠ هەزار ئۆکراینی چوونەتە نێو پۆڵەندا.