گرژییەکانی کازاخستان رۆژی یەکشەممە ٠٢ - ٠١ - ٢٠٢٢ دەستیانپێکرد، کاتێک نرخی بەنزین لەو وڵاتە بۆ دوو هێندە بەرزبووەوە. هەرچەندە حکومەت رایگەیاند کە بەرزبوونەوەی نرخی بەنزین بۆ ماوەی شەش مانگ دەبێت، بەڵام راگەیێندراوەکە نەیتوانی کۆتایی بە خۆپێشاندانەکان بهێنێت.  گاڤیت، دانیشتوویەکی ئالماتییە لە کازاخستان و دەڵێت، "دەمویست سەیرێکی دەرەوە بکەم، بەڵام ئەوان رێگە بە تێپەڕبوونی خەڵک نادەن. ئەوان تەقە دەکەن. دەبینی. "  رۆژی هەینی ٠٧ - ٠١ - ٢٠٢٢ سەرۆکی کازاخستان رایگەیاند، دەسەڵاتی داوە بە هێزە ئەمنییەکانی وڵاتەکەی کە "بەبێ هۆشداری تەقە بکەن"، خۆپێشاندەرانیشی بە "چەتە و تیرۆریست" ناوبرد و فەرمانی بە سوپا کرد، بێ یەک و دوو ئەو کەسانە بکوژن کە بە گوتەی خۆی بە "پلانی نێوخۆیی و دەرەکی" دەیانەوێت "ئاژاوە بنێنەوە".   قاسم جومارت تۆکایێڤ، رایگەیاند، "تیرۆریستەکان بەردەوامن لە زیانگەیاندن بە موڵکی تایبەت و گشتیی و بەکارهێنانی چەک دژی خەڵکی سڤیل. فەرمانم بە دەزگاکانی چەسپاندنی یاسا و سوپا داوە کە بێ هۆشداری تەقە بکەن و بیانکوژن. "  سەرۆکەکانی رووسیا و بێلاڕووس کە لە ماوەی رابردوودا لە وڵاتەکانیان خۆپێشاندانی دژی حکومەتەکانیان کپکردەوە، لەسەر داوای سەرۆکی کازاخستان و لە چوارچێوەی هاوپەیمانییەک کە لە شەش وڵاتی پێشووی یەکێتیی سۆڤیەت پێکهاتووە، هێزی ئاشتیپارێزیان بۆ یارمەتیدانی هێزە ئەمنییەکانی کازاخستان نارد.   ئەلێکساندەر لوکاشێنکۆ، سەرۆکی بێلاڕووس رایگەیاند، "ئێمە نەچووینەتە کازاخستان بۆ ئەوەی خەڵک بکوژین یان شەڕ بکەین. ئێمە خەڵکێکی ئاشتیخوازین. سەربازەکانیشمان بەهەمانشێوە. ئێمە چووین بۆ ئەوەی یارمەتیان بدەین، بۆ ئەوەی ئەو شتەی بەسەر ئێمەدا هات، لەوێ روونەدات. "  وڵاتانی رۆژئاوا داوا دەکەن کۆتایی بە تووندوتیژییەکانی کازاخستان بهێندرێت. پێچەوانەی ئەوە، شی جینپینگ، سەرۆکی چین، لە راگەیێندراوێکدا ستاییشی سەرۆکی کازاخستانی کرد لە بەرامبەر ئەوەی کە بە گوتەی خۆی، "کارێکی بەرپرسانەی" کردووە بۆ گەڕاندنەوەی "ئارامی" بۆ وڵاتەکەی.   وەزارەتی نێوخۆی کازاخستان دەڵێت، ٢٦ "چەکداری تاوانکار" کوژراون کە مەبەست لێی خۆپێشاندەرەکانە، ١٨ سەرباز و پۆلیسیش بە دەستی خۆپێشاندەران کوژراون و زیاتر لە ٧٤٠ ـی دیکەشیان برینداربوون. هەروەها سەرووی سێ هەزار و ٨٠٠ کەسیش دەستگیرکراون.   رۆژی هەینی رابردوو سەرۆکی ئەو وڵاتە رایگەیاند ئارامی بۆ زۆربەی ناوچەکان گەڕاوەتەوە.