فیدراسیۆنی سەرانسەریی پەنابەران رۆژی یەکشەممە ٢/١/٢٠٢١ رایگەیاند، ژنێکی کۆچبەری خەڵكی ئەفغانستان، لەگەڵ دوو لە منداڵەکانی رۆژی ١/١/٢٠٢٢ لەنێو بەفر لە ناوچەیەکی سەر بە شاری وان ماونەتەوە، ژنەکە لە سەرما رەق بووەتەوە.  فیدراسیۆنی پەنابەران دەڵێت: "گوندنشینانی ئەو شوێنە باسیان لەوە کردووە، دایکەکە زۆربەی جلوبەرگەکانی خۆی لەبەر منداڵەکانی کردبوو، گۆرەوییەکانیشی کردبووە دەستی منداڵەکانی تاوەکو گیانلەدەست نەدەن".  گیانلەدەستدانی ئەو کۆچبەرە ئەفغانییە، بووە رۆژەڤی میدیا تورکییەکان، جگە لە ئاماژەدان بە گیانلەدەستدانی ژنەکە، باس لەوە دەکەن، بەهۆی سەرماوە دەستی منداڵەکان سووتاون.  میدیاکانی تورکیا باس لەوە دەکەن، دوای ئەوەی ژنەکە گیانی لەدەستداوە، هەردوو منداڵەکە خۆیان دەگەیێننە گوندێکی ناوچەی قەرقەلیا لە شاری وان، خەڵکی گوندەکە راستەوخۆ دەچنە شوێنی رووداوەکە، لەبەرئەوەی تەرمەکە لەسەر سنووری رۆژهەڵاتی کوردستان بووە، تەرمەکە دەگەڕێننەوە بۆ گوندێکی رۆژهەڵاتی کوردستان.  گیانلەدەستی ئەو دایکە کاردانەوەی فراوانی لەسەر تۆڕە کۆمەڵاتییەکان، تایبەت لە رۆژهەڵاتی کوردستان و تورکیا لێکەوتەوە.   چەندین کەس تەرمی دایکەکە و دیمەنی سەرمابردووی هەردوو منداڵە ئەفغانییەکە لەسەر پەڕەی فەرمی خۆیان لە تۆڕە کۆمەڵاتییەکان بڵاوکردەوە.  دوای کشانەوەی تەواوەتی هێزەکانی ئەمریکا لە ئەفغانستان، لە نێوەڕاستی ئابی ساڵی ٢٠٢١، دۆخی ئەفغانستان بەتەواوی گۆڕا، تایبەت سستبوونی دۆخی ئابووری، کۆچبەری، تەنانەت ئێستا گەیشتووەتە حاڵەتی فرۆشتنی منداڵەکانیان لەبەر برسێتی، تادێت دۆخیان خراپتر دەبێت.  ژمارەی دانیشتووانی ئەفغانستان ٣٨ ملیۆن کەسن. بەپێی ئاماری نەتەوە یەکگرتووەکان زیاتر لە نیوەیان بە ئەستەم خواردنیان دەستدەکەوێت. وەرزی سەرما و سۆڵەش لەنێوان کۆچکردن و مردن بەهۆی برسییەتی بژاردەی دیکەی بۆ جێنەهێشتوون.   ئەمریکا لە مانگی ئابی ساڵی ٢٠٢١، گەورەترین و ئاڵۆزترین کشانەوەی سەربازی و ئیداری لە مێژووی وڵاتەکەی لە ئەفغانستان ئەنجامدا.   بەپێی توێژینەوەیەکی نەتەوە یەکگرتووەکان لە ٢٠٢٠ دا لە ٤٧ % ی ئەفغانییەکان لەژێر هێڵی هەژارییەوەن، بەڵام ئێستا بە نزیکەی لە ٧٤ % مەزەندەی دەکات و پێشبینیش دەکات بۆ ساڵی ٢٠٢٢ بگاتە سەرووی ٩٧ %.