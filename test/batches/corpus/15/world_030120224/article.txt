رۆژی یەکشەممە ٠٢ - ٠١ - ٢٠٢٢ لەدوای چەند رۆژێک لە خۆپێشاندان لە خەرتوومی پایتەختی سوودان، عەبدوڵڵا حەمەدۆک، سەرۆکوەزیرانی ئەو وڵاتە دەستیلەکارکێشایەوە. لە گوتارێکی تەلەڤزیۆنیدا، حەمەدۆک گوتی، وڵاتەکەی لە خاڵێکی "مەترسیداری وەرچەرخاندایە" کە هەڕەشە لە هەموو وڵاتەکە دەکات.   سەرۆکوەزیرانی دەستلەکارکێشاوەی سوودان گوتیشی، باشترین هەوڵی خۆی داوە بۆئەوەی وڵاتەکەی لە کارەسات بپارێزێت، "بەڵام سەرەڕای هەموو ئەو شتانەی کراون بۆ گەیشتن بە یەکڕیزی، هیچ ئاکامێکیان نەبووە".  خۆپێشاندانەکان لە دژی رێککەوتنێکی سەرۆکوەزیران لەگەڵ سوپای وڵاتەکەی بەڕێوەچوو کە بەگوێرەی رێککەوتنەکە، حەمەدۆک دەسەڵاتی وڵاتی لەگەڵ ئەو سوپایە بەش دەکرد کە لە مانگی تشرینی یەکەم کودەتایان ئەنجامدا. حەمەدۆک بەرگریی لەو رێککەوتنە کرد و باسی لەوە کرد، بۆئەوەی وڵاتەکەی رووبەڕووی "کارەسات" نەبێتەوە ئەو رێککەوتنەی کردووە و "سەرەڕای هەموو شتێک کە کردم بۆ گەیشتن بە رێککەوتن و بەجێهێنانی بەڵێنەکانمان بۆ خەڵکی لە ئاسایش، ئاشتی و رێگەگرتن لە خوێنڕشتن، بەڵام ئەمە هیچی نەهاتەدی".  لە خۆپێشاندانەکانی خەرتووم، خەڵک دروشمی "دەسەڵات بۆ خەڵک"یان دەگوتەوە و داوای گەڕاندنەوەی حکومڕانیی سڤیلیان بۆ وڵاتەکە کرد، بەڵام سوپا بەرپەرچی خۆپێشاندانەکانی دایەوە و گرژی کەوتە نێوان خۆپێشاندەران و سوپا؛ لە ئەنجامدا دوو خۆپێشاندەر کوژران.  بە دەستلەکارکێشانەوەی عەبدوڵڵا حەمەدۆک، سوپا تەواوی دەسەڵاتی وڵات دەگرێتەدەست. ئەوەش لەدوای راپەڕینە جەماوەرییەکەی ساڵی ٢٠١٩ دێت کە بووە هۆی لەکارلابردنی عومەر بەشیر لەسەر دەسەڵات و کۆتاییهێنان بە حکومڕانییە ١٦ ساڵییەکەی.  لەدوای ئەوەی لە ٢٥ ـی مانگی تشترینی یەکەمی ٢٠٢١ دا سوپای سوودان کودەتای بەسەر حکومەتدا کرد، سەرۆکوەزیرانی بۆ ماوەیەک دەستبەسەرکرد و دوای ماوەیەک ئازادکرا. دواتر لە مانگی تشرینی دووەمدا رێککەوتنێک لەنێوان سوپا و حەمەدۆکی سەرۆکوەزیراندا کرا بۆئەوەی بەیەکەوە لەگەڵ سوپا دەسەڵات بەڕێوەببەن.  بەپێی رێککەوتنەکەش، حەمەدۆک وەکو سەرۆکوەزیران دەمایەوە و چاوەڕوان دەکرا سەرکردایەتیی حکومەتێکی تەکنۆکرات بکات تاوەکو ئەو کاتەی هەڵبژاردن ئەنجامبدرێت، بەڵام هیچ روون نەبوو حکومەتی نوێی سڤیل چەندە دەسەڵاتی دەبێت.  رۆژی یەکشەممە هەزاران خۆپێشاندەر چوونە سەر شەقامەکانی خەرتوومی پایتەختی وڵاتەکە و داوایان لە سوپا کرد دەسەڵات بەجێبهێڵێت و رێگەبدات تەنیا سیاسییەکان دەسەڵات بەڕێوەببەن، خۆپێشاندەران گوتیان کە هیچ بڕوایەکیان بە حکومڕانیی سوپا نییە.  بەگوێرەی کۆمیتەی پزیشکانی ناوەندیی سوودان، لەو کاتەوەی کودەتا ئەنجامدراوە، لانیکەم ٥٠ کەس لە خۆپێشاندانەکاندا کوژراون کە دووانیان رۆژی یەکشەممە کوژران.  لای خۆشیەوە، ژەنەراڵ عەبدولفەتاح بورهان کە سەرکردایەتیی کودەتاکەی تشرینی یەکەمی دەکرد، بەرگریی لە کودەتاکە کردووە و دەڵێت، سوپا بۆیە دەستوەردانی کردووە تاوەکو شەڕی نێوخۆ روونەدات. دەشڵێت، سوودان پابەندە بە گواستنەوەی دەسەڵات بۆ حکومڕانیی سڤیل و چاوەڕێی هەڵبژاردن دەکات کە بڕیارە لە مانگی حوزەیرانی ٢٠٢٣ بەڕێوەبچێت.