شەوی رابردوو لەدوای بەرزکردنەوەی نرخی  غاز، سەتان خۆپیشاندەر لە شاری ئالماتی پایتەختی کازاخستان و ناوچەی مانگیستا  لە رۆژئاوای وڵات رژانە سەر شەقامەکان و دژ بە گرانبوونی نرخی غاز خۆپیشاندانیان کرد.  لە شاری ئالمات، بەشێك لە خۆپیشاندەران هەڵیانکوتایە سەر سەرۆکایەتیی شارەوانی و چوونە نێو باڵەخانەکەیەوە. هێزە ئەمنییەکان بە بۆمبی دەنگ و گازی فرمێسکڕێژ رووبەڕووی خۆپیشاندەران بوونەوە.  رۆژی چوارشەممە، ٥ - ١ - ٢٠٢٢، قاسم جومرەت تۆکایێف، سەرۆکی کازاخستان بە مەبەستی هێورکردنەوەی خۆپیشاندەران، بڕیاری هەڵوەشاندنەوەی حکومەتی دا.  بەڵام بڕیارەکەی تۆکایێف نەبووە هۆی هێوربوونەوەی خۆپیشاندانەکان، کە بەگوتەی خۆیان بەڵێنیانداوە تاوەکو دەستەبەرکردنی ئامانجەکەیان بریتییە لە هەرزانکردنی نرخی سووتەمەنی، لە خۆپیشاندانەکانیان بەردەوام بن.  وەزارەتی ناوخۆی کازاخستان رایگەیاند: "هێزە ئەمنییەکان زیاتر لە ٢٠٠ کەسیان لەسەر تێکدانی ئاسایشیی گشتی دەستگیرکردووە". راشیگەیاند لە هەڵمەتی کۆنترۆڵکردنی خۆپیشاندانەکاندا زیاتر لە ٩٥ کەس لە هێزە ئەمنییەکان بەدەستی خۆپیشاندەران بریندارکراون، خۆپیشاندەران کاری هەراسانکەر دەکەن و چەندین رێگەی سەرەکییان داخستووە".  بە هەڵوەشاندنەوەی حکومەت، عەلیخان ئیسماعیلۆف، جێگری سەرۆکوەزیران بەشێوەیەکی کاتی پۆستی سەرۆکوەزیرانی پێدرا.  سەرۆکی کازاخستان باری نائاسایی لە ناوچەی مانگیستاو، تاوەکو ١٩ - ١ - ٢٠٢٢ راگەیاندووە و قەدەخەی هاتووچۆشی لە ئالماتی پایتەخت لە کاژێر ١١ی شەو تاوەکو ٧ی بەیانی راگەیاندووە.