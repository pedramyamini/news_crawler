لە بەرامبەردا جێگری وەزیری دەرەوەی رووسیا گوتی، پێویستە دڵنیاببنەوە لەوەی هەرگیز ئۆکرانیا نابێتە ئەندامی ناتۆ. هاوکات گوتەبێژی وەزارەتی دەرەوەی ئەمریکا رایگەیاند؛ ئەو پێشنیازانە، بەهیچ شێوەیەک جێگەی قبووڵکردنی ئەمریکا نین و رێگە بە هیچ کەسێک نادەین کە دەرگەی کراوەی ناتۆ، دابخات.  نێد پرایس، گوتەبێژی وەزارەتی دەرەوەی ئەمریکا دەڵێت، "لە کۆبوونەوەکەدا تووند بووین لەسەر ئەو پێشنیازە ئەمنییانەی رووسیا هەیبوون. ئەو پێشنیازانە، بەهیچ شێوەیەک جێگەی قبووڵکردنی ئەمریکا نین. بۆ نموونە ئێمە رێگە بە هیچ کەسێک نادەین کە دەرگەی کراوەی ناتۆ، دابخات. دەرگەی کراوەی ناتۆ، هەمیشە بەشێکی گرنگی هاوپەیمانی ناتۆ بووە. هەروەها ئێمە دەست لە هاوئاهەنگی دوولایەنە لەگەڵ وڵاتانی دیکەی خاوەن سەروەریدا، هەڵناگرین ئەگەر بیانەوێت لەگەڵ ئەمریکا کاربکەن. هەروەها ئێمە بڕیار لەسەر ئۆکرانیا، بە بێ ئامادەبوونی ئۆکرانیا نادەین".   رووسیا داوا دەکات، دەرگەی ناتۆ بە رووی وڵاتانی پێشووی یەکێتیی سۆڤیەتدا دابخرێت، ئەمریکاش ئامادە نییە تەنانەت گفتوگۆش لەسەر ئەو پرسە بکات.  سێرگی رایبکۆڤ، جێگری وەزیری دەروەوەی رووسیا دەڵێت، "ئەمریکا دەڵێت کە رووسیا و هیچ کەسێکی دیکە ناتوانن هیچ شتێک لەبارەی ئەو جۆرە کێشانە بڵێن. بەڵام ئێمە جەخت دەکەینەوە بۆ ئێمە زۆر پێویستە کە دڵنیا بکەینەوە لەوەی ئۆکرانیا، هەرگیز، هەرگیز و هەرگیز نابێتە ئەندامی ناتۆ".   واشنتن پێیوایە کۆکردنەوەی هێز لەسەر سنووری ئۆکرانیا ئامادەکارییە بۆ داگیرکردنی ئەو وڵاتە و کاربەدەستانی ئەمریکا دەڵێن ئەگەر مۆسکۆ، نیازی رێککەوتنی لەسەر پرسە ناکۆکەکان هەیە، پێویستە رووسیا هێزەکانی لە سنووری ئۆکرانیا دووربخاتەوە.   جگە لە پرسی ئۆکرانیا کۆمەڵێک ناکۆکیی دیکە لە نێوان رووسیا و ئەمریکا هەن، لە نێویشیاندا شوێنی مووشەکەکانی ئەمریکا لە ئەوروپا و رێککەوتنی ئەتۆمی INF کە پێشتر واژۆی لەسەر کراوە و ئئێستا بەسەرچووە. ئەمریکا دەڵێت دەرگەی ئەوان بۆ گفتوگۆ لەسەر ئەو پرسانە کراوەیە.   هەرچەندە لە کاربەدەستانی هەردوولاوە، رەشبینییەکی زۆر بەدی دەکرێت، بەڵام هیوایەکیشیان بەوە ماوە کە لە چەند رۆژی داهاتوودا لە گفتوگۆکان بتوانن لێک نزیکبوونەوەیەک بێننە ئاراوە.