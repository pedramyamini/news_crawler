ئەنتۆنی بلینکن، وەزیری دەرەوەی ئەمریکا لە تویتەر نووسیویەتی: "پێمباشە قسەم لەگەڵ یانس ستۆلتینبێرگ، سکرتێری گشتیی ناتۆ کرد لە دوای کۆبوونەوەی ئەم هەفتەیەی نێوان هەردوو ئەنجوومەنی ناتۆ و رووسیا".  بلینکن گوتیشی: "ویلایەتە یەکگرتووەکانی ئەمریکا و ناتۆ یەکگرتوون و ئامادەی گفتوگۆی زیاتری دوولایەنەن لەگەڵ رووسیا".  لە دوای دوا کۆبوونەوەی رووسیا و ناتۆ کە لە ساڵی ٢٠١٩ دا ئەنجامدرا، رۆژی چوارشەممە، ١٢ - ١ - ٢٠٢٢، لە بڕۆکسلی پایتەختی بەلجیکا کۆبوونەوەیەک لەنێوان شاندی رووسی بە سەرۆکایەتیی ئەلیکساندەر گروشکۆ، جێگری وەزیری دەرەوەی رووسیا و شاندی ناتۆ بە سەرۆکایەتیی یانس ستۆلتینبێرگ، سکرتێری گشتیی رێکخراوەکە بەڕێوەچوو؛ مژاری سەرەکی کۆبوونەوەکە تاوتوێی دۆسیەی ئۆکراینا و کۆکردنەوەی هێزەکانی رووسیا لەسەر سنووری ئەو وڵاتە بوو.  کۆبوونەوەکە لە دوای کۆبوونەوەی نێوان رووسیا و ئەمریکا هات لە جنێڤی سویسڕا تایبەت بە "سەقامگیری ستراتیژی" و تێیدا پرسی ئۆکراینا و نیگەرانییەکانی ئەمریکا و ناتۆ لە ئاست "نیازی" رووسیا بۆ هێرشکردنە سەر ئۆکراینا خرایەڕوو، لە بەرامبەردا شاندی رووسی جەختی لە "هێڵی سووری" مۆسکۆ کردەوە بە ئەندامنەبوونی ئۆکراینا لە رێکخراوی ناتۆ.