رۆژی سێشەممە ١١ - ١ - ٢٠٢٢ سەرۆکی ئەرکانی سوپای کۆریای باشوور لە راگەیێندراوێکدا گوتی، "ئەمڕۆ نزیکەی کاژێر ٧: ٢٧ خولەکی بەیانی بەکاتی سیئۆل (٠١: ٢٧ خولەکی بەرەبەیان بەکاتی هەولێر) خولەک سوپاکەمان هەستیان بە مووشەکێک کرد کە گوماندەکرێت مووشەکی بالیستیی بێت و لەلایەن کۆریای باکوورەوە لە زەمینەوە بەرەو دەریای رۆژهەڵات هاوێژراوە. "  هاوێشتنی ئەو مووشەکە لەکاتێکدایە کە رۆژی دووشەممە ئەنجوومەنی ئاسایشی نەتەوە یەکگرتووەکان لەبارەی تاقیکردنەوەی "مووشەکێکی دەنگبڕی" کۆریای باکوور کۆبووەوە و شەش وڵات، لەنێویدا ئەمریکا و ژاپۆن داوایان لە کۆریای باکوور کرد "ئەو کردەوانەی مایەی ناسەقامگیرین" رابگرێت.    لای خۆشیەوە، فومیۆ کیشیدا، سەرۆکوەزیرانی ژاپۆن هەواڵەکەی پشتڕاستکردەوە و بە رۆژنامەڤانانی گوت کە کۆریای باکوور "شتێکی هاوێشتووە کە پێدەچێت مووشەکی بالیستی بێت. "  کیشیدا دەڵێت، "زۆر جێگەی نیگەرانییە کە کۆریای باکوور بەردەوامە لە تاقیکردنەوەی مووشەکەکانی. "   هەریەکە لە فەرەنسا، بەریتانیا، ئێرلەندا و ئەلبانیا هاتنە ریزی ئەمریکا و ژاپۆن و داوایان لە کۆریای باکوور کرد گفتوگۆیەکی "مانادار" لەگەڵیان ئەنجامبدات بۆ ئەوەی بەتەواوەتی خۆی لە چەکی ئەتۆم پاکبکاتەوە.   بەشێک لە چاودێرە نێودەوڵەتییەکانیش پێیانوایە کە پیۆنگیانگ بە مەبەست ئەو مووشەکەی لەم کاتەدا تاقیکردووەتەوە بۆ ئەوەی "لەگەڵ کۆبوونەوەی ئەنجوومەنی ئاسایشی نەتەوە یەکگرتووەکان هاوتا بێت. "   رۆژی ٦ - ١ - ٢٠٢١ کۆریای باکوور مووشەکێکی دەنگبڕی تاقیکردەوە و رایگەیاند کە ئەو مووشەکە سەکۆی جەنگیی دەنگبڕی هەڵگرتبوو کە "بەشێوەیەکی تۆکمە ئامانجێکی لە دووری ٧٠٠ کیلۆمەتر پێکاوە. "  گوتیشی سەکۆی مووشەکەکە دوای ئەوەی لە مووشەکەکە جیابووەتەوە، توانیویەتی ١٢٠ کیلۆمەتر دووربکەوێتەوە، بەمەش "توانایەکی نوێی تۆمارکرد. "   لە ساڵی ٢٠١٧ دا ئەنجوومەنی ئاسایشی نەتەوە یەکگرتووەکان بەکۆی دەنگ سێ سزای ئابووری بەسەر کۆریای باکووردا سەپاند، ئەوەش دوای ئەوە هات کە کۆریای باکوور تاقیکردنەوەی ئەتۆم و مووشەکی ئەنجامدا. ئەوەش لەو کاتەدا وەکو کۆدەنگییەکی دەگمەنی ئەنجوومەنەکە دەبیندرا. سەرچاوەیەکی دیپلۆماسیی پەیوەندیدار بە پرسەکەوە بە ئاژانسی فرانس پرێسی رایگەیاندووە کە چاوەڕوان ناکرێت هیچ راگەیێندراوێکی هاوبەش لەدوای کۆبوونەوەی رۆژی دووشەممەوە بڵاوبکرێتەوە. هاوکات، دیپلۆماتێکی دیکە رایگەیاند پێش یان دوای کۆبوونەوەکە دەکرێت راگەیێندراو بڵاوبکرێتەوە.   پیۆنگیانگ بەردەوام دەڵێت، گەشەپێدانی سیستمی تەکنەلۆژیی لە چەکەکەیدا بۆ ئەو گرنگە بۆ ئەوەی لە بەردەم "هەر داگیرکارییەکی ئەمریکادا" بەرگریی لەخۆی بکات.