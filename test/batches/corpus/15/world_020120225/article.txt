مەسەدۆنیا ماوەی چەند ساڵێکە هەوڵدەدات ببێتە ئەندامی یەکێتیی ئەوروپا، بەڵام وڵاتەکەی رووبەڕووی قەیرانێکی سەختی دارایی بووەتەوە بەهۆیەوە بودجەی ئەو وڵاتە تووشی ٥٥٠ ملیۆن دۆلار کورتهێنان بووەتەوە، گەنجانی وڵاتەکە بۆ دەستکەوتنی ژیانێکی باشتر روو لە وڵاتانی رۆژئاوای ئەوروپا دەکەن.  بۆجان نیکۆلۆڤ، چالاکڤانێکی خەڵکی مەسەدۆنیای باکوورە و دەڵێت، "نەبوونی شوێنی نیشتەجێبوون کێشەیەکی گەورەیە بۆ گەنجان. ئەوانەی ماونەتەوە لەگەڵ دایک و باوکیان دەژین. بەهۆی کێشەی داراییەوە، گەنجان درەنگتر خێزان پێکدەهێنن، بۆیە بۆ بەدیهێنانی ئامانجەکانیان و پێکهێنانی خێزان کۆچدەکەن. "  خەڵکی، وەک خۆیان دەڵێن لەبەر بێکاری و نادادی و گەندەڵی کۆچدەکەن. نرخی پێداویستییەکانی ژیانیش بە شێوەیەکی بەرچاو بەرزبووەنەتەوە، لەدوایین بڕیاریدا، حکومەت کرێی کارەبای نیشتمانیی بۆ نزیکەی ١٠ % بەرزکردەوە.   ئاپۆستۆڵ سیمێڤسکی، بەڕێوەبەری پەیمانگەی ئاماری مەسەدۆنیا گوتی، "کۆچکردن کێشەیەکی گەورەیە بۆ هەموو جیهان، بە تایبەتی بۆ وڵاتێک کە ژمارەی دانیشتووانەکەی کەمە، ئەگەر چارەکێک لە ٢.٤ ملیۆن دانیشتووانەکەمان کۆچبکەن، ئەم دیاردەیە زۆر نیگەرانکەر دەبێت".  لە ماوەی هەفتەی رابردوودا، دیمیتار کۆڤاسێڤسکیی، سەرکردەی سۆشیال دیموکراتەکان و جێگری وەزیری دارایی وەکو سەرۆکوەزیرانی ئەو وڵاتە دەستبەکاربوو. ئەوەش دوای ئەوە هات کە بەهۆی شکستهێنان لە هەڵبژاردنەکاندا، سەرۆکوەزیرانی پێشووی ئەو وڵاتە دەستی لەکارکێشایەوە. سەرۆکوەزیرانی نوێی وڵاتەکەش لە یەکەمین گوتاری دوای دەستبەکاربوونیدا رایگەیاند، چارەسەرکردنی قەیرانی ئابووریی وڵاتەکەی پرسی هەرە لەپێشینەی دەبێت.   دیمیتار کۆڤاسێڤسکی، سەرۆکوەزیرانی نوێی مەسەدۆنیای باکوور رایگەیاند، "پێویستە هەموو خولەکێکی حکومەتەکەمان بۆ چارەسەرکردنی کێشە سەرەکییەکانی هاوڵاتییان تەرخانبکەین، بەتایبەتیش قەیرانی ئابووری و ستانداردەکانی ژیان. من سەرنجێکی بەهێز دەخەمە سەر بەرەوپێشبردنی ئابووریی وڵات و پاڵپشتیی دارایی خێزانەکان دەکەم. "   بە گوێرەی وەزارەتی دارایی ئەو وڵاتەش بۆ ساڵی ٢٠٢١، مەسەدۆنیا ٥٥٠ ملیۆن دۆلار کورتهێنانی لە بودجەدا هەبووە، ئەوەش وایکردووە هەلیکار لەو وڵاتەدا کەمتربێتەوە و گەنجان بۆ دەستکەوتنی کار روو لە وڵاتانی دیکەی ئەوروپا بکەن. بە گوێرەی بانکی ناوەندیی وڵاتەکەش، مەسەدۆنیا زیاتر لە ١١ ملیار دۆلار قەرزی دەرەکیی هەیە.  بە گوێرەی دوایین سەرژمێری، مەسەدۆنییەکان ٦٤ % ـی کۆی دانیشتووانی مەسەدۆنیا پێکدەهێنن. ٢٥ % یش بە رەچەڵەک ئەلبانین، ئەوانی دیکەش، تورک، سڕبییەکان و کەمینەکان پێکیدەهێنن.