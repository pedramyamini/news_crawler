وا دەردەکەوێت ئارامی بۆ شارەکە گەڕابێتەوە، بەڵام هێشتا خەڵك بە گومانن لە نیازەکانی پووتین، دانیشتووانی کیێڤ وای تێگەیشتوون ئەم ئارامییە کاتییە و زوو بێت یان درەنگ، رووسیا بەرۆکیان دەگرێتەوە.  ئۆلیکسەندر ماڤرین، زانایەکی ئۆکراینییە و دەڵێت، "پووتین ئەمەی دەویست، دەیویست دەنگی ببیسترێت، ئەجێندای خۆی پیشانبدات. ئامانجەکانی بە قولاب دەگرێت. دڵنیانیم ئاخۆ دەبێت باوەڕی پێبکەین یان نا، چونکە تۆ دەتوانی کەسی بەرامبەر بترسێنی و وای پیشانبدەی کە داواکارییەکانت بەدەستبهێنیت، هەنگاو بە هەنگاو ئامانجەکانت بپێکیت. "  ئامادەکارییەکان بێ متمانەیی ئۆکراینییەکان بە بەڵێنەکانی پووتین بۆ هێورکردنەوەی دۆخەکە پیشاندەدەن. ڤاسیل سکلیارینکۆ، ئەکتەرە و گوتی، "کەس باوەڕی پێی ناکات، جیهان باوەڕ بە پووتین ناکات. "  ئێلێنا، هاووڵاتییەکی دیکەی ئۆکراینییە و دانیشتووی خارکیڤی هاوسنوور لەگەڵ رووسیایە، ئەو باشتر تونێلەکان پێدەزانێت، چونکە لە شەڕی ٢٠١٤ ـی کریمیاوە لە دۆخێکی سەخت و دوژاردا دەژیت.  ئێلینا زناتکۆڤا، باس لەوە دەکات، "بیرەوەرییەکان تاڵن، بەڵام ئێمە زیاتر هەست بە ئامادەباشی و سەلامەتی دەکەین، چونکە دەزانین بۆ کوێ بچین چیبکەین، چی لەگەڵ خۆمان ببەین. ئەم جانتایە بۆ باری لەناکاوە، ئەمە هەشت ساڵە لە دۆخێکی دژواردا لەگەڵ مندایە. "  بێ متمانەیی بە رووسیا تەنیا لەلای هاووڵاتییانی ئۆکراینی نییە، ئەمریکا، فەرەنسا، ئەڵمانیا و بەریتانیا جەخت لەوە دەکەنەوە کە دەبێت رووسیا تەواوی هێزەکانی لەسەر سنووری ئۆکراینا بکشێنێتەوە.  لەندەن دەڵێت، تاوەکو ئێستا رووسیا تەنیا ٦٠ % ـی هێزەکانی کشاندووەتەوە، بەڵام کشاندنەوەی هێزەکان ئاماژەیەکی روونی رووسیا بوو بۆ دەرفەتی زیاتر بەردەوامیدان بە پرۆسەی دیپلۆماسی نیشاندەدات.