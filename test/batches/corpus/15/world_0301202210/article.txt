زانایان هۆشداریدەدەن چیا سەهۆڵینەکانی جەمسەری باکوور ئەگەری هەیە لە پێنج ساڵ تاوەکو ١٠ ساڵی داهاتوو بتوێنەوە، لە هیندستانیش زانایان بە هەمانشێوە هۆشداریدەدەن لە توانەوەی بەفری سەر چیا بەرزەکان بەخێرایی دوو هێندەی جاران. توانەوەی بەفرەکان هەڕەشە لە ژیانی ملیۆنان کەس دەکات. لە لایەکی دیکەوە بەرزبوونەوەی ئاستی زەریاکان مەترسی دروستکردووە بۆ ئەو کۆمەڵگانەی کە لە کەنارە ئاوییەکاندا دەژین، بەپێی پانێلی کەشوهەوای سەر بە نەتەوە یەکگرتووەکان تاوەکو ساڵی ٢١٠٠ ئاستی زەریاکان ٢٨ سانتیمەتر تاوەکو ٩٨ سانتیمەتر بەرزدەبێتەوە.  بەرزبوونەوەی ئاستی ئاو، شاری مێژوویی و گەشتیاری ١٦٠٠ ساڵەی ڤنیزی رووبەڕووی مەترسیی کردووەتەوە، پرۆژەی دانانی بەربەست بۆ رێگریکردن لە هەستانی ئاو بۆ ئەو مەبەستە جێبەجێکراوە.  بەپێی یەکێتی زەویناسانی ئەوروپا لە خراپترین سیناریۆدا شاری ڤنیز ١٢٠ سانتیمەتر دەکەێتەژێر ئاوەوە.  ئاناپۆلا لاڤێنا، خاوەنی کافێی لاڤێنا دەڵێت، "ئێمە لەگەڵ کێشەی بەرزبوونەوەی ئاوی دەریادا دەژین، کێشەی بەرزبوونەوەی ئاستی ئاو بەردەوام گەورەتر دەبێت، ئەم کێشەیە هەموو کار و بازرگانی ئێمەی بلۆککردووە. ڤێنیز بە بیناسازی و گەشتیارییەکەی ناسراوە، ئەگەر گەشتیار نەیەت ڤێنیز دەمرێت، بەرپرسیارییەتیمان هەیە و دەبێت بیپارێزین. "  گەڕەکی "تای" لە هۆنگ کۆنگ کە دانیشتووانی پێشتر سەرقاڵی راوەماسیبوون، هێندەی نەماوە نوقمی ئاو بێت. هەر چەندە لە ناو دەریادا بەربەست دانراون بەڵام حکومەت بەردەوام هۆشداریدەداتە خەڵکی ئەو گەڕەکە خانووەکانیان بگوازنەوە.  لە دوورگەی ئیڤیای یۆنان ئاگر نیوەی دارستانەکانی دوورگەکەی لەناوبرد، ئەو دارستانەی کە سەرچاوەی بژێوی ژیانی خەڵکەکەی بوو، سەرۆکوەزیرانی یۆنان ئەو رووداوەی بە کارەساتبارترین رووداوی یۆنان لە ماوەی دەیان ساڵی رابردوودا ناوبرد، ستاڤۆرۆس ئاگێلۆ خاوەن سێ منداڵە، یەکێکە لەو کەسانەی ئاگر ماڵەکەی بە تەواوەتی سووتاند.  ستاڤۆرۆس ئاگێلۆ، هاووڵاتییەکی یۆنانییە و گوتی، "ئێمە چێشتخانەکەمان لێرەبوو، قاپشۆرەکەمان لەوێ بوو، هیچ شتێک وەکو بەفرگر و تەلەفزێۆنمان نەماوە. "  لە روسیا "واسیۆگان"ـی مەزن کە بە گەورەترین زەلکاوی نیوەی باکووری زەوی دەناسرێت و رووبەرەکەی ٥٣ هەزار مەتر دووجایە و زیاترە لە رووبەری سویسرا و سەدا ٤٠ ـی هەموو ناوچەی سیبریا پێکدەهێنێت، مەترسی گەورەی ژینگەیی لەسەرە.  واسیگۆنی گەورە یەکێکە لەو سیستمە ژینگەییانەی جیهان کە هاوسەنگی زەوی لە رووی پاشەکەوتکردنی کاربۆنەوە رادەگرێت.  زانایان هۆشداریی دەدەن ئەگەر توانەوەی سەهۆڵەکان لە سیبیریا بەردەوام بێت ئەو زەلکاوانە دەتوانن لە جیاتی ئەوەی رۆڵی وەرگرتنی کاربۆن بگێرن، بە پێچەوانەوە کاربۆن دەربدەن و مەترسییەکی ژینگەیی دروستبکەن.  سێرگەیی کێرپۆتین، مامۆستای زانکۆی تۆمسک باس لەوە دەکات، "ئەوەی کە پێی دەگوترێت زەلکاو یان بە زمانی ئینگلیزی پیتلاند. بەشێکی کەم لە رووبەری زەوی پێکدەهێنێت. نزیکەی ٣ % ە. بەڵام دوو هێندەی هەموو دارستانەکانی جیهان کاربۆنی لەخۆ گرتووە، کەواتە ئەم سەدا سێیە لە رووبەڕووی زەوی ٣٠ لەسەتی هەموو کاربۆنی سەر زەوی پێکدێنێت. "  لە سێنێگال، لە باشووری ئەفریقا هەوا وشک و زەوی کەمئاوە، بەڵام هەندێک ناوچەی سەوزیش هەڵدەکەوێت، پرۆژەیەکی گەورە بە ناوی دیواری سەوز جێبەجێکراوە و لە چوارچێوەی ئەو پرۆژەیەدا لە رێگەی تیشکی خۆرەوە کارەبا بەرهەمدێت، کارەبای بەرهەمهاتوو بەکاردێت بۆ گواستنەوەی ئاو و ئاودێریکردنی پێنج هەزار مایل لە دارستان و ناوچەی سەوز، ئەو پرۆژە گەورەیە ئێستا بەهۆی بەرزبوونەوەی پلەکانی گەرما خەریکە لەنێودەچێت.  پرۆژەی دیواری سەوز کە ئاماج لێی بووژانەوەی بیابانەکانی باشووری ئەفریقا بوو و لە ٢٠٠٧ وە دەستیپێکرد، ساڵ لە دوای سال لەبەر گۆڕانکارییەکانی کەشوهەوا دوورتر دەکەوێتەوە لە ئامانجەکانی.  ئیبراهیم فاڵ، جووتیار و سەرۆک هۆزی فاڵ لە سێنێگال ئاماژە بەوە دەکات، "ئاودێری و نەمام چاندن لە هەموو شوێنێکدا ئەنجامدراوە بۆ ئەوەی رێگری لە فراوانبوونی بیابان بگرین. ئەم پشتێنەیەی دروستمانکردووە، رێگری لە بەبیابانبوون کردووە. ئێستا ئەو رەنجەی کە کێشاومانە خەریکە لەباردەچێت. "  لە کۆتاییەکانی ساڵی ٢٠٢١ سەرهەڵدانی لافاو لە هەولێر دەیان کەسی کردە قوربانی، ملیۆنان دۆلاریش زیانی لێکەوتەوە. رووداوەکە ئەوەندە کاریگەری هەبوو، بووە هۆکاری هەڵوەشاندنەوەی بۆنەکانی سەری ساڵی نوێ، هەندێک لە شارەزایان پێیانوایە لافاوەکەی هەولێر هێندە پەیوەستە بە خراپ بەڕێوەبردنەوە ئەوەندە پەیوەست نەبووە بە گۆڕانکارییەکانی کەشوهەوا.  رێبەر مزووری، شارەزای کەشوهەوا باسی لەوەکرد، "ئەوەی لە هەولێر روویدا بەشێکی دەرەنجامی خراپ بەکارهێنانی زەوییەکانە، هەندێک لەو زەویانە بەکارهێنراون بۆ دروستکردنی شارە گەورەکان، دەکرا زیاتر پشت بە راپۆرتی زانستی ببەسترێت، بەشێکی دیکەی هۆکارەکەش بێگومان پەیوەستە بە گۆڕانکارییەکانی کەشوهەواوە. "   جوتیاران لە باشووری ئیسپانیا سەرقاڵی جێبەجێکردنی پڕۆژەیەکن بۆ پاراستنی خاک و لە بارکردنی بۆ کاری کشتووکاڵی، لە چوارچێوەی ئەو پرۆژەیەدا جوتیاران لە جیاتی ئەوەی هەر ساڵ بەرهەمێک بچنن و ساڵ لە دوای ساڵ بەردەوامبن لە چاندنی ئەو بەرهەمە، ئێستا هاوکات چەندین جۆر بەرووبوومی کشتووکاڵی دەچێنن بۆ ئەوەی کە خاک بەپیتبوونی خۆی لەدەستنەدات.  فران مارتینێنس، لە ساڵی ٢٠٠٨ وە لەگەڵ جوتیاران کاردەکات و فێریان دەکات کە چۆن کاری کشتوکاڵ و باخداری بکەن کە باشتر دەمێنێتەوە. مارتینێنس کێلگەکانی کردووە بە تێکەڵەیەک لە درەخت و و سەوز و میوە.  فران مارتینێز، ئەوەی خستەڕوو، "ئێمە زەوییەکی کشتووکاڵیمان کردووەتە دارستان، جیاوازییەکەی جۆری ئەو بەرهەمانەیە کە دەیچنین. ئێمە داری زەیتوون و داری ئاناناسمان چاندووە و لە نێوانیشیاندا کولەکە و بیبەر و باینجانمان چاندووە. ئەمەش وایکردووە خاکەکەمان وەک خاکی دارستانەکان بەرهەمدار و بەپیت بێت. "  یەکەم وێستگەی بەرهەمهێنانی کارەبا لە رێگەی وزەی با کە لەسەر ئاوی دەریاکان دەجووڵێتەوە لە سکۆتلاندا لە ساڵی ٢٠١٧ دروستکراوە. بای خێرای ناو دەریاکانی سکۆتلاندا سەرچاوەیەکی سەرکی دابینکردنی وزەی کارەبایە لەو وڵاتەدا.  ئەو تۆرباینە زەبەلاحانە ١٠٠ مەتر بەرزن و مەودایەکی کەمیان هەیە لە شوێنی بەڕێوەچوونی ٢٦ مین کونفراسنی کەشوهەوای سەر بە نەتەوە یەکگرتووەکان کە لە مانگی ١٠ بەڕێوەچوو. حکومەتی بەریتانیا پێش بەرێوەچوونی کۆنفرانسەکە رایگەیاند، تاوەکو ٢٠٣٥ هەموو پێداویستی خۆی بۆ وزە لە رێگەی سەرچاوەکانی وزەی بەردەوام دابیندەکات.  هەرچەندە بەریتانیا بڕێکی بەرچاو کارەبا لە رێگەی وزەی با و وزەی خۆرەوە بەرهەمدەهێنێت، بەڵام ئەو وڵاتە بە تووندی گرێدراوی بەکارهێنانی گازی سرووشتییە. بەرزبوونەوەی نرخەکانی گازی سرووشتی لە چەند مانگی رابردوودا لە بەریتانیا بووە هۆی سەرهەڵدانی کێشەی گەورە.  کالیفۆرنیا چەند ساڵێکە تووشی ئاگرکەوتنەوەی تووند دەبێت، بەڵام ئێستا دەرکەتووە ئەگەر لە کوژاندنەوەی ئاگر شێوازی کۆنی دانیشتووانی ئەو ناوچەیە بەکاربهێنرێت، خێراتر و باشتر دەکرێت ئاگرکەوتنەوەکان کۆنترۆڵ بکرێن.  هۆزی یۆرۆک کە لە دانیشتووانی رەسەنی باکووری کالیفۆڕنیان، نەریتێکیان هەیە کە تێیدا بە ئەنقەست بەشێک لە ناوچەکان و زەوییەکان دەسووتێنن کە لە ژێر کۆنترۆڵی خۆیاندان. ئەوان پێیانوایە ئەو جۆرە ئاگردانانە رێگری دەکات لە ئاگرکەوتنەوەی گەورەتر، چونکە دواجار ناهێڵێت ئاگر بگاتە قوولایی دارستانەکان. هەرچەند ئەو نەریتە کۆنە لە ئەمریکا بەهۆی نیگەرانی لە ئاگرکەوتنەوە دەمێکە قەدەخەکراوە، بەڵام بەم دواییانە بانگهێشتی سەرکردەکانی ئەو هۆزەکراوە کە شێوازی خۆیان لە کوژاندنەوەی ئاگرکەوتنەوەکانی کالیفۆرنیا تاقیبکەنەوە.  ئیلیزابێت ئازووز، ئەندامی هۆزی یۆرۆک دەڵێت، "بۆ خەڵکی یۆرۆک سووتاندن بۆنەیەکی کولتوورییە، ئاگر خێزانە. ئاگر ماڵەکەمان گەرمدەکاتەوە، لە رێگەی ئاگرەوە چێشت دروستدەکەین و خۆمان گەرمدەکەینەوە، ئاگر وادەکات دارەکان ئاوی زیاتر هەڵمژن و بەشە رزیوەکەیان لەنێوبچێت. "  لە پەراوێزی کۆنفراسنی کەشوهەوای نەتەوە یەکگرتووکان ٢٠٠ وڵاتی جیهان بەڵێنیان دا هەوڵەکانیان بۆ رووبەڕووبوونەوەی گۆڕانکارییەکانی کەشوهەوا خێراتر بکەن، بەڵام لە راگەیێندراوی کۆتاییدا وڵاتان پاشەکشەیان کرد سەبارەت بە کاتی کۆتاییهێنان بە خەڵووز.  شارەزایان رەخنەی زۆریان لە کۆنفرانسەکە گرت کە ئەنجامێکی کردەیی رێکوپێکی لێنەکەتەوە، بەڵام رێکخەران پێیانوایە کۆنفرانسەکە لە هیچ باشتر بووە و هیچ نەبێت هەندێک بەرپرسیارییەتی خستووەتەسەر شانی پیسکەرە گەورەکانی کەشوهەوا کە دەبێت ساڵێکی دیکە کۆببنەوە و پابەندبوونی خۆیان بەو بەڵێنانەی کە داویانە بسەلمێنن.