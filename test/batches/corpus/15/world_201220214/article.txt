لە زریانەکەی فلیپین ٣٧٥ کەس گیانیان لە دەستدا و زیاتر لە ٥٦ کەسیش تاوەکو ئێستا بێسەروشوێنن. مەزەندە دەکرێت لە ژێر دار و دیواری خانووە رووخاوەکانیشدا تەرمی زیاتر هەبن. بەهۆی زریانەکەوە ٢٢٧ شار و شارۆچکەش بێ کارەبا بوون. خێرایی زریانەکە ١٩٠ کیلۆمەتر بوو لە کاژێرێکدا.  پیاوێکی فلیپینی لە ژێر ستوونێکی کارەبایی تێکشاودا وەستاوە و بانەرێکی بەدەستەوە گرتووە، لەسەری نوسراوە "برسیمە، بەزەییتان هەبێت. " ئەوە دۆخی ئێستای سەتان هەزار کەسە لە فلیپین کە ئەم هەفتەیە زریانێکی سەخت و دژوار رووی تێکردن.  فێری ئۆسەنسیۆن، رزگاربووی زریانەکەی فلیپینە و دەڵێت، "داوا دەکەین هاوکاریمان پێبگەیێندرێت. ئێستا ئەو کاتەیە کە پێویستمان بە حکومەتە، چاوەڕوانی لە هەرکەسێک دەکەین خاوەن دڵێکی گەورەبێت، هیواخوازین یارمەتیمان بدەن. "  زیاتر لە ٤٠٠ هەزار کەس کە زریان ماڵ و حاڵی لێ تێکداون پێویستییان بە هاوکاریی خێرا هەیە. ئەو خەڵکە هەرچی هەیانبوو لە زریانێکدا کە خێرایی باکەی ١٩٠ کیلۆمەتر لە کاژێرێکدا بوو لەدەستیاندا، زریانەکە دوورگەکانی ناوەڕاست و باشووری فلیپینی گرتەوە. خانوو، ستوونی کارەبا و دار و درەختی لە رەگەوە دەرهێناوە.  لێڤی لیسۆندرا، رزگاربوویەکی دیکەی زریانەکەیە گوتی، "لانیکەم دەتوانن تانکەرێکی ئاومان بۆ دابینبکەن، بەڵام نایکەن، کەس نایەت بەهانامانەوە، نازانم ئەو سیاسییانە لە کوێن. "  زریانەکەی فلیپین کارەبای لە ٢٢٧ شار و شارۆچکە پەکخستووە. سەرۆکی ئەو وڵاتەش سەردانی شاری سیبوو بۆهۆلی کرد و بەڵێنی بە خەڵک دا پێداویستییە سەرەتاییەکانیان بۆ دابینبکات.  رۆدریگۆ دوتێرتێ، سەرۆکی فلیپین گوتی، "ئەوەی لەم دۆخەدا زۆر گرنگە ئاو و خۆراکە. خەڵک لەژێر گوشاردان و پێویستیان بە ئاوە. ئەم خەڵكە تینوون. هیواخوازین ئەمەیان بۆ دابینبکەین. "  ساڵانە نزیکەی ٢٠ زریانی بەهێز فلیپین دەگرێتەوە، زریانی ئەمدواییە بەهێزترینی ئەمساڵ بوو کە بە زریانی "رای" ناودەبرێت.  زریانەکە وڵاتی مالیزیاشی گرتووەتەوە، لەوێش ٢١ هەزار کەس گوێزراونەتەوە بۆ شوێنی سەلامەت.