سێرگی ڤێنتۆرا، لێکۆڵەری کەشوهەوایە و دەڵێت، "ئەو شارانەی وەک بارسێلۆنان دەتوانن سەربانەکانیان سپی بکەن. لە مۆدێلەکەی ئێمە سەربانە تەختەکانمان هەڵبژاردووە. بەتایبەتی شوێنەکانی نیشتەجێبوون و کارگەکان، لەبەرئەوەی ئەو بینایانە ئاسان رەنگ دەکرێن. "  ڤێنتۆرا ئاماژە بەوەش دەکات، لە لێکۆڵینەوەکەیاندا هەموو باڵەخانەیەکیان دەستنیشان نەکردووە کە رەنگ بکرێت "تەنیا ئەوانە نەبێت کە ئاسانن بۆ رەنگکردن، بۆمان دەرکەوتووە کە پلەکانی گەرما لە وەرزی هاویندا لە رێگەی سپی کردنی سەربانەکان ٠.٨ پلە تاوەکو چوار پلەی سیلیزی دادەبەزێن. "  بەهۆی نزیکی لە دەریای نێوەڕاست، کەشوهەوای بارسێلۆنا لە هاویندا هێندە گەرم نابێت و لە زستانیشدا هێندە سارد نابێت، بەڵام زیادبوونی ژمارەی دانیشتووان و گۆڕانکارییەکانی کەشوهەوا خەریکە کاریگەریی گەورە لەسەر کەشوهەوای ئەو شارە دادەنێت. بەرپرسانی ئەو شارە ئێستا جگە لەوەی کە هانی چاندنی زیاتر دار و سەوزایی دەدەن، بەردەوام بەدوای رێگەچارەی نوێدا دەگەڕێن.  ئادریان فێرناندێز، ژینگەپارێزە و دەڵێت، "ئەمە چارەسەرێکی ئەرێنییە، بەڵام بەس نییە. دەبێت چۆنیەتیی شارەکان بگۆڕێن، لەو رووەوە کە چۆن دەبێت دروستبکرێن. چۆن دەبێت باڵاخانە نوێیەکان دروستبکرێن، ئێمە دەبێت جگە لە رەنگکردنی سەربانەکان، روانگەمان لەڕووی بیناسازییەوە بەتەواوەتی بگۆڕین. "  بەپێی ناوەندە ئەوروپییەکان، خێرایی بەرزبوونەوەی پلەکانی گەرما لە شارە گەورەکانی ئەوروپا وەک بارسێلۆنا زیاترە لە تێکڕای رێژەی گەرمبوونی پلەکانی گەرما لە ناوچەکانی دیکەی جیهان. لەنێو شارەکانی ئەوروپا ساڵانە پلەی گەرمی ١.٧ پلە تاوەکو ١.٩ پلە گەرمتر دەبێت.  لێکۆڵینەوەکەی زانکۆی ئۆتۆنۆمۆسی بارسێلۆنا دەریدەخات لە چالاکییەکانی مرۆڤ و کەرەستەکانی بیناسازی هۆکارن بۆ بەرزبوونەوەی پلەکانی گەرما. ئێستا لە ژێر سەرپەرشتیی ئەو زانکۆیەدا پرۆژەی رەنگکردنی سەربانەکان بە رەنگی سپی لە بارسێلۆنا دەستیپێکردووە.  سامویل ساینتۆت، هاووڵاتیی بارسێلۆنایە و دەڵێت، "ئەمە بیرۆکەیەکی نایابە، ئێمە کێشەی گەورەمان بەتایبەتی لە وەرزی گەرمادا هەیە، بەڵی بەدڵنیاییەوە ئەو کارە دەکەم و هەموو کەسێکش هاندەدەم کە بیکات. ئێمە لەم رێگەیەوە وزە پاشەکەوت دەکەین کە کاریگەری لەسەر گەرمبوونی کەشوهەوا دەکات. "  رەنگکردنی سەربانەکان لە بارسێلۆنا  بارسێلۆنا یەکێکە لەو شارانەی کە چەندین دەستپێشخەری بەرچاوی بۆ رووبەڕووبوونەوەی گۆڕانکارییەکانی کەشوهەوا هەیە. بەشێک لەو پڕۆژانە پەیوەستن بە کەمکردنەوەی ژمارەی ئۆتۆمبێلە تایبەتەکان لەسەر شەقامەکانی ئەو شارە.