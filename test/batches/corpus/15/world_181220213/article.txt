ئاسایشی فەرەنسا سەرجەم کۆچبەرە رزگارکراوەکانی گواستەوە بۆ وڵاتەکەی و دەڵێت، سەرجەم کۆچبەرە رزگارکراوەکان لە بارودۆخێکی تەندروستیی باشدان، هەرچەندە لە رووی دەروونییەوە زۆربەیان ترسی خنکانیان لێنیشتووە.  مایکڵ مەنکنەر، کارمەندێکی هێزی ئاسمانیی فەرەنسایە و دەڵێت، "ئەوەی ئێمە ئەنجامی دەدەین بریتییە لە چاودێریکردنی جووڵەی کۆچبەران. لە کەنارە دەریاییەکانی بەلجیکا و فەرەنساش گەشتەکانمان زیاتر دەکەین، ئەوە سەرباری کۆنترۆڵکردنی جووڵەی کۆچبەران لە نۆکەندی ئینگلیز، وەک ئەوەی کە دوێنێ ئەنجامماندا و دەیان کۆچبەرمان رزگار کردن. "  لە ساڵی ٢٠١٨ وە کۆچکردن بە نۆکەندی ئینگلیز لە فەرەنساوە بۆ بەریتانیا زیادی کردووە، حکومەتی فەرەنسا رایگەیاندووە لە هەشت مانگی سەرەتای ئەمساڵدا نزیکەی ١٥ هەزار و ٤٠٠ کۆچبەر هەوڵی پەڕینەوەیان بۆ بەریتانیا داوە، لەنێویشیاندا سێ هەزار و ٥٠٠ کۆچبەر لەنێو دەریادا لەلایەن فەرەنسییەکانەوە رزگارکراون.  خنکانی ٢٧ کۆچبەر لە نۆکەندی ئینگلیز کە زۆربەیان کوردی باشووری کوردستان بوون، هانی وڵاتانی یەکێتیی ئەوروپا بەتایبەت فەرەنسای دا گەڕان و چاودێرییەکانیان لە نۆکەندەکە زیاتر بکەن. ئێستا کەنارە دەریاییەکانی دیوی فەرەنسا بە وردیی چاودێری دەکرێن و سووڕانەوەی فڕۆکەکانی چاودێریش بەردەوامن.  بەریتانییەکان باس لەوە دەکەن کە تەنیا ئەمساڵ سەرووی ٤٠ هەزار کۆچبەر هەوڵی پەڕینەوەیان بۆ وڵاتەکەیان داوە، زیاتر لە ٢٥ هەزار کۆچبەر گەیشتوونەتە بەریتانیا، واتە سێ هێندە زیاتر لە ساڵی ٢٠٢٠ کە کەمتر لە هەشت هەزار کۆچبەر بوون.