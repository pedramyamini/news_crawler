ئەلێکسی ناڤاڵنی، سەرکردەی زیندانیکراوی ئۆپۆزیسیۆنی رووسیا لە پەیامێکی ڤیدیۆییدا لەبارەی هێرشی سوپای وڵاتەکەی بۆسەر ئۆکراینا ئاماژە بەوە دەکات کە لەگەڵ ئەو جەنگەدا نییە.  ناڤاڵنی پێیوایە، "ئەم جەنگەی نێوان رووسیا و ئۆکراینا بۆ پەردەپۆشکردنی ئەو دزیەیە کە لە خەڵکی رووسیا دەکرێت و بۆ ئەوەیە کە سەرنجیان لەسەر کێشەکانی نێوخۆی رووسیا لاببرێت".  سەرکردەی زیندانیکراوی ئۆپۆزیسیۆنی رووسیا بە جلوبەرگی زیندانییەوە پەیامەکەی بڵاوکردووەتەوە، ئاماژە بەوە دەکات کە جەنگ "دەبێتە هۆی ئەوەی ژمارەیەکی زۆر قوربانی بکەوێتەوە، داهاتوو لەنێودەبات و بەردەوامی بە هێڵی هەژاریی خەڵکی رووسیا دەدات".  ناڤاڵنی ماوەی ساڵێکە بە چەند تۆمەتێک لە زینداندایە، ئەوەش دوای ئەوەی ژەهرخوارد کرا و وڵاتانی رۆژئاواش رووسیایان بە ژەهرخواردکردنی تۆمەتبارکرد.  رۆژی پێنجشەممە ٢٤ - ٠٢ - ٢٠٢٢ ڤلادیمیر پووتین، سەرۆکی رووسیا فەرمانی بە سوپای وڵاتەکەی کرد ئۆپەراسیۆنی سەربازی بۆسەر ئۆکراینا ئەنجامبدەن، ئەمەش کاردانەوەیەکی گەورەی نێودەوڵەتیی بەدوای خۆیدا هێناوە.