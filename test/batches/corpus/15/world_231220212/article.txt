لە ساڵی نوێ، تەمەنی سەرهەڵدانی کۆڤید ١٩ دەبێتە زیاتر لە دوو ساڵ، کە هێشتاش بە گۆڕاوە جۆراوجۆرەکانی بەرۆکی وڵاتانی بەرنەداوە و تاوەکو ئێستا ٤٦.٦ % ی کۆی دانیشتووانی زەوی ڤاکسینی پێویستیان لە دژی وەرگرتووە.  ٥٦ % ی بەشداربووانی راپرسییەکەی ئیپسۆس پێیانوایە لە ساڵی داهاتوودا، ٨٠ % ی خەڵکی جیهان لانیکەم یەک قورچک ڤاکسین وەردەگرن.  ٢٠٢١ ساڵێکی پڕ لە ئاو و ئاگر و دەرکەوتنی کاریگەرییەکانی گۆڕانی کەشوهەوا بوو. لە هەموو کیشوەرەکانی سەر رووی زەوی، لافاو، ئاگری دارستانەکان یاخود وشکەساڵی هەبوو.  ٦٠ % ی بەشداربووانی راپرسییەکە پێیانوایە ساڵی نوێ لەوە خراپتر دەبێت و کارەساتی سرووشتیی گەورەتر روودەدەن.  لەبارەی نرخی کەلوپەل و پێداویستییەکانیش کە لە ئەمساڵدا لە ژمارەیەکی زۆری وڵاتان بەهۆی پەتای کۆرۆنا بەرزبوونەوە، ٧٥ % ی بەشداربووان دەڵێن نرخەکان لە وڵاتەکانیان بەرزتریش دەبنەوە.  لەگەڵ ئەوەشدا ٧١ % یان گەشبینن بەوەی خەڵک دووبارە دەگەڕێنەوە سەر کارەکانیان و دووبارە قەرەباڵخی دەکەوێتەوە نێو شارەکان.  لە مانگەکانی چارەکی کۆتایی ئەمساڵدا، ناکۆکییەکانی نێوان وڵاتانی رۆژئاوای و رووسیا روویان لە هەڵکشان کرد.  زۆرینەی بەشداربووانی راپرسییەکەی کۆمپانیای ئیپسۆس پێیانوانییە جەنگی ئەتۆمی رووبدات و تەنیا ٣٤ % یان پێیانوایە لە شوێنێک لە شوێنەکانی جیهان، چەکی ئەتۆمی بەکاردەهێنرێت.  هەروەها ٣٨ % یان پێیانوایە لەلایەن حکومەتێکی بیانییەوە ئینتەرنێت لە سەرانسەری جیهان پەکدەخرێت، ٤٠ % یان دژی ئەو بڕوایەن و ٢٢ % یان دەڵێن نازانن چی روودەدات.  لەبارەی ئەگەری بەرکەوتنی تەنێکی ئاسمانی بە زەوی، ١٦ % ی بەشداربووانی راپرسییەکە پێشبینی دەکەن تەنێکی ئاسمانی بەر زەوی بکەوێت و ١٤ % یان پێیانوایە بوونەوەرە ئاسمانییەکان سەردانی زەوی بکەن.