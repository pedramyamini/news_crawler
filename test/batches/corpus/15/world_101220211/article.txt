رۆژی پیێنجشەممە ٩ - ١٢ - ٢٠٢١ لۆید ئۆستن، وەزیری بەرگریی ئەمریکا لە وەزارەتی بەرگریی ئەمریکا - پێنتاگۆن لەگەڵ هاوتا ئیسرائیلیەکەی کۆبووەوە گفتوگۆیان لەسەر ئاڵنگاریەکانی ئاسایشی ناوچەکە و داواکارییەکانی بەرگریی ئیسرائیل کرد.   لەمیانەی کۆبوونەوەکەدا، ئۆستن نیگەرانی خۆی لەبارەی کردەوەکانی ئێران لە بەرەوپێشبردنی پڕۆگرامە ئەتۆمیەکەی راگەیاند و گوتی: "سەرۆک جۆ بایدن بە روونی رایگەیاندووە، ئەگەر دیپلۆماسیەت سەرکەوتوو نەبێت، ئەمریکا بۆ بژارەی دیکە ئامادەیە".   هەروەها بێنی گانتز، وەزیری بەرگریی ئیسرائیل رایگەیاند کە "زۆر نیگەرانە" لەبارەی پێشکەوتنی پڕۆگرامی ئەتۆمیی ئێران و باسی لە بەهێزکردنی ئامادەیی سەربازی کرد بۆ وەستاندنی بەرەوپێشچوونی پرۆگرامی ئەتۆمیی ئێران و "دەستدرێژی ئێران لە ناوچەکەدا".  وەزیری بەرگریی ئیسرائیل دەشڵێت، کۆمەڵگەی نێودەوڵەتی، بە سەرکردایەتیی ئەمریکا چانسێکیان هەیە بۆ ئەوەی لە دژی پەلهاوێشتنی هەژموونی ئێران بجووڵێن، سەقامگیری بگەڕێننەوە و رێگە لە سەرکوتکردنی وڵاتان لە سەرانسەری ناوچەکەدا بگرن.   ئەوەش لەکاتێکدایە کە گەڕی حەوتەمی دانوستاندنەکانی ئێران لەگەڵ وڵاتانی زلهێز بۆ زیندووکردنەوەی رێککەوتنی ئەتۆمی لە ڤیەننا بەڕێوەدەچێت. هاوکات، پێشتریش ئەمریکا رایگەیاندبوو ئێران لە گفتوگۆکاندا "جیددی نییە". دیپلۆماتە ئەوروپیەکانیش ئێران بە پاشگەزبوونەوە لە بەڵێنەکانی پێشووی تۆمەتبار دەکەن. تەنانەت رووسیاش کە پەیوەندییەکی بەهێزی لەگەڵ ئێران هەیە، رەخنەی لە پابەندبوونی ئێران بە رێککەوتنەکەوە گرتووە.