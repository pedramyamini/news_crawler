شەوی رابردوو ٨٧٤ ئۆتۆمبێل لە فەرەنسا سووتێندران؛ ٨٧ یان تەنیا لە شاری ستراسبۆرگ بوون. لێکۆڵینەوە دەستی پێکراوە و ٤٤١ کەسیش دەستگیرکراون.  ژان پاول، دانیشتووی ستراسبۆرگ دەڵێت "ئۆتۆمبێل ماڵ و سەروەت و سامانە، ئامرازی کارکردنە، دەتوانیت لە چرکەیەکدا لەدەستی بدەی. بێ ئۆتۆمبێل بەیانی رۆژی دووشەممە چۆن دەچیتە سەرکار؟ "  سووتاندنی ئۆتۆمبێل لە فەرەنسا مێژووەکەی بۆ ٩٠ ـەکانی سەدەی رابردوو دەگەڕێتەوە.  هۆکاری جیاواز باس دەکرێت بۆ سووتاندنی ئۆتۆمبێلەکان لە شەوی سەری ساڵی نوێدا لە فەرەنسا، لەوانەش وەک رێگەیەک بۆ نەهێشتنی بێزاری و ناڕەحەتی لای هەندێک کەس.   ماریتی مونیر، دانیشتووی ستراسبۆرگ دەڵێت "بووەتە کێبڕکێ لەنێوان گەڕەکەکان، بۆ ئەوەی بزانن کام گەڕەک زۆرترین ئۆتۆمبێل دەسووتێنێ؛ ئەمە جێگەی قبووڵکردن نییە. باشتروایە ئۆتۆمبێلەکانمان بپارێزین. "  لە شەوی سەری ساڵی نوێی ساڵی ٢٠١٨ دا ١٢٩٠ ئۆتۆمبێل و لە ٢٠١٩ شدا ١٤٥٧ ئۆتۆمبێل سووتێندران. بەڵام لە ٢٠٢٠ دا بەهۆی قەدەخەی هاتووچۆ خەڵک دەرفەتی ئۆتۆمبێل سووتاندنیان کەمتر بوو کە ٨٦١ ئۆتۆمبێل بوو.