كەمپەینێك لە ئیسپانیاوە بۆ ئاوارەكانی ئۆكراینا رێکخراوە.  گۆنزالۆ گارسیا، چالاكڤانێکی ئیسپانییە بە تۆڕی میدیایی رووداوی گوت، "ژووری پێویستمان دابین كردووە بۆ خێزان تا ماوەیەكی زۆر بمێننەوە، هەموو شتیان بۆ دەکەین".    گۆنزالۆ گارسیا دەڵێت، " ئێمە ژووری پێویستمان دابین كردووە بۆ خێزانەكان بۆ ئەوەی كە ماوەیەكی زۆر بمێننەوە، بەبێ هیچ كێشەیەك. ئێمە یارمەتییان دەدەین و قوتابخانە بۆ منداڵەكانیان دابین دەكەین".  لە وێستگەی شەمەندەفەری شاری پشیمیشەلی پۆڵەندا،  تەنیا ژن و منداڵ و پیاوانی سەرووی ٦٠ ساڵ دەبینرێن، یان پیاوانێك كە چوون كەسوكاریان بگەیێننە ئەو شوێنە و دواتر بگەڕێنەوە بۆ بەشداریکردن لە شەڕ.   دانییەل لە یەكەمین رۆژی ١٨ ساڵیدا لە نیپرۆوە ئاوارەی پۆڵەندا بووە و دەڵێت، " خەڵكی ئێمە شار و وڵاتی خۆیان خۆشدەوێت. داوام لە پووتین ئەوەیە كە شەڕ رابگرێت. جوداخوازەكانی ئۆكراینا ژن و كچ و منداڵ دەكوژن و تاوەکو ئێستا بە سەتان ژن و منداڵی سڤیلیان كوشتووە".  سوفیا ساندرا، خۆبەخشە و دەڵێت،  "من پێموایە ئەم ئاوارانە پێویستیان بە كەمپە بۆ مانەوە. ئێمە یارمەتییان دەدەین و پێداویستییەكانیان بۆ دابین دەكەین. هەروەها هەوڵدەدەین كە بیانگوازینەوە بۆ شارەكانی دیكە چ لە رێگەی شەمەندەفەر بێت یان پاس".   بەشێك لە ئاوارەكان لە كەسوكاریان دابڕاون. هەندێكیان كەسوكاریان لە ئۆكراینا بەجێهشتووە و هەندێكیشیان بەرەو شارەكانی دیكەی پۆڵەنداكانی و ئەوروپا پەرتەوازە بوون.   پۆڵینا لوچێنكۆ، ئاوارەیەکی ئۆكراینی دەڵێت، "لە نیپرۆ دۆخەكە تۆزێك باشترە، بەڵام لە ماریوپۆل دۆخ زۆر خراپە و شوێنی ژیان نەماوە و دۆخەكە جێی نیگەرانییە".   دوای نزیكەی مانگێك لە شەڕی ئۆكراینا و رووسیا زیاتر لە سێ ملیۆن ئۆكراینی بەپێی ئاماری نەتەوە یەكگرتووەكان ئاوارەی وڵاتانی ئەوروپا بوون. زیاتر لە دوو ملیۆنیشیان چوونەتە پۆڵەندا.