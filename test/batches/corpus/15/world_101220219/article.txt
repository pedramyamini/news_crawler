ئەمڕۆ کە هاوکات بوو لەگەڵ رۆژی جیهانیی مافەکانی مرۆڤ، دووەم رۆژی لووتکەی دیموکراسی بوو کە بە سەرپەرشتیی ئەمریکا بەشێوەی ئۆنلاین بەڕێوەدەچێت.   ئەنتۆنیۆ گۆتێرێز، سکرتێری گشتیی نەتەوە یەکگرتووەکان بە پەیامێکی ڤیدیۆیی تۆمارکراو بەشدار بوو و گوتی، ژمارەیەکی زۆر لە بەشەکانی جیهان "لە بەهاکانی رووناکبیری دووردەکەونەوە. "  گوتێرێز باسی لەوەشکرد کە تەکنەلۆژیا و تۆڕە کۆمەڵایەتییەکان بۆ "هێرشکردنە سەر راستییەکان" بەکاردەهێندرێن، ئەوەش وایکردووە سەردەمی پەتای کۆرۆنا زەحمەتتر بێت.   سکرتێری گشتیی رێکخراوی نەتەوەیەکگرتووەکان داواشی لە وڵاتانی جیهان کرد وەبەرهێنان لە پەروەردەدا بکەن، نایەکسانی و گەندەڵی نەهێڵن و دەرفەتەکان لە بەردەم "کچان و ژنان فراوان بکەن".