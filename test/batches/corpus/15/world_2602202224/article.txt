ئۆلاف شۆلتز رایگەیاند، ئەڵمانیا ١٠٠٠ چەکی دژە تانک و ٥٠٠ مووشەکی ستینگەری جۆری زەمین بۆ ئاسمان دەدات بە ئۆکراینا.  ئەم "خاڵە وەرچەرخانە"ی ئۆلاف شۆلتز باسی دەکات لەکاتێدایە، ئەڵمانیا تاوەکو ئەمدوایانە ئامادەنەبوو چەک بدات بە رووسیا، لە سەرەتای شووباتی ئەمساڵ ٢.٧٥ ملیار دۆلار هاوکاری دارایی دایە ئۆکراینا.   هەر ئەمڕۆ هۆڵەنداش رایگەیاند، ٤٠٠ رۆکێتهاوێژی ئەڵمانی دەدەن بە ئۆکراینا، پێش ئەمەش ئەمریکا رایگەیاند، بە بەهای ٣٥٠ ملیۆن دۆلار هاوکاری مرۆیی دەدەنە ئۆکراینا.  زیادکردنی هاوکارییە سەربازییەکان بۆ ئۆکراینا لەکاتێکدایە، لەسەر ئاستی جیهان پاڵپشتیێکی گەورە لە سەر ئاستی سیاسی و سڤیل لە ڤۆلۆدیمیر زیلینسکی سەرۆکی ئۆکراینا دەکرێت، بەتایبەتی دوای ئەوەی سەرکردەکە رەتیکردەوە کیێڤ بەجێبهێڵێت و چەک دابنێت.  زیلینسکی لە لێدوانێکدا تەنانەت داوای ئەمریکا رەتدەکاتەوە وڵات بەجێبهێڵێت، بەگوێرەی میدیای ئەمریکی، زیلیسنکی گوتوویەتی "پێویستمان بە چەکە نەک گەشت. "  ئەمڕۆ رووسیا لە سێ میحوەرەوە مەبەستیبوو کیێڤ بگرێت، بەڵام میدیای ئەمریکی دەڵێت پێشڕەوییەکانی رووسیا بەهۆی بەرگریی سەختی ئۆکراینا خاوبووەتەوە.   شەڕی ئۆکراینا پێدەنێتە رۆژی چوارەم، تەندروستی ئۆکراینا دەڵێت؛ تاوەکو ئێستا ١٩٨ کەسی سڤیل کوژران، وەزارەتی بەرگریی ئۆکرایناش دەڵێت؛ ٣٥٠٠ سەربازی رووسی کوژراون، نەتەوەیەکگرتووەکانیش دەڵێت زیاتر لە ١٢٠ هەزار کەسی سڤیل دەربەدەری وڵاتانی دراوسێی ئۆکراینا بوون.