ئێستا زانایان هەوڵدەدەن لەڕێگەی تاقیگەوە پەرە بە مەرجانێک بدەن تاوەکو لەژێر دەریا و زەریاکاندا بەرگەی گۆڕانەکانی کەشوهەوا بگرێت.   زانایانی ئەمریکا لە توێژینەوەیەکدا دەریدەخەن، کە لە نێوان ساڵەکانی ٢٠٠٩ بۆ ٢٠١٨ نزیکەی ١٤ % ـی مەرجانەکانی جیهان لەنێوچوون.   ئێستا زاناکان سەرکەوتووبوون لە گەشەپێدانی مەرجانەکان لە تاقیگەدا و دەیانەوێت بیانبەنە نێو زەریاکان  کرۆفۆرد دروری، زانای ژینگەیی مەرجان دەڵێت: "مەرجانەکان لە سەرتاسەری جیهاندا لەلایەن چەندین گوشارهێنەرەوە هەڕەشەیان لەسەرە، بەڵام بەرزبوونەوەی پلەکانی گەرما تووندترینیانە. هەر ئەمەش ئەو شتەیە کە سەرنجمان لەسەریەتی، ئێمە کار لەسەر ئەو باوانانە دەکەین کە بەرگەی گەرما دەگرن. "  کاتێک مەرجانی زۆر ورد دەپیتێندرێن، دەخرێنە نێو دەفرێک، کە ئاوی لە شێوەی ئاوی زەریا [بۆن ماسی] بێت و دواتر لە تیوبێکدا هەڵیدەگرن.  ئەوان دەڵێن کە گۆڕانکاری لە جیناتەکانی مەرجانەکەدا ناکەن، بەڵکو تەنیا ئەو جیناتەی، کە هەیە کاری لەسەر دەکەن و پەرەی پێدەدەن.  توێژەران سێ رێگایان تاقیکردووەتەوە بۆ ئەوەی مەرجانەکان بەرگری زیاتر پەیدا بکەن. کیرا هوگێس، بەڕێوبەری پڕۆژەکە لە زانکۆی هاوای دەڵێت: "یەکێکیان پیتاندنی مەرجانی دەستنیشانکراو کە هەڵگری رەفتاری باوانییەتی. راهێنانی مەرجانەکە بۆ ئەوەی بەرگەی پلەی گەرمی زیاتر بگرێت و دابینکردنی قەوزە بۆ ئەوەی خۆراکی پێویست بۆ مەرجانەکە دابین بکات. "  مەرجانەکان بۆ ماوەی ٢٥٠ ملیۆن ساڵ دەبێت لە نێو دەریا و زەریاکاندا دەژین و زانایان دەڵێن کە هێشتا بەباشی لە کۆدی جیناتیان تێناگەن.   زانایان ئێستا هەوڵدەدەن رۆبۆتی ژێر دەریایی بەکاربهێنن بۆ چاندنی مەرجانەکان لە بنی زەریاکاندا.   سوودی چاندنی مەرجانی بەهێزتر ئەوەیە کە لەدوای یەک دوو نەوەی دیکە، ئەوان رەفتاری سرووشتیی خۆیان بڵاودەکەنەوە، بەبێ هیچ دەستکاریەکی مرۆیی.   ئەم پڕۆژەیە لە هەر یەکە لە بەریتانیا، سعودیە، ئەڵمانیا و شوێنی دیکە جێبەجێ دەکرێت.