ئێوارەی رۆژی هەینی ١٤ ـی کانوونی دووەمی ٢٠٢٢، سەردار کڵچ، نوێنەری تایبەتی تورکیا بۆ کاروباری ئەرمینیا و روبێن روبینیان، نوێنەری تایبەتی ئەرمینیا، بۆ گفتوگۆکردن لەسەر ئاساییکردنەوەی پەیوەندییەکانی نێوان تورکیا و ئەرمینیا، یەکەم کۆبوونەوەیان لە مۆسکۆی پایتەختی رووسیا ئەنجامدا.  دوای کۆبوونەوەکە، وەزارەتی دەرەوەی تورکیا راگەیێندراوێکی بڵاوکردەوە و تێیدا ئەوەی خستەڕوو، نوێنەرانی هەردوو وڵات کۆبوونەوەیەکی ئەرێنی و بونیاتنەرانەیان ئەنجامداوە.  لە راگەیێندراوەکەدا هاتووە، "لایەنەکان، لەسەر ئەوە رێککەوتن کە بەبێ هیچ پێشمەرجێک بۆ ئاساییکردنەوەی پەیوەندییەکانی نێوانیان دەست بە دانوستاندن بکەنەوە. شوێن و کاتی کۆبوونەوەی داهاتووی نوێنەرەکانیش لەڕێگە دیپلۆماسییەکانەوە دیاری دەکرێت. "  رۆژی ١٣ ـی کانوونی یەکەمی ٢٠٢١، مەولوود چاوشئۆغڵو، وەزیری دەرەوەی تورکیا، لە گوتارێکیدا لە پەرلەمانی تورکیا ئاماژەی بەوەکردبوو کە لە بواری پەیوەندییەکانی نێوان تورکیا و ئەرمینیا قۆناخێکی نوێ دەستیپێکردووە.  لە ١٥ ـی کانوونی یەکەمیشدا، سەردار کڵچ، وەک نوێنەری تایبەتی تورکیا بۆ کاروباری ئەرمینیا دیاریکرا. هەروەها روبێن روبینیان، یاریدەدەری سەرۆکی پەرلەمانی ئەرمینیا، وەک نوێنەری ئەو وڵاتە دیاریکرا.