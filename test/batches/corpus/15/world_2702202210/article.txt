نەخشەیەک کە دوا پێشهاتەکانی شەڕ پیشاندەدات، تێیدا دەردەکەوێت کە لە ٢٤ کاژێردا هێزەکانی رووسیا وەکو ٤٨ کاژێری یەکەمی شەڕ، هێشتا بە دووریی ٣٠ کیلۆمەتر لە باکووری کیێڤەوەن.  رووسیا تەنیا لە دوو بەرەوە پێشڕەویی کردووە؛ لە بەرەی باکووری رۆژهەڵاتەوە هێزەکانیان چوونەتە نێو شاری خارکیڤەوە، کە نزیکی سنووری رووسیایە؛ لە باشووریش گەمارۆی شاری خیرسون و شاری بیردییانسکیان داوە.  کۆی تانکە پەکخراوەکانی رووسیا لەسەر دەستی سوپای ئۆکراینا، وەکو بەرپرسانی ئۆکراینا دەڵێن، گەیشتووەتە ١٠٢ تانک؛ ١٦ هێلیکۆپتەری رووسییش خراونەتە خوارەوە، زیاتر لە سێ هەزار سەربازی رووسی کوژراون و سەرووی ٢٠٠ سەربازیش بە دیل گیراون.  وەزارەتی بەرگریی رووسیاش بەئامانجکردنی لانیکەم ٩٧٥ دامەزراوەی سەربازیی ئۆکراینا، تێکشکاندنی هەشت فڕۆکەی جەنگی، ١١ هێلیکۆپتەر و ٣١ سەکۆی تایبەت بە سیستمی بەرگریی ئێس - ٣٠٠ و ٢٣ ناوەندی پەیوەندیی سەربازی و دەستگیرکردنی زیاتر لە ٤٧٠ سەربازی ئۆکراینیی راگەیاندووە.  شەڕ پێی ناوەتە رۆژی چوارەم و سەرۆکایەتیی ئۆکراینا دەڵێت، زێلێنسکی خۆی سەرپەرشتیی شەڕی پارێزگاریکردن لە کیێڤ دەکات؛ ئاماژە بەوەش دەکات، خەڵکێکی زۆری سڤیل دەستی بە ناونووسین کردووە بۆئەوەی چەک هەڵبگرن و شانبەشانی سوپا جەنگ بکەن.