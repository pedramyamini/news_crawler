هیداڵگۆ لە ساڵی ٢٠١٤ وە سەرۆکی شارەوانیی پاریسە؛ ئەو ئەندامێکی دیاری پارتی سۆسیالیستە و لە ١٢ی ئەیلوولی ٢٠٢١ دا رایگەیاند، خۆی بۆ هەڵبژاردنی سەرۆکایەتیی ساڵی ٢٠٢٢ی وڵاتەکەی بەربژێر دەکات.  لە بانگەشەکەیدا هیداڵگۆ رایگەیاند، ئەگەر لە هەڵبژاردنی سەرۆکایەتیی ساڵی داهاتوودا سەرکەوتن بەدەستبهێنێت، ئەوا دابەشبوونی نێو کۆمەڵگەی فەرەنسی کۆتایی پێدەهێنێت.  ئان هیداڵگۆ، بەربژێری سەرۆکایەتیی فەرەنسا گوتیشی، "زمانی سییەکان بوو وایکرد رق بەرامبەر کەسانی بیانی دروستبێت؛ رق بەرامبەر جووەکان دروستبێت؛ ئەو زمانە ئێستا بەرامبەر موسڵمانەکان بەکاردەهێندرێت. من بەربژێری یەکخستنی ریزەکانم. من بەربژێری ئاشتبوونەوەی فەرەنسام لەگەڵ خۆی و نەهێشتنی فەرەنسایەکی دابەشبوو".  تاوەکو ئێستا زیاد لە ٣٠ کەس بەربژێربوونی خۆیان بۆ هەڵبژاردنی سەرۆکایەتیی فەرەنسا راگەیاندووە.  بڕیارە رۆژی ١٠ی نیسانی ٢٠٢٢ هەڵبژاردنەکە بەڕێوەبچێت؛ ئەگەر هیچکام لە بەربژێرەکان زیاد لە ٥٠ % ی دەنگەکانیان نەبردەوە، رۆژی ٢٤ی نیسان گەڕی دووەم لەنێوان دوو بەربژێردا بەڕێوەدەچێت کە لە گەڕی یەکەمدا زۆرترین دەنگیان بەدەستهێناوە.  زۆرن ئەو کەسانەش کە لەنێو فەرەنسا پشتگیری لە هیداڵگۆ دەکەن بۆئەوەی ببێتە سەرۆکی داهاتووی وڵات.  کلۆی هێنری، چالاکڤانی فەرەنسی دەڵێت، "بەلای منەوە هەڵبژاردنێکی سەرەتایی چەپەکانی تێدا بەهێزبن پێویستە، چونکە دەبێت بەرەیەکی یەکگرتوو بەرامبەر بیرۆکەی بەربژێرەکانی دیکە پێکبهێندرێت. پێموایە ئان هیداڵگۆ دەتوانێت نوێنەرایەتییەکی راستەقینەی چەپەکان بکات. وەکو گەنجێک و ژنێک، دەمەوێت پاڵپشتی لە ئەو بکەم و پێموایە ئەویش نوێنەرایەتیی داهاتوویەک دەکات کە ئێمە بۆ فەرەنسامان دەوێت".  پەیوەندییەکی بەهێز لەنێوان هەولێر و پاریس هەیە؛ هەریەکە لە فرانسوا میتران، نیکۆلاس سارکۆزی، فرانسوا ئۆلاند و ئیمانوێل ماکرۆن دۆستی نزیکی سەرکردایەتیی سیاسیی کورد بوون.  هیداڵگۆش ئەو پەیوەندییە بەهێزەی هەیە؛ ئەو سەردانی هەرێمی کوردستانی کردووە و لە تەممووزی ٢٠١٩ شدا لە پاریس پێشوازیی لە نێچیرڤان بارزانی، سەرۆکی هەرێمی کوردستان کرد و لە تویتێکدا نووسیی، "دۆستی كوردم و هاوڕێی نزیكی سه‌رۆكی هه‌رێم"ی کوردستانم.