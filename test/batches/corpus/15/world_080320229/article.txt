ئەو رێڕەوە مرۆییانەی کە رووسیا بۆ تێپەڕبوونی ئاوارە ئۆکراینییەکان کردوویەتییەوە بریتین لە هەریەک لە؛ رێڕەوە مرۆییەکانی شارەکانی کیێڤی پایتەخت، چیرنیهۆڤ لە باکووری ئۆکراینا، سومی و خارکیڤ لە باکووری رۆژهەڵات و، شاری ماریۆپۆل لە باشووری ئۆکراینا لەسەر دەریای ئازۆڤ.  هاووڵاتییەکی تازە رزگاربوو لەڕێگەی رێڕەوە مرۆییەکان گوتی، "من لە شوێنێك وەستا بووم، پارچە شیرینییەکم بە دەستەوە بوو ویستم بیدەم بە کچێکی بچووکی خێزانێكی چوار کەسی، بەڵام گوللە تۆپێك لە نزیک ئێمە تەقییەوە و هەموویان کوژران تەنیا دایکەکە رزگاری بوو".  هاووڵاتییەکی دیکەی ئۆکراینی باسی لەوە کرد، "ئەوان بە مەبەست ناوچە نیشتەجێبووەکان دەکەنە ئامانج، ناوچە سەربازییەکان ناکەنە ئامانج، قوتابخانە و نۆرینگەکان دەکەنە ئامانج".  رووسیا بە جۆرێک رێڕەوە مرۆییەکانی رێکخستووە کە لە شەش رێگەی مرۆیی، چواریان بەرەو رووسیا و بێلاڕووس دەڕۆن و تەنیا دوو رێگە بەرەو ناوچەکانی ناوەوەی ئۆکراینا دەگەیێنێت.  ڤۆلۆدیمیر زێلێنسکی، سەرۆکی ئۆکراینا رەخنەی تووندی لە چۆنیەتی رێکخستنی رێڕەوە مرۆییەکان گرت و بە نا - مۆڕاڵ وەسفی کرد و گوتی، "رووسیا ئۆکراینییەکان ناچار دەکات بەرەو رووسیا و بێلاڕووس بڕۆن و هەوڵدەدات لە میدیا رووخسارێكی جوان بۆ رژێمەکەی لەبەردەم جیهان دروستبکات. "  لە چوار شارەکانی دیکەی ئۆکرایناش کە رێڕەوە مرۆییەکانیان بۆ کراونەتەوە، رێگە دانراوە بۆ چوونی ئۆکراینییەکان بەرەو رووسیا. بۆ ئەوەی رێڕەوی مرۆیی بکرێتەوە، پێویستە سەرەتا ئاگربەست رابگەیێندرێت، تاوەکو خەڵک بتوانێت لە شارە گەمارۆدراو و بۆمبارانکراوەکان بەبێ هیچ مەترسییەک بچنە دەرەوە. بۆیە ئاگربەست لەلایەن رووسیاوە لەو پێنج شارەی ئۆکراینا راگەیێندراوە.  دەرچوونی خەڵک لە شارەکان سەرەتا بە پێیە و دواتر بە پاس بەرەو ناوچەکانی دیکە دەگوازرێنەوە. هاووڵاتییەکی ئۆکراینی دەڵێت، "سەربازی رووسی لە شارەکەی مندان، ئەوان خەڵک دەکوژن".