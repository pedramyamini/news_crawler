سزاکانی ئەمریکا بوونەتە هۆی بەرزبوونەوەی نرخی سووتەمەنی لەو وڵاتەدا، ئەوەش هاووڵاتییانی نیگەرانکردووە، لەبەر ئەوەی کاریگەریی کردووەتە سەر ئاستی بژێوییان، بەتایبەتی شوفێرانی تەکسی و بارهەڵگر. عەبدوڵڵا عەلی، شوفێری تەکسییە، ئەو پێیوایە تەنگژەی ئۆکرانیا کاریگەری لەسەر تەواوی ئەوروپا دادەنێت.  عەبدوڵڵا عەلی دەڵێت، "تەنگژەی ئۆکراینا تەنیا کار ناکاتە سەر ئەمریکا، بەڵکو کار دەکاتە سەر تەواوی ئەوروپاش، چونکە نرخی گاز زیاتر بەرزدەبێتەوە. کاتێک نرخی هەمووشتێک بەرز دەبێتەوە، کار دەکاتە سەر ئاستی ژیان و گوزەران. ئاستی هەڵاوسان بەرز دەبێتەوە، بە تایبەتیش شۆفێرانی تەکسی لە هەمووکەس زیاتر کاریگەرییان دەکەوێتە سەر، چونکە ئەوە کاری ئێمەیە بۆ پەیداکردنی بژێوی. "  ماوەی چەند مانگێکە بەرزبوونەوەی تێچوونی سەرجەم کاڵاکان هەر لە سووتەمەنییەوە تاوەکو خواردەمەنی، ئەمریکییەکانی ماندوکردووە و وایکردووە هەست بە ئاسوودەیی کەمتر بکەن لە دوای هاتنە سەرکاری جۆ بایدن، هاوکات کەمتر گەرموگوڕیش بن لەڕووی ئابوورییەوە، ئەوە لە کاتێکدایە کە کرێی و مووچە زیاد بوون و ملیۆنان هاونیشتمانیی کە لەکاتی بڵاوبوونەوەی پەتای کۆرۆنا کارەکانیان لەدەستدابوو، گەڕاونەتەوە سەر کارەکانیان.  نرخی بەنزین تەنانەت پێش هێرشی روسیا بۆ سەر ئۆکراینا گەیشتبووە ئاستێکی پێوانەی و هەر لیترێکی بەنزین نزیکببوو لە ١ دۆلار.  دیبسۆن عەباس هاووڵاتییەکی ئەمریکییە و باس لەوە دەکات، "نرخی بەنزین پێشتریش دەستی بە بەرزبوونەوە کردبوو. پێش دوو هەفتە ٣ دۆلار و ٢٥ سەنتم دەدا، بەڵێ ٣ و ٢٥. ئەمڕۆ بووەتە ٣ دۆلار و ٦٦ سەنت. "  هەرچەندە گرژییەکانی مۆسکۆ هۆکاری بەرزبوونەوەی نرخەکانی سووتەمەنین لە ئەمریکا، بەڵام بەشێک لەو کەسانەی لەڕێی شۆفێرییەوە بژێوییان پەیدادەکەن پێچەوانەی هاوپیشەکانیان بیردەکەنەوە و پێیانوایە دەبێت واشنتۆن هەوڵبدات رێوشوێن بگرێتەبەر بۆ وەستاندنی شەڕێکی خوێناوی، تەنانەت ئەگەر ئەو هەوڵانە نرخی سووتەمەنی بەرزتریش بکەنەوە.  دیبسۆن عەباس باسی لەوەش کرد، "نرخی گاز هیچ بەهایەکی نییە بەراورد بە ژیانی مرۆڤ. تێدەگەی چی دەڵێم؟ دەزانی ئەگەر نرخەکەی ببێتە ٥ دۆلار، ئەوە ئازاری من دەدات، بەڵام لەهەمانکاتدا، ئەگەر بتوانم ژیانی کەسێک لە ئۆکرانیا رزگار بکەم، ئەوە بەهای زیاتریشی هەیە. دەزانیت؟ بۆیە تەنیا دەڵێم، هەرچی سزایەک دەتوانن بەسەر رووسیادا بیسەپێنن، با بیسەپێنن. "  هەرچەندە ئەمریکا هەناردەکارێکی گەورەی نەوتە، بەڵام ئەوە نەبووەتە هۆی نزمبوونەوەی نرخی بەنزین و سووتەمەنییەکانی دیکە. جۆ بایدن بەڵێنی داوە قەرەبووی بەرزبوونەوەی نرخەکانی سووتەمەنی بکاتەوە، بەڵام هاووڵاتییان کەمتر گەشبینن بەوەی کە نرخەکان بەمزووانە دابەزن.