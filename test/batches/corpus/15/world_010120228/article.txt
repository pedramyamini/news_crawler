لە رۆژهەڵات تاوەکو رۆژئاوای گۆی زەوی، وڵاتان بە ئاهەنگ و رێکاری خۆپارێزیی جۆراوجۆرەوە ماڵئاواییان لە ٢٠٢١ و پێشوازییان لە ٢٠٢٢ کرد.   خەڵکی کۆریای باکوور لە گۆڕەپانی کیم ئیل سوونگ بە ماسکەوە بۆ بینینی نمایشی یارییە ئاگرینەکان کۆبوونەوە. لە دوبەی یاریە ئاگرینییەکانی بورج خەلیفە، وەکو ساڵانی پێش هاتنی کۆرۆنا، ئاسمانی شاری دوبەیان رازاندەوە و هەزاران کەس ساتی دەستپێکردنی ساڵی نوێیان بە موبایلەکانیان تۆمارکرد.  هەر لە ئیمارات، ناوی شاری رەئسولخەیمە بە تەقاندنی ١٥ هەزار یاری ئاگرین چووە نێو کتێبی گینسەوە. بەڵام ژمارەیەک وڵاتی دیکە، بەهۆی کۆرۆنا نەیانتوانی بە دڵی خۆیان ئاهەنگ بگێڕن.  لە مۆسکۆ، یارییە ئاگرینەکان گۆڕەپانی سووریان رووناککردەوە، بەڵام گۆڕەپانەکە چۆڵبوو لە خەڵک. سەرۆکی رووسیاش لە کرملینەوە پەیامێکی بە خەڵکەکەیدا.   ڤیلادیمیر پووتین، سەرۆکی رووسیا گوتی: "ئێمە رووبەڕووی ئاستەنگی گەورە بووینەتەوە، بەڵام فێربووین کە زحمەتییەکان چارەسەر بکەین ئەوەش بەهۆی یەکڕیزیمانەوە. ئێمە بەردەوامبووین لە شەڕکردن دژی ئەم پەتا مەترسیدارە کە هەموو کیشوەرەکانی گرتووەتەوە و هێشتاش پاشەکشەی نەکردووە. ئەم نەخۆشییە نەگریسە بووەتە هۆی گیانلەدەستدانی دەیان هەزار کەس. دەمەوێت پاڵپشتیی و هاوخەمیی خۆم بۆ هەموو ئەو کەسانە دەرببڕم کە ئازیزەکانیان لەدەستداون. "  لە پاریس بۆ دروستنەبوونی قەرەباڵخی، ئاهەنگی فەرمی سازنەکرا و نمایشی یاریی ئاگرین لە تاوەری ئیڤل بەڕێوە نەچوو، بەڵام بەشێک لە خەڵکی گوێیان بە رێنماییە خۆپارێزییەکان نەدا و بۆ بینینی نمایشی رووناکی، لەبەردەم تاوەرەکە کۆبوونەوە، ئەوە وێڕای هۆشداریی سەرۆکی فەرەنسا.   ئیمانوێل ماکرۆن، سەرۆکی فەرەنسا هۆشداریی دابوو کە "هەفتەکانی داهاتوو سەخت دەبن. هەموومان دەزانین. ڤایرۆسەکە بڵاوبووەتەوە و لە داهاتووشدا زیاتر و زیاتر بڵاودەبێتەوە. حکومەت رێکاری گرتووەتەبەر بۆ ئەوەی رووبەڕووی دۆخەکە بێتەوە، منیش داوا لە هەمووتان دەکەم، بە رێکارەکانەوە پابەندبن. "  لە گۆڕەپانی دەروازەی پوێرتا دێل سۆل لە مەدریدی پایتەختی ئیسپانیا، خەڵکێکی زۆر بە ماسکەوە لە نمایشی یارییە ئاگرینەکانیان روانی. لە شاری ئەسینای پایتاختی یۆنانیش، بێ ئاهەنگ و میوزیک، ئاسمان بە یارییە ئاگرینەکان نەخشێنران.  لە لەندەنی پایتەختی بەریتانیاش، دوای چوار ساڵ لە دەستپێکردنی نۆژەنکردنەوەی، بۆ یەکەمینجار زەنگی کاژێر ١٢ی کاتژمێری بیگ بێن لێدرا.   هەروەها گۆڕەپانی تایمز سکوێر لە شاری نیویۆرکی ئەمریکا بە ژمارەیەکی سنووردارکراوی ئامادەبووانەوە، پێشوازیی لە ٢٠٢٢ کرد.