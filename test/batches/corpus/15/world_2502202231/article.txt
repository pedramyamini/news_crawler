جین ساکی، گوتەبێژی کۆشکی سپی رۆژی هەینی، بە رۆژنامەڤانانی گوت قەدەخەکردنی گەشتکردن بۆ ئەمریکا، "بەشێک" دەبێت لەو سزایانەی کە ئەمریکا بڕیاریداوە بەسەر پووتین و لاڤرۆڤدا بسەپێنێت.   گوتیشی ئەو رێکارانە "بەشێکی ئاسایی" ئەو سزایانەن کە بەسەر کەسایەتییە بیانییەکاندا دەسەپێنرێن، دوپاتیشیکردەوە کە وردەکاریی ئەو سزایانە لە ماوەی داهاتوودا ئاشکرا دەکرێن.   جین ساکی هۆشداریشی بە رووسیا دا کە ئەگەر ڤۆلۆدمیر زێلێنسکی، سەرۆکی ئۆکراینا بە ئامانج بکەن، ئەوا ئەوە "کارێکی ترسناک دەبێت".  بەم سزایانە، ناوی پووتینیش چووە نێو لیستی کورتەکەی سەرکردەکانی جیهان کە ئەمریکا سزای بەسەردا سەپاندوون، لە نێویشیاندا عەلی خامنەیی، رێبەری باڵای ئێران، نیکۆلاس مادورۆ، سەرۆکی ڤەنزوێلا، کیم جۆنگ ئون، سەرۆکی کۆریای باکوور و بەشار ئەسەد، سەرۆکی سووریا.   ماریا زاخارۆڤا، گوتەبێژی وەزارەتی دەرەوەی رووسیا هەر زوو وەڵامی هەنگاوەکەی ئەمریکای دایەوە. زاخارۆڤا بە میدیای فەرمیی وڵاتەکەی گوت "سزاکانی سەر سەرۆک و وەزیری دەرەوەی وڵاتەکەمان نموونە و سەلمێنەری شکستهێنانی تەواوەتیی سیاسەتی دەرەوە"ی رۆژئاوایە.