رۆژی دووشەممە لینا ئەندرشۆن، سەرۆکوەزیرانی سوێد لە کۆنگرەیەکی رۆژنامەڤانیدا رایگەیاند، هەفتەی رابردوو رێژەی نەخۆش لە نەخۆشخانەکان بە رێژەی ٤٠ % زیادی کردووە، بۆیە ناچارن کە رێکاری تەندروستیی نوێ بگرنەبەر و لە رۆژی چوارشەممەوە دەخرێنە واری جێبەجێکردنەوە.  لینا ئەندرشۆن، گوتی، لە ١٢ ـی کانوونی دووەمەوە کۆمەڵێک رێکاری نوێ دەخەنە بواری جێبەجێکردنەوە کە بریتین لە:   - کارکردن لە ماڵەوە بۆ هەر کەسێک کە بتوانێت.  - مەیخانەکان، کافێ و رێستۆرانتەکان لە کاژێر ١١ ـی شەوەوە دادەخرێن، بۆ هەرمێزێکیش دەبێت ٨ کەس زیاتر نەبن.  - زانکۆ و کۆلێژەکان دەتوانن پەنا بۆ خوێندنی دوور بەرن، واتە ئۆنلاین.  - ژمارەی بەشداربووان لە کۆبوونەوە جەماوەرییە ناوخۆییەکاندا بۆ ٥٠ کەس سنووردار بکرێت.  - لە کۆبوونەوە جەماوەرییەکاندا دووریی نێوان کەسەکان بپارێزرێت.  لە ماوەی هەفتەی رابردوودا، سوێد بەرزبوونەوەیەکی بەرچاوی لە ژمارەی تووشبووانی کۆرۆنادا تۆمار کردووە، رۆژی چوارشەممەی رابردوو، ئەو وڵاتە زۆرترین ژمارەی تووشبوونی رۆژانەی تۆمار کردووە کە لە ماوەی ٢٤ کاژێردا زیاتر لە ٢٣ هەزار کەس بوو.  هەروەها سەرۆکوەزیرانی سوێد راشیگەیاند، "زۆرترین ژمارەی بەشداربووان لە کۆبوونەوە جەماوەرییە دەرەکییەکاندا نابێت لە ٥٠ کەس زیاتر بێت، پێویستە هاووڵاتییان لە شەقام، شوێنە گشتییەکان، نێو پاس و میترۆکاندا دەمامک ببەستن. "  سەرۆکوەزیرانی سوێد ئاماژەی بەوەش دا، "پێمانوایە دۆخەکە پێویستی بە رێوشوێن و سەپاندنی رێکاری نوێ هەیە بۆ ئاسانکردنی بارەکە لەسەر سیستەمی تەندروستی. "  لینا ئەندرشۆن، داوای لە هەموو ئەو کەسانە کرد کە تاوەکو ئێستا ڤاکسینی کۆرۆنایان وەرنەگرتووە بۆ ئەنجامدانی ئەو کارە دەستبەجێ بچن خۆیان بکووتن، جەختیشی کردەوە کە دانانی ڤاکسینەکە جیاوازییەکی گەورە دروست دەکات لە کەمکردنەوەی رێژەی تووشبووان.  هاوکات، لینا هالینگرین، وەزیری کاروباری کۆمەڵایەتی سوێد رایگەیاند، پێویستە تاوەکو بکرێت هاووڵاتییان لە ماڵەوە کارەکانیان بکەن. گوتیشی، "زۆر گرنگە هەموو هاووڵاتییان بچن قورچکی سێیەمی کۆرۆنا وەربگرن. "  لە هەمانکاتدا، لینا هالینگرین، باسی لەوەش کرد، رێژەی ئەو نەخۆشانەی کە لە چاودێریی چڕدا بوون لە مانگی کانوونی یەکەمدا بە بەراورد لەگەڵ مانگی تشرینی دووەمدا دوو ئەوەندە بووە.