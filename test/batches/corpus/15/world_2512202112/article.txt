تێلیسکۆپەکە ناوی جەیمس وێب ـە، دوای کارکردن بۆ ماوەی سێ دەیە و خەرجکردنی ملیاران دۆلار تێیدا، بە پێنج مووشەکەوە لە ناوەندی بۆشایی کۆرۆی گوینای فەرەنسا لە باشووری رۆژهەڵاتی ئەمریکای باشوور رەوانەی بۆشایی ئاسمان کرا.   تۆماس زوربوچین، سەرۆکی تیمی زانایانی ناسا لەبارەی ناردنی تێلیسکۆپەکە بۆ بۆشایی ئاسمان کە هاوکات بوو لەگەڵ جەژنی کریسمس خۆشحاڵیی خۆی دەربڕی و گوتی، "رۆژێکی زۆر سەرنجڕاکێشە، ئەمە بەڕاستی کریسمسە. " ناسا بە هاوبەشی لەگەڵ دوو ئاژانسی ئاسمانەوانیی ئەوروپی و کەنەدی ESA  و ACS ئەو تێلیسکۆپەیان دروستکردووە.   چاوەڕوان دەکرێت مانگێک بخایێنێت تاوەکو تێلیسکۆپەکە بگاتە شوێنی خۆی. تێلیسکۆپەکە هاوکاریی زانایان دەکات لەوەی زیاتر لە بنەچەی گەردوون و هەسارەی زەویی تێبگەن.   زانایانی بواری گەردوونناسی و ناساش دەیانەوێت لە رێگەی تێلیسکۆپەکە کە بەناوی سەرۆکی پێشووی ناساوە ناونراوە، پێشانی مرۆڤایەتی بدەن کە گەردوون سەرەتای دروستبوونی چۆن بووە لە ١٣.٧ ملیار ساڵ پێش ئێستا.  بەپێی تیۆریی بینگ بانگ، گەردوون لە تەقینەوەیەکی بەهێزەوە لە ١٣.٨ ملیار ساڵ پێش ئێستا دروستبووە.   کێن سیمباچ، بەڕێوەبەری ئینستیتیوتی زانستیی تێلێسکۆپی بۆشایی ئاسمان لە بەلتیمۆر لەبارەی ئەو هەنگاوەوە رایگەیاند، "دوای ئەمڕۆ زانست وەکو خۆی نابێت، وێب زیاترە لە تێلیسکۆپێک، دیارییەکە بۆ هەموو ئەوانەی دەیانەوێت لە گەورەیی گەردوون بکۆڵنەوە و رابمێنن. "  تێچووی تێلیسکۆپەکە ١٠ ملیار دۆلارە و بۆ ماوەی ٣٠ ساڵ و لە ٢٩ وڵاتی جیهان کاری تێداکراوە. لەدوای ٢٦ خولەک لە گەشتکردن بەنێو بۆشایی ئاسماندا، تێلیسکۆپەکە لەنێو رۆکێتە فەرەنسییەکە دەرچوو. ناسا دەڵێت، سەردەمێکی نوێ لە دۆزینەوە لە بۆشایی ئاسماندا دەستپێدەکات.  پێشتر تێلیسکۆپی هۆبڵ لە ساڵی ١٩٩٠ رەوانەی بۆشایی ئاسمان کرا، بەڵام ئەو خولگەیەی هۆبڵ تێیدایە تەنیا ٦٠٠ کیلۆمەتر لە زەوییەوە دووربووە.   پانتایی ئەو کەشتییەی تێلیسکۆپەکەی لەسەر جێگیرکراوە بەقەد یاریگەیەکی تێنس دەبێت و کێشیشی شەش تۆن و ٣٥٠ کیلۆگرام دەبێت. هاوێنەی تێلیسکۆپەکە ٦.٥ مەترە کە دەکاتە سێ ئەوەندەی تێلیسکۆپی هۆبڵ.  بەگوێرەی ناسا تێلیسکۆپی جەیمس وێب ١٠٠ هێندەی تێلیسکۆپی هۆبڵ هەستیارترە و زیرەکترە کە ئەمەش چاوەڕواندەکرێت تێڕوانینی زاناکانی گەردوونناسی بۆ گەردوون بگۆڕێت.   تێلیسکۆپەکە توێژینەوە لەبارەی ئەستێرەکان و گەردوونەوە دەکات و بەدوای نیشانەکانی هەبوونی ژیان لە گەردووندا دەگەڕێت. تێلیسکۆپەکە، بەگوێرەی ناسا، گەشت بەنێو مێژووی گەردووندا دەکات. چاوەڕوانیش دەکرێت لە حوزەیرانی ساڵی ٢٠٢٢ بەشێوەیەکی فەرمی دەست بە ئەرکەکەی بکات.   یەکێک لە ئاڵۆزترین و نادیارترین هاوکێشەکانی گەردوون بوونی کونەڕەشەکانە کە هەتاوەکو رووناکیش ناتوانێت پێیاندا تێپەڕببێت، زۆربەیان پاشماوەی ئەو ئەستێرانەن کە تێکشکاون و مردوون، بەڵام وادەردەکەوێت کە هەموو گالاکسییەکان کونەڕەشەکانیان تێدابێت کە گەورەییەکەیان ملیۆنان یاخود ملیاران ئەوەندەی خۆرە.   چۆن ئەو کونەڕەشانە لە گەردووندا پەیدابوون؟ ئایا پاشماوەی ئەستێرەکانی سەرەتان یان هیی تەقینەوە گەورەکەی بینگ بانگن؟ پرسیارێکی دیکەش ئەوەیە کە ئایا گالاکسییەکان لەپێشتردا پەیدابوون یان کونەڕەشەکان؟  تێلیسکۆپی وێب لەوانەیە هاوکاریی ئاسمانەوانەکان و گەردوونزانەکان بکات لە وەڵامدانەوەی ئەو پرسیارانەدا کاتێک کە لێکۆڵینەوە لە گەشەکردنی ئەستێرەکان و پرۆتۆگالاکسییەکان دەکەن کە لە ماوەی ٣٠٠ ملیۆن ساڵدا گەشەیان کردووە. تێلیسکۆپی هۆبڵ نەیتوانیبوو ئەو ماوەیە ئاشکرا بکات.   هەڵدانی تێلیسکۆپەکە لە رێگەی مووشەکەوە بۆ بۆشایی ئاسمان