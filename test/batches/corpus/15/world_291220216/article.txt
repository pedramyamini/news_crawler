ئەمیر حسێن عەبدوڵڵاهییان، وەزیری دەرەوەی ئێران رۆژی چوارشەممە ٢٩ - ١٢ - ٢٠٢١ بە میدیاکانی ئێرانی رایگەیاندووە، پێیانوایە ئەگەر لایەنی بەرامبەر بە نیازێكی پاکەوە درێژە بە گفتوگۆکانی ئەم قۆناخە بدەن کە ئێستا لە ڤییەننا بەڕێوەدەچێت، "دەکرێت بە رێكکەوتنێکی باش بگەن کە قازانجی هەموو لایەکی تێدابێت".  وەزیری دەرەوەی ئێران گوتووشیەتی، "دەتوانین ئامانجی خۆمان بە گەیشتن بە رێککەوتنێک، کە سوودی هەموو لایەنەکانی تێدا بێت، دەستەبەر بکەین".  چین داوای فراوانکردنی مەودای لێکتێگەیشتن، ئیدارەدانی جیاوازییەکان و هاندان بۆ تێپەڕاندنی ناکۆکییەکان لەسەر پرسی ئەتۆمیی ئێران دەکات، ئەوەش لە کاتێکدایە گەڕی هەشتەمی دانووستاندنەکانی تایبەت بە پرۆگرامی ئەتۆمیی ئێران لە ڤییەننا بەڕێوەدەچن.  وانگ کیون، نێردەی چین بۆ نەتەوە یەکگرتووەکان و رێکخراوە نێودەوڵەتییەکانی دیکە لە ڤییەننا رایگەیاند، لەبارەی پرسی ئەتۆمیی ئێران و پرسی پەیوەندیدار، نابێت سیاسەتی دووفاقی پەیڕەو بکرێت بۆ بەدەستخستنی بەرژەوەندیی خۆپەرستانە، گوتیشی، "بۆ سەرکەوتنی گفتوگۆکان پێویستە هیچ سزایەکی نوێ لەمیانی گفتوگۆکان بەسەر ئێراندا نەسەپێندرێن".  ئێنریک مۆرا، نێردەی یەکێتیی ئەوروپا بۆ گفتوگۆکان کە هاوکات سەرۆکایەتیی گفتوگۆکانیش دەکات، رایگەیاندووە، "گفتوگۆکان تیشکیان خستووەتە سەر هەڵگرتنی سزاکانی ئەمریکا بۆسەر ئێران لە بەرامبەر پابەندبوونی ئێران بە بڕگەکانی رێککەوتنە ئەتۆمییەکەیەوە، ئێران بۆ گفتوگۆکان تەنیا چەند هەفتەیەک کاتی لەبەردەمدا ماوە، نەوەک چەند مانگێک".  هێزی ئاسمانیی ئیسرائیل مانۆڕێكی خۆدەرخستن ئەنجامدەدات، پەیامەکەشی هۆشداریدانە بە ئێران.  یائیر لاپید، وەزیری دەرەوەی ئیسرائیل باس لەوە دەکات، "گفتوگۆ ئەتۆمییەکان لە ڤییەننا دەستیانپێکردەوە، وەستاندنی بەرنامە ئەتۆمییەکەی ئێران ئاستەنگی سەرەکیی بەردەم ئاسایشی ئیسرائیل و سیاسەتی دەرەوەیەتی، ئیسرائیل رێگە نادات ئێران ببێتە وڵاتێكی خاوەن چەکی ئەتۆمی، بە دڵنیاییەوە ئیسرائیل پێی باشترە بە هاوبەشیی نێودەوڵەتی دژی ئەو بەرنامەیە بجووڵێتەوە، بەڵام ئەگەر پێویستی کرد ئەوا بە تەنیا دەجووڵێتەوە، ئێمە خۆمان بەرگری لە خۆمان دەکەین".  رۆژی دووشەممە ٢٧ - ١٢ - ٢٠٢١ نوێنەرانی زلهێزەکانی جیهان و ئێران لە ڤییەننای نەمسا بۆ زیندووکردنەوەی ئەو رێککەوتنە ئەتۆمییەی کە ئیدارەی ترەمپ سڕی کرد، گەڕی هەشتەمی گفتوگۆکانیان دەستپێکرد.