ئەمریکا دەیەوێت مۆسکۆ دڵنیایی پێ بدات کە سوپای رووسیا هێرش ناکاتە سەر ئۆکراینا و مۆسکۆش دەیەوێت وڵاتانی رۆژئاوا گەرەنتی بدەن کە ئۆکراینا و وڵاتانی دیکەی دراوسێی رووسیا هەرگیز نابنە ئەندام لە هاوپەیمانیی ناتۆ.  سێرگی ریابکۆڤ، جێگری وەزیری دەرەوەی رووسیا، جێگری وەزیری دەرەوەی رووسیا دەڵێت، ئەمریکا پێشنیازەکانی مۆسکۆی بەهەند وەرگرتووە و ئەوانیش دڵنیاییان بە واشنتن داوە کە رووسیا هەرگیز پلانی بۆ داگیرکردنی ئۆکراینا دانەناوە و نیازیشی نییە ئەو کارە بکات.  هاوکات ویندی شێرمن، جێگری وەزیری دەرەوەی ئەمریکا دوای کۆبوونەوەکە، لە کۆنگرەیەکی رۆژنامەڤانیی تەلەفۆنیدا، بە رۆژنامەڤانەکانی راگەیاند، ئەوان پێشنیازێکی رووسیایان رەتکردووەتەوە کە داوایان کردبوو ئۆکراینا هەرگیز نەبێتە ئەندام لە ناتۆ.   باسیشی لەوە کرد کە شاندەکەی رووسیا گرەنتیی نەداوە مۆسکۆ ١٠٠ هەزار سەربازەکەی لە نزیک سنووری ئۆکراینا دەکشێنێتەوە.   جێگری وەزیری دەرەوەی ئەمریکا ئاماژەی بەوەشکردووە ئەوان ئامادەیی خۆیان بۆ شاندەکەی مۆسکۆ دەربڕیوە لە ماوەی داهاتوودا کۆبوونەوەی زیاتر بکەن بۆ ئەوەی گفتوگۆ لەسەر شوێنی جێگیرکردنی چەکەکانی ناتۆ لە رۆژهەڵاتی ئەوروپا بکەن.  باسی لەوەش کردووە، ئەمریکا و ناتۆ ئامادەن لەگەڵ رووسیا کاربکەن بۆ ئەوەی بەشێوەیەکی یەکسان و دوولایەنانە، هەنگاو لە بارەی بابەتی جێگیرکردنی مووشەکەکان بنێن.