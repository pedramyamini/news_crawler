لە کەنیسەیەکی کوردی و عەرەبی لە شاری بۆنی ئەڵمانیا هەموو ئامادەکاریێک کراوە بۆ جەژنی کریسمس. قەشە داهود، سەرپەرشتیاری کەنیسەکەیە و دەڵێت، "ئەم جەژنە جەژنێکی زۆر تایبەتە بۆ هەموو کریستیانەکانی سەر رووی زەوی، رۆژێکی زۆر تایبەتە، کە ئاشتیی ئاسمان بۆ سەر رووی زەمین هات، کە مەسیحی پیرۆز لەو رۆژە لەدایکبوو، ئەمە وامان لێدەکات یادێکی زۆر خۆش پێکەوە بکەینەوە. بەتایبەتی ئێمە لێرە بە زمانی کوردی و عەرەبی یادی ئەو جەژنە پیرۆزە دەکەین".   بۆ رۆژی ٢٤ - ١٢ هەموو ئامادەکارییەکان کراون، داری کریسمس رازێنراوەتەوە، کۆرالێک بە میوزیکەوە نزاکانیان دەکەن. ئەو رۆژە کریستیانەکان لە کەنیسەیە ئەو یادە دەکەنەوە. ساڵی رابردوو بەهۆی کۆرۆناوە نەتوانرا ئاهەنگی کریسمس بگێڕدرێ.   قەشە داهود دەڵێت، "دوو ساڵی زۆر ناخۆشمان بەڕێکرد … خێزانەکان لە یەک کران.. وەک دەیبینن هەموو شوێنێکمان رازاندووەتەوە".  رێکارەکانی رووبەڕووبوونەوەی کۆرۆنا لە هەموو هەرێمەکانی ئەڵمانیا وەک یەک نییە، لە هەندێ هەرێمی ئەڵمانیا بەهۆی زۆریی تووشبووانی کۆرۆنا بازاڕی کریسمس نەکرایەوە، بەڵام لە هەندێکیش بازاڕەکە کراوەتەوە.   کۆشکەکانی نێو بازاڕەکە چاوەڕێی کڕیارن، کە ئەمساڵ زۆربەیان بەهۆی وەرنەگرتنی ڤاکسینەوە، یاخود لە ترسی تووشبوون بە کۆرۆنا نایەنە نێو بازاڕەکە. کۆشکەکەی گابریالە ڤابی هێشتا چۆڵە، تەنیا ئەو کەسانەی کە ڤاکیسنیان وەرگرتووە، یاخود لە کۆرۆنا چاکبوونەتەوە، دەتوانن سەردانی ئەم کۆشکە بکەن و خواردنەوەی تایبەتی کریسمس بخۆنەوە.   گابریالە ئاڤی دەڵێت، "بێگومان هەستی پێدەکەین کە ئەمساڵ سەردانکردن زۆر کەمترە وەک لە ساڵی پێش کۆرۆنا، بەڵام لەگەڵ ئەوەشدا زۆر دڵخۆشین کە توانیومانە بیکەینەوە. دەبینین کە خەڵک دەترسن. کڕیارەکانی ئێمە تەمەنیان لە نێوان ٤٠ بۆ ٦٠ ساڵە. ئەوانە ئێستا کەم دێن".   ره‌نگی بریقه‌وباقی كۆشكه‌كان سه‌رنجی گه‌وره و بچووك راده‌كێشێت. هه‌ندێكیان پێداویستییەکانی داری کریسمس ده‌فرۆشن، كه تایبەتە بە كریسمس و بەشێکیش به بۆن و به‌رامەی باده‌می برژاو خەڵكه‌كه والێده‌كه‌ن بیكڕن، چونكه بۆ هه‌ندێك کەس، بازاڕی كریسمس، واتە خواردن و خواردنه‌وه‌ی خۆش.  جه‌ژنی كریسمس جه‌ژنی خۆشه‌ویستییه، بازاڕی كریسمسیش بۆ کۆکردنەوەی خێزانه‌کانە، بەڵام ئەمساڵ پەتای کۆرۆنا دووبارە بووەوە هۆی ئەوەی کە هەندێ لە خێزانەکان بە تەنیا جەژنی کریسمس بگێڕن.