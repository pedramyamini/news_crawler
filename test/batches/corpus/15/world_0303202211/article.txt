لە هەڤپەیڤینێکدا لەگەڵ میدیایەکی نزیک لە پەکەکە، دوران کاڵکان، ئەندامی کۆمیتەی بەڕێوەبەری پەکەکە لەبارەی جەنگی رووسیا و ئۆکراینا گوتی: "ئەوەی رووسیا ئێستا لە ئۆکرانیا دەیکات، پێشتر ئەمریکا لە هەموو جیهاندا ئەنجامیداوە. ئۆکراینا دەڵێت ئەنجوومەنی ئاسایشی نێودەوڵەتیی لەکوێیە؟ با نەتەوە یەکگرتووەکان بڕیار دەربکات. ئەنجوومەنی ئاسایشی نێودەوڵەتی بە ئەمریکا، رووسیا، بەریتانیا و ئەوروپاشەوە خۆیان ئەم کارە دەکەن و دەجەنگن و هێرش دەکەنە سەر وڵاتی دیکە. بۆ نموونە، تورکیا هەوڵی داگیرکردنی سووریا و عێراقی دا، هێرشی سەربازی بۆ سەر لیبیا و ئەرمینیا ئەنجامدا. هیچ جیاوازییەک لە نێوانیان ئەو وڵاتانەدا نییە. ئەمە راستیی جیهانی ئێمەیە".    دوران کاڵکان گوتیشی: "ئەو سیاسەتەی پاڵپشتی لە دەسەڵاتی ئۆکراینا دەکات سیاسەتێکی شۆڕشگێڕ و دیموکراسیی و راست و دروست نییە، واتە مەبەست لەم سیاسەتە رزگارکردنی ئۆکراینا نییە لە دەست داگیرکاری. پرسیارەکە ئەوەیە کە ئایا دەسەڵاتی ئۆکراینا نوێنەرایەتی راستەقینەی ویستی کۆمەڵگەی ئۆکراینی دەکات؟ ئۆکراینییەکان دەوڵەتی سەربەخۆیان هەیە و مافی سەروەرییان هەیە؟ دەوڵەتی چی، سەربەخۆیی چی؟ ئەوان دەسەڵاتێکی داپڵۆسێنەر و تاڵانچی و چەتەیان هەبووە و ئێستاش هەڵدەوەشێت".  دوران کاڵکان ئاماژە بە رووسیا و ئەمریکا دەکات و دەڵێت: "هەوڵ دەدەن دەسەڵاتی ئێستای ئۆکراینا لابدەن و کەسێکی دیکە بخەنە شوێنی سەرۆکی وڵات. دوێنێ لایەنێک ئەو دەسەڵاتەی دامەزراند، ئەمڕۆش لایەنێکی دیکە کار بۆ لابردنی دەکات. چەتەی باش و خراپ نییە، هەموو چەتەکان خراپن و خراپەکارن".