لەو شوێنەی کۆچبەران لێی دەمێننەوە لە بری پۆلیس رێکخراوەکانی خێرخوازی هاوکارییەکانیان پێشکێشی کۆچبەران دەکەن. خواردن و خواردنەوە کارەبای پێویست بۆ بارگاویکردنی مۆبایلەکانیان و خزمەتگوزاری تەندروستی بە کۆچبەرانی کورد و کۆچبەر ئەسیوبییەکانی دیکە دەدرێت.  ئۆلیڤەر خەڵکی شاری (لیل)ـە لە فەرەنسا، هەفتانە جارێک ئۆتۆمبێلی خۆی دەهێنێتە نێو کۆچبەران بۆ ئەوەی ئاوی گەرم بە جەستەی ساردیان دا بکەن.   ئۆلیڤەر، چالاکڤانی هاوکاریکردنی کۆچبەران بە رووداوی راگەیاند " من پێشووتر هەفتەی دوو جار لەگەڵ رێکخراوێکی مافی مرۆڤ دەهاتمە ئێرە و بینیم کە سەرشۆر و حەمام نییە و ماوەی حەوت مانگە من دێمە ئێرە. ئەمە ئۆتۆمبێلی من و هاوژینەکەمە بۆ گەشکردن. پرسیارم لێکرد دەتوانم ئەو کارەی پێ بکەم، ئەویش گوتی کێشە نییە. هەروەها خاولی و شامپۆ و جێڵیشیان بۆ دەهێنم. دواتریش لە ماڵەوە دەیانشووم بۆ جارێکی دیکە. "  عەباس گەنجێکی تەمەن ٣١ ساڵی گوفتار شیرینی خەڵکی هەولێرە و لە مانگی چواری ٢٠٢١ لە کوردستانەوە بەرەو ئەوروپا بەڕێکەوتووە. لە تورکیا و بولگاریا و وڵاتانی دیکەی ئەوروپا ماوەتەوە. زیاتر لە دوو هەفتە دوای تراژیدیای نۆکەندی ئینگلیز، عەباس دەڵێ مرۆڤ یەکجار دەژیت و یەکجار دەمرێت و بەردەوامەین لەسەر هەوڵەکانمان بۆ گەیشتن بە بەریتانیا.  عەباس، کۆچبەری کورد لە جەنگەڵی دانکیخ بە رووداوی راگەیاند " چەندین جار بە شاحینە رۆیشتووم بەڵام پۆلیس چەندین جار دەستیگیریان کردووم و منیش بەردەوامم لە رۆیشتن. ئەوانەی لێرەشن هەمووی لەبەر بێکاری هاتوون و لە خۆشی خۆیان نەهاتوونەتە ئێرە. "  گەنجێکی خەڵکی رانیە کە ناوی هەندرێنە باوکی مەولوود شێخ وەسانی پێشمەرگەی یەکێتی نیشتمانیی کوردستانەوە و لە ساڵی ١٩٩٣ شەهید بووە. جارێک هەوڵی داوە بەڵام سەرکەوتوو نەبووە.   هەندرێن مەولوود شێخ وەسانی، هاونشتیمانی کۆچبەر لە فەرەنسا بە رووداوی راگەیاند "یەکجار سواری شاحینە بووم، بەڵام هەوڵەکەم سەری نەگرتووە. ئەو رۆژە هەشت کەس بووین دوای سەرکەوتوونی سێ کەس شۆفێرەکە خۆی ئێمەی هێنایە خوارەوە. "  دووکەڵی ئاگر چاوی چەندین کۆچبەر کە لە ژیانێکی باشتر دەگەڕێن پڕفرمێسک کردووە بەڵام ئەو ئاگرەی کۆچبەران گەش و گەرمە.