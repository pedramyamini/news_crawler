لە وەڵامی بانگهێشتێکی وەزیری دەرەوەی بەریتانیا بۆ هاوتاکانی لە کۆمەڵەی جی ٧ کە تێیدا داوای " پێکەوەکارکردن" بۆ رووبەڕووبوونەوەی "دوژمنکارییەکانی رووسیا"ی کردبوو، باڵیۆزخانەی رووسیا لە لەندەن رایگەیاند: "سەرباری ئەوەی رووسیا هەرگیز نیازی نییە دەستدرێژی بکاتە سەر ئۆکراینا، بەڵام بارودۆخی ناوخۆیی ئەو وڵاتە تادێت مەترسیدارتر دەبێت، ئەوەش بەهۆی پاڵپشتییە سەربازییەکانی ناتۆ، کە پێشکێشی کیێڤی دەکات".  باڵیۆزخانەکە راشیگەیاند: "وڵاتانی ناتۆ پاڵپشتی بێسنوور و بێمەرج پێشکێش بە ئۆکراینا دەکەن، ئەوەش هەوڵەکان بۆ گەیشتن بە رێککەوتن سەبارەت بە هەرێمی دۆنباس لە رۆژهەڵاتی ئۆکراینا لە ناودەبات".  هەرێم دۆنباس دەکەوێتە رۆژهەڵاتی ئۆکراینا و نزیکەی ٤٠ % ی دانیشتوانەکانی بە زمانی رووسی قسە دەکەن و خۆیان بە بەشێک لە رووسیای فیدراڵ دادەنێن و بەرەیەکی چەکدارییان دامەزراندووە و دژ بە سوپای ئۆکراینا شەڕ دەکەن و تاوەکو ئێستا زیاتر لە ١٤ هەزار کەس لەهەردوولا کوژراون.  لە راگەیێندراوەکەیدا باڵیۆزخانەی رووسیا رەخنەی تووند لە بەریتانیا و وڵاتانی دیکەی ناتۆ دەگرێت و دەڵێت، بەکارهێنانی بێسنووری زاراوەی "دوژمنکاریی رووسیا" ئاماژەیەکە لەسەر ویست و خواستی بەریتانیا بۆ دۆزینەوەی خاڵێکی هاوبەش لەنێوان وڵاتانی ناتۆ تاوەکو بیکاتە پاساوێک بۆ رێکخستنی یەکریزی ئەو وڵاتانە دژی رووسیا.  باڵیۆزخانەی رووسیا پێیوایە ئەو دروشمەی، کە لەلایەن وڵاتانی ناتۆوە بەناوی: "دوژمنکاریی رووسیا بۆ سەر ئۆکراینا" بەرزکراوەتەوە هیچ شتێك نییە جگە لە "درۆیەک" کە لەسەر زاری سیاسەتڤانە بەریتانییەکان و دەزگا میدیاییە لایەنگرەکانیانەوە بانگەشەی بۆ دەکەن.   ئەوە لە کاتێکدایە بەگوتەی باڵیۆزخانەی رووسیا: "هێزە چەکدارەکانی بەریتانیا لەسەر سنووری پۆڵەندا و ئیستۆنیا نزیک لە سنوورەکانی رووسیا دژایەتی ئێمە دەکەن".