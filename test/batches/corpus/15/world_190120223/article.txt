لەگەڵ هەرەسهێنانی ئابووریی ئەفغانستان و ئیفلیجبوونی کەرتیی بانکی و پەککەوتنی پرۆسەی پێدانی مووچەی مامۆستا و کارمەندان، محەممەد حەسەن ئاخوند داوای لە وڵاتانی ئیسلامی کرد دەستپێشخەری بکەن و دان بە حکومەتی تاڵیباندا بنێن، ئاخوند گوتی: "داوا لە وڵاتانی ئیسلامی دەکەم بە فەرمی دانمان پێدابنێن؛ هیواداریشم دوای ئەوە بە خێرایی گەشە بە ئەفغانستان بدەین".  لێدوانەکەی ئاخوند لە کۆنفرانسێكی رۆژنامەڤانی لە کابولدا هات تایبەت بە چارەسەرکردنی قەیرانی دارایی وڵاتەوە بوو؛ تێیدا گوتی: "مەبەست لە داننانەکە بەرپرسانی تاڵیبان نییە بەڵکو بۆ گەلەکەمانە".  ئاخوند گوتیشی: "کاتی هاتووە دان بە دەسەڵاتمان بنرێت، چونکە تاڵیبان بە دابینکردنی ئاسایش و ئاشتی ناوخۆیی و سەر  سنوورەکانی، سەرجەم مەرجە پێویستەکانی پێویست بۆ دانان بە دەسەڵاتەکەی جێبەجێکردووە".  لەمانگی ئابی ساڵی رابردووەوە، تاڵیبان دەسەڵاتی لە ئەفغانستان وەرگرتووە و حکومەتی پێکهێناوە بەڵام هیچ وڵاتێك بە فەرمی دانی بە دەسەڵاتەکەی نەناوە و هەمووان چاوەڕێی هەڵسوکەوتی تاڵیبان و ئاستی پابەندبوون بە جێبەجێکردنی بەڵێنەکانی دەکەن بە تایبەت لە پاراستنی مافەکانی مرۆڤ، ئازادی رادەربڕین، پێدانی مافی ژنان تایبەت بە کارکردن و خوێندن؛ هەروەها دابینکردنی ئاسایشی ناوخۆیی ئەفغانستان و ناوچە سنوورییەکانی لەگەڵ وڵاتانی دەوروبەر بە رێگریکردن لە گرووپە چەکدارەکان بەوەی نەبنە هەڕەشە بۆ سەر وڵاتانی دراوسێی ئەفغانستان، وەک قاعیدە و داعش.  هەرچەندە لەڕووی ئەمنییەوە لەو کاتەی تاڵیبان دەسەڵاتی گرتووەتە دەست، قاعیدە و داعش و گرووپە چەکدارەکانی دیکە لە خاکی ئەفغانستانەوە هێرشیان نەکردووەتە سەر وڵاتانی دراوسێی، بەڵام لەسەر ئاستی ناوخۆیی، تاڵیبان ژنانی لە کار و وەزیفە دوورخستەوە و کچە قوتابییەکانیشی لە خوێندنی پۆلی حەوتەوە بێبەشکرد.