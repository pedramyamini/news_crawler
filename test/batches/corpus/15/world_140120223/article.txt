رۆژی پێنجشەممە ١٣ - ١ - ٢٠٢٢ ئەنتۆنیۆ گۆتێرێز، سکرتێری گشتیی نەتەوەیەکگرتووەکان لە شاری نیویۆڕک بە رۆژنامەڤانانی گوت، بۆ ئەوەی رێگە لە خراپتربوونی "ئەو تارماییەی باڵ بەسەر ئەفغانستاندا دەکێشێت" بگرین، دەبێت ئەو بلۆکە لەسەر پارەی ئەفغانستان هەڵبگیرێت.  گوتێرێز گوتیشی، "پێویستە بەشێوەیەکی خێرا رێگە لە داڕمانی ئابووری بگرین کە سەردەنێتە هەژاری و برسێتی ملیۆنان کەس" لە ئەفغانستاندا.  دوای ئەوەی بزووتنەوەی تاڵیبان لە نیوەی مانگی ئابی ساڵی ٢٠٢١ دا دەسەڵاتی ئەفغانستانی گرتەدەست و کۆتایی بە شەڕی ٢٠ ساڵەی لەگەڵ ئەمریکا هات، ملیۆنان دۆلار کە لە بانکی نێودەوڵەتیدا بوون لەلایەن واشنتنەوە دەستیان بەسەرداگیرا و بلۆککران. لەو کاتەشەوە، وڵاتەکە رووبەڕووی قەیرانێکی مرۆیی سەخت بووەتەوە و نەتەوەیەکگرتووەکان و رێکخراوەکانی مافی مرۆڤیش بەردەوام داوای یارمەتیی بەپەلە بۆ وڵاتەکە دەکەن و دەڵێن کە نیوەی خەڵکەکەی لەژێر هەڕەشەی برسێتیدا دەژین.   بەگوێرەی رێکخراوەکانی هاوکاریی مرۆیی، لە ساڵی ٢٠٢٢ دا نزیکەی ٤.٧ ملیۆن کەس لە ئەفغانستان رووبەڕووی بەدخۆراکی دەبنەوە، کە لەو ژمارەیەش ١.١ ملیۆنیان منداڵن.   لەدوای دوو رۆژ لەوەی نەتەوەیەکگرتووەکان رایگەیاند کە پێویستییان بە ٥ ملیار دۆلار هەیە بۆ هاوکاریی ئەفغانستان، ئەنتۆنیۆ گۆتێرێز لە نیویۆڕک داوای لە واشنتن کرد سەرکردایەتیی هەنگاوێک بگرێتە دەست بۆ ئەوەی رێگە لە داڕمانی ئابووری ئەفغانستان بگرێت چونکە "بەشی گەورەی سیستەمی ئابووریی جیهان بە دۆلار کاردەکات".  مانگی رابردوو بەخشەرە نێودەوڵەتییەکان رازیبوون بۆ ئەوەی ٢٨٠ ملیۆن دۆلار هاوکاریی مرۆیی پێشکەشی ئەفغانستان بکەن کە ئەوەش لەدوای چەند ئاگادارکردنەوەیەکی تووند هات لەلایەن رێکخراوەکانی چاودێریی مافی مرۆڤ و هاوکاری کاتێک رایانگەیاند لەم زستانەدا نیوەی هاووڵاتییانی ئەو وڵاتە رووبەڕووی برسێتیی تووند دەبنەوە.   گوتێرێز بە رۆژنامەڤانانی گوت کە هیوادارە "سەرچاوەکانی دیکە - کە زیاترە لە ١.٢ ملیار دۆلار لە سندووقی دڵنیایی بوونیاتنانەوەی ئەفغانستانەوە خەرجبکرێت بۆ ئەوەی یارمەتیی خەڵکیی ئەفغانستان بدات ئەم زستانە تێپەڕێنێت.   گوتێرێزیش دەڵێت کە سەرمای زستان و بلۆککردنی هاوکارییەکان دوو شتن کە پێکەوە بۆ خەڵکی ئەفغانستان کوشندەن.    داواش لە تاڵیبان دەکات رێز لە مافەکانی مرۆڤ بگرێت، بە تایبەتیش مافی ژن و کچەکان. بەو پێیەی هیچ وڵاتێک ناتوانێت گەشە بکات ئەگەر مافی نیوەی کۆمەڵگاکەی پشتگوێ بخات.   لەدوای کۆنترۆڵکردنی کابوول لەلایەن تاڵیبانەوە، واشتنتن نزیکەی ٩.٥ ملیار دۆلاری بانکی ناوەندیی ئەفغانستانی بلۆککرد. لای خۆشیەوە، سندووقی دراوی نێودەوڵەتی و بانکی جیهانی چالاکییەکانی لە ئەفغانستان هەڵپەسارد و هاوکارییە مرۆییەکان و ٣٤٠ ملیۆن دۆلاری بۆ ئەو وڵاتە راگرت.