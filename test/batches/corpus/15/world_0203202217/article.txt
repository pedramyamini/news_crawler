کاتیا کۆدڵەچ، شانۆکار دەڵێت، "لە شاری لڤیڤ چەندین سەنتەرمان بۆ کۆچبەرەکان ئامادەکردووە. کاتێک خەڵک دەگەنە ئێرە دەتوانن سەردانی شێڵتەرەکان بکەن کە ئێستا ژمارەیان زیاترە لە ٢٠٠ شێڵتەر. خەڵک لێرە دەتوانن بحەوێنەوە، دەتوانن لێرە بخەون، نان بخۆن و خۆیان بشۆن. لە هەمان کاتدا لە شوێنێکی پارێزراو و گەرمدان. دوای ئەوەش هاوکارییان دەکەین بچن بۆلای پاسەکان. ئەو پاسانەی دەچن بۆ پۆڵەندا. خۆبەخشەکان لەوێ وەریاندەگرن و هاوکاریی ئاوارەکان دەکەن و جێگەیەکی سەلامەتیان لە پۆڵەندا بۆ دابین دەکەن".  هاوژین و کوڕەکەی ناتالیا لە بەرەکانی شەڕ لە کیێڤ ماونەتەوە و خۆی و بووک و نەوەکەی پەنایان بۆ ئێرە هێناوە، دیمەنەکانی هێرش و تراژیدیای دابڕان لە خۆشەویستانی، لەگەڵ یەکەمین لێدوانی بۆ رووداو، فرمێسکە قەتیسماوەکانی رژاند.  ناتالیا تێرلێسکا، ئاوارەی کیێڤ بە گریانەوە قسەی کرد و گوتی، "هیچ لە پلانمان نەبوو کیێڤ بەجێبهێڵین و بیچین بۆ هیچ شوێنێک، واماندەزانی لە کیێڤ دەمێنینەوە و چاوەڕوان دەکەین بزانین چی روودەدات، بەڵام دۆخەکە رۆژ بە رۆژ خراپتر دەبوو. پیاوەکانمان مانەوە و ئێمە بڕیارماندا منداڵەکان رزگاربکەین. ئێستا لە شارەکان بەربەست دانراون و رێگەکان گیراون. کوڕەکانمان لەبری ئەوەی بچن لەگەڵ هاوڕێکانیان کاتی خۆش بەسەربەرن، ئێستا لە بەرگریدان. بەڕاستی ناتوانم قسە بکەم زۆر بە ئازارە".  شەڕە قورسەکە لە کیێڤە و هەر ئەوەش وایکردووە زۆربەی ئاوارەکان خەڵکی ئەو شارە بن، ماریا پەرستار بووە و تاوەکو رۆژی سێشەممەش [٠١ - ٠٣ - ٢٠٢٢] لە کیێڤ هاوکاریی ئەو خێزان و منداڵانەی کردووە کە پەنایان بۆ ژێرزەمین و پەناگە کاتییەکان بردووە.  ماريیا هۆمچێژن، پەرستار ئاماژە بەوە دەکات، "زۆر زەحمەت بوو، چونکە بە بەردەوامی بۆردوومان دەکراین. من و چەند هاوڕێیەکم هاوکاریی خەڵکمان دەکرد بیانگەیێنینە ژێرزەمینەکان بۆئەوەی خۆیان حەشاردەن، ئەو ژێرزەمینانەی کە لەسەر کارتەکانیش نەبوو، دەماندۆزینەوە. ئەو خێزان و منداڵانەی لە ژێرزەمینەکان نان و ئاویان نەبوو، خواردنمان بۆ دەبردن و چێشتمان بۆ لێدەنان، کوڕەکانیش هاوکاربوون. بەڕاستی زۆر زەحمەت بوو، بەڵام من زۆر سوپاسی هێڵی شەمەندەفەری کیێڤ دەکەم کە بە بەردەوامی شەمەندەفەر هەبوو، ئەوەی دەیتوانی سواربێت رزگاری دەبوو، ئەوەی نەیدەتوانی، چاوەڕێی شەمەندەفەرێکی دیکەشی دەکرد کە هەمیشە دوای ١٥ خولەک دەهاتن".  بەرفراوانکردنی هێرشەکان و چڕترکردنی گەمارۆی سەر کیێڤ و خارکیڤ وایکردووە ژمارەی ئاوارەکان تاوەکو ئێستا یەک ملیۆن کەس تێپەڕێنێت.  ئەوەش وایکردووە لڤیڤ کە یەکێک لە رێڕەوە سەرەکییەکانی تێپەڕینی ئاوارەکانە بۆ پۆڵەندا، لەگەڵ تێپەڕبوونی دەستەیەک کۆچبەر، چەندین دەستە کۆچبەری نوێی بۆ بێت.