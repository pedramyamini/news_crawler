سارۆسی یەکێکە لەو ١٨٥ هەزار دانیشتووەی دوورگەی کالیدۆنیای سەر بە فەرەنسا، کە دەکەوێتە نێو زەریای ئارام، بەشداری لە گشتپرسی تایبەت بە سەربەخۆیی دوورگەکە لە فەرەنسا و کۆتایی هاتنی دەسەڵاتی زیاتر لە ١٦٠ ساڵەی فەرەنسییەکان دەکات.  لە ١٢ی کانوونی یەکەمی ساڵی ٢٠٢١، کالیدۆنییەکان بەشداری لە سێیەمین گشتپرسیی سەربەخۆیی دوورگەکەیان دەکەن و پرسیاری سەر کارتی دەنگدانەکە دەڵێت: "ئایا پێت باشە کالیدۆنیا ببێتە وڵاتێكی سەربەخۆ و خاوەن سەروەریی تەواو؟ ".  مۆنیک سییۆنێ، دانیشتووی کالیدۆنیا دەڵێت، "بەڵێ ئێمە بەشداری دەکەین و دەنگیش بە نەخێر دەدەین، ئێمە نامانەوێت لە فەرەنسا جیاببینەوە، بە داوای لێبووردنەوە ئەو قسەیە دەکەم، بەڵام ئێمە چەندین ساڵە پێکەوەدەژین و هیوادارم لەگەڵ فەرەنسا بمێنینەوە و ئەگەر دەنگی بەڵێ سەرکەوتوو بوو دەبێت ئێمە ئێرە جێبهێڵین".  ژان پییەر وادرا، دانیشتوویێکی دیکەی کالیدۆنیایە و دەڵێت، "من نامەوێت بەشداریی ئەم دەنگدانە بکەم، چونکە باوەڕم بە ئەنجامی ئەم گشتپرسییە نییە".  گشتپرسیی سێیەمی جیابوونەوەی کالیدۆنیا لەدوای دوو گشتپرسی دیکە دێت، یەکەمیان لە ساڵی ٢٠١٨ بوو کە نزیکەی لە ٥٧ % دژی جیابوونەوە دەنگیاندا و گشتپرسی ساڵی ٢٠٢٠ کە کەمتر لە ٥٤ % دژ بە جیابوونەوە بوون.  هەرچەندە ئەنجامەکانی دوو گشتپرسیی رابردوو پێشانی دەدەن کە تای تەرازووەکە بە سوودی لایەنگرانی سەربەخۆیە؛ بەڵام زۆربەی لایەنگرانی سەربەخۆیی بایکۆتی گشتپرسییەکەیان کردووە؛ ئەوان پێیانوایە هەلومەرج و زەمینە بۆ گشتپرسییەکە لەبار نییە و داوای دواخستنیان بۆ ساڵی ٢٠٢٣ کردبوو، داوایەک بە کاریگەری فەرەنسییەکان جێبەجێ نەکرا.  لە هەشتاکانی سەدەی رابردوو کێشەی نێوان کاناکی دانیشتووی رەسەنی دوورگەکە و کاڵدوشی هاوردەکراوەکان بۆ تووندوتیژی سەری کێشا و چەندین کاناکی بوونە قوربانی.  دواتر هەردوولا بە گرێبەستی ماتینیۆن گەیشتن و لە ساڵی ١٩٩٨ رێککەوتنی ناسراو بە نۆمیا واژۆکرا کە تێیدا رێککەوتن کرا لەسەر قۆناخێكی گواستنەوە بۆ ماوەی ٢٠ ساڵ و ئەنجامدانی سێ گشتپرسیی سەربەخۆیی دوورگەی کالیدۆنیا.  لەگەڵ زیاتربوونی هەژموونی چین لە ناوچەی باشووری رۆژهەڵاتی ئاسیا و زەریای ئارام، گرنگیی پێگەی دوورگەی کالیدۆنیا لە رووی جوگرافیا و سامانی سرووشتییەوە زیاتر بووە؛ چاوی پاریس و پەکین لەسەر ئەو رووبەرە نزیکەی ١٩ هەزار کیلۆمەتر دووجایە چڕتربووە.