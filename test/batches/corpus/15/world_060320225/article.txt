ئەمڕۆ یەکشەممە ٦ - ٣ - ٢٠٢٢ رێکخراوی نەتەوەیەکگرتووەکان لە تویتێکدا بڵاویکردەوە: "زیاد لە یەک ملیۆن و نیو کەس لە ماوەی ١٠ رۆژی رابردوودا خاکی ئۆکراینایان جێهێشتووە و پەڕیونەتەوە نێو وڵاتانی دراوسێ".   نەتەوەیەکگرتووەکان لە بەشێکی دیکەی تویتەکەیدا ئاماژەی بەوە کردووە، پەڕینەوەی ئەو ژمارە زۆرەی خەڵک لە ماوەی چەند رۆژی رابردوودا لە ئۆکرایناوە وایکردووە، قەیرانی کۆچبەری ئێستای رۆژهەڵاتی ئەوروپا بە گەورەترین قەیرانی کۆچبەریی ئەوروپا دابنرێت لەدوای کۆتاییهاتنی جەنگی دووەمی جیهانییەوە لە رووی خێرا بەرزبوونەوەی ژمارەی کۆچبەرانەوە.   نەتەوەیەکگرتووەکان وردەکاریی نەداوە لەبارەی ئەوەی کە دابەشبوونی ئەو ملیۆن و ٥٠٠ هەزار کەسە بەسەر وڵاتەکاندا چۆنە، بەڵام لەسەر بنچینەی ئاماری دوێنێ ئێوارەی رێکخراوی کۆچی نێودەوڵەتی، زیاد لە ٧٥٠ هەزار کەس چوونەتە نێو پۆڵەندا، زیاد لە ١٥٥ هەزار کەس پەڕیونەتەوە نێو هەنگاریا، زیاد لە ١٠٠ هەزار کەس چوونەتە نێو مۆڵدۆڤا و هەمان ژمارەش چوونەتە نێو سلۆڤاکیا. هەمان ئامار دەریدەخات کە زیاد لە ٥٠ هەزار کەس چوونەتە نێو رووسیا و زیاد کە ١٣٠ هەزار کەسی دیکەش گەیشتوونەتە وڵاتانی دیکەی ئەوروپا.  "لە ماوەی ١٠ رۆژدا ٣٥١ کەسی سڤیل لە ئۆکراینا کوژراون"  نەتەوە یەکگرتووەکان رایدەگەیێنێت لە ماوەی ١٠ رۆژی یەکەمی جەنگی ئۆکراینادا، لانیکەم ٣٥١ کەسی سڤیل کوژراون و ٧٠٧ کەسی دیکەش بریندار بوون.  رۆژی شەممە ٠٥ - ٠٣ - ٢٠٢٢ کۆمیسیۆنی باڵای نەتەوە یەکگرتووەکان بۆ مافەکانی مرۆڤ رایگەیاند، زۆربەی ئەو کەسە سڤیلانەی لە ماوەی جەنگدا گیانیان لەدەستداوە، بەهۆی بۆردوومان و تەقینەوەوە بووە.  ئۆفیسی کۆمیسیۆنی باڵای نەتەوە یەکگرتووەکان بۆ مافەکانی مرۆڤ OHCHR گوتیشی، ئەوان پێیانوایە ژمارەی راستەقینەی کوژراوانی سڤیل لەوەی هەیە بەرزترە.  ئاژاسەکە ئەوەشی خستووەتەڕوو، سەتان قوربانیی سڤیل لە کوژراو و بریندار لە شاری ڤۆلنۆڤاخای هەرێمی دۆنێتسک بوون کە ئێستا رووسیا وەکو کۆمارێکی سەربەخۆ دانیپێداناوە.