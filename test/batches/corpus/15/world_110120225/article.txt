قاسم جۆمەرت تۆکایێڤ لە گوتارێکیدا لە پەرلەمانی کازاخستاندا باسی لە رەوشی وڵاتەکەی کرد و رایگەیاند: "جەنگێکی تیرۆر دژ بە کازاخستان دەستپێکرا و ئۆپەراسیۆنی دژ بە تیرۆریستان بەشێکی زۆری دۆخەکەی کۆنترۆڵ کردەوە و رەوشی وڵات سەقامگیر بووەتەوە".  قاسم جۆمەرت تۆکایێڤ ئاماژەی بەوەکرد، بەهۆی دۆخی وڵاتەوە داوای هاوکاری سەربازییان لە رێکخراوی پەیمانی ئاسایشی بەکۆمەڵ کرد کە خۆیان ئەندامن تێیدا و گوتی: '' کازاخستان لە رووی یاساییەوە داوای لە هاوبەشەکانی کرد لە رێکخراوی پەیمانی ئاسایشی بەکۆمەڵ تاوەکو هێزی ئاشتییپارێز بنێرن. کاتێک ئەو بڕیارەماندا خەریک بوو کۆنترۆڵی ئاڵماتی لەدەست بدەین. ئەگەر ئاڵماتیمان لەدەست بدایە دوای ئەو، پایتەخت و دواتر هەموو وڵاتمان لەدەست دەدا ''.  تۆکایێڤ هەروەها گوتی هێزی ئاشتییپارێزی رێکخراوی پەیمانی ئاسایشی بەکۆمەڵ "بە سەرکەوتوویی" ئەرکەکەی تەواو کرد و گوتی '' هێزی ئاشتیپارێزیی سەر بە رێکخراوی پەیمانی ئاسایشی بەکۆمەڵ دوای دوو رۆژ قۆناخ بە قۆناخ لە کازاخستان دەست بە کشانەوە دەکات، قۆناخی کشانەوەکە ئەوپەڕی ١٠ رۆژ دەخایێنێت ''.  بە بڕیاری رێکخراوی پەیمانی ئاسایشی بەکۆمەڵ، ٢٣٠٠ سەرباز و ٢٥٠ ئۆتۆمبێلی سەربازیی رەوانەی کازاخستان کران.  گرژییەکانی کازاخستان رۆژی یەکشەممە ٠٢ - ٠١ - ٢٠٢٢ دەستیانپێکرد، کاتێک نرخی بەنزین لەو وڵاتە بۆ دوو هێندە بەرزبووەوە. هەرچەندە حکومەت رایگەیاند کە بەرزبوونەوەی نرخی بەنزین بۆ ماوەی شەش مانگ دەبێت، بەڵام راگەیێندراوەکە نەیتوانی کۆتایی بە خۆپێشاندانەکان بهێنێت.  رۆژی پێنجشەممە ٦ - ١ - ٢٠٢٢ خۆپیشاندانەکان لە شاری ئالماتی گرژی لێکەوتەوە؛ بەشێک لە خۆپێشاندەران کە چەکیشیان پێبوو، هەڵیانکوتایە سەر چەندین باڵەخانە، لەوانەش باڵەخانەی شارەوانیی شاری ئالماتی لە باشووری رۆژهەڵاتی ئەو وڵاتە. هێڵەکانی ئینتەرنێتیش لەو وڵاتە پچڕان. هەرچەندە کازاخستان کە یەکێکە لە وڵاتە دەوڵەمەندەکان بە سامانی نەوت و گازی سرووشتی، بەڵام لە سەرەتای ئەمساڵەوە حکومەت دەستبەرداری پاڵپشتییەکانی بوو بۆ نرخی سووتەمەنی و بەو پێیەش نرخەکانی سووتەمەنی بەرزکردەوە.  رۆژی دووشەممە ١٠ - ٠١ - ٢٠٢٢ بەرپرسانی کازاخستان رایانگەیاند لە کاتی خۆپیشاندانەکانی یەک هەفتەی رابردوودا، نزیکەی ٨ هەزار کەس لەلایەن پۆلیسەوە دەستبەسەرکراون.   لای خۆشییەوە، وەزارەتی تەندروستیی وڵاتەکە رایگەیاند، ١٦٤ کەس، کە سیانیان منداڵن لە گرژییەکاندا گیانیان لەدەستداوە.