ئیسرائیل هەریەکە لە بەریتانیا، دانیمارک و بەلجیکای خستە نێو لیستی "سوور"ی کۆرۆنا، واتە گەشتیارانی ئەو سێ وڵاتە رێگەیان پێنادرێت بچنە نێو ئیسرائیل و هاووڵاتیانی ئیسرائیلیش رێگەیان پێنادرێت سەردانی ئەو وڵاتانە بکەن. ئەوەش لەکاتێکدایە، تاوەکو ئێستا ٥٥ کەیسی گۆڕاوی ئۆمیکرۆن لە وڵاتەکەدا تۆمارکراون.  بڕیارەکەش لە ١٥ی ئەم مانگەوە دەچێتە بواری جێبەجێکردنەوە.  نیتزان هۆرۆویتز، وەزیری تەندروستیی ئیسرائیل  دەڵێت "سیاسەتەکەمان لە فڕۆکەخانە رێکدەخەینەوە و رێکاری نوێ لەبەردەم ' وڵاتانی سوور ' دەگرینەبەر، ئەمەش لەدوای بڵاوبوونەوەی گۆڕاوی ئۆمیکرۆن کە بارودۆخەکەی لە جیهاندا گۆڕیوە. وڵاتانی زیاتر دەخرێنە لیستی ' سوور ' ی کۆرۆنا لە سەرتاسەری جیهان و لە ماوەیەکی نزیکدا ناوی ئەو وڵاتانەش رادەگەیێنین کە بەهۆی بڵاوبوونەوەی ئۆمیکرۆن تیایاندا دەخرێنە نێو لیستی ' سوور ' ەوە. "    لە بەریتانیا رێکارەکان جیاوازن. لەدوای ئەوەی ڤایرۆسناسانی ئەو وڵاتە رایانگەیاند، دوو قورچکی ڤاکسین لە تووشبوون بە گۆڕاوی نوێ ناتپارێزێت، سەرۆکوەزیرانی بەریتانیا هەڵمەتێکی دابەشکردنی خێرای قورچکی سێیەمی ڤاکسینی کۆرۆنای راگەیاند.   بۆریس جۆنسن، سەرۆکوەزیرانی بەریتانیا رایگەیاند "لەم کاتەدا، زاناکانمان ناتوانن بڵێن کە گۆڕاوی ئۆمیکرۆن تووندییەکەی کەمترە لە گۆڕاوەکانی دیکە و ئەگەر بێتو ئەوەش راستبێت، ئێمە دەزانین کە زۆر خێراتر دەگوازرێتەوە. شەپۆلی ئۆمیکرۆن لەنێو خەڵکێک کە ڤاکسینی بەهێزکەری وەرنەگرتووە، مەترسی ئاستی خەواندن لە نەخۆشخانە زیاددەکات کە ئەوەش دەبێتە هۆی چۆکپێدادانی تەندروستیی نەتەوەییمان و گیانلەدەستدانێکی زۆر. "   لە بەشێک لە وڵاتانیش خۆپیشاندان دژی وەرگرتنی ڤاکسین و قەدەخەی هاتووچۆ دەکرێت.  لە یۆنان، ژمارەی تووشبووان یەک ملیۆن کەسی تێپەڕکرد؛ خەڵکی دژی قەدەخەی هاتووچۆ و وەرگرتنی ناچاریی ڤاکسین لەبەردەم پەرلەمانی وڵاتەکەیان کۆبوونەوە. هەرچەندە داری کریسمس رازێندراوەتەوە، رێگە بە خەڵکی نادرێت ئاهەنگ بگێڕن و کۆببەنەوە.   لە پراگی کۆماری چیکیش لەگەڵ نزیکبوونەوەی کاتی دەستبەکاربوونی حکومەتی نوێی وڵات، خۆپیشاندەران دژی رێکارەکان گردبوونەوە. حکومەت دەڵێت، دەبێت کارمەندانی تەندروستی، ئاگرکوژێنەوە، پۆلیس و کەسانی سەروو ٦٠ ساڵان بە ناچاری ڤاکسین وەربگرن.  لە ئەڵمانیا گرژیی کەوتە نێوان خۆپیشاندەران و پۆلیس؛ ١٤ پۆلیس برینداربوون و ٤٠ خۆپیشاندەر دەستبەسەرکران.