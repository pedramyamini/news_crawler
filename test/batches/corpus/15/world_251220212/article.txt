لە دوای سەرهەڵدانی گۆڕاوی ئۆمیکرۆن لە ٢٤ - ١١ - ٢٠٢١ لە ئەفریقای باشوور و پاشان بڵاوبوونەوەی لە چەند وڵاتێكی ئەفریقا، ئیدارەی بایدن قەدەخەی گەشتکردنی هاوڵاتییانی ٨ وڵاتی ئەفریقی راگەیاند، بڕیارەکەی ئەمریکا رووبەڕووی رەخنەی تووندی ئەو وڵاتانە و هەروەها نەتەوە یەکگرتووەکان و رێکخراوی تەندروستیی جیهانی بووە.  کیڤن مۆنوز، یاریدەدەری گوتەبێژی کۆشکی سپی ئەمریکا رایگەیاند، "ئیدارەی بایدن بڕیاریداوە بە هەڵوەشاندنەوەی قەدەخەکە و لە رۆژی ٣١ - ١٢ - ٢٠٢١ بڕیارە نوێیەکە دەچێتە واری جێبەجێکردنەوە"، گوتیشی"لە ماوەی رابردوودا بڕیاری قەدەخەکە دەرفەتی پێداین لە سرووشت و جووڵەی گۆڕاوی ئۆمیکرۆن تێبگەین و ئێستا دەزانین کە پێکوتەکانی بەردەستمان توانای رووبەڕووبوونەوەی گۆڕاوەکەیان هەیە، بەدیاریکراوی پێکوتە بەهێزکەرەکان".  بڕیاری قەدەخەکە وڵاتانی ئەفریقای باشوور، بۆتسوانا، زیمبابوێ، نامبیا، لیسوتو، ئیسوانتی، مۆزەمبیق و مەلاوی گرتبووەوە.