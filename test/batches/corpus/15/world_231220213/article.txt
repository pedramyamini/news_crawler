خەڵکی شارەکە بەلایانەوە ئاساییە، چونکە پێشتر پلەی ساردیی ناوچەکەیان تاوەکو ٧٦ پلەی ژێر سفری سەدی چووە.  لاریسا سادیکۆڤا، دانیشتووی یاکوتسک دەڵێت، "ناخۆشە، ساردە، زۆر ساردە؛ بەڵام باشە کە بەو سەرمایە دەوام نییە و لە ماڵ دەمێنمەوە. هاوکات هەر دەبێت بچمە دەرەوە و خواردن بۆ نەوەکانم بکڕم".  هەموو شتێک لەو شارەی رووسیا بۆ کەشوهەوای سارد دروستکراوە، باڵەخانەکان لەسەر پایە دروست دەکرێن، ئەوەش بۆئەوەی نوقمی نێو ئاو نەبن و گەرمییان لەنێودا هەڵدەکرێت.  ٢٨٠ هەزار کەس لە شاری یاکتوسک دەژین، کەشە سڕەکە رای خەڵکی کردووە بە دوو بەشەوە، هەندێکیان بەو کەشە ساردە قەڵسن، هەندێکیشیان بە کەشوهەوای ئاسایی رووسیای دەزانن.  ڤلادیمیر رۆدیۆنۆڤ، دانیشتووی یاکوتسک پرسیار دەکات و هەر خۆی وەڵامیش دەداتەوە، "کەشوهەوا چۆنە؟ وەکو هەمیشە، ئەم کاتانە دەبێت سارد بێت. ئەمساڵ کەشوهەوا گەرمی کردووە. بۆیە لێگەڕێن با سارد بێت".  رووبارەکانی یاکوتسک بەستوویانە، بۆرییەکانی گاز لەترسی بەستن لەژێر زەوی دەرهێندراون، هەر کەسێکیش رۆژانە پێویستی بە ئۆتۆمبێل بێت، نابێت بە هیچ شێوەیەک بیکوژێنێتەوە، بۆیە بەردەوام لەسەر شەقامەکان ئۆتۆمبێل دەبیندرێن کە بە هەڵکراوی جێهێڵدراون.  لە هەمووشی سەیرتر، لە سەردەمی یەکێتیی سۆڤیەتیشدا هەرێمی ساخا هێندە پەراوێزخراو بوو، کاتێک خەڵک لەبەر ستالین رایاندەکرد، وەکو دووروڵات ئەوێیان دەبینی و روویان تێدەکرد.