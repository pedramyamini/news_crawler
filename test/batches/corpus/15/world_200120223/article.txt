رۆژی پێنجشەممە ٢٠ - ٠١ - ٢٠٢٢، ئەنتۆنی بلینکن، وەزیری دەرەوەی ئەمریکا دوای سەردانەکەی بۆ ئۆکراینا، گەیشتە ئەڵمانیا بۆ ئەوەی تاوتوێی پرسە گەرمەکانی ناوچەکە و بە تایبەتیش پرسی ئۆکراینا و کۆکردنەوەی هێز لەلایەن رووسیا لەسەر سنوورەکەی بکات.  بلینکن، لە ئۆکراینا چاوی بە ڤۆلۆدیمیر زێلێنسکی، سەرۆکی ئەو وڵاتە کەوت و دڵنیایی پاڵپشتی واشتنی بۆ وڵاتەکەی پێدا.   بڕیاریشە رۆژی هەینی لە ژنێفی سویسڕا لەگەڵ سێرگی لاڤرۆڤ، وەزیری دەرەوەی رووسیا کۆببێتەوە.   رۆژی چوارشەممە، ئیدارەی ئەمریکا رایگەیاند، پاڵپشتییەک بە بڕی ٢٠٠ ملیۆن دۆلار بۆ بەرگریی ئۆکراینا خەرج دەکات.   رۆژی چوارشەممە ١٩ - ٠١ - ٢٠٢٢، جۆ بایدن، سەرۆکی ئەمریکا لە میانی کۆنفڕانسی ساڵانەیدا کە بە بۆنەی تێپەڕبوونی یەک ساڵ بەسەر دەستبەکاربوونی ئیدارەکەی رێکیخستبوو، گوتی، "باوەڕم وانییە ڤلادمیر پووتین، سەرۆکی رووسیا بڕیاری یەکلاکەرەوەی لە بارەی داگیرکردنی ئۆکرایناوە دابێت. "  بایدن گوتی، "هێرشێکی بچووک" لەلایەن رووسیاوە وەڵامدانەوەیەکی کەمتری لەلایەن واشنتنەوە دەبێت.   دواتر جۆ بایدن، روونکردنەوەیەکی دا و گوتی، "مەبەستی لە ' هێرشی بچووک ' هێرشی ناسەربازیی بووە، وەکو هێرشی ئەلیکترۆنی کە وەکو خۆی دەڵێت، وڵامدانەوەی هاوشێوەی لەلایەن واشنتنەوە بۆی دەبێت. "   بایدن لە درێژەی قسەکانی لەبارەی ئۆکراینا و ئەو هێرشانەی رووسیا بۆ سەری ئاماژەی بەوە کرد، "هێزەکانی رووسیا سنووری ئۆکراینا ببڕن و شەڕکەری ئۆکراینی بکوژن، ئەوە هەموو شتێک دەگۆڕێت. "   تاوەکو ئێستا ئەمریکا و هاوپەیمانەکانی، رووسیا بەوە تۆمەتبار دەکەن کە ١٠٠ هەزار سەربازی لەسەر سنووری ئۆکراینا کۆکردووەتەوە و گوایە رووسیا دەیەوێت لەمساڵدا ئۆکراینا داگیربکات. ئەوەش سەرەڕای ئەوەی رووسیا ئەو تۆمەتانە رەتدەکاتەوە و دەڵێت کە لەنێو خاکی خۆیدا مافی خۆیەتی مەشق و راهێنان بە سەربازەکانی بکات.