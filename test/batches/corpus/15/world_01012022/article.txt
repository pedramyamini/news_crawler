ئیمانوێل ماکرۆن، سەرۆکی فەرەنسا داوا لە خەڵکی وڵاتەکەی دەکات بچنە بنکەکانی تایبەت بە ڤاکسین و ڤاکسینی دژی کۆرۆنا وەربگرن؛ سەرۆکی فەرەنسا ئاماژەی بەوەش کردووە، "بەو شێوەیە بەسەر ئەم شەپۆلەی کۆرۆنادا سەردەکەوین و رێکارە خۆپارێزییەکانیش کەم دەکەینەوە".  سەرۆکی فەرەنسا دەڵێت، "هەفتەکانی داهاتوو سەخت دەبن. هەموومان دەزانین. ڤایرۆسەکە بڵاوبووەتەوە و لە داهاتووشدا زیاتر و زیاتر بڵاودەبێتەوە. حکومەت رێکاری گرتووەتەبەر بۆئەوەی رووبەڕووی دۆخەکە ببێتەوە، منیش داوا لە هەمووتان دەکەم، بە رێکارەکانەوە پابەند بن. کەرتەکانی وەکو وەرزشی، هونەری، رێستۆرانتەکان، گەشتیاری یان بۆنەکانی جیهان دووبارە تووشی دەرەنجامە ئابوورییەکانی ئەم دۆخە دەبنەوە. ئێمە بە گوێرەی پێویست یارمەتییان دەدەین و لە سەرەتای پەتاکەشەوە هەر ئەو کارەمان کردووە".  ماکرۆن داوای لە خەڵکی وڵاتەکەی کردووە پابەند بن بە رێکارە خۆپارێزییەکانەوە لە کاتی ئاهەنگگێڕان بەبۆنەی ساڵی نوێوە، دەشڵێت، "ژمارەیەکی زۆر لە چالاکییەکان بەهۆی ئەم جۆرە گۆڕاوەوە [ئۆمیکرۆن] دەوستێندرێن، کە زۆر بە خێرایی بڵاودەبێتەوە. لەو دۆخەدا، ئێمە هەوڵدەدەین خزمەتگوزارییە گشتییەکان و ژیانی وڵاتەکەمان بەردەوام بێت".  بە گوتەی سەرۆکی فەرەنسا، تاوەکو ئێستا ٥٣ ملیۆن دانیشتووی فەرەنسا دوو قورچکە ڤاکسینیان وەرگرتووە و ٢٤ ملیۆنیشیان قورچکی سێیەمیان پێدراوە.