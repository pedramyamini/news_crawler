بە گوێرەی رێکارە نوێیەکان، ئەوانەی سەردانی باڕ، رێستورانت و شوێنەکانی دیکەی خواردن و خواردنەوە دەکەن، پێویستە یان قورچکی سێیەمی ڤاکسینیان وەرگرتبێت، یانیش وێڕای وەرگرتنی قورچکی دووەم یان چاکبوونەوە لە کۆرۆنا، پشکنینی نێگەتیڤیشیان پێ بێت.  ئۆلاف شۆڵتز، راوێژکاری ئەڵمانیا دەڵێت رێکارەکان تووندن، بەڵام پێویستیشن. "ئێمە دەزانین کە گۆڕاوی نوێی ئۆمیکرۆن دەبێتە هۆی زیادبوونی ژمارەی تووشبووان و لە داهاتووشدا ژمارەی بەرزتریش دەبینین لەوەی تاوەکو ئێستا بینیومانە. بە لەبەرچاوگرتنی ئەوە، پێویستە خۆمان بۆ بەرزبوونەوەی ژمارەی تووشبووان ئامادە بکەین و رێکاری پێویست بگرینەبەر. "  هەنگاوەکەی حکومەت هەر زوو ناڕەزایی و خۆپێشاندانی سەدان کەسی لە شارەکانی ڤیێزن لە هەرێمی نۆردراین فێستفاڵن و شڤاباخ لە باڤاریا لێکەوتەوە، سەرەڕای ئەوەی کە رێکارەکان کۆبوونەوەی ١٠ کەس زیاتر بە یەکەوە، قەدەخەدەکەن. سەتان کەس دژی سەپاندنی ڤاکسینی ناچاری رێپێوانیان ئەنجامدا.   سێباستیان، خۆپێشاندەرە و دەڵێت، "روونە کە بۆچی هاتوومەتە ئێرە. من دژی ڤاکسینی ناچاریم و دەمەوێت دژی بووەستمەوە. "  ئەندریاش خۆپێشاندەرێکی دیکەیە و ئاماژە بەوە دەکات "من دەبینم کۆمەڵگە دابەشکراوە. ئەوەش شتێکی زۆر خراپە. دەبینم کۆمەڵە خەڵکێک لەوانی دیکە دادەبڕێندرێن، پێشتریش ئەوەمان بینی و نابێت جارێکی دیکە رووبداتەوە. "  رۆژی هەینی پەیمانگەی رۆبەرت کۆخ رایگەیاند، لە ماوەی ٢٤ کاژێردا ٥٦ هەزار و ٣٣٥ تووشبووی نوێ لە ئەڵمانیا تۆمارکراون.   هەروەها ئامارەکانی ئەو دامەزراوە تەندروستییە پێشانیدەدەن، ٤٤.٣ % ـی تووشبووانی هەفتەی رابردووی ئەڵمانیا، هەڵگری گۆڕاوی جۆری ئۆمیکرۆن بوون.  رێکارە خۆپارێزییە تووندەکانی ئەڵمانیا لە کاتێکدان، ٧١.٦ % ـی دانیشتووانەکانی دوو قورچکە ڤاکسینیان وەرگرتووە و ٤١.٦ % شیان قورچکی سێیەمیان وەرگرتووە.