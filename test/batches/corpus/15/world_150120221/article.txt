لە ساڵی ٢٠٢١، ئابووری ئەو وڵاتە ٢.٧ % گەشەی کرد، ئەوەش گەشەکردنێکی بەرچاو بووە بەراورد بە ساڵی ٢٠٢٠ کە ٤.٦ % پاشەکشەی کردبوو.   جۆرج سیێل، سەرۆکی نووسینگەی فیدراڵیی ئامارەکانی ئەڵمانیا دەڵێت "وێڕای دۆخی بەردەوامی پەتاکە و زیادبوونی بەربەست لە بەردەم دابینکردنی کەلوپەلەکان، ئابووریی ئەڵمانیا توانی گەشە بکاتەوە. "  ئەو گەشەکردنە لە کۆتایی ساڵی ٢٠٢١ بەهۆی ئۆمیکرۆنەوە وەستا. بە گوێرەی نووسینگەی فیدراڵیی ئامارەکانی ئەڵمانیا، لە سێ مانگی کۆتایی ٢٠٢١ دا کۆی گشتیی بەرهەمی نێوخۆی ئەو وڵاتە لە نێوان ٠.٥ % تاوەکو ١ % پاشەکشەی کردووە.   سەرۆکی نووسینگەی فیدڕالیی ئامارەکانی ئەڵمانیا دەشڵێت "کەمبوونەوەی کەلوپەل و بەرهەمەکان هەستانەوەی ئابوورییان وەستاند. لە کۆتایی ساڵەکە بەهۆی شەپۆلی چوارەمی کۆرۆنا و دووبارە تووندکردنەوەی رێکارە خۆپارێزییەکان لە لایەن حکومەتەوە، گەشەکردنەکە بەربەرستی لەبەردەمدا دروستبوو. "  ئابووریی ئەڵمانیا کە گەورەترینی ئەوروپایە، هێشتا ٢ % لە خوار ئەو ئاستەیە کە پێش دەرکەوتنی پەتای کۆرۆنا هەیبوو.