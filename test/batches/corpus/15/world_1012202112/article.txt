ئێستا داوای ئەمریکا بۆ رادەستکردنەوەی ئاسانج دەچێتە بەردەم پریتی پاتێڵ، وەزیری نێوخۆی بەریتانیا بۆ ئەوەی بڕیاری لەسەر بدرێت، بەڵام تیمی پارێزەرە یاساییەکەی ئاسانج دەڵێت، داوایەک بۆ دادگەی باڵای بەریتانیا بەرزدەکەنەوە بۆ ئەوەی رێگری لە رادەستکردنەوەی بریکارەکەیان بکات.   پێشتر دادگەی شاهانەی بەریتانیا بڕیاریدابوو ئەو هاووڵاتییە ئوسترالییە تەمەن ٥٠ ساڵە رادەستی ئەمریکا نەکرێتەوە، چونکە پێیوابوو بەهۆی باری دەروونییەوە ئەو کارە "ستەمکارانە دەبێت " و رەنگە خۆی بکوژێت.   رۆژی هەینی ١٠ - ١٢ - ٢٠٢١ دادگەی تێهەڵچوونەوە رایگەیاند، ئەمریکا گەرەنتی داوە کە نیگەرانییەکانی دادگە بەراییەکە لە بەرچاودەگرێت.   واشنتن دەیەوێت ئاسانج بە گوێرەی یاسای ئەمریکی رووبەڕووی دادگە بکاتەوە، ئەوەش بەهۆی بڵاوکردنەوەی بەڵگەنامە نهێنییەکانی پێنتاگۆن لە ساڵی ٢٠١٠ لە پێگەی ویکیلیکسدا کە پەیوەندییان بە جەنگەکانی عێراق و ئەفغانستانەوە هەبوو.  ستیلا مۆریس، هاوژینی ئاسانج رایگەیاند، دامەزرێنەرەکەی ویکیلیکس سوورە لەسەر ئەوەی لە بەردەم دادگەی باڵا تانە لە بڕیاری دادگەی تێهەڵچوونەوە بدات، کە ماوەی چواردە رۆژی لە بەردەمدایە بۆ ئەو کارە.   هاوژینەکەی ئاسانج سەرکۆنەی بڕیاری دادگەکەی لەندەنیشی کرد و بە "چەپەڵ" ناویبرد لە رۆژێکدا کە بە رۆژی جیهانی مافەکانی مرۆڤ دادەنرێت و گوتیشی، "جولیان تاوانەکانی ئاژانسی ناوەندیی هەواڵگری (سی ئای ئەی) ئاشکراکرد. چۆن دەکرێت رازی بن بە رادەستکردنەوەی بە وڵاتێک کە پلانی کوشتنی جولیانیان داناوە بەهۆی ئەو شتانەی کە بڵاویکردوونەتەوە؟ "  لە سایەی زیادبوونی گرژییەکاندا لەگەڵ وڵاتانی رۆژئاوا، رووسیا کە بە شێوەیەکی بەردەوام بەرگری لە ئاسانج دەکات، بڕیاری دادگەی تێهەڵچوونەوەی لەندەنی بە "شەرمهێن" ناوبرد.   هەروەها رێکخراوی پەیامنێرانی بێسنووریش سەرکۆنەی بڕیارەکەی کرد و داوایکرد ئاسانج ئازادبکرێت.  ئەمریکا ئاسانج بە بڵاوکردنەوەی زیاتر لە ٧٠ هەزار بەڵگەنامەی نهێنیی چالاکییە سەربازی و دیپلۆماسییەکانی ئەو وڵاتە لە عێراق و ئەفغانستان تۆمەتباردەکات.   هەروەها واشنتن تۆمەتی سیخوڕیکردنیشی داوەتە پاڵ و دەکرێت بە ١٧٥ ساڵ بەندکردن سزابدرێت، پشتیوانکارەکانیشی ئەوە بە هێرشێکی مەترسیدار بۆ سەر ئازادیی راگەیاندن دەبینن.  دوای ئەوەی چەندین ساڵی لە باڵیۆزخانەی ئیکوادۆر لە لەندەن بەسەربرد، نیسانی ساڵی ٢٠١٩ پۆلیسی بەریتانیا جولیان ئاسانجیان دەستگیرکرد و لە گرتووخانەیەکی خاوەن پاسەوانی تووندوتۆڵ لە نزیک لەندەن بەندیان کرد.   ئاسانج لەوە دەترسا رادەستی ئەمریکا بکرێتەوە یانیش سوێد کە لەو وڵاتە تۆمەتبار بوو بە دەستدرێژیی سێکسی بۆ سەر دوو ژن، بەڵام ئەو دۆسیە هەڵوەشێنراوەتەوە.