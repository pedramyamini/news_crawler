پاپا فرانسیس، پاپای ڤاتیکان رۆژی چوارشەممە ئەو قسانەی لە رێوڕەسمێکی ئایینیدا کرد و تیشکی خستە سەر ئەو هاوژینانەی کە لەجیاتی منداڵ، ئاژەڵ بەخێودەکەن، گوتی "دەبینین خەڵکانێک نایانەوێت منداڵیان ببێت، یان تەنیا یەک منداڵ دەخەنەوە. هاوژینگەلێکی زۆر زۆریش منداڵیان نەخستووەتەوە چونکە نایانەوێت، یاخود تەنیا یەک منداڵیان هەیە، بەڵام دوو سەگ یان دوو پشیلەیان هەیە.. بەڵێ، سەگ و پشیلەکان جێگەی منداڵیان گرتووەتەوە".  پاپای ڤاتیکان جێگەگرتنەوەی سەگ و پشیلە بە "جێگەی پێکەنین" ناودەبات و دەڵێت، "بەڵێ، ئەوە جێگەی پێکەنینە، تێدەگەم، بەڵام ئەوە راستیەکەیە. نکۆڵیکردنیش لە ئەرکی دایکایەتی و باوکایەتی ئێمە بەرەو لەنێوچوون دەبەن، لە مرۆڤایەتی دوورمان دەخەنەوە".  پاپا فرانسیس ئاماژەی بەوەش کرد، ئەو کارەی ئەو هاوژینانە دەیکەن شارستانیەتیش دەخاتە مەترسییەوە، چونکە پێگەی باوکایەتی و دایکایەتی بەرەو لاوازبوون و نەمان دەبات، "نیشتمانەکەشمان بە نەخستنەوەی منداڵ، ئازار دەچێژێت".  لەبارەی ئەو هاوژینانەش کە ناتوانن منداڵ بخەنەوە، پاپای ڤاتیکان داوایان لێدەکات کە منداڵی بێلانە و بێناز هەڵبگرنەوە و دەڵێت، "چەندین منداڵی جیهان چاوەڕێی کەسێکن کە ئاگای لێیان بێت و سەرپەرشتییان بکەن".  پاپا فرانسیس خستنەوەی منداڵ یاخود هەڵگرتنەوەی بە "ریسک" ناودەبات، بەڵام دەشڵێت، "ریسکی لەوە گەورەتر ئەوەیە کە [هاوژینەکان] منداڵ نەخەنەوە. نکۆڵیکردن لە ئەرکی باوکایەتی و دایکایەتی ریسکێکی گەورەترە".  چەندین وێنەی پاپا لەگەڵ ئاژەڵان لە ماوەی ساڵانی رابردوودا بڵاوبوونەتەوە، لە ساڵی ٢٠١٦ ش لێدوانێکی هەبوو لەبارەی ئەوەی کە ئاژەڵەکان دەچنە بەهەشتەوە، ئەوەش ئەوکات قسە و باسی زۆری بەدوای خۆیدا هێنا.