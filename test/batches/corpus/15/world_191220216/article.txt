رۆژی شەممە ١٨ - ١٢ - ٢٠٢١ مارک رووتە، سەرۆکوەزیرانی هۆڵەندا رایگەیاند، هەموو فرۆشگە "ناپێویستەکان" ناوەندی کلتووری کات بەسەربردن تاوەکو ١٤ ـی کانوونی دووەم دادەخرێن و قوتابخانەکانیش لانیکەم تاوەکو ٩ ـی کانوونی دووەم بە داخراوی دەمێننەوە. هاوکات حکومەتی هۆڵەندا رێکاری تووند دەگرێتەبەر و ژمارەی میوان لە ماڵان سنووردار دەکات، بەڵام ئەم رێکارە نوێیە رۆژی کریسمس ناگرێتەوە و رێگە بە کۆبوونەوەی خێزان و خزم و کەس دەدرێت.  لە سەرەتای بڵاوبوونەوەی ڤایرۆسی کۆرۆناوە تاوەکو ئێستا دوو ملیۆن و ٩٦٦ هەزار و ٧٤٤ کەس لە هۆڵەندا تووشی پەتاکە بوون، ٢٠ هەزار و ٤٢٠ کەسیش بەو هۆیەوە گیانیان لەدەستداوە.  لە دوای دەرکەوتنی گۆڕاوی ئۆمیکرۆنی ڤایرۆسی کۆرۆنا، وڵاتان لە سەرتاسەری جیهان رێکاری نوێیان بۆ بەرەنگاربوونەوەی گۆڕاوە نوێیەکەی ڤایرۆسی کۆرۆنا گرتووەتە. ژمارەیەکی زۆری وڵاتان بڕیاریانداوە ساڵی نوێ بە قەدەخەی گەشتکردن و سەپاندنی رێکاری نوێ دەستپێبکەن.   ئۆرسولا ڤۆندەرلاین، سەرۆکی کۆمیسیۆنی یەکێتی ئەوروپا هۆشداری دەدات لەوەی تاوەکو نیوەی مانگی کانوونی دووەم ئۆمیکرۆن باڵ بەسەر ئەوروپادا دەکێشێت.  رۆژی شەممە ١٨ - ١٢ - ٢٠٢١ بەرپرسانی پاریس رایانگەیاند، پێویستە هەموو ئەو فیستیڤاڵانەی بڕیاربوو لە ٣١ ـی کانوونی یەکەم لە گۆڕەپانی ئێلیزێ ئەنجامبدرێن، هەڵبوەشێنینەوە.   نووسینگەی شارەوانی پاریس گوتیشی: "هیچ یاری ئاگرین ناتەقێندرێن و هیچ سەکۆیەکی گۆرانی و ئاهەنگگێڕانیش دانامەزرێندرێن".   رۆژی هەینی ١٧ - ١٢ - ٢٠٢١ ئەڵمانیا هەریەک لە فەرەنسا و دانیمارکی وەکو ناوچەی مەترسیداری کۆرۆنا دەستنیشانکرد و رایگەیاند، هەر کەسێک لەو دوو وڵاتەی دراوسێی ڤاکسینی وەرنەگرتبێت و سەردانی ئەڵمانیا بکات، کەرەنتین دەکرێت، بڕیارەکەش لە رۆژی شەممەوە چووەتە بواری جێبەجێکردنەوە.   مایکل مارتنی سەرۆکوەزیرانی ئێرلەندا رایگەیاند، کافێ و رێستۆرانتەکان لە کاژێر ٨: ٠٠ ـی ئێوارەوە دادەخرێن، بڕیارەکەش رۆژی یەکشەممە دەچێتە بواری جێبەجێکردنەوە و تا ٣٠ ـی کانوونی دووەم کاری پێدەکریت.   لە دانیمارک، کە لەم هەفتەیەدا ریکۆردێکی نوێی توشبوونی بە کۆرۆنای تۆمارکردووە، بڕیارە لە ماوەیەکی نزیکدا سینەما، شانۆ و هۆڵی بۆنەکان دابخرێن و کاژێرەکانی کردنەوەی رێستۆرانت و کافێکانیش سنووردارتر بکرێن.   لە سەرەتای بڵاوبوونەوەی ڤایرۆسی کۆرۆناوە، ٨٠ ملیۆن و ٤٦١ هەزار و ٨٥٥ کەس لە تەواوی کیشوەری ئەوروپا تووشی پەتاکە بوون، یەک ملیۆن و ٤٨٥ هەزار و ٩٠١ کەسیش بەو هۆیەوە گیانیان لەدەستداوە، رۆژانەش سەروو ٤١ هەزار توشبوونی نوێ بە پەتاکە لە سەرتاسەری کیشوەرەکە تۆماردەکرێن.