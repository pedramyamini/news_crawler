لە خارکیێڤ، دووەم گەورەترین شاری ئۆکراینا، تانکەکانی رووسیا بە سووتاوی دەبینرێن. سوپای ئۆکراینا دەڵێت خارکیێڤیان بە تەواوی کۆنتڕۆڵکردووەتەوە و زیانی زۆریشیان بە دووژمن گەیاندووە. لە رۆژی پێنجەمی شەڕەکەدا، ئۆکراینا لە ژێر بۆمبارانێکی چڕی مووشەک و فڕۆکەجەنگییەکانی رووسیایە، بەڵام تاوەکو هاوکارییە سەربازییەکانی رۆژئاوا زیاتر دەبن، بەرپرسانی ئۆکراینی سوورتردەبن لەسەر بەرگریکردن.  دیمیترۆ کولیبا، وەزیری دەرەوەی ئۆکراینا دەڵێت، "خۆمان بەدەستەوە نادەین. لە بەرگریکردن ناوەستین. تۆزقاڵێک خاکمان بەدەستەوە نادەین. ئەمە ئامانجی شەڕەکەمان نییە. "  بۆ دووەمجار لەوەتەی شەڕ دەستی پێکردووە، زەنگی ئاگادارکردنەوە لە شاری لڤیڤی رۆژئاوای ئۆکراینا دەبیسترێت، ترس لەنێو خەڵکی ئەوێش بڵاوبووەتەوە. شاری لڤیڤ بە دەروازەیەکی گەورە و سەلامەت بۆ هەڵاتنی ئۆکراینییەکان بەرەو وڵاتانی ئەوروپی دادەندرێت.  رۆژانە بە شەمەندەفەر و بە پێ، خەڵک پەنا بۆ وڵاتانی دراوسێ دەبەن، بەگوێرەی ئاماری نەتەوەیەکگرتووەکان، تاوەکو ئێستا زیاتر لە ٣٧٦ هەزار ئۆکراینی ئاوارەبوونە، یەکێتی ئەوروپا پێشبینی دەکات ٧ ملیۆن ئۆکراینی ئاوارەبن، ٤ ملیۆنیان پەنا بۆ وڵاتانی دراوسێ ببەن، هەروەها ١٨ ملیۆنیش کەسیش بکەونە ژێر کاریگەریی شەڕ.  هریستینا، خوێندکارێکی ئۆکراینییە و باس لەوە دەکات، "متمانەمان بە سوپای ئۆکراینا هەیە، ناترسین، چاو بە زانیاری دروستدا دەخشێنینەوە، چونکە هەواڵی ساختە زۆرە. پێمان وانییە ئەو شەڕە وا بەزوویی کۆتایی بێت. "  بەگوێرەی راگەیێندراوێکی وەزارەتی تەندروستیی ئۆکراینا، تاوەکو ئێستا ٣٥٢ ئۆکراینی کوژراون کە ١٢ یان منداڵن. نەتەوەیەکگرتووەکانیش دەڵێت، تاوەکو ٦٠ لە کوژراوەکانی ئۆکراینا سڤیلن.  بەپێی دوایین راگەیێندراوی وەزارەتی بەرگریی ئۆکراینا، زیاتر لە ٣٠٠٠ سەربازی رووسیا کوژراون و برینداربوون، داواش لە خاچی سوور دەکەن هاوکاربن رووسیا تەرمی سەربازەکانی لە ئۆکراینا بباتەوە. رووسیا ناڵێت چەند قووربانیی هەیە لە شەڕەکەدا، بەڵام بۆ یەکەمجار دان بە کوژران و برینداربوونی سەربازانی لەنێو خاکی ئۆکراینا دا دەنێت.