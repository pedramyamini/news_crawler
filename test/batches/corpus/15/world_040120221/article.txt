لە کەشوهەوا ئاساییەکاندا کاتێك کە سەرۆکی ئەمریکا بۆ گەڕانەوەی لە ناوچەی "ئاندریو ئێر فۆرس بەیس" لە دەوروبەری مێریلاند - ەوە بۆ کۆشکی سپی، هێلیکۆپتەری سەرۆکایەتیی بەکاردەهێنێت، بەڵام بەفر و بای بەهێز ئەمجارە جۆ بایدنی ناچار کرد بۆ گەڕانەوە بۆ کۆشکی سپی فڕۆکەی ئێر فۆرس وان، فڕۆکەی سەرۆکایەتیی بەکاربهێنێت.  لەدوای نیشتنەوەی لە فڕۆکەخانەی "ئاندریو ئێر فۆرس بەیس"، فڕۆکەکە زیاتر لە ٢٧ خولەکی خایاند تاوەکو توانی بە هێواشی بگاتە ئەو شوێنەی کە ئۆتۆمبیلی سەرۆکی ئەمریکا وەستابوو.  بایدن لەگەڵ یاریدەدەرێکی بە قادرمەی فڕۆکەکە لەنێو بەفر و بایەکی بەهێزدا هاتەخوارەوە و سواری ئۆتۆمبیلەکە بوو.  بەهۆی دابەزینی پلەی گەرما و داپۆشینی شەقامەکانی واشنتن بە بەفر، کۆنفڕاسی رۆژانەی کۆشکی سپی هەڵوەشێندرایەوە.  ناوەندی کەشوهەوای ئەمریکا پێشبینی بەفر و باکەی کردبوو و داوای لە خەڵک کرد لەکاتی ناپێویستدا گەشتی دوور ئەنجام نەدەن. راشیگەیاند؛ لەدوا نیوەڕۆی رۆژی دووشەممە، ٣ - ١ - ٢٠٢٢ زیاتر لە ٢٥ سانتیمەتر بەفر لە واشنتن دی سی، باکووری ڤێرجینیا و ناوەڕاستی مێریلاند باریوە.