رۆژی پێنجشەممە ٢٠ - ١ - ٢٠٢٢ ئەنتۆنی گۆتێرێز، سکرتێری گشتیی نەتەوە یەکگرتووەکان لە هەڤپەیڤینێکدا لەگەڵ ئاژانسی ئەسۆشیەتد پرێس رایگەیاند: "من باوەڕم بە رێگەچارەی سەربازیی نییە بۆ ئەو کێشانەی کە هەن. باشترین رێگە بۆ چارەسەرکردنی ئەم کێشانە رێگەچارەی دیپلۆماسی و گفتوگۆیە".  گۆتێرێز گوتیشی: "من پێموانییە رووسیا ئۆکراینا داگیر بکات و هیواداریشم باوەڕی من راست بێت. پێموایە کەس بارودۆخێکی کارەساتباری لەو ناوچەیە ناوێت کە بێگومان دەرهاوێشتەی مەترسیداری دەبێت. من هیواداریشم کە کەمکردنەوەی گرژییەکان و دیالۆگ رێگە بۆ چارەسەرێک خۆش دەکات بۆ ئەوەی رێگە لە رووبەڕووبوونەوەیەک بگرێت کە دەرهاوێشتەی خراپی دەبێت".  قسەکانی سکرتێری گشتیی نەتەوە یەکگرتووەکان دژی قسەکانی جۆ بایدنی سەرۆکی ئەمریکا دێن، کە رۆژی چوارشەممە ١٩ - ١ - ٢٠٢٢ گوتبووی ئەو بڕوای وایە رووسیا ئۆکراینا داگیردەکات.   رۆژی پێنجەشەممە کۆمەڵە سزایەکی نوێی ئەمریکا بەسەر چوار کەسی ئۆکراینیدا سەپێندران؛ دوو لەوانە ئەندامی پەرلەمانی ئۆکراینان و دوو کەسی دیکەش بەرپرسی پێشووی ئۆکراینان، کە دەگوترێت کاریان بۆ شێواندن و ناوزڕاندنی حکومەتی ڤۆلۆدێمیر زیلینسکی و جێبەجێکردنی ئەجێندای رووسیایان کردووە.  بایدن هۆشداریدایە ڤلادمیر پووتین، سەرۆکی رووسیا کە ئەگەر ئۆکراینا داگیربکات، وڵاتەکەی "باجێکی قورس" دەدات لە کوژرانی سەربازانی و رێگریکردن لە دەستگەیشتن بە سیستەمی بانکی جیهانیی.  گۆتێرێز دەشڵیت لە پرسی ئۆکراینادا، نەتەوەیەکگرتووەکان بەشێوەیەکی راستەوخۆ لەو بابەتە تێوەنەگلاوە و هەر پرسێکی پەیوەندیدار بە ئۆکرایناوە لە چوارچێوەی رێککەوتنی مینسک و نۆرماندی مامەڵەیان لەگەڵدا دەکرێت.