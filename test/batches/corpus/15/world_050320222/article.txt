جۆزێپ بۆرێل، بەرپرسی سیاسەتی دەرەوەی یەکێتیی ئەوروپا لە کۆنفرانسێکی رۆژنامەڤانیدا لە شاری برۆکسل رایگەیاند، لە ماوەی چەند رۆژی رابردوودا زیاد لە یەک ملیۆن کەس خاکی ئۆکراینایان جێهێشتووە و چوونەتە نێو وڵاتانی ئەندام لە یەکێتیی ئەوروپا و مۆڵدۆڤا و لە رۆژانی داهاتووشدا ئەم ژمارەیە زیاتر دەبێت؛ سەرەڕای ئەوە، پێویستە رێڕەوێکی مرۆیی بۆ ئەو خەڵکە بکرێتەوە کە شەڕ و پێکدادانی سەخت لە ناوچەکانیان هەیە.   بۆرێل لە بەشێکی دیکەی گوتەکانیدا گوتی، ئامانج لە سزاکانی یەکێتیی ئەوروپا و هاوبەشەکانیان بریتی نییە لە گۆڕینی دەسەڵات لە رووسیادا، بەڵکو بریتییە لە لاوازکردنی ئابووریی ئەو وڵاتە و بەهێزکردنی پێگەی ئۆکراینییەکان لە دانوستاندنەکانی داهاتوودا.   ئۆپەراسیۆنی رووسیا بۆ سەر ئۆکراینا لە رۆژی ٢٤ی مانگی رابردووەوە دەستیپێکردووە و ئەوەش بووەتە هۆی کۆچبەربوونی زیاد لە ملیۆنێک و دوو سەد هەزار کەس و ئاوارەبوونی ژمارەیەکی زیاتر لە خەڵکی ئەو وڵاتە.