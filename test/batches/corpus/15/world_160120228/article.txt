ئێوارەی رۆژی شەممە بورکانێک لەنێو زەریای ئارام دروستبوو، ئەوەش بووە هۆی دروستبوونی سونامی بۆسەر وڵاتی تۆنگا و هۆشدارییش درا لە کاریگەرییەکانی لەسەر چەندین وڵاتی دیکەی سەر کەناری زەریاکە.  هۆشدارییەکە لەبارەی ئەگەری زیانگەیاندن لە ئەنجامی سونامییەکە ئەمڕۆ یەکشەممە کەم بووەوە، بەڵام تاوەکو ئێستا بە تەواوی دیارنییە چ زیانێک بەر دوورگەکە کەوتووە.  سونامییەکە بووە هۆی بڕینی هێڵی ئینتەرنێت لە تۆنگا و تەنانەت ماڵپەڕەکانی حکومەتی ئەو وڵاتەش ئەپدەیت نین، هەربۆیە زانیاریی ورد لەبارەی زیانەکان لەو وڵاتە نازانرێت.  سەرۆکوەزیرانی نیوزیلاند رایگەیاند، زانیارییان نییە کە چەند کەس بەهۆی ئەو سونامییەوە لەو وڵاتە گیانیان لەدەستداوە یان بریندار بوون، بەڵام دەزانن سونامییەکە زیانی بە بەلەم و دووکانەکانی کەناراوەکانی تۆنگا گەیاندووە.  سەرۆکوەزیرانی نیوزیلاند ئاماژەی بەوەش کرد، سونامییەکە کاریگەریی لەسەر سەرچاوەی ئاوی خواردنەوەی بەشێکی زۆری تۆنگا هەبووە، هەربۆیە خەڵکێکی زۆر پێویستیان بە ئاوی خاوێنە.  تۆنگا وڵاتێکی سەر کەناری زەریای ئارامە و لە ١٦٩ دوورگە پێکدێت، بەڵام تەنیا ٣٦ دوورگەیان خەڵکیان تێدایە؛ ژمارەی دانیشتووانی وڵاتەکە ١٠٤ هەزار کەسە و نزیکەی ٧٠ % یان لە تۆنگاتاپووی گەورەترین دوورگەی دەژین.