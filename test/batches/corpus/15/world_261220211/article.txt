فلایت ئەوێر کە کۆمپانیایەکی ئەمریکییە و گەورەترین کۆمپانیای جیهانە بۆ بەدواداچوون بۆ گەشتە ئاسمانییەکان، بڵاویکردەوە، رۆژی شەممە ٢٥ - ١٢ - ٢٠٢١ نزیکەی ٢ هەزار و ٨٠٠ گەشتی ئاسمانی لەسەرانسەری جیهان هەڵوەشێندراونەتەوە کە  زیاتر لە ٩٧٠ گەشتیان تایبەتن بە چوون و هاتن بۆ ئەمریکا.  هەروەها بڵاویکردووەتەوە کە تاوەکو کاژێر ١٣: ٣٠ بەکاتی گرینیچ، ١٦: ٣٠ خولەک بەکاتی هەولێر، زیاتر لە ٨ هەزار گەشتی ئاسمانیی دیکە دواخراون.  رۆژی هەینی ٢٤ - ١٢ - ٢٠٢١، نزیکەی ٢ هەزار و ٤٠٠ گەشتی ئاسمانی هەڵوەشێندراونەتەوە و سەرووی ١١ هەزار گەشتیش دواخراون. هەروەها رۆژی پێنجشەممەش نزیکەی هەزار گەشتی ئاسمانیی هەڵوەشێندراونەتەوە.  هەڵوەشاندنەوە و دواخستنی گەشتە ئاسمانییەکان دووهۆکاری هەبووە کە یەکەمیان بەهۆی رێنماییە تووندەکانی وڵاتان بووە تایبەت بە ئۆمیکرۆن و هۆکارێکی دیکەش بەهۆی کەمیی ستاف و کارمەندانی هێڵە ئاسمانییەکانە کە کۆمپانیاکانی فڕۆکەوانی وەک لۆفتهانزا، دێلتا، یونایتێد ئێرلاینز، جێت بلوو و چەندین گەورە کۆمپانیای دیکەی جیهان ناچار بە دواخستنی گەشتەکانیان بوون. هەندێکیان بەهۆی تووشبوونی کارمەندەکانیان و هەندێکیان بەهۆی رێکارە تەندروستییەکانی تایبەت بە کەرەنتینکردنی فڕۆکەوانەکان بوون.  کۆمپانیای یونایتد رایگەیاند "هەڵکشانی تووشبووان بە گۆڕاوی ئۆمیکرۆن، کاریگەریی لەسەر ستاف و کارمەندانمان کردووە و ئێمەی ناچار بە هەڵوەشاندنەوەی بەشێک لە گەشتەکانمان کرد. بۆیە بڕیاری هەڵوەشاندنەوە و دواخستنی گەشتەکانمان بە گەشتیارەکان راگەیاند و کار لەسەر دابینکردنی کاتێكی دیکەیان بۆ دەکەین".  یەکێك لە گەورەترین زیانمەندەکانی هەڵوەشاندنەوەی گەشتەکان بەر کۆمپانیا چینییەکان کەوت؛ کۆمپانیای "چاینا ئیستێرن" سەرووی ٢ هەزار گەشتی ئاسمانی هەڵوەشاندووەتەوە کە دەکاتە نزیکەی لە ٢٠ % ی کۆی ئەو گەشتانەی کە بڕیاربوو لە رۆژی کریسمسدا ئەنجامبدرێن.