پێنج رۆژ بەسەر هێرشی رووسیا بۆ سەر ئۆکراینا تێدەپەڕێت، بڕیار بوو ئەمڕۆ سێرگی لاڤرۆڤ بچێتە ئەنجوومەنی مافەکانی مرۆڤی سەر بە نەتەوە یەکگرتووەکان و لەوێ بەشداریی کۆنفرانسێک لەبارەی چەکدانان بکات، بەڵام بەهۆی ئەوەی کە وڵاتانی یەکێتیی ئەوروپا ئاسمانیان بەسەر رووسیادا داخستووە، گەشتەکەی هەڵوەشاندەوە.  دوای هێرشەکانی رووسیا بۆ سەر ئۆکراینا، وڵاتانی رۆژئاوا پشتگیرییان لە ئۆکراینا کرد و کۆمەڵێک سزایان بەسەر رووسیا سەپاند، تووندترین سزا، دەرکردنی رووسیا بوو لە سویفت.  نەتەوە یەکگرتووەکان نوێترین ئاماری ئەو ئۆکراینیانەی بڵاوکردەوە کە بەهۆی جەنگ لەو وڵاتە هەڵاتوون و ئاوارەبوون. بەپێی ئامارەکەی نەتەوە یەکگرتووەکان، لە چوار رۆژی رابردوودا زیاتر لە ٥٠٠ هەزار هاووڵاتیی ئۆکراینا ئاوارەی وڵاتانی دراوسێ بوون.  هەروەها جۆزێپ بۆرێل، بەرپرسی سیاسەتی دەرەوەی یەکێتیی ئەوروپا رایگەیاند، "ئێمە تەنانەت فڕۆکەی جەنگی [بۆ ئۆکراینا] دابیندەکەین. ئێمە تەنیا باسی چەک و تەقەمەنی ناکەین، ئێمە چەکی زۆر گرنگ دابیندەکەین بۆ جەنگی ئۆکراینا [لەگەڵ رووسیا] ".