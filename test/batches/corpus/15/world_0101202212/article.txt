١١ ئۆتۆمبێلی پیشاندراو لە پێشانگەکە بە گاز کاردەکەن، ٤ بە کارەبا و سووتەمەنی پێکەوە کاردەکەن و سیانیشیان بە تەواوەتی پشت بە وزەی کارەبا دەبەستن؛ ئۆتۆمبێلەکان رەنگدانەوەی ١٣٠ ساڵی پیشەسازی و داهێنانن لە سەرتاسەری جیهاندا.  لێزلی کێنداڵ، رێکخەری پیشانگە دەڵێت "ئەم پێشانگایە بە هایپەرکار ناودەبرێت و ئۆتۆمبێلە زۆر تایبەتەکان پیشاندەدات. باشترینی باشەکان پیشاندەدات. خێراترین، بەهێزترین، جوانترین و دەنگمەنترینی ئۆتۆمبێلەکان دەخاتەڕوو. هەموو شتێکیان تێدایە کە زۆربەی خەڵکی دەیانەوێت لە ئۆتۆمبێلێکدا هەبێت، بەڵام ناتوانن بیکڕن. "    لەنێو دیارترین ئۆتۆمبێلەکاندا بوگاتی ڤەیرۆن ١٦.٤ هەیە کە نرخەکەی ملیۆنێک و ١٠٠ هەزار دۆلارە؛ بزوێنەری تۆربۆی ٨ لیتری هەیە و خێراییەکەی دەگاتە ٤٠٧ کیلۆمەتر لە کاژێرێکدا.  ئۆتۆمبێلی دێڤێل سکستین V - ٨ لە شێوەی فڕۆکەی جەنگی دروستکراوە؛ تەنیا ٤ دانەی لەم جۆرە لە جیهاندا دروستکراون، نرخی هەر یەکەشیان ١ ملیۆن و ٦٠٠ هەزار دۆلارە.  ئۆتۆمبێلی فیراری ئاپێرتای ٢٠١٧ کە نرخەکەی ٢.١ ملیۆن دۆلارە، لە ساڵی ٢٠١٣ وەکو یەکەمین براندی ئیتاڵی کە بە هایبرید کاردەکات پیشاندراوە.  ئۆتۆمبێلی هێنێسی ڤێنۆمی F ٥ لە خێراییدا کێبڕکێی بوگاتی دەکات؛ نرخەکەی ٢.١ ملیۆن دۆلارە. ئەم ئۆتۆمبێلانە تەنیا چەند دانەیەکی کەمیان لەسەرتاسەری جیهاندا هەیە.  مایکڵ ڤان رەنکڵ، شارەزای ئۆتۆمبێل دەڵێت "ئەم پیشانگەیە تایبەتە، چونکە ئەمانە کۆمەڵێک ئۆتۆمبێلن کە لە شوێنی دیکە نایانبینیت و ناتوانیت دەستت بکەون. شێتانەیە کاتێک بیر لەوە دەکەیتەوە کە ئەو ئۆتۆمبێلەی لە هەمووی زیاتر چانسی ئەوەت هەیە لە شەقام بیبینیت، ئۆتۆمبێلی فێراری بێت کە نرخی یەک ملیۆن دۆلارە. ئەوانی دیکە لە هیچ شوێنێک ناتوانی بیانبینیت، هەندێکیان تەنیا یەک دانەیان هەیە. "   بڕیارە بۆ ماوەی ١٨ مانگ ئەم پیشانگایە لە شاری لۆس ئەنجلس بەردەوام بێت.  پیشانگاکە بەسەر دوو کاتدا دابەشکراوە؛ یەکەمیان تاوەکو ئەیلوولی ٢٠٢٢ بەردەوام دەبێت و ئەوی دیکەش لە مانگی ئەیلوولەوە دەستپێدەکات و تاوەکو ١٤ی ئایاری ٢٠٢٣ بەردەوام دەبێت، بەڵام ئۆتۆمبێلی زیاتری تایبەتیش پیشاندەدرێن تێیدا.