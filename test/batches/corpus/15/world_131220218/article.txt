محەممەد خدر، مامۆستای زانکۆ لە میانی بەشداریکردنی لە بوولتەنی کاژێر ١٦: ٠٠ کە هەوراز گوڵپی پێشکێشی دەکات سەبارەت بە ئاڵۆزییەکانی نێوان رووسیا و ئۆکراینا گوتی، "ئەو کێشەیە لە دوای قەیرانی کۆچبەرانی سەر سنوورەکانی بێلاڕووسەوە سەریهەڵداوە، مەحاڵە کریملین قبووڵی بکات هێزی ناتۆ لە ئۆکراینا بمێنن".  ئەو مامۆستای زانکۆیە باسی لەوەش کرد، "ئۆکراینا وڵاتێکی تێکەڵە، لە بەشی رۆژهەڵاتەوە کە هەر سێ شاری لۆگانس، ئارکاف و دانێسک لەخۆ دەگرێت ٨٠ % ی دانیشتووانەکەی بە رووسی قسە دەکەن، پەیوەندیی بازرگانی، کۆمەڵایەتییان لەگەڵ رووسەکان زۆر بەهێزە، بۆیە هاوسۆزییان بۆ رووسیا زۆرە".  لە نیسانی ساڵی ٢٠١٤ دا جوداخوازەکانی نزیک لە رووسیا شاری ئەڤدیڤکایان کۆنترۆڵ کرد، بەڵام لەدوای سێ مانگ، هێزەکانی ئۆکراینا توانییان شارەکە کۆنترۆڵ بکەنەوە.  هەرچەندە رێککەوتنێکی ئاگربەست لەنێوان ئۆکراینا و رووسیادا هەیە، بەڵام جاروبار پشت لەو رێککەوتنە دەکرێت و بەرەکانی جەنگ بۆردوومان دەکرێن.  بڕیارە ئەمڕۆ دووشەممە ١٣ - ١٢ - ٢٠٢١ کۆبوونەوەی وەزیرانی هەر ٢٧ وەڵاتی ئەندام لە ناتۆ تایبەت بە ئاڵۆزییەکانی سەر سنووری نێوان ئۆکراینا و رووسیا بەڕێوەبچێت و وەزیرانی دەرەوەی وڵاتانی ئەوروپا هەڵوێستی خۆیان رابگەیێنن.   ئەوەی رووسیای نیگەران کردووە، نزیکبوونەوەی ئۆکراینایە لە رۆژئاوا و بەتایبەتیش ناتۆ.  جوزێف بۆرێل، بەرپرس لە سیاسەت و ئاسایشی یەکێتیی ئەوروپا دەڵێت. "ئێمە لەگەڵ بەریتانیا و ئەمریکا هەوڵی ئەوە دەدەین هەڵوێستێکی هاوبەشی تووندمان هەبێ، هاوشێوەی ئەو هەڕەشانەی کە رووسیا دەیکات".  بڕیارە پێش کۆتایی ئەمساڵ سەرۆکی وڵاتانی ئەندام لە یەکێتیی ئەوروپا کۆببنەوە و هەڵوێستێکی یەکگرتوویان لەبارەی هەڕەشەکانی رووسیاوە هەبێت.  ڤلادیمیر پووتین، سەرۆکی رووسیا رازی نییە هەر یەک لە وڵاتانی ئۆکرانیا و جۆرجیا ببنە ئەندام لە یەکێتیی ئەوروپا، داواش دەکات، ناتۆ هێزەکانی لەسەر سنووری رووسیا دووربخاتەوە، بەڵام ئەو داواکارییەی مۆسکۆ بە هەموو شێوەیەک لەلایەن وڵاتانی ئەندامی ناتۆوە رەتدەکرێتەوە.  دکتۆر خۆشەوی ئیبراهیم، شارەزای کاروباری رووسیا پێی وایە، لە ماوەی ساڵانی رابردوودا ئۆکراینا بەشی زۆری چەک و زرێپۆشەکانی لە ژێرزەوی جێگیرکردووە، بە بڕوای ئەو، ئەگەر رووسیا هێرش بکات، رووبەڕووی بەرگرییەکی سەخت دەبێتەوە.  دکتۆر خۆشەوی ئیبراهیم لە کاتی بەشداریکردنی لە بوولتەنی کاژێر ١٦: ٠٠ گوتی، "بە هیچ شێوەیەک رووسیا چەکی ئەتۆم بەکارناهێنێت، چونکە ئەوە لە شەڕە گەورەکانی دونیاشدا رووینەداوە".  بە بڕوای شارەزایان هەڕەشەکانی رووسیا بۆ ئەوەیە کە ئەمریکا کەمتر دژایەتیی بەرژەوەندییەکانی وڵاتەکەی و چینیش بکات، دەیەوێت هەموو کارتەکانی گوشاری بۆ ئەو مەبەستە بەکاربهێنێت.  سەربازێکی ئۆکراینی بە ناوی ئۆلێکساندر دەڵێت، "بە شێوەیەکی گشتی، دەبێت تەنیا بە چەک قسە لەگەڵ پووتین بکەیت. ئەو تەنیا لە زمانی چەک تێدەگات؛ بەڵام دەیڵێمەوە، هەر دانوستاندنێکی دیپلۆماسی کە ئەنجامەکەی چارەسەرێکی ئاشتییانە بێت بۆ ئەم پێکدادانە، بەبێ لەدەستدانی ناوچەکان، هەمیشە لەگەڵیدا دەبم".  میخایلۆ، سەربازی ئۆکراینی باس لەوە دەکات، "بۆ ماوەی هەشت ساڵە ئەم جەنگە بەردەوامە. بۆ ماوەی هەشت ساڵە زۆر دانوستاندن ئەنجامدران. ئەگەر تەماشای ساڵەکانی ٢٠١٤ - ٢٠١٥ بکەین، هیچ نەگۆڕاوە. بۆردوومانێکی کەم لە هەندێک شوێن هەن، بەڵام خەڵک هێشتا دەمرن و هێشتا کێشەمان لە بەرەکانی جەنگدا هەیە".  توانا سەربازییەکانی رووسیا و ئۆکراینا  رووسیا بەروارد بە ئۆکراینا توانا سەربازییەکانی زیاترن، ئەو وڵاتە خاوەنی سێ ملیۆن و ٥٦٩ هەزار کارمەندی لە دامودەزگا سەربازییەکان هەیە کە پێکهاتوون لە ملیۆنێک و ١٤ هەزار سەربازی چالاک و ٢٠٠ هەزار سەربازی یەدەگ.   هەروەها ٧٨٩ فڕۆکەی یەدەگ، ٥٣٨ هێلیکۆپتەری شەڕکەر، ١٣ هەزار تانک، ٢٧ هەزار زرێپۆش، کەشتییەکی دەریایی و ١٥ کەشتیی تێکشێنەری هەیە.  لە لایەکی دیکەوە ئۆکراینا ملیۆنێک و ٢٤٥ هەزار کارمەندی لە دامودەزگا سەربازییەکان هەیە کە ٢٥٥ هەزاریان سەربازی چالاک و ٩٠٠ هەزاریان سەربازی یەدەگن.  هەروەها ئۆکراینا خاوەنی ٤٢ فڕۆکەی جەنگی، ٣٤ هێلیکۆپتەری شەڕکەر، دوو هەزار و ٤٣٠ تانک و ١١ هەزار و ٤٣٥ زرێپۆشە.  بە گوێرەی بەرپرسانی ئەمریکا، رووسیا ١٧٥ هەزار سەربازی بە چەکی قورسەوە لەسەر سنووری رۆژهەڵاتی ئۆکراینا کۆکردووەتەوە و خۆی بۆ هێرشکردنە سەر ئەو وڵاتە ئامادە دەکات، بەڵام رووسیا هەموو ئەوانە رەتدەکاتەوە.