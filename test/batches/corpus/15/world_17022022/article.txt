ئەو کۆبوونەوەیە لە چوارچێوەی کۆبوونەوەی وەزیرانی بەرگریی ناتۆ بوو کە رۆژی چوارشەممە ١٦ - ٠٢ - ٢٠٢٢ دەستیپێکرد و ئەمڕۆش بەردەوامدەبێت. هەردوو وەزیرانی بەرگریی تورکیا و یۆنان ٧٠ یەمین ساڵیادی ئەندامێتیی وڵاتەکانیان لە ناتۆ پیرۆزکرد و باسیان لە دۆخی سیاسیی نێوان ئەنقەرە و ئەسینا کرد.  ململانێ و ناکۆکییەکانی نێوان یۆنان و تورکیا، رەگێکی مێژوویی قووڵی هەیە و چەند جارێکیش گەیشتووەتە ئاستی پێکدادانی سەربازی.   ناکۆکییەکانی ئەو دوو وڵاتە، سیاسی، ئابووریی و چەندین رەهەندی دیکەیان هەیە. لەم ساڵانەشدا رکابەرییە ئابوورییەکە لەنێوان هەردوو وڵاتدا تووندە، بەتایبەتی دوای ئەوەی هەردوو وڵات بڕیاری گەڕان بەدوای سەرچاوە سروشتییەکانیان دا لە دەریای سپیی نێوەڕاست.  لەدوای جیابوونەوە و سەربەخۆبوونی یۆنان لە ئیمپراتۆریەتی عوسمانی لە ساڵی ١٨٣٢، هیچ کاتێک پەیوەندییەکانی نێوان یۆنان و تورکیا جێگیر نەبووە، ئەو دوو وڵاتە لە مێژووی خۆیاندا چوار جار جەنگیان بەرپا کردووە:  جەنگی تورکیا - یۆنان ساڵی ١٨٩٧ جەنگی بەلقانی یەکەم ساڵی ١٩١٢ جەنگی یەکەمیی جیهانی ١٩١٤ - ١٩١٨ جەنگی دووەمی یۆنان - تورکیا ١٩١٩ - ١٩٢٢ لەدوای جەنگی دووەمی جیهانییەوە، پەیوەندییەکانی نێوان هەردوو وڵات بەرەو باشی چوون. هەردوو وڵات ساڵی ١٩٥٢ بوونە ئەندامی ناتۆ، بەڵام جارێکی دیکە و ماوەیەکی کەم دوای پەیوەندیی ئەرێنی، ناکۆکییەکانی نێوانیان لەسەر دوورگەی قوبرس و دەرکردنی یۆنانییەکان لە تورکیا لە شەستەکانی سەدەی رابردوو پەرەی سەند.  لووتکەی ناکۆکییەکانی نێوان تورکیا و یۆنان لە ١٩٧٤ بە داگیرکردنی بەشێک لە قوبرس لەلایەن تورکیاوە کۆتاییهات، تاوەکو ئێستاش دەسەڵاتداریی بەسەر ئاوی ئیجە، خاڵێکی گەورەی ناکۆکی نێوان هەردوو وڵاتەکەیە.