بۆریس جۆنسن، سەرۆکوەزیرانی بەریتانیا لە یەکێک لە خاڵەکاندا داوای لە سەرکردەکانی جیهان کردووە کە هاوپەیمانێتییەک دروستبکەن بۆ گەیاندنی هاوکاریی مرۆیی بە ئۆکراینا.  ئەو شەش خاڵەی بۆریس جۆنسن، سەرۆکوەزیرانی بەریتانیا خستوونیەتەڕوو:  یەکەم: سەرکردەکانی جیهان کار بکەن بۆ دروستکردنی "هاوپەیمانێتیی مرۆیی نێودەوڵەتی" بۆ هاوکاریکردنی ئۆکراینا لەڕووی مرۆییەوە. جۆنسن دەڵێت، رۆژی دووشەممە ٠٧ - ٠٣ - ٢٠٢٢ لەگەڵ سەرکردەکانی کەنەدا و هۆڵەندا لە لەندەن کۆدەبێتەوە و گفتوگۆ لەبارەی هاوپەیمانێتییەکی فراوان دەکەن بۆ رووبەڕووبوونەوەی ئەوەی لە ئۆکراینا روودەدات، هەروەها رۆژی سێشەممە ٠٨ - ٠٣ - ٢٠٢٢ لەگەڵ سەرکردەکانی پۆڵەندا، سلۆڤاکیا، هەنگاریا و چیک کۆدەبێتەوە کە ئێستا لە بەرەکانی پێشەوەن بۆ قەیرانی ئاوارەکانی ئۆکراینا، "پێویستە هەموومان پێکەوە کار بکەین بۆ پێکهێنانی رێڕەوێکی سەلامەت بۆ دەربازبوونی خەڵکی سڤیل و ئاگربەستی بەپەلە"، هەروەها هاوکاریکردنی ئۆکراینییەکان لەڕووی هاوکاریی پزیشکی و خواردنەوە.  دووەم: دەبێت سەرکردەکانی جیهان پاڵپشتیی ئۆکراینا بکەن "لە هەوڵەکانی بۆ بەرگریکردن لە خۆی". سەرۆکوەزیرانی بەریتانیا دەڵێت، چەندین وڵات دەیانەوێت کەلوپەل و پێداویستیی سەربازی پێشکێش بە ئۆکراینا بکەن، داواش دەکات کە هەوڵەکان خێرا بکرێن بۆ یارمەتیدانی حکومەتی ئۆکراینا.  سێیەم: گوشارە ئابوورییەکانی بۆسەر "رژێمەکەی پووتین" دەبێت زیادبکرێن. جۆنسن بە پێویستی دەزانێت کە سزای ئابووریی زیاتری رووسیا بدرێت و هەموو بانکەکانی رووسیا لە سویفت دەربکرێن، دەشڵێت، "تاوەکو ئێستا بەریتانیا سزای خستووەتە سەر ٣٠٠ کەسایەتی و لایەنی رووسی، لەنێویاندا خودی پووتین"، بەڵام پێیوایە کە ئەو رێکار و سزایانە بەس نابن تاوەکو ئەوکاتەی ئەوروپا دەست لە نەوت و گازی رووسیا هەڵنەگرێت، کە ئەو نەوت و گاز بە "ئامێرێکی جەنگیی پووتین" ناویدەبات.  چوارەم: کۆمەڵگەی نێودەوڵەتی پێویستە رووبەڕووی ئەو هەوڵانەی رووسیا ببنەوە کە بۆ "ئاساییکردنی" یاخود "بە ئاسایی دەرخستنی" کردەوەکانی لە ئۆکراینا دەیاندات. سەرۆکوەزیرانی بەریتانیا دەڵێت، "داگیرکاریی ساڵی ٢٠٠٨ی رووسیا لە جۆرجیا و دەستبەسەرداگرتنی هەرێمی کریمیا لە ساڵی ٢٠١٤ " بوونەتە هۆی ئەوەی رووسیا "شەڕانگێزتر" بێت.  پێنجەم: چارەسەرە دیپلۆماسییەکان بۆ جەنگ پێویستە بگیرێنەبەر، بەڵام تەنیا بە بەشداریی تەواوەتیی حکومەتی شەرعیی ئۆکراینا.  شەشەم: دەبێت "هەڵمەتێکی خێرا بۆ بەهێزکردنی ئاسایش و خۆڕاگری" لەنێو وڵاتانی ئەندام لە ناتۆ و ئەو وڵاتە ئەوروپییانەی ئەندامی ناتۆ نین و هەڕەشەی رووسیایان لەسەرە، بگیرێتەبەر، لەنێویشیاندا مۆڵدۆڤا، جۆرجیا و ئەو وڵاتانەی دەکەونە رۆژئاوای بەڵکان. بۆریس جۆنسن داوای کردووە کە ئەو وڵاتانەی کە هاوپەیمانی رووسیان، وەکو بێلاڕووس، سزای زیاتریان بەسەردا بسەپێندرێت.  ئەمڕۆ یەکشەممە ٠٦ - ٠٣ - ٢٠٢٢ هێرشی سەربازیی رووسیا بۆسەر ئۆکراینا پیدەنێتە ١١ یەمین رۆژیەوە. رۆژی پێنجشەممە ٢٤ - ٠٢ - ٢٠٢٢ بە فەرمانی راستەوخۆی ڤلادیمیر پووتین، سەرۆکی رووسیا، سوپای ئەو وڵاتە هێرشی سەربازیی لە زەوی و ئاسمانەوە بۆسەر ئۆکراینا دەستپێکرد.  تاوەکو ئێستا بەپێی ئامارەکانی نەتەوە یەکگرتووەکان نزیکەی ١.٤ ملیۆن هاووڵاتیی ئەو وڵاتە ئاوارە بوون و لانیکەم ٣٥١ هاووڵاتیی سڤیلیش کوژراون. هەریەکە لە رووسیا و ئۆکرایناش ئاماری جۆراوجۆر لەبارەی زیانە گیانی و ماددییەکانیان بڵاودەکەنەوە.