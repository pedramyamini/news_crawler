بەرەبەیانی رۆژی یەکشەممە، ٢ - ١ - ٢٠٢٢، ئاگر لە بەشێك لە باڵەخانەی پەرلەمانی ئەفریقیای باشوور لە کەیپ تاونی پایتەخت بەربوو، جگە لە سووتانی بەشی زۆری کەلوپەلەکان، زیانی بە سەربانی باڵەخانەکەش گەیاند بەبێ ئەوەی زیانی گیانی یان برینداربوونی لێبکەوێتەوە.  ئەمڕۆ دووشەممە جارێکی دیکە باڵەخانە تەمەن ١٣٨ ساڵییەکە ئاگری تێبەربوو و بڵێسەی گەورەی ئاگرەکە لە پەنجەرەی ژوورەکانی باڵەخانەکە هاتنەدەرەوە و بانی چەندین ژووری داڕماند.   چەندین تیمی ئاگرکوژاندنەوە رۆژی دووشەممە هەوڵی کۆنتڕۆڵکردنی ئاگرەکەیاندا، بەڵام نەیانتوانی دەستبەجێ بیکوژێننەوە.   رۆژی یەکشەممە جەین پیێر سمیس، بەرپرس لە ئەنجوومەنی شارەوانی کەیپ تاون رایگەیاند ئاگرەکە لە "نهۆمی سێیەمی" پەرلەمان کەوتووە، کە دواتر بەرەو سەربانی باڵەخانەکە تەشەنەی سەندووە.  باڵەخانەی پەرلەمانی ئەفریقیای باشوور لە دوو بەش پێکهاتووە، بەشێکیان تایبەتە بە "کۆمەڵەی گشتی" واتە ئەنجوومەنی نوێنەران و باڵەخانەی دووەمیش تایبەتە بە ئەنجوومەنی نیشتمانیی پارێزگاکان.  هەندێ سەرچاوە باس لەوە دەکەن گوایە ئاگرەکە سەرەتا لە سەربانی باڵەخانەکە کەوتووەتەوە، بەڵام ئەو هەواڵانە پشتڕاستنەکراونەتەوە.  چەند سەرچاوەیەکی دیکە ئاماژەیان بەوەکردووە گوایە ئاگرەکە سەرەتا لە بەشی نووسینگەکان لە نهۆمی سێیەمی باڵەخانەکە کەوتووەتەوە و پاشان بەرەو هۆڵی وەرزش و ناوەندی پشوودان تەشەنەی سەندووە.  بەڕێوەبەرایەتیی ئاگرکوژێنەوەی کایپ تاون رایگەیاند، رۆژی یەکشەممە رایگەیاند: "تیمەکانیان دەستبەجێ گەیشتوونەتە شوێنی رووداوەکە و هەوڵێکی زۆر دراوە بۆ کۆنترۆڵکردنی ئاگرەکە". راشیگەیاند: "زیاتر لە ٦ ئۆتۆمبێلی ئاگرکوژێنەوە و ٣٦ ئەندامی تیمەکانی بەرگریی شارستانی هەوڵی کۆنتڕۆڵکردنی ئاگرەیان داوە.