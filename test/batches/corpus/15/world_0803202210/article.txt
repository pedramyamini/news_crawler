ژنێکی ئاوارەی ئۆکراینی کە لەناوەندێکی پێشوازیکردن لە ئاوارە ئۆکراینییەکان لە پۆڵەنداوە قسەی بۆ رووداو کرد، دەڵێت، "قورسە دەریببڕم، چونکە لەم بارودۆخە بیرمان نەبوو کە ئەمڕۆ رۆژێکی هێندە مەزنە. قسەکردن لەسەری ئاسان نییە، بەڕاستی من زۆر سەرسامم بەو پاڵپشتییەی لە خەڵکی هەموو شوێنێک لێماندەکرێت، لە بەشەکانی رۆژئاوای ئۆکراینا و لەکاتی پەڕینەوە، لێرە لە پۆڵەندا هەموو کەسێک راستگۆیانە یارمەتیمان دەدەن، هەتا بۆیان بکرێت پاڵپشتیمان دەکەن. بە دڵنیاییەوە زۆر جێگەی داخە کە ئەمڕۆ لە رۆژی جیهانی ژناندا ئێمە رووبەڕووی ئەم دۆخە بووینەتەوە، هەزاران ژنی ئۆکراینی و منداڵەکانیان ناچارکراون لە وڵاتی خۆیان رابکەن. "  تاتیانا، لەنێو ئاوارەکانی پۆڵەندا بەبۆنەی رۆژی جیهانیی ژنانەوە گوڵی پێشکێشکراوە. ئەو دایک، باوک و هاوژینەکەی لە شارۆچکەیەکی دوور لە خارکیێڤ بەجێهێشتووە و لەگەڵ کەسوکاریان خۆیان گەیاندووەتە پۆڵەندا، ئەو پێشتر لە کۆمپانیایەکی بواری ئایتی لە سوێد کاری دەکرد، بۆیە دەیەوێت بچێتەوە ئەو وڵاتە و درێژە بە کارەکانی بدات.  تاتیانا باسی لەوە کرد، "یەکەمجار هەستێکم نەبوو تاوەکو ئاهەنگ بەم بۆنەوە بگێڕم، هیچ نەم دەویست، بەڵام کە ئێستا لێرەم سەلامەتم، هەندێک پاسەوانی سنووری پۆڵەندی ئەم گوڵانەیان پێبەخشیم. زۆر جوانە و ئەمانیش زۆر میهرەبان بوون، منیش زۆر دڵم خۆشە، دڵخۆشم کە خەڵک لەم ناوە هەن دەتوانن یارمەتیمان بدەین، شتێکی گەورەیە و من زۆر دڵخۆشم. "  لە وەڵامی پرسیارێکی رووداو لە بارەی چارەنووسی دایک و باوکی تاتیانا ئاماژەی بەوە کرد، "دایک و باوکم لە ئۆکراینا ماونەتەوە، لە هەرێمی پاڵتان، هەرێمێکە لە ئۆکراینا، ئەوان نەیانتوانی لەگەڵمان بێن. براکەشم لەوێ ماویەوە، بەرگریی لە وڵاتەکەم دەکات. "  جەنگی رووسیا و ئۆکراینا پێی ناوەتە ١٤یەم رۆژییەوە، بەڵام هیچ هیوایەکی ئەوتۆ بۆ کۆتاییهاتنی نابینرێت. بەو هۆیەوە تاوەکو دێت ژمارەی ئاوارەکان روو لە زیاد بوون دەکات.