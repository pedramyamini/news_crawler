ڤۆلۆدیمیر زێلێنسکی، سەرۆکی ئۆکراینا دەڵێت، رووسیا بەنیازە ئۆدێسا بۆردوومان بکات. هەروەها دەشڵێت، "ئەوان ئامادەکاریی دەکەن بۆ ئەوەی ئۆدێسا بۆردوومان بکەن. ئۆدێسا! رووسەکان هەمیشە هاتوونەتە ئۆدێسا و لەوێ هەستیان بە گەرموگوڕی کردووە. ئەی ئێستا چی؟ تۆپباران و مووشەک بارانی دەکەن؟ ئەمە دەبێتە تاوانێکی جەنگ و مێژوویی. "   ئۆدێسا شارێکی گەشتیارییە. بەهۆی نزیکییەکەی لە دەریای رەشەوە، بە مارسیلیای ئۆکراینا ناسراوە.   پێش سەرهەڵدانی کۆرۆنا، ساڵانە نزیکەی ٣ ملیۆن و ٥٠٠ هەزار گەشتیار سەردانی ئەو شارەیان دەکرد، سەرەڕای بوونی ناکۆکیی لەنێوان رووسیا و ئۆکراینادا، رێژەی ٢٠ % ـی کۆی سەردانیکەران، گەشتیاری رووسی بوون.  هاووڵاتییانی ئۆدێسا دەڵێن، شەوان لە ترسی بۆردوومان خەویان لێناکەوێت و رۆژانەش سەرقاڵی کۆکردنەوە و هەڵگرتنی خۆراک و ئامرازەکانی خۆپارێزی دەبن. ئانیا، دانیشتووی ئۆدێسایە و دەڵێت، "ئەمڕۆمان کەم تا زۆر بە ئارامی بەڕێکرد، کەمێک دەرفەتی نووستنمان هەبوو. ئێستا کاتی ئەوەیە شت بکڕین، چونکە لە هەر ساتێکدا بێت ئەمڕۆ ئۆدێسا بۆردوومان دەکرێت. "   رێکخراوە مرۆییەکان هاوکاریی بۆ ئەوانە کۆدەکەنەوە کە دەستیان بە خۆراکی رۆژانە ناگات. بەگوێرەی ئامارەکانی مۆڵدۆڤا، تاوەکو ئێستا لانیکەم ١٢٠ هەزار کەس لە ئۆکرایناوە روویان لەو وڵاتە کردووە.   لیوبا، دانیشتووی ئۆدێسایە و باس لەوە دەکات، "زۆر خەمناکە، زۆر قورسە خۆشەویستانت بەجێ بهێڵیت، چونکە جەنگ هەیە و لە هەر ساتێکدا بێت دەکرێت باوکم بمرێت. "   ژن و منداڵەکانی دانیشتووی شارەکە دەڕۆن. پیاوەکانیش دەمێننەوە و خۆیان بۆ بەرەنگاربوونەوەی هێرشی رووسیا ئامادە دەکەن.