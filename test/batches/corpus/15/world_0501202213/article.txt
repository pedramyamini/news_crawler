لە شاری کانبێرا یەک لەسەر سێی زبڵ لە پاشماوەی خۆراک پێکدێت. ئەوەش دەکاتە ساڵانە ٢٦ هەزار تۆن کە لە ژێر خۆڵدا دەشاردرێتەوەو دواجار دەبێتە گازی میسەین کە یەکێکە لە گازە زیانبەخشەکان بۆ ژینگە و هۆکارێکە بۆ گەرمبوونی پلەی گەرمی زەوی.  کریس ستیل، وەزیری خزمەتگوزاریی کانبێرا دەڵێت: "ئەم زبڵدانە کە سەرەکەی سەوزە هەموو هەفتەیەک جارێک کۆدەکرێتەوە. شوێنێکی باشترە بۆ فرێدانی پاشماوی خۆراک و پاشماوی ئۆرگانیی باغچەکانیان. "  جگە لە کانبێرا پرۆگرامی "خواردنی ئەندامی، باخچەی ئۆرگانی" لە چەندین شاری دیکەی ئۆسترالیا تاقیکراوەتەوەو سەلمێندراوە کە لانیکەم سەدا ٢٥ی پاشماوەی خۆراک لەو رێگەیەوە چارەسەرکراوە و کراوەتە پەینی ئۆرگانی.  بەپێی شارەزایانی ژینگە کاتی دەوێت کە پرۆگرامەکە لە گەڕەکەکانی دیکەی شاری کانبێرا جێبەجێ بکرێت و چەند ساڵێکی پێویستە خەڵک خوی پێوەبگرێت.  د. رێبێکا تەیلۆر، مامۆستای زانکۆی سیدنی دەڵێت: "ئێمە تێبینیمان نەکردووە کە قەبارەی زبڵ بەهۆی ئەم پرۆگرامەوە زیادبێت، ئەوەش دڵنیاکەرەوەیە. خەڵک بەهۆی زیادکردنی زبڵدانێک، زبڵی زیاتریان فڕێ نەداوە. "  پرۆسەی گۆڕینی پاشماوەی خۆراک پرۆسەیەکی نوێیە کە لە چەند وڵاتێکی جیهان بە تایبەتی لە ئەمریکا و ئەوروپا خەریکە جێبەجێ دەکرێت. لە ئۆسترالیا پێشبینی دەکرێت تاوەکو دوو ساڵی داهاتوو هێندە ئەم پیشەسازییە شوێنی خۆی بکاتەوە کە کارگەی گەورەی پەینی ئۆرگانی لەو وڵاتە دامەزرێت.