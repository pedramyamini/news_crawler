لەو فیستیڤاڵەدا کە لە کۆتایی هەموو ساڵێکدا بەڕێوەدەچێت کێشە لەسەر زەوی، میرات و ئەو کێشانەی دەسەڵاتیش نەیتوانیوە چارەسەریان بکات، یەکلایی دەکرێنەوە. خاوەن کێشەکان دژی یەکدی دەوەستن، کەسی دۆڕاو دەستبەرداری مافەکانی دەبێت و دوایش باوەش بە کەسی براوە دەکات و پیرۆزباییشی لێدەکات.  کریستیان سیالکا، بەڕێوەبەری فیستیڤاڵەکە دەڵێت، "جاران خەڵك شەڕیان دەکرد لەسەر خاک، میرات، یان لەسەر خۆشەویست، دوای ئەوەی دەسەڵاتداران نەیاندەتوانی چارەسەرێک بۆ ناکۆکییەکان بدۆزنەوە، شەڕی چارەسەرکردنیان دەهێنایە سەر گۆڕەپان. "  ئەو فیستیڤاڵە مێژووەکەی بۆ سەدەکانی رابردوو دەگەڕێتەوە، خەڵکی پارێزگای چومبیڤیلکانۆ نایانەوێت کێشە و ناکۆکی نێوانیان لەگەڵ خۆیان ببەنە ساڵی نوێ، ئەوانەی بەشداری لە فیستیڤاڵەکە دەکەن، باوەڕیان وایە بەو جۆرە ئاشتی و پێکەوەژیان بەرقەرار دەبێت.  گویدۆ پریتۆ، دانیشتووی چومبیڤیلکانۆ گوتی، "من خەڵکی بوێری خاکی چومبیڤیلکاسم، گوندی ڤیلی، ئەوە جێگەی شانازیی منە کوڕەکەم لە کوسکۆ دادەنیشێت، بەڵام خوێنی چومبیڤیلکانۆ لە جەستەی دایە، ئەو حەزی بەو شەڕەیە، ئێمە بەمجۆرە بەهاکانی خۆمان دەپارێزین. "  پیرۆ خاکێکی بە پیتی کشتوکاڵی هەیە، یەکێکە لە پێنج گەورەترین بەرهەمهێنەکانی ئەڤۆگادۆ و توتڕک، ١٠ گەورەترین هەناردەکاری قاوە و کاکاویشە لە جیهاندا.  زۆربەی کێشەکانی خەڵکی چومبیڤیلکانۆ لەسەر زەوییە کشتوکاڵییەکانە، بەڵام کێشە لەسەر دزینی ئاژەڵ، خۆشەویستی و هاوڕێیەتیش هەر بەو رێگەیە چارەسەردەکرێن.