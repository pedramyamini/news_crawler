رەشنووسەکە لەلایەن تۆڕی میدیایی یۆراکتیڤ دزەی پێ کراوە، بڕیارە ئەم مانگە لە پەرلەمانی ئەوروپا بخرێتە دەنگدانەوە، هەموارکردنەوە نایگرێتەوە،  ئەندامان تەنیا دەتوانن یان پێوەی پابەندبن، یاخود بە زۆرینەی دەنگ ڤیتۆی بکەن.  رەشنووسەکە مەرجی داناوە بۆ هەژمارکردنی وزەی وێستگە ئەتۆمییەکانی کارەبا و هەندێک جۆری گازی سرووشتی لە چوارچێوەی وزەی سەوز. پێش هەموو شتێک، دەبێت وێستگەکان بە گازی سرووشتی کار بکەن، بۆ هەر کیلۆواتێک کەمتر لە ٢٧٠ گرام دوانەئۆکسیدی کاربۆن بڵاوبکەنەوە، کە بە تێگەیشتنی یەکێتیی ئەوروپا، ئەو بڕە کەمترە لەو بڕە گازەی لە ئەنجامی سووتانی ماددەی خام وەکو خەڵووز دەردەدرێن.  فراوانکردنی وێستگە ئەتۆمییەکانی کارەباش لە رەشنووسەکەدا لە چوارچێوەی وەبەرهێنان لە وزەی سەوز هەژمارکراوە، یەکێتیی ئەوروپا ئەوەی ناوناوە "قۆناخی راگوزەر بۆ هەنگاونان لە گازە زیانبەخشەکانەوە بۆ وزەی پاک"، ئەوەش لە کاتێکدایە گازە سرووشتییەکان و وێستگە ئەتۆمییەکان بەگوێرەی رەشنووسی رێککەوتنی کەشوهەوای پاریس لە فاکتەرەکانی پیسکردنی کەشوهەوا هەژمارکراون، بەڵام یەکێتیی ئەوروپا بەهۆی ئەوەی ئەو گازانە لەڕووی پیسییەوە چڕییەکەی کەمترە، دەیەوێت لە ریزی گازە زیانبەخشەکان دەریان بهێنێت.  وڵاتانی یەکێتیی ئەوروپا تاوەکو ١٢ی کانوونی دووەمیان لەبەردەستدایە بۆئەوەی فیدباک و تێبینییان لەسەر ئەو رەشنووسە بخەنەڕوو بەرلەوەی لە پەرلەمانی ئەوروپا بخرێتە دەنگدانەوە.  ئەو پلانەی یەکێتیی ئەوروپا لە کاتێکدایە کە ئێستا ئەوروپا رووبەڕووی قەیرانی سووتەمەنی و گازی سرووشتی بووەتەوە، نرخەکانی بەرزبوونەتەوە و کێشەی لە دابینکردنی گازی سرووشتی هەیە.  بەڵام لەگەڵ ئەوەشدا هەنگاوێکی لەو جۆرە ناڕەزایی تووندی پەرلەمانتار و هەندێک بەرپرسی ئەوروپیی لێکەوتووەتەوە.  مایکڵ بلۆس، پەرلەمانتاری ئەڵمانی سەر بە پارتی سەوز، کە لە هەڵبژاردنی رابردوودا بانگەشەی تووندیان بۆ وزەی پاک دەکرد، لە هەژماری خۆی لە تویتەر نووسیویەتی، "هەژمارکردنی ئەتۆم و گاز لە ریزی وزەی پاک خۆڵ خستنە چاوی خەڵکە".