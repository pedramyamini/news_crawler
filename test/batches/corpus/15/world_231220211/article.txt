فرێجا ئاماماتز، گوتەبێژی هێڵی ئاسمانی ساس رایگەیاندووە، ژمارەیەکی زۆر لە کارمەندەکانیان تووشی ڤایرۆسی کۆرۆنا بوون یان نیشانەکانی ڤایرۆسەکەیان تێدا دەرکەوتووە، هەندێکیشیان تووشبووی کۆرۆنا لە ماڵیاندا هەبووە و نەیانتوانیوە دەوام بکەن و بچنە سەر کارەکانیان، بەو هۆیەشەوە زیانی گەورەیان بەرکەوتووە.  فرێجا ئاماماتز، دەڵێت، "چەندین کێشەی تەکنیکی دیکە وەک مانگرتنەکانی فرانکفۆرت، کاریگەریی هەبووە لەسەر هەڵوەشاندنەوەی گەشتەکانمان. "  لە سەرەتای مانگی ١٢ی ئەمساڵ راپرسییەک بڵاوبووەوە، بەپێی راپرسییەکە لە هەر ١٠ فڕۆکەوانی ئەو هێڵە ئاسمانییە، نۆ کەسیان لە بەڕێوەبەرە باڵاکانی کۆمپانیاکە ناڕازین. بۆیە هەڵوەشاندنەوەی گەشتەکانی هێڵی ئاسمانی ساس تەنیا کێشەی ئەو هێڵە ئاسمانییە نیە.  ئانکۆڤان دێر وێڵف، بەڕێوەبەری جێبەجێکاری هێڵە ئاسمانییەکە رایگەیاندووە، گۆڕانکاریی زۆر گەورە لە کارگێڕی و شێوازی بەڕێوەبردنی کۆمپانیاکەدا دەکات.  هێڵی ئاسمانی راین ئێر پشبینیدەکات زیانەکانی دوو هێندە زیاتربن  هێڵی ئاسمانی راین ئێریش کە بە هێڵی هەرزان لە ئەوروپا دەناسرێت، بڵاوبوونەوەی جۆری ئۆمیکرۆنی ڤایرۆسی کۆرۆنا کاریگەریی خراپی لەسەر رەوشی دارایی کۆمپانیاکە دروستکردووە، ئەوەش وایکردووە پێشبینییەکانیان بۆ زیانەکان بەرزببێتەوە.  کۆمپانیای راین ئێر پێشبینیکردووە لە ساڵی دارایی ئەمساڵدا کە لە مانگی سێی ساڵی ٢٠٢٢ کۆتایی پێدێت، بە بڕی ٢٨٣ ملیۆن دۆلار تاوەکو ٥١٠ ملیۆن دۆلار زیانبکات. بەو پێیەش پێشبینییەکان بۆ قەبارەی زیانی کۆمپانیاکەی دوو هێندە بەرزکردووەتەوە.  کۆمپانیاکە هەروەها ژمارەی گەشتەکانی بۆ مانگی یەکی ساڵی نوێ، یەک لەسەر سێ دابەزاندووە و رایگەیاندووە، بەربەستە نوێیەکانی هاتووچۆ کە لەبەر جۆری ئۆمیکرۆنی ڤایرۆسی کۆرۆنا راگەیێندراون، ژمارەی گەشتەکانیان زۆر کەمدەکاتەوە.  راین ئێر هەروەها رایگەیاندووە پێشتر پێشبینیان کردبوو لە نێوان ١٠ بۆ ١١ ملیۆن گەشتیار لە مانگی ١٢ی ئەمساڵ بگوازنەوە، بەڵام ئێستا تەنیا پێشبینی دەکەن ژمارەی گەشتیارانیان کە فڕۆکەکانی ئەو کۆمپانیایە بەکاردەهێنن نزیکەی نۆ ملیۆن گەشتیار بێت.