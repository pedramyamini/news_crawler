لە پاڤیلیۆنی ساستەینەبڵیتی کە پێشی دەگوترێت تێرا یەکێکە لە سێ بەشە سەرەکییەکەی پێشانگەی ئێکسپۆ ٢٠٢٠ ـی دوبەی چەندین مۆدێل پێشاندراون کە بوونەتە هەوێنی گۆڕانکاریی گەورە لە ناوچەکە و لە هەموو جیهان.  دینا ستۆری، بەڕێوەبەری پاڤیلیۆنی سەستەینێبڵیتی دەڵێت، "سەستەینەبڵیتی بۆ من بەشێکە لە ژیانم. ئەو شێوازەیە کە ژیانم دەبەمەسەر. من خوێندم لەسەر سەستەینێبڵیتی بووە بۆ ئەوەی گۆڕانکاری دروستبکەم لەم جیهانەدا، بۆ منداڵەکانم. بۆ ئەوەی ئەرکی خۆم لە بەرامبەر ئەم هەسارە جوانە بەجێ بهێنم".  دیزاینی باڵەخانەی پاڤیلیۆن بە دروستی ئاماژە بە گۆڕانکارییەکی گەورە لە چۆنێتیی باڵەخانەکانی داهاتوو دەدات، بەو پێیە باڵەخانەکان دەبێت سەربەخۆ بن و پێناسەیەکی نوێ لە تەلارسازی پێشاندەدات.  پاڤیلیۆنەکە بە چەشنێک دیزاینکراوە کە ١٠٠ % کارەبا و ئاوی خۆی دابیندەکات.  پاڤیلیۆنی تێرا لەلایەن کۆمپانیای گریمشاو ئارکیتێکتی بەریتانییەوە دیزانکراوە. دیزاینکەران ویستوویانە سەرکردایەتیی شۆڕشێکی گەورەی تەلارسازی بکەن کە لە رووی ژینگە و وزەوە تایبەتە. لە دابینکردنی کارەبا و ئاوی ئەم باڵەخانەیە لاسایی سرووشت کراوە.   کارەبای پێویستی باڵەخانەکە لە رێگەی تیشکی خۆرەوە دابیندەکرێت و ئاوی پێویستیش لە رێگەی ساردکردنەوەی شێی ناو هەوا دابیندەکرێت. تەنانەت پڕۆسەی پاڵاوتن و چارەسەرکردنی زێراب یان ئاوی قورسی ئەم باڵەخانەیە بە تەواوەتی لە رێگەی چەندین پرۆسەی سرووشتییەوە ئەنجام دەدرێت.  ئەندرو والەی، جێگری سەرۆکی کۆمپانیای گریمشاو ئارکیتێکت دەڵێت، "دوای ئەوەی کە دێیتە ناو پێشانگەکە، دێیتە ناو دڵی باڵەخانەکەوە. کە نزمترین شوێنی باڵەخانەکەیە. واتا چەند قاتێک لە خوارەوەی ئاستی باڵەخانەکەیە. کۆگایەکی ئاو دەبینی. دەتوانی ئاوەکە ببینی. ئەوە ئەو ئاوەیە کە باڵەخانەکە کۆی کردووەتەوە و لە باڵەخانەکەدا بەکاردەهێنرێت. کاتێک کە چاو لە کۆگەکە دەکەیت بریقەی ئاسمان دەبینی. سەر بەرزبکەیتەوە لە کونی سەیوانە گەورەکە ئاسمان دەبینی. کەواتە لە خاڵێکدا، لە دڵی باڵەخانەکە پێکەوە پەیوەستبوونی ئاو لەگەڵ ئاسمان دەبینی. بە بڕوای من ئەو ساتە، ساتێکی ئەفسواناوییە، ئەزموونێکی نایابە بۆ ئەو کەسانەی کە سەردانی باڵەخانەکە دەکەن. "  وزەی کارەبا لە رێگەی پانێڵە هەتاوییەکان بەرهەمدێت. چوار هەزار و ٩١٢ پانێڵی هەتاوی کە پێکەوە بوونەتە سەیوانێکی گەورەی ١٣٠ مەتری، لەگەڵ ١٨ دامەزراوەی دیکە کە بە داری خۆر بەناوبانگن، پێکەوە کارەبای ئەم باڵەخانە گەورەیە دابیندەکەن. دارەکانی خۆر، بەدرێژایی رۆژ و هاوتەریب لەگەڵ خۆر دەسووڕێن بۆ ئەوەی زیاترین تیشکی هەتاو وەربگرن و بیکەنە کارەبا.  تۆم هێنس، سەرۆکی کۆمپانیای تینک دیزاین دەڵێت، "باڵەخانەی سەستەینێبڵیتی ئاماژە بە پرسێک دەدات کە بە دڵنیاییەوە کێشەیەکی گەرەوی هەمووانە. ئەم باڵەخانەیە ئیلهامبەخشە و هەوڵی خستنەڕووی چارەسەر و بیرۆکە دەدات کە بخرێتە بەرباس. هیچ باڵەخانەیەک لە جیهاندا وەک ئەم باڵەخانەیە نییە. ئامانجەکەش ئەوەیە کە باڵەخانەیەک دروستبکرێت کە هیچ وزەیەکی دەرەکی پێویست نەبێت. کە بووەتە نموونەیەکی نایاب. هەموو شتێک لە دیزاینی ئەم باڵەخانەیە بە چەشنێک دروستکراوە کە کەمترین وزەی پێویست بێت. دروستکردنی ئەم باڵەخانەیە بە چەشنێکە کە ئەو وزەیەی کە ئێستا پێویستی پێیە، نزیکەی یەک لەسەر پێنجی ئەو وزیەیە ئەگەر چەند ساڵ بەر لە ئێستا دروستکرایە".  بیرۆکەی باڵەخانەی تێرا لە داری ئەفسوناوی قاف وەرگیراوە. داری قاف لە ناوچە وشک و کەمئاوەکان دەڕوێت و شێوەی لە سەیوانێک دەچێت بە چەشنێک لق و پۆپەکانی بە شێوازی ئاسۆیی شۆڕبوونەتەوە. ئەم دارە توانیویەتی بە درێژایی مێژوو لە کەشوهەوای تووند و وشک زیندوو بمێنێتەوە و لەنێونەچێت. به بەردەوامیش پێویستی بە ئاوێکی کەم هەیە و لە ژینگەی بیابانی و کەمئاوی وەک رۆژهەڵاتی نێوەڕاست توانای بەرگری هەیە.  ئەم سەیوانە گەورەیە بەرزییەکەی ٣٥ مەترە و بە بەردەوامی باڵەخانەکەی بە سێبەر پۆشاندووە کە وادەکات وزەیەکی کەمی کارەبا بۆ فێنککردنەوە پێویست بێت، ئەم مۆدێلە بە بەردەوامی لە سرووشتدا دووپاتبووەتەوە.  بە گشتی باڵەخانەی تێرا چوار گێگاوات کارەبا دابیندەکات لە ساڵێکدا کە بەشی بارگاویکردنی ئۆتۆمبێلێکی کارەبایی وەک جۆری نیسان لیفی دەکات، بۆ ئەوەی بتوانێت نیوەی مەودای نێوان زەوی و هەسارەی مریخ ببڕێت.  نیوەی ئەم باڵەخانەیە هەروەها لە ژێر زەویدا دروستکراوە و وزەیەکی بەرچاو کۆگە دەکات و وادەکات کە بۆ ساردی و گەرمکردنەوە پێویستی بە کارەبای زۆر نەبێت. بە هەمان شێواز سەیوانە گەورەکەی بووەتە هۆکار کە گەرمای خۆر کەمتر بگاتە نێو باڵەخانەکە. هەروەها بەئاسانی با لە دەوروبەریدا جووڵە دەکات و ئەوەش وەک فێنککەرەوەیەکی سرووشتی رۆڵ دەبینێت.  رووبەری باڵەخانەکە شەش هەزار و ٣٠٠ پێ دووجایە. هەم لە پڕۆسەی دابینکردنی کارەبا و هەم لە رووی دابینکردنی ئاودا هیچ بڕە گازێکی زیانبەخشی وەک دووانە ئۆکسیدی کاربۆن ناخرێتە کەشی زەوییەوە.  پڕۆسەی دابینکردنی ئاوی ئەم باڵەخانەیە لە رێگەی ساردکردنەوەی سرووشتییەوە ئەنجام دەدرێت. شێی ناو هەوا لە رێگەی داری ئاوەوە سارد دەکرێتەوە و تێکەڵ بەو ئاوە ئاوەدەکرێت کە لە رێگەی سەیوانە گەورەکەوە بەهەمان شێواز لە شێی هەواو وەردەگیرێت. ئەمانە تێکەڵ بە ئاوی سوێری ژێر زەوی دەکرێتەوە کە هەر لەم شوێنە بە شێوازی سرووشتی شیرین کراوە و خوێیەکەی لێ جیاکراوەتەوە.  داری ئاو یەکێکە لە تەکنەلۆژیا هەرە نوێیەکان دیسان وەک سەیوانێکە کە لە ماددەیەکی تایبەتی کانزایی - ئۆرگانی دروستبووە و توانای هەڵمژینی شێی هەوای هەیە. بە تیشکی خۆریش کارەبای هەموو پرۆسەکەی دابیندەکات، وەک ئیسفەنجێک ئاو هەڵدەمژێت و دەینەرێتەوە خوارەوەی باڵەخانەکە کە لەگەڵ ئەو ئاوەی شیرین کراوە تێکەڵدەکرێت و دەبێتە ئاوی خواردنەوە.  یەکێکی دیکە لە لایەنە سەرنجڕاكێشەکانی باڵەخانەی تێرا سیستمی چارەسەرکردنی زێراب یان ئاوی قورسی باڵەخانەکەیە.  شینا خان، بەڕێوەبەری پەروەردەی ئێکسپۆ ٢٠٢٠ دەڵێت، "بە دروستی لە پشتی منەوە ' داری ئاو ' ی باڵەخانەی تێرا یان سەستەینێبڵیتی دەبینی. کاتێک دیزاینەرەکان یەکەم جار بیریان لە دروستکردنی ئەم باڵەخانەیە کردەوە، ویستیان باڵەخانەیەک دروستبکەن کە پێویستی بە هیچ تۆڕێکی ئاوی دەرەوە نەبێت. لەبەر ئەوەش پێویستیمان بە دڵۆپ، دڵۆپ ئاوێک هەیە کە وەک شێ لەناو هەوادایە. لەبەر ئەوەش بۆ دیزاینکردنی ئەم داری ئاوە، لاسایی سرووشتیان کردووەتەوە و لە سرووشتەوە فێربوون. بەتایبەتی لە کۆکردنەوەی شێی ناو هەوا لاسایی قالۆنچەیەکی بیابانەکانی باشووری ئەفریقا کراوە لەو ناوچانەی کە ئاو کەم دەستدەکەوێت. لە راستیدا ئەم جۆرە قالۆنچەیە شێی هەوا لە پشتیدا کۆدەکاتەوە. تەلارسازەکانی ئەم باڵەخانەیەش ویستوویانە لاسایی ئەوە بکەنەوە لە دابینکردنی ئاوی باڵەخانەکە".    زێرابی باڵەخانەکە لە کۆگەکەیدا بە دانانی بەربەست فیلتەری سەرەتایی دەکرێت و بەشە قورسەکەی لێجیادەکرێتەوە. پاشان دەگوازرێتەوە بۆ ناو ئەو قامیشانەی کە چاندراون لە حەوشەی باڵەخانەکە، رەگی قامیشەکان هەندێ ماددەی وەک قارچ و بەکتریای تێدایە کە بەشێکی زۆری پیسی زێرابەکە چارەسەدەکات. بەڵام ئەوە کۆتایی پرۆسەی چارەسەکردنی ئاوی زێراب نییە.  دواجار ئاوی بن قامیشەکان دەگوازرێتەوە بۆ ئەو کەناڵەی کە لە سەیوانە گەورەکەدا هەیە. دیسان تیشکی خۆر فریایان دەکەوێت ئەم ئاوە لە کاتی سووڕانەوەی لە کەناڵی سەیوانە گەورەکە هێندە تیشکی خۆر وەردەگرێت كە ئامادەیە ببێتە ئاوێكی كشتوکاڵی گونجاو. ئەم هەمووە دار و گوڵە جوانەی کە لە حەوشەی تێرا چاندراون بەم زێرابە چارەسەرکراون و رۆژانە ئاودێری دەکرێن، کە دواجار لە سەیوانە گەورەکەوە گواستراوەتەوە بۆ بن دارەکان. ئەم سیستمە لە چارەسەرکردنی زێراب هیوای ئەوەی دروستکردووە کە لەو شوێنانەی ئاوی کەم هەیە بۆ کشتوکاڵ کەڵکی لێوەربگیرێت و رۆڵێکی گەورە لە ئاسایشی خۆراکی ئەو وڵاتانە بگێرێت.  هەروەها شینا خان دەشڵێت، "لەبەر ئەوەش لەناو قوچەکی داری ئاو چەندین چین و ماددەی تایبەتی تێدایە کە یارمەتی رچاندنەوەو ساردکردنەوەی هەوادەدەن بۆ ئەوەی شێی هەوا وەک دڵۆپی ئاو کۆبکرێتەوە، بەتایبەتی لە هەوای ڤێنکی بەیانیاندا، ئەم دارە هەروەها تەمومژ و ئاوی بارانیش کۆدەکاتەوە. بەتایبەتی لە ناوچەیەکی گەرمی وەک ئیماراتدا. هەموو ئەو ئاوەی کە لێرە کۆدەکرێتەوە دەنێردرێتە خوارەو تێکەڵ بەو ئاوە دەکرێت کە لە شیرینیکردنی ئاوی سوێری ژێر زەوییەوە درووستبووە و بەم شێوازەش ئاوی پێویستی هەموو باڵەخانەکە دابیندەکرێت. "  باڵەخانەی تێرا باڵەخانەیەکی کاتی نییە کە بەس بۆ پێشانگەی ئێکسپۆ ٢٠٢٠ ـی دوبەی دروستکرابێت، ئەم باڵەخانەیە دوای تەواوبوونی ئێکسپۆ ٢٠٢٠ دەبێتە ناوەندێکی زانستی بۆ ئەوەی ببێتە ئیلهامبەخش بۆ بنیاتنانی شارەکانی داهاتوو.