رۆج مارشاڵ، سیناتۆری كۆمارییەكان، سامانە ئاشكرانەكراوەكەی دكتۆر فاوچی ئاشكرا دەكات بەتایبەتی لە ساڵی ٢٠٢٠ كە ڤایرۆسی كۆرۆنا هەموو جیهانی تەنی. مارشاڵ رایگەیاند، سەرباری شایستە داراییە تەرخانكراوەكان بۆ خێزانی فاوچی، كەچی لەساڵی ٢٠٢٠ دا لەو كاتەی هەموو جیهان لە ترس و دڵەڕاوكێدا بوون، بەڵام فاوچی بە بەهای ١٠.٤ ملیۆن دۆلار لەم بوارەدا وەبەرهێنانی كردووە و داهاتێكی زۆری هەبووە و بۆ لایەنە فیدراڵییەكانیش ئاشكرای نەكردووە.   ئەو سیناتۆرە ئەمریكییە لە مانگی تشرینی دووەمی ساڵی رابردوودا لە كاتێكی بانگهێشتكردنی دكتۆر ئەنتۆنتی فاوچی بۆ كۆنگرێس، دەمەقاڵی لە نێوانیان روویدا و تائاستی سووكایەتی و جنێودان گەیشت، فاوچی ئەو كات بە سیناتۆرەکەی گوتبوو "گەمژە".   سیناتۆر مارشاڵ ئەوەشی ئاشكرا كرد، لە ساڵی ٢٠٢٠ دا مووچەی دكتۆر فاوچی و هاوژینەكەی نزیكەی ملیۆنێك و ٧٨٢ هەزار دۆلار بووە و ١١٩ هەزار دۆلار بۆ گەشتكردنی فاوچی خەرجكراوە.    دكتۆر ئەنتۆنتی فاوچی بەڕێوەبەری پەیمانگا نیشتمانیی ئەمریكایە بۆ هەستەوەری و نەخۆشییە گوازراوەكان و هاوكات راوێژكاری سەرۆكی ویلایەتە یەكگرتووەكانی ئەمریكایە. كریستین گرادی هاوژینیشی گەورە زانای ئیتیكی زیندەوەرزانییە لە هەمان پەیمانگە.   سیناتۆر مارشاڵ باس لەوە دەكات، دكتۆر فاوچی ٤٣٤ هەزار دۆلار و كریستینی هاوژینی ٢٣٤ هەزار دۆلاریان وەک مووچە لە ساڵی ٢٠٢٠ وەرگرتووە و دەشڵێت، لە ئەمریكا ٤.٣ ملیۆن فەرمانبەر هەن. بە سەرۆكی ئەمریكاشەوە هێندەی ئەم دوو هاوژینە مووچەیان وەرنەگرتووە و بەرزترین مووچە بۆ ئەم دوو کەسە بووە.   هاوكات گومان دەخاتە سەر داهاتێكی دیكەی دكتۆر فاوچی و ئاشكرای دەكات كە خاوەنی پشكە لە خواردنگەیەكی بەناوبانگی فرانسیسكۆ، كەچی لە هەمان ساڵدا هیچ داهاتێكی نەبووە لەم خواردنگەیەدا و دەشڵێت گومان دەكەم، زانیاریی شاردبێتەوە و ئاشكرای نەكردبێت.