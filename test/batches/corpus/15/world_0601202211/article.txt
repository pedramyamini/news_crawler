لە سەرەتای ئەمساڵەوە نرخی هەر لیترێک گازی شلکراو لە بەنزینخانەکانی کازاخستان لە ١٢ سەنتەوە بەرزکرایەوە بۆ ٢٨ سەنت. دوای پەرەسەندنی خۆپێشاندانەکان قاسم تۆکایێف، سەرۆکی کازاخستان رایگەیاند، پێشنیازی نوێ بۆ گۆڕینی چوارچێوەی سیاسیی وڵاتەکەی رادەگەیێنێت.  سەرۆکی کازاخستان دەڵێت، "بە زوویی پلانێک بۆ گۆڕینی چوارچێوەی سیاسیی پێشکێش دەکەم. هێشتا پێداگری لەسەر چاکسازیی بەردەوام دەکەمەوە. هەروەها سوپاسی سوپا و هێزە ئەمنییەکان دەکەم بۆ هەوڵەکانیان بۆ سەپاندنی یاسا. ئەوان بەر گوللەی چەکدارەکان دەکەون؛ بەداخەوە قوربانیی لێکەوتووەتەوە".  بەشێک لە خۆپێشاندەران کە چەکیشیان پێیە، هەڵیانکوتاوەتە سەر چەندین باڵەخانە، لەوانەش باڵەخانەی شارەوانیی شاری ئالماتی ئەو وڵاتە. هێڵەکانی ئینتەرنێتیش لەو وڵاتە پچڕان. هەرچەندە کازاخستان کە یەکێکە لە وڵاتە دەوڵەمەندەکان بە سامانی نەوت و گازی سرووشتی، بەڵام لە سەرەتای ئەمساڵەوە حکومەت دەستبەرداری پاڵپشتییەکانی بوو بۆ نرخی سووتەمەنی و بەو پێیەش نرخەکانی سووتەمەنیی بەرزکردەوە.  خۆپێشاندانەکان کاردانەوەی نێودەوڵەتیی لێکەوتەوە. ویلایەتە یەکگرتووەکانی ئەمریکا و نەتەوە یەکگرتووەکان داوای لە لایەنەکان کردووە دان بە خۆیاندا بگرن و دۆخەکە هێور بکەنەوە.  جێگری وەزیری تەندروستیی کازاخستان رایگەیاندووە، جگە لە کوژرانی دەیان خۆپێشاندەر زیاتر لە هەزار کەس بەهۆی گرژییەکانەوە لە ناوچە جیاوازەکانی کازاخستان برینداربوون، ٤٠٠ کەسیان لە نەخۆشخانە چارەسەر کران و ٦٢ کەسیش لەژێر چاودێریی تایبەتدان.  جین ساکی، گوتەبێژی کۆشکی سپی رایگەیاند، "ئێمە پشتگیری لەو لایەنانە دەکەین کە داوای هێورکردنەوەی رەوشەکە دەکەن. داوا دەکەین خۆپێشاندەران بە شێوازێکی ئاشتییانە داوکارییەکانیان رابگەیێنن و حکومەتیش دان بە خۆیدا بگرێت".  بەرزکردنەوەی نرخی سووتەمەنی لە سەرەتای ئەمساڵەوە بۆ کازاخستانییەکان کە لانیکەمی مووچە نزیکەی ١٠٠ دۆلارە، گوشاری زۆری بۆ هاووڵاتییانی دروستکردووە. جگە لە بەرزکردنەوەی نرخی سووتەمەنی، خراپیی رەوشی ژیان لەو وڵاتە لە ماوەی ٣٠ ساڵی رابردوودا بەپێی شارەزایان هۆکاری سەرەکیی سەرهەڵدانی خۆپێشاندانەکانە.