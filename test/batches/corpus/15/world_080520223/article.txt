رۆژی شەممە ٧ ـی ئایاری ٢٠٢٢، ڤۆلۆدیمیر زیلینسکی، سەرۆکی ئۆکراینا لە پەیامێکی ڤیدیۆییدا لە کیێڤ رایگەیاند، بە یارمەتی خاچی سووری نێودەوڵەتی و رێکخراوی نەتەوە یەکگرتووەکان، توانیویانە ٣٠٠ ژن و منداڵ لە ناوچەی ئازۆڤستاڵ بگوازنەوە.   رۆژی هەینی ٦ - ٥ - ٢٠٢٢ سڤیاتۆسلاڤ پالمار، جێگری فەرماندەی هێزی ئازۆڤی ئۆکراینا رایگەیاند، تەنیا لە رۆژی هەینیدا و لە کاتی هەوڵدان بۆ گواستنەوەی خەڵکی، سێ سەربازی ئۆکراینی کوژران و شەشی دیکەش بریندار بوون.   وا مەزەندە دەکرێت دوو هەزار سەربازی ئۆکراینی لە ئازۆڤستاڵ مابن؛ بەرپرسانی ئۆکراینا دەڵێن، نزیکەی ١٠٠ کەسیان بریندارن. سەربازەکان رەتیدەکەنەوە خۆیان بەدەستەوە بدەن.  رۆژی چوارشەممە ٤ - ٥ - ٢٠٢٢ سوپای رووسیا رایگەیاند کە لە پێنجشەممەوە تاوەکو رۆژی شەممە بۆ گواستنەوەی خەڵكی سڤیل رێڕەوی مرۆیی دەکەنەوە.