دەیڤید ساسۆلی تەمەن ٦٥ ساڵ، بە رەگەز ئیتاڵی، ماوەی چەند ساڵێک بوو تووشی شێرپەنجەی خوێن بووبوو. رۆژی ٢٦ - ١٢ - ٢٠٢١ لەدوای تێكچوونی تەندروستی لە یەکێك لە نەخۆشخانەکانی ئیتاڵیا خەوێندرا و بەرەبەیانی ئەمڕۆ سێشەممە ١١ - ١ - ٢٠٢٢ لە ناوەندی چارەسەرکردنی نەخۆشییەکانی شێرپەنجە لە شاری ئاڤیانۆی ئیتاڵیا، کۆچی دواییکرد.  رۆبێرتۆ کۆیلۆ، گوتەبێژی ساسۆلی لە تویتەر نووسیویەتی: "دەیڤد ساسۆلی، سەرۆکی پەرلەمانی یەکێتیی ئەوروپا لە کاژێر ٠١: ١٥ خولەکی ئەمڕۆ سێشەممە ١١ی کانوونی دووەم، کە لە ناوەندی چارەسەرکردنی شێرپەنجە لە نەخۆشخانەی شاری ئاڤیانۆی ئیتاڵیا خەوێندرابوو، کۆچی دوایی کرد".  گوتەبێژی ساسۆلی هەروەها نووسیویەتی: "رۆژ و شوێنی رێوڕەسمی بەخاکسپاردنەکە لە چەند کاژێری داهاتووتدا رادەگەیێندرێت".  پێشتریش لە مانگی ئەیلوولی ساڵی ٢٠٢١ تەندروستیی ساسۆلی تێکچووبوو کە ناچاری کرد بۆ چەند هەفتەیەک لە کاری پەرلەمانی دووربکەوێتەوە.  هەرچەندە وادەی سەرۆکایەتیی ساسۆلی بۆ پەرلەمانی یەکێتیی ئەوروپا لەم مانگەدا کۆتایی دەهات و  سەرباری ئەوەی سەرجەم لایەنەکان پشتگیرییان لە دووبارە هەڵبژاردنەوەی دەکرد، بەڵام خودی ساسۆلی بەهۆی تێکچوونی باری تەندروستییەوە، رایگەیاندبوو خۆی بۆ پۆستەکە بەربژێر ناکاتەوە.  دەیڤد ساسۆلی ئەندامی، هاوپەیمانیێتیی  کۆمەڵایەتی و دیموکراسی بوو، کە دووەم گەورەترین فراکسیۆنی نێو پەرلەمانی یەکێتی ئەوروپایە، لەدوای پارتی "گەلی ئەوروپا"ی میانگیر.  ساسۆلی سەرەتای ژیانی پیشەیی بە پێشکیشکاری میدیایی لە کەناڵێکی ئیتاڵیا دەستپێکرد، دواتر چووە نێو گۆڕەپانی سیاسییەوە. لە ساڵی ٢٠١٩ بە سەرۆکی پەرلەمانی یەکێتیی ئەوروپا هەڵبژێردرا.