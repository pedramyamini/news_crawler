سێرگی ریابکۆڤ، جێگری وەزیری دەرەوەی رووسیا دەڵێت، ئەمریکا پێشنیازەکانی مۆسکۆی بەهەند وەرگرتووە و ئەوانیش دڵنیاییان بە واشنتن داوە کە ئۆکراینا سەلامەت دەبێت. گوتی "هەستمان بەوە کرد کە لایەنی ئەمریکی پێشنیازەکانی رووسیای زۆر بەهەند وەرگرتووە و خوێندنەوەی قووڵیان بۆ کردوون. "  لە بەشێکی دیکەی قسەکانیدا، جێگری وەزیری دەرەوەی رووسیا رایگەیاند، "ئێمە بۆ هاوتاکانمان روونکردەوە کە ئێمە بە هیچ شێوەیەک نە پلانمان هەیە و نە نیازیشمان وایە هێرش بکەینە سەر ئۆکراینا. هەموو ئەو رێکخستنانەیشی کە پەیوەندییان بە ئامادەباشیی هێزە چەکدارەکانەوە هەیە، لەنێو سنووری نیشتمانیی خۆماندا کراون. بۆیە، هیچ هۆکارێک نییە تاوەکو لە سیناریۆی هەڵچوون بترسین. "  بە گوێرەی لایەنی رووسی، گفتوگۆکان "قووڵ، پیشەییانە و زەحمەت بوون. " بەڵام، ویندی شێرمن، جێگری وەزیری دەرەوەی ئەمریکا دەڵێت، شاندەکەی مۆسکۆ هیچ دڵنیایێکی بە ئەوان نەداوە بەوەی سەربازەکانی لە نزیک سنووری ئۆکراینا دەکشێنێتەوە، کە ئەمریکا دەڵێت، ژمارەیان نزیکەی ١٠٠ هەزار سەربازن.  سەرۆکی شاندە باڵاکەی واشنتن باسی لەوەش کردووە ئەوان رەتیانکردووەتەوە گەرەنتی بە شاندە رووسییەکە بدەن کە ئۆکراینا نابێتە ئەندام لە هاوپەیمانیی ناتۆ. گوتی، "ئێمە رێگە بەهیچ کەس نادەین سیاسەتی دەرگەی کراوەی ناتۆ دابخات کە هەمیشە بۆ هاوپەیمانیی ناتۆ گرنگ بووە. ئێمە واز لە پێکەوەکارکردنی دوولایەنانە لەگەڵ هیچ وڵاتێکی خاوەن سەروەری ناهێنین کە بخوازێت لەگەڵ ئەمریکا کاربکات. "  وێڕای رێکنەکەوتنیان لەسەر ئەو خاڵانە، جێگری وەزیری دەرەوەی ئەمریکا دەڵێت، پێشنیازیان بۆ شاندەکەی مۆسکۆ کردووە لە داهاتوودا کۆبوونەوەی زیاتر بکەن بۆ ئەوەی گفتوگۆ لەسەر سیستمە مووشەکییەکانی ناتۆ لە ئەوروپا و گەڕانەوەی ئەمریکا بۆ نێو پەیماننامەی چەکە ئەتۆمییە مەودا مامناوەندەکان بکەن.   هەروەها هەردوولا رێککەوتوون کە پێکەوە چالاکییە سەربازییەکانیان سنوورداربکەن.