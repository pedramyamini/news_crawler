رۆژی شەممە ١١ - ١٢ - ٢٠٢١ لە کۆتایی کۆنفڕانسێکی رۆژنامەڤانیدا لە واشنتن کاتێک پرسیار لە جۆ بایدن، سەرۆکی ئەمریکا کرا لەبارەی ناردنی هێز بۆ ئۆکراینا و شەڕکردن لە دژی رووسیا، جۆ بایدن بەشێوەیەکی سەرپێیی وەڵامی رۆژنامەڤانەکەی دایەوە و گوتی کە ئەم بژارەیە هەرگیز لەسەر مێزی گفتوگۆ نەبووە.  بایدن هەمان پرسیاری ئاڕاستەی رۆژنامەڤانەکەی کرد و گوتی: "ئایا تۆ ئامادەی سوپای ئەمریکا بنێریتە ئۆکراینا بۆ ئەوەی شەڕی رووسیا بکات؟ ".  سەرۆکی ئەمریکا بە سێ خاڵ وەڵامی رۆژنامەڤانەکەی دایەوە و گوتی: "ئەگەر رووسیا بچێتە نێو ئۆکراینا، ئاکامەکەی بۆ ئابوورییەکەی وێرانکەر دەبن. وێرانکەر! ئەمە ژمارە یەک. ژمارە دوو، ئێمە ئەو کات بە پێویستی دەزانین بۆ ئەوەی سەربازی ئەمریکی زیاتر و سەربازی رەسەن بنێرینە بەرەی رۆژهەڵات. بۆ هەموو ئەو وڵاتانەی ناتۆ کە پابەندییەکی پیرۆزمان لەگەڵیان هەیە، ناچاردەبین لە دژی هەر هێرشێکی رووسیا بەرگری لێبکەین. ژمارە سێ، کاریگەریی هەموو ئەمانە لەسەر رووسیا و هەڵسوکەوتەکانی ئەوە دەبێت کە تێڕوانینی هەموو جیهان لەبارەی رووسیاوە دەگۆڕێت. باجێکی قورس دەدات. "    ئەمریکا و هاوپەیمانەکانی لە ناتۆ لە هەنگاوەکانی رووسیا بەرەو ئۆکراینا و کۆکردنەوەی هێز "بەدرێژایی" سنوورەکەی نیگەرانن و هۆشداری لە ئەگەری شەڕ و پێکدادان لەنێوان ئۆکراینا و سوپای رووسیا دەدەن. هاوکات ترسیشیان هەیە لەوەی رووسیا بیەوێت ئۆکراینا داگیربکات. بۆ بەرپەچدانەوەی ئەمەش ئەمریکا بەردەوام دەڵێت دەڵێت لە ئەگەری هەر داگیرکارییەکی رووسیا، سزای ئابووریی "قورس" دەخەنە سەر رووسیا.  هەر رۆژی شەممە، لیز ترەس، وەزیری دەرەوەی بەریتانیا لە میانەی کۆبوونەوەی وڵاتانی گرووپی ٧ هۆشداری دایە رووسیا و گوتی ئەگەر رووسیا هەر هەنگاوێک بۆ داگیرکردنی ئۆکراینا بنێت، بۆ ئەوان زۆر شتێکی جیددی دەبێت و گوتی کە رووسیا هەڵەیەکی ستراتیژی دەکات و ئەنجامی "قورس"ی بۆ رووسیا بەدواوە دێت و "ئێمە ئێستا لەگەڵ ئۆکراینا کاردەکەین تاوەکو کار لەسەر توانای بەرگری و ئاسایشیان بکەین".  هاوکات، ئۆلاف شۆلتز، راوێژکارە نوێیەکەی ئەڵمانیا لە یەکەم سەردانی فەرمی بۆ برووکسل داوای لە سەرکردەکانی ئەوروپا کرد لەهەموو کاتێک بەهێزتر و یەکگرتووتربن لە دژی رووسیا و نیگەرانی خۆی لە بڵاوەپێکردنی هێز لەلایەن رووسیا لەسەر سنووری ئۆکراینا خستەڕوو و گوتی، دەبێت ئەوروپا لەم بارەیەوە تووند بێت و نابێت رێگە بدات پێشێلکاری لەسەر سنوورەکانی بکرێت.   ترس و هۆشدارییەکانی ئەمریکا و ئەوروپا بەرامبەر هەنگاوەکانی رووسیا لە کاتێکدان، بەرپرسانی رووسیا رەتیدەکەنەوە نیازی هێرشکردنە سەر ئۆکراینایان هەبێت.  لە وەڵامی بانگهێشتێکی وەزیری دەرەوەی بەریتانیا بۆ هاوتاکانی لە کۆمەڵەی G ٧ کە تێیدا داوای " پێکەوەکارکردن" بۆ رووبەڕووبوونەوەی "دوژمنکارییەکانی رووسیا"ی کردبوو، باڵیۆزخانەی رووسیا لە لەندەن رایگەیاند: "سەرباری ئەوەی رووسیا هەرگیز نیازی نییە دەستدرێژی بکاتە سەر ئۆکراینا، بەڵام بارودۆخی ناوخۆیی ئەو وڵاتە تادێت مەترسیدارتر دەبێت، ئەوەش بەهۆی پاڵپشتییە سەربازییەکانی ناتۆ، کە پێشکێشی کیێڤی دەکات".  باڵیۆزخانەکە راشیگەیاند: "وڵاتانی ناتۆ پاڵپشتی بێسنوور و بێمەرج پێشکێش بە ئۆکراینا دەکەن ئەوەش هەوڵەکان بۆ گەیشتن بە رێککەوتن سەبارەت بە هەرێمی دۆنباس لە رۆژهەڵاتی ئۆکراینا لە ناودەبات".  هەرێم دۆنباس دەکەوێتە رۆژهەڵاتی ئۆکراینا و نزیکەی ٤٠ % ی دانیشتوانەکانی بە زمانی رووسی قسە دەکەن و خۆیان بە بەشێک لە رووسیای فیدراڵ دادەنێن و بەرەیەکی چەکدارییان دامەزراندووە و دژ بە سوپای ئۆکراینا شەڕ دەکەن و تاوەکو ئێستا زیاتر لە ١٤ هەزار کەس لەهەردوولا کوژراون.  لە راگەیێندراوەکەیدا باڵیۆزخانەی رووسیا رەخنەی تووند لە بەریتانیا و وڵاتانی دیکەی ناتۆ دەگرێت و دەڵێت، بەکارهێنانی بێسنووری زاراوەی "دوژمنکاریی رووسیا" ئاماژەیەکە لەسەر ویست و خواستی بەریتانیا بۆ دۆزینەوەی خاڵێکی هاوبەش لەنێوان وڵاتانی ناتۆ تاوەکو بیکاتە پاساوێک بۆ رێکخستنی یەکڕیزی ئەو وڵاتانە دژی رووسیا.