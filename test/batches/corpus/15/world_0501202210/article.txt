چەند بەرپرسێکی نزیک لە گفتوگۆکانەوە بە مەرجی پاراستنی ناوەکانیان بە میدیای ئەمریکایان گوتووە، ئەگەر لەگەڵ ئێران نەگەنە رێککەوتن، پەنجەرەی دەرفەتەکان بۆ زیندووکردنەوەی رێککەوتنی ئەتۆمی لەوانەیە کۆتایی ئەم مانگە یان سەرەتای مانگی داهاتوو دابخرێن.  جێن ساکی، گوتەبێژی کۆشکی سپی رایگەیاند، "گفتوگۆکانی هەفتەی رابردوو بەرەوپێشچوونێکی مامناوەندییان بەخۆیانەوە بینیوە. هیوادارین ئەم هەفتەیە بتوانین بەرەوپێشچوون لەسەر ئەم بناخەیە بونیاد بنێین. ئەوەی روونە ئەوەیە، ئەگەر بەمنزیکانە نەگەینە تێگەیشتنێکی هاوبەش دەربارەی گەڕانەوە بۆ رێککەوتنی ئەتۆمی، ئەوا هەنگاوە خێراکانی ئەتۆمیی ئێران رێککەوتنەکە لەنێودەبەن. بۆیە کاری لەپێشینەی ئێمە وەکو گەیشتن و جێبەجێکردنی گەڕانەوەیەکی هاوبەش بۆ رێککەوتنەکە دەمێنێتەوە. چاوەڕوانیش دەکەین ئەو گفتوگۆیانە سەرنج بخەنە سەر ئەم بابەتانە، نەک سەر کۆمێنتی هەر سەرکردەیەک لە سەرتاسەری جیهان".  ئەمریکا و ئێران لە خولی هەشتەمی دانووستاندنەکانن، مەرجی ئەمریکا پێچەوانەکردنەوەی پێشێلکارییەکانی رێککەوتنی ئەتۆمییە لەلایەن ئێرانەوە، مەرجی ئێرانیش هەڵگرتنی تەواوی سزاکانە.  هەرچەندە بەرەوپێشچوونێک بە گفتوگۆکانی ڤیەنناوە دیارە، بەڵام سەعید خەتیبزادە، گوتەبێژی وەزارەتی دەرەوەی ئێران دەڵێت، ئەم گەڕەی دانووستاندنەکان "قووڵتر" دەبێت.  گوتەبێژی وەزارەتی دەرەوەی ئێران رایگەیاند، "لە دانووستاندنەکاندا توانیمان بە دوو بەڵگەنامەی نوێ بگەین. ئەمەش لەسەر بنەمای دانووستاندنەکانی خولی شەشەم، پێشنیاز و روانگەکانی ئێرانیان تێدا گونجێندراوە، ئەمەش دوای دانووستاندنێکی چڕوپڕ لەنێوان ئێمە و ٤+١ هاتووەتە ئاراوە. ئێستا ئێمە دوو بەڵگەنامەی نوێمان هەیە. ئەوانیش لە بوارەکانی ئەتۆمی و لابردنی گەمارۆکان".  دیپلۆماتکاران لە هەریەک لە وڵاتانی بەریتانی، فەرەنسا و ئەڵمانیا هاوشێوەی ئەمریکا رەتیانکردووەتەوە دوایین وادە بۆ گەیشتن بە رێککەوتن دابنێن، بەڵام هاوڕان دەرفەتی بەردەم رێککەوتنێک "چەند هەفتەیەکی ماوە نەک چەند مانگێک".  زۆربەی ئاستەنگەکانی بەردەم گەڕانەوە بۆ رێککەوتنی ئەتۆمی چەند هەنگاوێکی تەکنیکین کە جەخت لەوە دەکەنەوە ئێران بگەڕێننەوە سەر مەرجەکانی رێککەوتنی ٢٠١٥ کە ئەمریکا لە ساڵی ٢٠١٨ لێی چووە دەرەوە.