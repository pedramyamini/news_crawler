رووداو دەچێنە کەمپی ماگزەلێزا کە نیو کاژێر لە ئەسینای پایتەختی یۆنانەوە دوورە، لەوێ پەناگەیەک لە شێوەی زیندان هەیە کە رزگاربووانی بەلەمە نقوومبووەکەی ٢٤ی مانگی دەریای ئیجەی تێدایە.   کۆچبەرەکان هێشتا هەنیسکی گریانیان دێت، یەکێکیان بۆ دایک و یەکێکی دیکەشیان بۆ هاوژینی. لە رووداوی نقوومبونی یەختەکەی ٢٤ی مانگدا، ١١ کەس خنکان کە ٩ یان کورد بوون.  نەریمان عەزیز یەکێکە لە کۆچبەرە کوردە رزگاربووەکان و بە تۆڕی میدیایی رووداوی راگەیاند "بەڵێ ئەو کارەساتەی کە ئێمە بینیمان کە هەمووی شڵەژابوون و خەڵکەکە شپرزەبوون، یەختەکە خەڵکی زۆر تێدابوو. بە زۆر کرابووینە ناو یەختەکە جێگەی ٣٠ کەس بوو بەڵام ئێمە ١٠٤ کەس بووین. ئەوە بووە هۆی ئەوەی کە ئەو کارساتە رووبدات. رابیعە عەبدولڕەحمانی خێزانم کە خەڵکی هەڵەبجەیە خنکا. "   کاروان یەکێکی دیکەیە لە کۆچبەرە رزگاربووەکان و هێشتا تاساوە، لە چرکەساتێکدا و لەپێش چاوی خۆی، مامۆستا ئاشتی هاوژینی، رازی تەمەن ٨ ساڵانی کچی و عەزیمە عوسمانی خەسووی لەدەستدا.  کاروان غەفوور بە رووداوی راگەیاند "یەختەکە لە بەردەڵانەکەی دا شەپۆلەکە دەیهێنا و دەیبرد، ئیدی ئەوەی کە رزگاری بوو من و ئەو دوو منداڵەم کە نزیکی خۆم بوون هێنانمە سەرەو فڕێمدانە وشکانی. دواتر گەڕامەوە بۆ خێزانم و خەسووم و منداڵەکەی دیکەم، خۆم کەوتمە ناو ئاوەکە و بۆ چەند خولەکێک خۆم لە ناو ئاوەکە بە تەمای خۆم نەبووم. دواتر شەپۆلەکە فڕێی دامە ناو وشکایەکە. کە هاتمە سەر وشکانی بینیم شەپۆلەکە یەختەکەی سێ مەتر دوورخستەوە، ئیتر هیچ دەسەڵاتم نەما، یەختەکە بە بەرچاو خۆمەوە نقووم بوو. "  کاروان دەڵێت، بەهۆی راز کە نەخۆشی داونی هەبووە رێگەی مان و نەمانیان گرتەبەر، بەڵام رازی لەدەستدا و سۆز و تابلۆی تەمەن ٩ ساڵ و ٤ ساڵانی بەبێ دایک و خوشک بۆ ماوەتەوە.  ئاودێر رەسوول کە خەڵکی قەڵادزێیە شەپۆلی بێ بەزەییانەی دەریا، ئەژینی تەمەن ٩ ساڵ و ئانیای تەمەن ١٣ ساڵانی لە کاروانی کۆچی دابڕاند و خۆی و هاوژین و دووانەیەکیان لە غەریبی ماونەتەوە.  ئاودێر رەسوول بە رووداوی راگەیاند "لە دۆخێکی خراپداین، سەرباری ئەوەی پرسەمان هەیە لە زیندانداین، داواکارین تەرمەکان بگەڕێنرێنەوە و ئێمەش بتوانین بچینە دەرەوە. "  ئێستا ٦٠ کۆچبەری کوردی رزگاربووی رووداوەکەی ٢٣ی مانگ لە کەمپی ماگزەلێزان. تاکە داواکارییان گەڕاندنەوەی ئەو ٩ تەرمەیە بۆ باشووری کوردستان کە ئێستا لە دادپزیشکی ئەسینان.