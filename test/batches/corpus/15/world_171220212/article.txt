راپۆرتی ساڵانەی ویلایەتە یەکگرتووەکانی ئەمریکا هەڵسەنگاندن بۆ پێگە و تواناکانی ئەو گرووپانە دەکات کە ئەمریکا بە "تیرۆریست" پۆلێنیان دەکات.  لە راپۆرتی تایبەت بە ساڵی ٢٠٢٠،  وەزارەتی دەرەوەی ئەمریکا ئاماژە بە پێکەوەکارکردنی ئەمریکا و هاوبەشەکانی دەکات لە رووبەڕووبوونەوەی "تیرۆر"، بەڵام هاوکات ئاماژە بەوە دەکات کە: "هێشتا هەڕەشەکانی تیرۆر لە جیهاندا ماون".  سەبارەت بە شەڕی دژی داعش؛ لە راپۆرتەکەدا هاتووە: "ویلایەتە یەکگرتووەکانی ئەمریکا لە رێگەی فراوانکردنی هاوپەیمانیی نێودەوڵەتیی دژی داعش کە ٨٣ وڵاتی ئەندامی لەخۆگرتووە"، توانیویەتی وەڵامی "تیرۆری گەشەسەندوو بداتەوە".  هەروەها ئاماژەی بەوەداوە هاوپەیمانیی نێودەوڵەتیی دژی داعش "دەستکەوتی زۆر"ی لە ئاست رووبەڕووبوونەوەی داعش لە عێراق و سووریا، رۆژئاوای ئەفریقیا و ناوچەی ساحیل، بەدەستهێناوە.  راپۆرتی "تیرۆر لە ساڵی ٢٠٢٠ ". دەڵێت: "سەرباری ئەوەی داعش هەموو ناوچەکانی ژێر دەستی لە عێراق و سووریا لەدەستداوە، بەڵام توانیویەتی پەرە بە هێرش و هەڕەشەکانی لەسەر ئاستی جیهاندا بدات و ژمارەی قوربانییانی لەو ساڵەدا زیاتر بوون لە ساڵانی پێشتر".  بەگوێرەی راپۆرتەکە، لە سەرەتای ساڵی ٢٠٢٠، داعش هێرشەکانی لە عێراق و سووریا زیاترکرد و هێرشەکانیشیان لە وڵاتانی رۆژئاوای ئەفریقیا و ناوچەی ساحیل و دەریاچەی چاد و باکووری مۆزەمبیق، هەڵکشانیان بەخۆوەوە بینیوە و ژمارەی قوربانییان لە رۆژئاوای ئەفریقیا، کە لە ٢٠١٧ دا نزیکەی ٢ هەزار و ٧٠٠ کەس بووە، لە ٢٠٢٠ دا بۆ نزیکەی ٥ هەزار کەس بەرزبووەوە و تەنیا لە مۆزەمبیق قوربانیانی هێرشەکانی داعش نزیکەی هەزار و ٥٠٠ کەسن.  سەبارەت بە رێکخراوی قاعیدە، راپۆرتەکە ئاماژە بەوە دەکات ئەمریکا و هاوبەشەکانی لە ساڵی ٢٠٢٠ دا شەڕی دژ بە رێکخراوی قاعیدە و لقەکانیان لە سەرانسەری جیهاندا کردووە.  ئاماژەشی بەوەداوە لەو ساڵەدا قاعیدە سەرکردەی کاریگەری لەدەستداوە لەنێویاندا عەبدولمەلیک دروکدال، سەرکردەی قاعیدە بە رەگەز جەزائیری لە "مەغریبی ئیسلامی"، هەروەها ئەبوو محەممەد میسری، سەرکردەی پلە دووی قاعیدە لە ئەفریقیا.  بەپێی راپۆرتەکەی وەزارەتی دەرەوەی ئەمریکا قاعیدە لە ناوچەی رۆژهەڵاتی نێوەڕاست و ئەفریقیادا پێگەی خۆی بەهێزتر کردووە و هێشتا رێکخراوەکە لە ناوچەی "جەزیرەی عەرەب" و بزووتنەوەی شەباب لە ناوچەی قۆچی ئەفریقی و کۆمەڵەی "نوسرەت ئیسلام و موسلمین" لە ناوچەی ساحیل، سێ  لە مەترسیدارترین و چالاکترین رێکخراوە تیرۆریستە چەکدارەکانن لە جیهاندا.  راپۆرتی ساڵانەی وەزارەتی دەرەوەی ئەمریکا تایبەت بە تیرۆر لە ٢٠٢٠ باسی ئێرانیش دەکات و دەڵێت: "ئێران بەردەوام بووە لە پاڵپشتیکردنی کردە تیرۆریستییەکان لەسەر ئاستی هەرێمی و نێودەوڵەتی؛ هەروەها ئەو وڵاتە پشتگیری لە "بریکارەکانی" کردووە لە وڵاتانی عێراق، سووریا، بەحرەین، لوبنان و یەمەن، ئەوە سەرباری پاڵپشتییە بەردەوامەکانی بۆ حیزبوڵڵای لوبنان و حەماسی ئیسلامی، گەورە سەرکردەکانی قاعیدە کە نیشتەجێی ئێرانن لەو وڵاتەوە و لە دوورەوە "کردە تیرۆریستییەکانیان" رێکخستووە و بەڕێوەبردووە.  لە راپۆرتەکەدا هاتووە: "لەسەر ئاستی جیهاندا فەیلەقی قودسی سەر بە سوپای پاسداران لایەنی سەرەکی ئێرانە، کە تێکەڵ بە هێنانەناو ریزی تیرۆریستان و پێشکێشکردنی هاوکاری دارایی و پیلانگێڕان بۆ ئەنجامدانی هێرش بۆ سەر ئەوروپا، ئەفریقیا، ئاسیا و هەردوو ئەمریکای ناوەڕاست و باشوور بووە".  بەپێی راپۆرتەکە ویلایەتە یەکگرتووەکانی ئەمریکا لەڕێگەی سەپاندنی سزاکانی بۆ سەر گرووپە  لایەنگرەکانی ئێران وەک عەسائیبی ئەهلی حەق لە عێراق و سەرایا موختار لە بەحرەین، توانیویەتی رووبەڕووی هەڕەشەکانی ئێران ببێتەوە.  هەر بەگوێرەی راپۆرتەکە لە ساڵی ٢٠٢٠ دا نۆ وڵاتی جیهان هەنگاوی گرنگیان لە "بە تیرۆریست ناساندن"ی حزیبوڵڵا"ی لوبنان ناوە چ دانانی لە لیستی تیرۆر یان قەدەخەکردنی یان سنووردارکردنی چالاکی ئەندام و لایەنگرانی.  راپۆرتەکەی وەزارەتی دەرەوە ئاماژەی بەوەداوە لە ساڵی لە ٢٠١٩ دا تەنیا ٤ وڵات رێکاری هاوشێوەیان بەرامبەر حیزبوڵڵای لوبنانی گرتبووەبەر.  لە راپۆرتە ساڵانەکەیدا باس لە پارتی کرێکارانی کوردستان (پەکەکە) دەکات و دەڵێت، تورکیا بەردەوامە لە  هەوڵەکانی بۆ تێکشکاندنی "رێکخراوە تیرۆریستەکان" لەناوخۆ و دەرەوەی سنوورەکانی لەنێویاندا "پەکەکە"، دەشڵێت: "تورکیا ئەندامێکی چالاکی کۆمەڵگەی نێودەوڵەتیی تایبەت بە رووبەڕووبوونەوەی تیرۆرە لەنێویاندا هاوپەیمانیی نێودەوڵەتی دژی داعش".  بەڵام هاوکات راپۆرتەکە ئاماژە بەوە دەکات، کە "تورکیا سەرچاوە و وڵاتێکی ترانزێتە بۆ ئەوانەی کە دەیانەوێت ببنە ئەندامی گرووپە تیرۆریستەکان لە عێراق و سووریا"، هەروەها: "تورکیا وڵاتێکی ترانزێتە بۆ ئەو چەکدارانەی کە دەیانەوێت عێراق و سووریا جێبهێڵن".  راپۆرتەکە باس لە پەکەکە دەکات و دەڵێت: "ئەو گرووپە بەردەوامە لە ئەنجامدانی هێرشی تیرۆریستی لەناوخۆی تورکیا، هەروەها هێرشیش دەکەنە سەر بەرژەوەندییەکانی ئەو وڵاتە لە دەرەوە ئەوەش لەڕێگەی گرتنی خەڵک بە بارمتە؛ هێزە ئەمنییەکانی تورکیا لەناوخۆی وڵات، هاوکات لەگەڵ ئۆپەراسیۆنە سەربازییەکانی لە باکووری عێراق و باکووری سووریا، هێرشی دژ بەو گرووپانە کردووە".  بەگوێرەی داتاکانی "کۆمەڵەی قەیرانە نێودەوڵەتییەکان" کە رێکخراوێكی ناحکومییە، تاوەکو کۆتایی ساڵی ٢٠٢٠، ئەو ئۆپەراسیۆنانە لانیکەم ٣٥ کەسی سیڤیل، ٤١ ئەندامی هێزە ئەمنییەکان و ٢٦٥ ئەندامی پەکەکە لە پارێزگاکانی رۆژهەڵات و باشووری رۆژهەڵاتی ئەو ناوچانەی کە پێکدادان لەگەڵ پەکەکە دروستبووە، کوژراون.  حکومەتی تورکیاش لە ساڵی ٢٠٢٠ دا، بەهاندەری سیاسی و لەسەر بنەمای پاڵپشتیکردن یان هاوکاریکردنی پەکەکە"، بەردەوامبووە لە دەستگیرکردن و زیندانیکردنی خەڵک لەنێویاندا رۆژنامەڤان، چالاکڤانی مافی مرۆڤ، پارێزەر و سیاسەتڤانان.  تانژوو بیلگیج، گوتەبێژی وەزارەتی دەرەوەی تورکیا رەخنەی لە راپۆرتەکەی وەزارەتی دەرەوەی ئەمریکا گرتووە، بەوەی کە یەکینەکانی پاراستنی گەل (یەپەگە) کە پێکهێنەری سەرەکی هێزەکانی سووریای دیموکرات (هەسەدەن) بە "تیرۆریست" نەناساندووە.  لە یەکێك لە بڕگەکانیدا، راپۆرتەکە باس لە پێکەوەکارکردنی نەرویج لەگەڵ کۆمەڵگەی نێودەوڵەتی دەکات لە رووبەڕووبوونەوەی گرووپە چەکدارەکان و دەڵێت "لە ساڵی ٢٠٢٠ دا نەرویج لە چوارچێوەی هەوڵە نێودەوڵەتییەکان بۆ رووبەڕووبوونەوەی "تیرۆر"، کەسێکی رادەستی ئیتاڵیا کردووە کە تاوانبارە بە رابەرایەتیکردنی تۆڕێكی کوردی چەکداری بەناوی "رەوتی شاخ".   لە بەشێکی دیکەی راپۆرتەکەیدا، وەزارەتی دەرەوەی ئەمریکا باس لە "ئەنسارولئیسلام" دەکات و بە "تیرۆریست" ناویان دەبات و نووسیویەتی: "ئەنسارولئیسلام لە ساڵی ٢٠٠١ لە هەرێمی کوردستان لە رێگەی یەکگرتنی دوو گرووپی تیرۆریستی دامەزراوە و رەگوریشەکانی بۆ بزووتنەوەی ئیسلامی کوردستان دەگەڕێتەوە".  هەر بەپێی راپۆرتەکە: "ئەنسارولئیسلام بەدوای دەرکردنی بیانییەکان و بەرژوەندییەکانیان لە عێراقە، لەگەڵ دامەزراندنی عێراقێكی سەربەخۆ لەسەر بنەمای شەریعەی ئیسلام".  لە ٢٠٠٣ تاوەکو ٢٠١١، ئەنسارولئیسلام چەندین هێرشی "تیرۆریستی" دژ بە حکومەتی عێراق و هێزە ئەمنییەکانی کردووە. لە ٢٠١٤ ئەنسارولئیسلام بەیعەتی بە داعش دا، هەرچەندە دواتر باڵێک لەو گرووپە دژ بە داعش وەستان.  لە ٢٠١٩ دا و لەدوای نزیکەی ٥ ساڵ لە دابڕان، ئەنسارولئیسلام بەرپرسیاریێتی لە یەکەمین هێرشی خۆی بۆ سەر هێزە ئەمنییە عێراقییەکان لە پارێزگای دیالەی راگەیاند، بەڵام ئەو گرووپە لە ٢٠٢٠ دا بەرپرسیارێتی هیچ هێرشێکی لە ئەستۆ نەگرتووە.  لە بڕگەیەکیدا راپۆرتەکە باس لە "کەتیبەکانی حیزبوڵڵا" دەکات و دەڵێت: "گرووپێكی شیعەی دژە رۆژئاوایە لە ساڵی ٢٠٠٦ دا دامەزراوە".  "کەتیبەکانی حیزبوڵڵا" بەر لە کشانەوەی هێزەکانی ئەمریکا لە عێراق لە ساڵی ٢٠١١ دا چەندین هێرشی کردووەتە سەر بەرژەوەندییەکانی ئەمریکا لەو وڵاتە، ئەوە سەرباری کردنەئامانجی سیاستڤانان و چالاکڤانانی سڤیل.  بەپێی راپۆرتەکە لە ٢٠١٩ دا "کەتیبەکانی حیزبوڵڵا" دەستیان هەبووە لە کوشتنی خۆپیشاندەرە عێراقییەکان بەڕێگەی قەناسەوە، پاشان لەو ساڵەدا هێرشی بە مووشەکیان بۆ سەر بنکەی سەربازی کەی - ١ لە کەرکووک کرد، کە بووەهۆی کوژرانی هاووڵاتییەکی ئەمریکی، لە ئاداری هەمان ساڵدا هێرشی بە مووشەکیان کردە سەر کەمپی تاجی لە نزیک بەغدا کە بنکەیەکی سەربازی ئەمریکی تێدایە و بووەتە هۆی کوژرانی دوو سەربازی ئەمریکی و یەک بەریتانی و برینداربوونی ١٤ کەسی دیکە.