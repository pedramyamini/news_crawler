ئەمریکا دەڵێت، رووسیا نزیکەی ١٠٠ هەزار سەربازی لەسەر سنووری ئۆکراینا کۆکردووەتەوە؛ جۆ بایدن پێشبینی دەکات، پووتین ئۆکراینا داگیربکات.  پێش ئەوەی بەرەو جنێڤ بەڕێبکەوێت، ئەنتۆنی بلینکن، وەزیری دەرەوەی ئەمریکا لە ئەڵمانیاوە هۆشداریی بە مۆسکۆ دا و رایگەیاند، "ئێمە بە درێژایی کات زۆر روون و راشکاو بووین کە ئەگەر هێزە سەربازییەکانی رووسیا بچنە نێو سنووری ئۆکراینا و دووژمنکاریی نوێ دژی ئۆکراینا ئەنجامبدەن، ئەو کارە کاردانەوەی خێرا و تووندی ئەمریکا و هاوپەیمان و هاوبەشەکانمانی لێدەکەوێتەوە".  ئورسولا ڤۆندێرلاین، سەرۆکی کۆمیسیۆنی ئەوروپا دەڵێت، هەر هێرشێکی دیکەی رووسیا بۆسەر ئۆکراینا دەبێتە هۆی ئەوەی برۆکسل سزای تووندی ئابووری بەسەر مۆسکۆدا بسەپێنێت.  سەرۆکوەزیرانی بەریتانیاش دەڵێت، پشتگیری لە هەڵوێستی ئەمریکا دەکات.  بۆریس جۆنسن، سەرۆکوەزیرانی بەریتانیا رایگەیاندووە، "ئەگەر رووسیا هەر جۆرە لەشکرکێشییەک بۆ نێو ئۆکراینا بکات، بە هەر قەبارەیەک بێت، پێموایە کارەساتبار دەبێت، نەک تەنیا بۆ ئۆکراینا، بەڵکو بۆ رووسیا، هەروەها بۆ جیهان. بەریتانیا بە هێزەوە پشتگیری لە سەروەریی خاکی ئۆکراینا دەکات".  رووسیا رەتیدەکاتەوە پلانی هێرشی هەبێت و دەڵێت، وڵاتانی رۆژئاوا و ئۆکراینا دەیانەوێت وا نیشانیبدەن مۆسکۆ دەیەوێت داگیرکاری بکات بۆئەوەی وەکو پاساو بۆ ناردنی چەک و هێز بۆ ئۆکراینا بەکاریبهێنن تاوەکو ئەو چەکانە دژی جوداخوازەکانی هەرێمی دۆنباس و ناوچەکانی دیکەی رۆژهەڵاتی ئۆکراینا کە لایەنگری رووسیان، بەکاربهێندرێن.  ماریا زاخارۆڤا، گوتەبێژی وەزارەتی دەرەوەی رووسیا رایگەیاند، "لە ئۆکراینا، ئەو جۆرە یارمەتییە وەکو ئازادییەکی رەها وەردەگیرێت بۆئەوەی ئۆپەراسیۆنی سەربازی لە دۆنباس ئەنجامبدرێت. هێزە چەکدارەکانی ئۆکراینا لە تۆپبارانکردنی خەڵکی سڤیل لە رۆژهەڵاتی وڵاتەکە نەوەستاون. بەگوێرەی نێردەی تایبەتی چاودێریکردنی سەر بە رێکخراوی هاوئاهەنگی و ئاسایشی ئەوروپا، لە سەرەتای ئەمساڵەوە ژمارەی پێشێلکارییەکانی ئاگربەست سێ هەزاری تێپەڕاندووە".  لە ماوەی رابردوودا رووسیا داوای لە ئەمریکا کرد گەرەنتیی نووسراوی پێبدات کە ئۆکراینا هەرگیز نابێتە ئەندام لە ناتۆ و هیچ چەکێکی هاوپەیمانییە رۆژئاواییەکەش لەنێو ئەو وڵاتانەدا جێگیر ناکرێت کە ئەندامی پێشووی یەکێتیی سۆڤیەت بووە.  ئەمریکا ئەو پێشنیازانەی رەتکردەوە و ئەنتۆنی بلینکن رایگەیاندووە، لە کۆبوونەوەی ئەمڕۆدا هیچ نووسراوێک بە سێرگی لاڤرۆڤ نادات.