لە ئەگەری هەڵگیرسانی هەر جەنگێک، یانس ستۆڵتنبێرگ، سکرتێری گشتیی ناتۆ لە برووکسلی پایتەختی بەلجیکا لە کۆنفرانسێکی رۆژنامەڤانی رایگەیاند: "وەکو وەڵامێک بۆ کۆکردنەوە زەبەلاحەکەی هێز لەلایەن رووسیاوە، بەرگری بەکۆمەڵمان بەهێزکردووە، ئینجا لە زەمین، لە دەریا و لە ئاسمان. لە هەفتەکانی رابردوو، هاوپەیمانانمان لە ئەمریکای باکوور و ئەوروپا بەیەکەوە هەزاران سەربازیان لە بەشەکانی رۆژهەڵاتی رێکخراوەکە بڵاوکردوونەتەوە. هێزی زیاتریشیان خستووەتە باری ئامادەباشییەوە. ١٠٠ فرۆکەی جەنگیمان خستووەتە باری ئەوپەڕی ئامادەباشییەوە تاوەکو بەرگری لە بۆشایی ئاسمانمان بکەن. ١٢٠ کەشتی جەنگیمان لە دەریادا بڵاوکردوونەتەوە".  ستۆڵتنبرێگ سەرکۆنەی ئۆپەراسیۆنە سەربازییەکەی ئۆکراینای کرد، پاڵپشتی خۆی بۆ وڵاتەکە دووپاتکردەوە، بەڵام رەتیکردەوە دەستوەردانی سەربازی لە وڵاتەکە بکات.  سکرتێری گشتی دووپاتیکردەوە کە بەرگری سەربازیان چالاککردووە و سبەینێش کۆبوونەوەیەکی ئۆنلاین لەنێوان ئەندامانی ناتۆ بەڕێوەدەچێت.  بەیانیی رۆژی پێنجشەممە ڤلادیمیر پووتین، سەرۆکی رووسیا لە گوتارێکی تەلەڤزیۆنیدا هێرشی سەربازیی بۆسەر ئۆکراینا راگەیاند و گوتی، بەرپرسیارێتیی خوێنڕشتن دەکەوێتە ئەستۆی "رژێمی" ئۆکراینا. پووتین ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتباکرد کە داوای دەکرد ئۆکراینا نەبێتە ئەندام لە ناتۆ؛ هاوکات گەرەنتیی هەڕەشە ئەمنییەکانی مۆسکۆ بکات.  دوای دەستپێکردنی ئۆپەراسیۆنەکە پاسەوانی سنووری ئۆکراینا رایگەیاندووە، هێزەکانی رووسیا بە تانک و چەکی قورسی دیکەی سەربازییەوە سنووری رووسیا و ئۆکراینایان بەزاندووە و لە چەند شوێنێکەوە چوونەتە نێو خاکی وڵاتەکەیان.