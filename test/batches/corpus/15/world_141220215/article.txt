رۆژی سێشەممە ١٤ - ١٢ - ٢٠٢١ ئەنتۆنی بلینکن، وەزیری دەرەوەی ئەمریکا لە پەراوێزی سەردانەکەیدا بۆ ئیندۆنیزیا، لە جاکارتا گوتارێکی پێشکەشکرد و گوتی، کە ئەمریکا لە پلانیدایە پەیوەندیی سەربازی و ئابووری لەگەڵ هاوبەشەکانیدا لە ئاسیا فراوان بکات بۆ ئەوەی لە بەرامبەر زیادبوونی هەژموونی چین لە دەریای هیندی - هێمن بوەستنەوە. هاوکات چەند یاداشتنامەیەکی لێکتێگەیشتن لەگەڵیاندا واژۆ دەکات.   بلینکن گوتیشی کە ئیدارەی جۆ بایدن، سەرۆکی ئەمریکا پابەندە بە "بەرجەستەکردنی ئاشتی و خۆشگوزەرانی" لە ناوچەکەدا و لەرێگەی بەهێزکردنی هاوپەیمانەکانییەوە بەردەوام دەبێت. بلینکن دەشڵێت "چەند هەڕەشەیەک لە ئارادان و پێویستە رێبازی ئاسایشمان رووبەڕوویان ببێتەوە".   بلنکن گوتیشی، "ئێمە ستراتیژییەک پەیڕەو دەکەین کە ئامڕازەکانی وەکو هێزی نیشتیمانی - دیپلۆماسیەت، سەربازی و هەواڵگری لەگەڵ هاوپەیمان و هاوبەشەکانمان یەکبخەینەوە" ئەمەش بەیەکبەستنی پیشەسازیی بەرگریی و هاوئاهەنگیی لەسەر پێشکەوتنە تەکنەلۆژیەکانی ئەمریکا وڵاتانی ئاسیا لەخۆدەگرێت.   بایدن جەختی لەوە کردەوە، کە ئەمریکا هەوڵنادات کەس ناچار بکات بۆ ئەوەی لەنێوان ئەمریکا و چین یەکێکیان هەڵبژێرێت یان بیەوێت لەگەڵ چین رووبەڕووببێتەوە، بەڵام چەند رەخنەیەکی لە پەکین گرت و کردەوەکانی "لە ئاسیاوە بۆ باشووری رۆژهەڵاتی ئاسیا و لە رووباری مەکۆنگەوە بۆ دوورگەکانی زەریای هێمن" بە دوژمنکارانە ناوبرد.   لەو بارەیەوە، بلینکن گوتی کە ئەمریکا "پەیوەندیی بەهێزتر" لەگەڵ پێنج هاوپەیمانەکەی لە ناوچەکەدا دەبەستێت کە هەریەکە لە ئوسترالیا، ژاپۆن، فلیپین، کۆریای باشوور و تایلەند لەخۆ دەگرێت.