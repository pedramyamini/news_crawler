د. سەلوان سنجاری، کۆنسوڵی گشتیی عێراق لە لۆس ئانجلس دەڵێت، "هەندێک پێزانین هەن کە گەیشتوونەتە ئۆفیسی ئێمە کە ئەو شتانە هەن لەلای کەسێک کە کڕین و فرۆشتنی ئەو پارچانە دەکات لە بازاڕی رەشی کالیفۆرنیا. ئەو پێزانینەمان دایە لایەنە ئەمریکیەکان لەسەری ئیشیان کرد و دوایی گەیشتنە ئەو دەرەنجامەی کە دەستبەسەر. ئەو دوو پارچە شوێنەواریەدا  بگرن و بەشێوەیەکی فەرمی بیگەڕێننەوە بۆ حکومەتی عێراق".  دوو پارچە شوێنەوارییەکە دوو تابلۆی بزمارین و یەکێکیان لە ناوچەی ئوور و ئەوی دیکەشیان لە ناوچەی بابلی کۆن دروستکراون و ٤٠٠٠ ساڵ تەمەنیانە.  چاد فرێدریکسن لە ئاسایشی نیشتیمانی لقی لۆس ئانجلس دەڵێت، "شارەزاکانمان پێیان گوتین کە تەنیا دوو پارچەی وەکو ئەمانە لە جیهاندا هەن، یەکێکیان لە زانکۆی یەیڵە و ئەوی دیکەیان دیارنەماوە. لەبەرئەوە گەڕانەوەی ئەم پارچانە بۆ گەلی عێراق، ئەم پارچە مێژووییانە کە ئەوەندە دەگمەنن و بێ هاوتان، بۆ ئاژانسەکەی ئێمە شتێکی زۆر باڵکێش بوو، بۆ منیش خۆش بوو کە بەشێک بووم لە گەڕانەوەیان".  لە ساڵی ٢٠١٠ کۆمپانیای هۆبی لۆبیی ئەمریکی بە بڕی ١.٦ ملیۆن دۆلار پارچە شوێنەواری عێراقی لە فرۆشیارێکی ئیماراتی کڕی.  لە ٢٠١١، حکومەتی فیدراڵیی ئەمریکا کۆمپانیاکەی دایە دادگە و دادگە بڕیاری گەڕاندنەوەی پارچە شوێنەوارەکان و سزایەکی دارایی سێ ملیۆن دۆلاریی بەسەر کۆمپانیاکەدا سەپاند.  جێنیفەر رەیەز، جێگری بەڕێوەبەری لێکۆڵینەوەکانی ئاسایشی نیشتیمانی بە وەکالەت رایگەیاند، "لە گەڕاندنەوەی ئەم پارچانەدا لێکۆڵینەوەی تاوانمان لە کەس نەکرد، چونکە هەردوو پارچەکە و بەجیا خۆیان رادەستی ئێمە کران و خاوەنی هەردوو پارچەکە خۆیان وازیان لە پارچەکان هێنا و رادەستی ئێمەیان کرد. ئەوان بەبێ ئەوەی بزانن، ئەو پارچانەیان لای خۆیان هەڵگرتبوو و نەیانزانی بوو کە ئەو پارچانە دزراون".  تەنیا لە ساڵی ٢٠٢١، ئەمریکا نزیکەی ١٧ هەزار پارچە شوێنەواری بە قاچاخ براوی عێراقی بۆ ئەو وڵاتە گەڕاندووەتەوە.  ئەم دوو پارچە شوێنەوارەی ئێستا دەگەڕێندرێنەوە، تەنیا بەشێکن لە کۆمەڵێک پارچە شوێنەواری دیکە کە حکومەتی ئەمریکا رادەستی عێراقی کردووەتەوە لە ساڵان و مانگەکانی رابردوودا، کاربەدەستانی ئەمریکا دەڵێن، بە وردی چاودێریی پارچە شوێنەوارەکانی عێراق لە ئەمریکا دەکەن، کاربەدەستانی عێراقیش دەڵێن، لە ساڵی ٢٠٠٣ وە نزیکەی ١٧ هەزار و ٩١٧ پارچە شوێنەوار لە شەش وڵاتی جیاوازی جیهانەوە گەڕێندراونەتەوە عێراق.