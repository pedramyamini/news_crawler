ئەمڕۆ یەکشەممە ١٩ - ١٢ - ٢٠٢١ رێکخراوی هاریکاری ئیسلامی کە لە ٥٧ وڵات پێکدێت، لە ئیسلامئابادی پایتەختی پاکستانن، بۆ ئەوەی بەشداری لە لووتکەیەکی تایبەت بە بارودۆخی ئەفغانستان بکەن. ئەمەش دەبێتە گەورەترین کۆنفڕانس لەبارەی ئەفغانستان لەو کاتەی لە مانگی ئابدا تاڵیبان دەسەڵاتی وڵاتەکەی گرتەدەست.   دوای ئەوەی لە مانگی ئابی ئەمساڵدا تاڵیبان گەڕایەوە ئەفغانستان، ملیاران دۆلاری ئەمریکی کە پێکهاتبوون لە هاوکاریی و پارەی ئەفغانستان لە بانکەکانی کۆمەڵگەی نێودەوڵەتیی بلۆککران و بەمەش وڵاتەکە رووبەڕووی قەیرانێکی ئابووری و مرۆیی بووەوە.  لووتکەکە لە کاتێکدایە نەتەوەیەکگرتووەکان بەردەوام هۆشداریی دەدەن کە ئەفغانستان لەسەر لێواری خراپترین بارودۆخی مرۆیی لە جیهاندایە کە هەریەکە لە قەیرانەکانی خۆراک، سووتەمەنی و دارایی باڵی بەسەر وڵاتەکەدا کێشاوە.  لە پایتەختی پاکستان رێوشوێنی تووند گیراونەتەبەر. هاوکات، هەر بڕیارێکی هاوکاری بۆ ئەفغانستان بدرێت، بڕیارە ئێوارەی ئەمڕۆ رابگەیێندرێت.   بەگوێرەی بەرپرسانی پاکستان، جگە لە ئەندامانی رێکخراوی هاریکاری ئیسلامی، ٧٠ نێردە و نوێنەری  دیکە لە لووتکەکەدا بەشدارن.   ئەمیرخان موتەقی، وەزیری دەرەوەی تاڵیبان هاوشانی هەریەکە لە نێردەکانی ئەمریکا، چین، رووسیا، یەکێتیی ئەوروپا و نەتەوەیەکگرتووەکان، لە لووتکەکەدا بەشدارە.  ئەوەش لەکاتێکدایە کە هیچ وڵاتێکی جیهان بەشێوەیەکی فەرمی دانی بە رەوایەتی حکومڕانیی تاڵیباندا نەناوە. هەربۆیە دیپلۆماتەکانیش تووشی ئاڵنگاریی بوون بە گەیاندنی هەر هاوکارییەک بە ئەفغانستان بەبێ بەشداریپێکردن و مامەڵەکردن لەگەڵ تاڵیبان.  شاهـ مەحموود قوڕەیشی، وەزیری دەرەوەی پاکستان رایگەیاند کە کۆبوونەوەکە لەپێناو "هەموو خەڵکی ئەفغناستانە، نەک تەنیا گرووپێکی دیاریکراو".   قوڕەیشی دەشڵێت، جیاوازییەک هەیە لە نێوان دانپێدانان و مامەڵەکردن لەگەڵ حکومڕانیی نوێی کابوول.   پاکستان، سعودیە و ئیماڕات تاکە سێ وڵات بوون کە دانیان بە رەوایەتی حکومڕانی تاڵیباندا نا کاتێک لە ساڵی ١٩٩٦ تاوەکو ٢٠٠١ لە دەسەڵات بوون.