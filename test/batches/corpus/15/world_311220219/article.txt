بیڵ دێبلازیۆ، سەرۆکی شارەوانیی شاری نیویۆرک رۆژی پێنجشەممە ٣٠ - ١٢ - ٢٠٢١ بە میدیای وڵاتەکەی راگەیاند، ئاهەنگەکانی سەری ساڵ لە کات و ساتی دیاریکراوی خۆیاندا بەڕێوەدەچن و بۆ ئەو مەبەستەش ئامادەکاریی تەواو کراوە و هەرکەسێک کارتی ڤاکسینی پێنەبێت ناتوانیت بەشداری لە ئاهەنگەکەدا بکات، ئەوە لە کاتێکدایە تاوەکو ئێستا ١.٥ ملیۆن کەس لە شاری نیویۆرک تووشی کۆرۆنا بوون و لانیکەم ٣٥ هەزار و ٣٤٩ کەسیش بەهۆی پەتاکەوە گیانیان لەدەستداوە".  تۆپی تایمز سکوێری نیویۆرک لە گڵۆپ دروستکراوە، ٣٢ هەزار گڵۆپ لە شێوەی زەخرەفە لەنێویدا جێگیرکراوە و لە دوو هەزار و ٥٠٠ پارچە شوشەی بچووک پێکدێت، لەگەڵ هەژماردنی چرکەکانی گەیشتن بە ساڵی نوێ تۆپەکە وردە وردە نزم دەبێتەوە تاوەکو دەگاتە ئاستێک و ساڵی ٢٠٢٢ رووناک دەبێتەوە.  جێفری سترۆس، رێکخەری فیستیڤاڵی نیویۆرک تایبەت بە شەوی سەری ساڵ دەڵێت، "ئەمڕۆ ئێمە تۆپی تایمز سکوێر تاقیدەکەینەوە بۆئەوەی بۆ شەوی سەری ساڵ ئامادە بێت، ئەوەی ئەمساڵ نوێیە، ئێمە تۆپەکەمان بە ١٩٢ سێگۆشەی رەنگی جیاواز دیزاین کردووە، سێگۆشەکان پێکدێن لە دیاری، ژیری، وێناکردنی پێکەوەژیان و بەختەوەری. هەموو ئەمانە کوالێتی بنچینەیی مرۆڤن کە تێکەڵەیەک لە هیوا و خەون لەسەر تۆپەکەدا دروستدەکەن".  پۆلیسی شارەکە بۆ دوو مەبەست راسپێردراون، ئەوانیش پاراستنی ئەمنییەتی شوێنەکە و داواکردنی کارتی ڤاکسین لە بەشداربووانی ئاهەنگەکە، هەر کەسێک بەڵگەی وەرگرتنی ڤاکسینی پێنەبێت رێگەی پێنادرێت بەشداری ئاهەنگەکەی تایمز سکوێر بکات.  دێرمۆنت شۆ، پشکنەری پۆلیس گوتی، "لە بارودۆخی ئاساییدا ئێمە قسە لەسەر ئاسایش و هەڕەشەکان دەکەین، بەڵام بۆ ئەمساڵ دۆخەکە جیاوازە، لەگەڵ پاراستنی ئاسایشدا قسە لەسەر تەندروستی دەکەین و دەمانەوێت هەموو کەسێک بێتە دەرەوە، ئێمە پلانی ئەمنی بە خەڵکی رادەگەیێنین، دەمانەوێت هاووڵاتییان سەلامەت و تەندروست بن".  پارساڵ بەهۆی کۆرۆناوە ئاهەنگەکانی سەری ساڵ لە تایمز سکوێر سنووردار کران، بۆ ئەمساڵ تەنیا ئەوانەی ڤاکسینیان وەرگرتووە دەتوانن بەشداری لە ئاهەنگەکاندا بکەن، ئەوەش لە کاتێکدایە بە شێوەیەکی گشتی تاوەکو ئێستا ٧١.٨ % ی کۆی دانیشتووانی ویلایەتی نیویۆرک لانیکەم دوو قورچکی ڤاکسینیان وەرگرتووە.