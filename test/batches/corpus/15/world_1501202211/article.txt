لە ٢ی کانوونی دووەمی ئەمساڵ خۆپێشاندانێکی ناڕەزایی دژی بەرزبوونەوەی نرخی سووتەمەنی و خراپیی گوزەرانی خەڵک دروستبوو، خۆپێشاندانەکە مەترسیی لەسەر کەوتنی حکومەتەکە دروستکرد. قاسم تۆکایڤ، سەرۆکی وڵاتەکە ناچار بوو لە ٥ی کانوونی دووەم پاڵپشتی ٢٠٠٠ سەربازی هێزی پشتیوانیی وڵاتە هاوپەیمانەکانی پەسند بکات.   رووسیا هەموو هەوڵێکی بۆ پاراستنی سەقامگیریی کازاخستان خستەگەڕ، سەرکۆنەی هەموو دەستێکی دەرەکیشی کرد لە کاروباری نێوخۆی وڵاتەکە، پەنجەی تۆمەتی دەستوەردانیشی بۆ ئەمریکا درێژ کرد کە واشنتن ئەم تۆمەتانەی رەتکردنەوە.  رووسیا و کازاخستان هاوپەیمان و ئەندامی یەکێتیی سۆڤییەتی جارانن، کازاخستان بە "حەوشەی پشتەوەی" رووسیا دەناسرێت.  لە ئەنجامی گرژی و ئاڵۆزییەکان لە کازاخستان لانیکەم ٢٢٥ کەس گیانیان لەدەستدا، ٥٠٠٠ کەس دەستگیرکران.  ناڕەزایی خەڵک تەنیا لەبەر بەرزبوونەوەی نرخی سووتەمەنی نەبوو، لە ٢٠١٩ رێژەی بێکاری لە کازاخستان ٤.٨ % بوو، لە ٢٠٢٠ بووە  ٦.٥ %، لە ٢٠٢١ هەڵکشا بۆ ٦.٧١ %، لە وڵاتەکەدا ٤.٣ % ی خەڵک لەژێر هێڵی هەژاریدا دەژین.