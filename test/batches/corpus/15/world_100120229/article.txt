ئەستێرەکە ناوی بیتڵجووس بوو، ١٢٠ ملیۆن ساڵی رووناکی لە زەوییەوە دوور بوو: ساڵی رووناکی واتە ئەو ماوەیەی کە رووناکی لە ساڵێکدا دەیبڕێت. هەر ساڵێکی رووناکی دەکاتە ٩.٤٦ ترلیۆن کیلۆمەتر. ئەستێرەکە دەکەوتە کۆمەڵە ئەستێرەی NGC ٥٧٣١ و ١٠ جار لە خۆر گەورەتر بوو.  تەقینەوەی ئەم ئەستێرەیە وای لە گەردوونناسان کردووە تێڕوانینیان بۆ مردنی ئەستێرەکان بگۆڕێت. زانایان پێشتر لەو باوەڕەدا بوون پێش ئەوەی ئەستێرە سوورە زەبەلاحەکان بتەقنەوە ئارامن و لە پڕێکدا دەتەقنەوە، بەڵام کاتێک چاودێریی ئەم ئەستێرەیان دەکرد، ١٣٠ رۆژ پێش تەقینەوە گەورەکەی بینیان ئەستێرەکە سەرەتا وردە وردە لە نێوخۆدا دەتەقێتەوە و دواتر لە کۆتاییدا هەمووی لە چەند چرکە ساتێکدا تەقییەوە و بووە تۆپێکی گەورەی ئاگرین و بۆشایی ئاسمانی رووناککردەوە.  گەردوونناسان دەڵێن، ئەمە خاڵێکی وەرچەرخانە لە زانستی گەردوونناسیدا، چونکە ئێستا دەزانن پێش ئەوەی ئەستێرەیەکی زەبەلاح بتەقێتەوە، چی روودەدات، ئەوەش لە شیکردنەوەی چۆنیەتی فراوانبوونی گەردوون یارمەتیدەر دەبێت.   زانایانی بوارەکە دەڵێن، دوای ئەوەی هایدرۆجین و هیلیۆم و ماددەکانی دیکەی نێو ئەستێرەیەک هەمووی دەسووتێت و نامێنێت، ئەستێرەکە بە خێرایی لەنێودەچێت و دواتر بە تەقینەوەیەکی گەورە کۆتایی پێدێت.   ئەوان دەڵێن، تاکە ماددە کە دەمێنێتەوە، ئاسنە؛ ئاسنیش ناسووتێت، بۆیە ئەستێرەکە وزەی نامێنێ. لەو کاتەدا ئاسنەکە پەرش و بڵاودەبێت و لە ئاسماندا دەبریسکێتەوە، ئەو دیاردەیەش پێیدەگوترێت سووپەرنۆڤا یان پاشماوەی ئەستێرەکان.