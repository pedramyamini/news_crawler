ئیگۆر کۆناشینکۆف، گوتەبێژی وەزارەتی بەرگریی رووسیا ئەمڕۆ شەممە ٢٦ - ٠٢ - ٢٠٢٢ رایگەیاند، "ئەمڕۆ هەموو هێزەکانمان ئاگادارکردوونەتە بەوەی کە هێرشەکانیان بۆسەر ئۆکراینا فراوانتر بکەن و پابەند بن بەو پلانەی کە بۆیان دانراوە. "  گوتەبێژەکەی وەزارەتی بەرگریی رووسیا ئاماژەی بەوەش کردووە، کەشتییە ئۆکراینییەکان هێرشیان کردووەتە سەر کەشتییە جەنگییەکانی وڵاتەکەیان لە دەریای رەش و بەگوتەی ئەو، "فڕۆکە چاودێرییەکانی ئەمریکا رێنیشاندەریان بوون. "  هەرچەندە هێشتا ئەو هەواڵە لە ناوەندە میدیاییەکان پشتڕاستنەکراوەتەوە.  لە سێیەمین رۆژی هێرشی رووسیا بۆسەر ئۆکراینا کە بە فەرمانی ڤلادیمیر پووتین، سەرۆکی ئەو وڵاتە ئەنجامدەدرێت، هێزەکانی رووسیا لە پێشڕەوییەکانیان بۆ ئەو وڵاتە بەردەوامن و ئەمڕۆ شەڕ و رووبەڕووبوونەوە نزیکبووەوەتە لە دەروازەکانی پایتەختی ئۆکراینا.  ئەمڕۆ شەممە ئۆکراینا بڵاویکردەوە، لەسەرەتای هێرشی رووسیاوە بۆسەر وڵاتەکەیان، لانیکەم تاوەکو ئێستا ١٩٨ کەسی سڤیل کوژراون، هەروەها بەگوتەی ئەوان، "بۆردوومانی رووسیا بۆسەر پایتەخت و بەشێک لە شارەکانی دیکە بەردەوامە. "  ئیگۆر کۆناشینکۆف، گوتەبێژی وەزارەتی بەرگریی رووسیا لە بەشێکی دیکەی قسەکانیدا ئاماژەی بەوە کردووە، هێزەکانی رووسیا هیچ بۆردوومانێک بۆسەر شوێنی نیشتەجێبوونی خەڵکی سڤیل ئەنجام نادەن.  گوتەبێژەکەی وەزارەتی بەرگریی رووسیا ئۆکراینای بەوە تۆمەتبارکرد کە ئەوان هانی خەڵکی مەدەنی دەدەن بەوەی کە چەک هەڵبگرن و دژی رووسیا شەڕ بکەن.  لەبارەی شەڕی ئۆکراینا و رووسیاشەوە هەواڵگریی بەریتانیا ئەمڕۆ بڵاویکردەوە، هێزەکانی رووسیا لە پێشڕەویدان بەرەو کیێڤ، کە ئێستا ٣٠ کیلۆمەتر لە سەنتەری پایتەختی ئۆکرایناوە دوورن، هەروەها ئاماژەی بەوەش کردووە، "رووسیا تاوەکو ئێستا نەیتوانیوە کۆنترۆڵی ئاسمانی ئۆکراینا بکات، بە پێچەوانەوە ئۆکراینا توانیویەتی جوڵەی فڕۆکەکان سنووردار بکات. "  بەپێی هەوڵگریی بەریتانیا، سوپای ئۆکراینا بەرگرییەکی باش دەکات، هەروەها، "قوربانییانی هێزەکانی سوپای رووسیا زیاترن لەوەی کرێملین چاوەڕوانی دەکرد. "  وەزیری دەرەوەی تورکیاش ئەمڕۆ شەممە ٢٦ - ٠٢ - ٢٠٢٢ پەیوەندییەکی تەلەفۆنی لەگەڵ هاوتا رووسییەکەی ئەنجامداوە و رایگەیاندووە، "هەڵکشانی زیاتری گرژییه‌كان له به‌رژه‌وه‌ندی هیچ لایه‌كدا نییه. " هەروەها داواشی كردووە رووسیا ئۆپه‌راسیۆنه سه‌ربازییه‌كانی بۆ سه‌ر ئۆكراینا بوەستێنێت.  ئەڵمانیا، چیک و ئەمریکا هاوکاری سەربازیی زیاتریان پێشکێشی ئۆکراینا کرد  ئەنتۆنی بلینکن، وەزیری دەرەوەی ئەمریکا ئەمڕۆ شەممە لە هەژماری تایبەتی خۆی لە تویتەر بڵاویکردەوە، بە بەهای ٣٥٠ ملیۆن دۆلار هاریکاریی سەربازی پێشکێشی ئۆکراینا دەکەن، ئەوەش بۆ رووبەڕووبوونەوەی سوپای رووسیا.  بەگوتەی وەزیری بەرگریی ئەمریکا، پاکێجی ئەمجارەی هاوکارییەکانیان کەلوپەلی سەربازی بەرگریی نوێ لەخۆدەگرێت بۆ یارمەتیدانی ئۆکراینا لە بەرپەرچدانەوەی هەڕەشەی زرێپۆش، فڕۆکە شەڕکەرەکان، هەلیکۆپتەر و هەڕەشەکانی دیکەی سوپای رووسیا.  هەر ئەمڕۆ جانا سیرنۆشۆڤا، وەزیریی بەرگریی چیک لە توویتەر رایگەیاند، بە بەهای ٧.٦ ملیۆن یۆرۆ هاوکاریی سەربازیی "چەکی قورس و سووک" هاوکاریی سەربازی سوپای ئۆکراینا دەکەن و بەردەوامیش دەبن. هەروەها گوتیشی، "ئەو هاریکارییانە لە ماوەیەکی کەمدا دەگەنە ئۆکراینا. "  هەروەها ئەڵمانیاش ئەمڕۆ بە فەرمیی رایگەیاند، ٤٠٠ موشەکی دژەتانک رادەستی سوپای ئۆکراینا دەکەن.  بەهۆی بەردەوامیی شەڕ و پێکدادانەکان لە کیێڤ و بەشێک لە شارەکانی دیکەی ئۆکراینا، هەزاران خەڵکی ئەو وڵاتە ناوچەکانیان جێهێشتووە، بەشێکیان چوونەتە ژێر زەمینەکان و بەشێکیشیان ئاوارە بوون، ئەمڕۆ پۆڵەندا بە فەرمیی رایگەیاند، " ١١٥ هەزار کۆچبەری ئۆکراینی هاتوونەتە نێو خاکی وڵاتەکەمان. "