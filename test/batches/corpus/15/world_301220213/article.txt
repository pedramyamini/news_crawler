لەماوەی کەمتر لە مانگێکدا، دەبێتە دووەم جار هەردوو سەرۆکەکە لە رێگەی تەلەفۆنەوە قسە بکەن. ئەوەش لە کاتێکدایە لە سەرەتای مانگی کانوونی یەکەم هۆشداری "دەرهاوێشتەی تووند"ی بە پووتین دا، ئەگەر رووسیا بیەوێت ئۆکراینا داگیربکات.   بەرپرسێکی باڵای ئیدارەی بایدن دەڵێت کە بایدن بە پووتین دەڵێت: "ئێمە بۆ دیپلۆماسی و رێگەچارەی دیپلۆماسی ئامادەین، بەڵام ئامادەی وەڵامدانەوەین ئەگەر رووسیا پەل بۆ داگیرکردنی ئۆکراینا بهاوێژێت". دەشڵێت کە بایدن نیگەرانیی ئەمریکا لەبارەی کۆکردنەوەی هێز لەسەر سنوووری ئۆکراینا بە رووسیا دەگەیێنێت.   هاوکات، واشنتن دەیەوێت رووسیا سەربازەکانی بگەڕێنێتەوە بۆ بنکە سەرەکییەکانی مەشقکردن و سەربازەکانی لەسەر سنووری ئۆکراینا بکشێنێتەوە.   لای خۆشیەوە، دمیتری پێسکۆڤ، گوتەبێژی کریملین ئەنجامدانی پەیوەندییە تەلەفۆنییەکەی نێوان پووتین و بایدنی پشتڕاستکردەوە و گوتی لە ئێوارەی رۆژی پێنجشەممە بە کاتی رووسیا دەبێت.  رووسیا دەیان هەزار سەربازی لەسەر سنووری ئۆکراینا کۆکردووەتەوە و لە سەرەتای ئەم هەفتەیەدا، دوای مانگێک، وەزارەتی بەرگریی رووسیا خولێکی مەشق و راهێنانی بۆ ١٠ هەزار سەرباز لەسەر سنووری ئۆکراینا بەکۆتاهێنا.  وڵاتانی رۆژئاوا و ناتۆ رووسیا بە هەوڵدان بۆ داگیرکردنی ئۆکراینا تۆمەتبار دەکەن و ترسیان لە دووبارەبوونەوەی سیناریۆی کریمیا  هەیە کە لە ساڵی ٢٠١٤ رووسیا لکاندی لە ئۆکراینای جیاکردەوە و لکاندی بە خاکەکەی خۆیەوە. لەو کاتەوەش گرژی کەوتووەتە نێوان هێزە جووداخوازەکانی سەر بە رووسیا و ئۆکراینا و لە ئەنجامدا لانیکەم ١٣ هەزار کەس لە هەردوولا گیانیان لەدەستداوە.   لە هەنگاوێکی دیپلۆماسیدا، رۆژی دووشەممە ٢٧ - ١٢ - ٢٠٢١ گوتەبێژی ئاسایشی نەتەوەیی لە کۆشکی سپی رایگەیاند، بەرپرسانی ئەمریکا و رووسیا لە ١٠ ـی مانگی کانوونی دووەم لە ژنێفی سویسڕا کۆدەبنەوە و دانوستاندن لەبارەی: "کۆنتڕۆڵکردنی چەکی ئەتۆمی و گرژییەکانی نێوان رووسیا و رۆژئاوا لەبارەی ئۆکرایناوە" دەکەن.  رۆژێک پێش ئەوەش، میدیای رووسیا لەسەر زاری وەزارەتی دەرەوەی وڵاتەکەی رایگەیاند ناتۆ پێشنیازی کردووە لە ١٢ ـی مانگی کانوونی دووەمی ساڵی داهاتوو لەگەڵ رووسیا کۆبێتەوە. هاوکات لەسەر زاری پووتینیش گوتی کە ئەمریکا و رووسیا لەسەر ئەوە رێککەوتوون بۆ ئەوەی لە مانگی کانوونی دووەم لە ژنێف لەسەر پرسی ئەمنی کۆببنەوە و "لە کۆبوونەوەکانیشدا پرسی ئۆکراینا" باسدەکرێت.  هەفتەی رابردوو، ڤلادمیر پووتین، سەرۆکی رووسیا رایگەیاند کە نایەوێت پێکدادان رووبدات، بەڵام داوای وەڵامدانەوەی "بەپەلە"ی لە ئەمریکا و هاوپەیمانەکانی کرد بۆ ئەوەی گەرەنتیی ئەمنی بە رووسیا بدەن.