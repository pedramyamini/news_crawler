ئەو فرۆشگەیە بەشێکە لە بزووتنەوەیەکی بچووک و گەشەسەندن لە ژاپۆن بۆ برەودان بە توانای نڤیشکان. ئەوان هەوڵدەدەن لە رێگەی کارە دەستییەکانیانەوە بژێوی خۆیان دابین بکەن. میهۆ هاتۆری، چاودێری کارگەکەیە و دەڵێت، "بەشێکی کرێکارانی ئێرە بۆ ماوەی ٣٠ ساڵە ئەم کارە دەکەن. ئەوان لەو کاتەوەی لە قوتابخانە بوونە کاری چنینیان کردووە. ئەوان زۆر بەهرەمەندن، بۆیە دەبێت وەکو هونەرمەند باسیان بکەین. "   بەگوێرەی چالاکڤانان، تاوەکو ئێستا ئەو چینەی خەڵکی بە زەحمەت کارێکیان لە بازاڕی کاری ژاپۆندا دەستدەکەوێت.  نزیکەی ٢٠ کەسی نڤیشکان لەو شوێنەدا کار دەکەن. فرۆشگەکە ٦٠ % بۆ ٧٠ % ـی داهاتی بەرهەمەکانی دەداتەوە کرێکاران. بەو پێیەش، داهاتی مانگانەی ئەو کرێکارانەی لەوێ کاردەکەن نزیکەی ١٣٠ دۆلار دەبێت.   موتسوهیرۆ فوجیمۆتۆ، دامەزرێنەری کارگەی  ماجێرکا ئاماژەی بەوە کرد، "کار و بەرهەمی نڤیشکان زۆر بە نرخن، بەڵام هەمووی بە نادیاری دەمێننەوە، هەروەکو چۆن من لە رابردوودا نەمدەبینین. هیوادارم کاتێک سەردانی ئێرە دەکەن، ئەوانەی لە کاروباری کۆمەڵایەتیدا کار دەکەن دووبارە بیر لە توانای ئەمانە بکەنەوە. "   لە ژاپۆن ١١ هەزار و ٥٠٠ کەسی نڤیشکان هەن و بۆ بژێوی ژیانیان پشت بە پاڵپشتی حکومەت دەبەستن.  حکومەتی ژاپۆن هەموو مانگێک بڕە پارەیەک دەداتە کەسانی نڤیشکان کە داهاتی ساڵانەیان لە نێوان پێنج هەزار بۆ ١٠ هەزار دۆلار دەبێت، ئەوەش لەسەر رێژەی کەمئەندامێتیی کەسەکە دیاریدەکرێت.