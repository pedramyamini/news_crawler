بەیانی رۆژی سێشەممە ١٤ - ١٢ - ٢٠٢١ ئاژانسی بوومەلەرزەزانی ئەمریکا رایگەیاند، کە بوومەرزەیەک بە گوڕی ٧.٣ پلەی رێختەر رۆژهەڵاتی ئیندۆنیزیای هەژاند.  بوومەلەرزەکە کاژێر ١٠: ٢٠ بەیانی بەکاتی ئیندۆنیزیا [٦: ٢٠ بەکاتی هەولێر] بە قووڵایی ١٨ کیلۆمەتر لەژێر دەریای فلۆرێس روویداوە، کە بە دووری ١٠٠ کیلۆمەتر دەکەوێتە باکووری شاری مۆمێر.  ناوەندی هۆشداریی تسونامی لە دەریای هێمن هۆشداری لە دروستبوونی تسونامی بەهۆی بوومەلەرزەکەوە دەدات و دەڵێت دەکرێت کەناراوەکان کە دەکەونە نێو دووری هەزار کیلۆمەتر  لە چەقی بوومەلەزەکەوە، بەر شەپۆڵی "تووندی" تسونامی بکەون.   ناوەندی بوومەلەزەزانی ئەمریکا دەڵێت ئەگەری کەوتنەوەی قوربانیی بەهۆی بوومەلەرزەکەوە نزمە، بەڵام ئاماژە بەوەش دەکات کە بوومەلەرزەکانی ئەم دوایەی ناوچەکە بوونەتە هۆی دروستبوونی کارەساتی وەکو تسونامی و رۆچوونی زەوی کە قوربانیی لێکەوتوونەتەوە.   ئیندۆنیزیا زوو زوو رووبەڕووی بوومەلەرزە و تەقینەوەی گڕکانیی دەبێتەوە. ئەمەش بۆ ئەوە دەگەڕێتەوە کە وڵاتەکە دەکەوێتە سەر "ئەلقەی ئاگر"ی دەریای هێمن کە پشتێنەیەکی تووندی چالاکی بوومەلەرزە و تەقینەوەی گڕکانە.   یەکێک لە بوومەلەرزە هەرە بەهێزەکانی ئیندۆنیزیا لە ساڵی ٢٠٠٤ روویدا، کە گوڕەکەی ٩.١ پلە بوو و کەناراوەکانی سومارتای هەژاند و تسونامی لێکەوتەوە. بەهۆیەوە ٢٢٠ هەزار کەس گیانیان لەدەستدا، کە ١٧٠ هەزاریان هاووڵاتیی ئیندۆنیزیا بوون.