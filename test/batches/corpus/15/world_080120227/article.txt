لیندا تۆد، دانیشتووی شاری نیویۆرکە، دەڵێت، "ئەمە شتێکی نایابە. پێویستمان بەمە بوو، بەتایبەتیش منداڵان، چونکە هەفتەی رابردوو دوای پشووەکە ژمارەی تووشبووان لە قوتابخانەکان بەرزبووە و دۆخەکە خراپ دیار بوو. بۆیە شتێکی باش بوو کە منداڵان هاتنە پارک و خلیسکێنەیان کرد و هەندێ چێژیان لە ژیانی ئاسایی بینی و بۆ چەند کاژێرێک کۆرۆنایان لەبیرکرد، ئێمەش لە نێو بەفرەکەدا یاریمان کرد. "  لەم وەرزەدا، ئەمە یەکەمین جارە نزیکەی ١٣ سەنتیمەتر بەفر لەنێو شاری نیویۆرک دەبارێت.   مانۆن رونێل، گەشتیاری فەرەنسییە و چووەتە نیویۆرک، دەڵێت، "کاتێک بینیم بەفر باریوە، بڕوام نەکرد بەم راددەیە باری بێت. من لە پاریس دەژیم. کە لەوێ بەفر دەبارێت، تەنیا پڕووشکە بەفری بچووک دەبارێت کە بۆ ماوەیەکی درێژ نامێنێتەوە؛ دوای دوو کاژێر، هەمووی دەتوێتەوە، بەڵام ئەمەی ئێرە بەفرە راستەقینەکەیە. جوانە. "  ئەگەرچی بارینی ئەم بەفرە جێگەی دڵخۆشی بەشێک لە گەشتیاران و خەڵکی شارەکە بوو، بۆ هەندێکی دیکە بووە کێشە، چونکە چەندین گەشتی ئاسمانی لە فڕۆکەخانەی نیویۆرک هەڵوەشێندرانەوە، جموجوڵی ترافیک و شەمەندەفەرەکان خاو بووەوە و قوتابخانەکانیش داخران.