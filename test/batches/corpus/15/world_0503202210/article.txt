لە میانی سەردانەکەیدا بۆ پۆڵەندا کە ئەمڕۆ شەممە ٠٥ - ٠٣ - ٢٠٢٢ ئەنجامیدا، ئەنتۆنی بلینکن، وەزیری دەرەوەی ئەمریکا رایگەیاند، ئیدارەی بایدن داوایەکی پێشکێشی کۆنگرێس کردووە بۆ ئەوەی دوو ملیار و ٧٥٠ ملیۆن دۆلار بۆ یارمەتیدانی بارودۆخی مرۆیی لە ئۆکراینا و یارمەتیدانی وڵاتانی دیکە تەرخانبکرێن کە ئاوارە ئۆکراینییەکانیان لەخۆ گرتووە.   رۆژی ٢٤ - ٠٢ - ٢٠٢٢ بە فەرمانی راستەوخۆی ڤیلادمیر پووتین، سەرۆکی رووسیا، ئەو وڵاتە هێرشی بۆسەر ئۆکراینا دەستپێکرد. سەرباری هەوڵە نێودەوڵەتییەکان بە سەرکۆنەکردن و سەپاندنی سزا بەسەر رووسیا، بەڵام تاوەکو ئێستا رووسیا ئۆپەراسیۆنەکەی رانەگرتووە و شەڕ و رووبەڕووبوونەوە نزیکبووەتەوە لە کیێڤی پایتەختی ئۆکراینا.  بەرپرسانی پۆڵەندا، بلینکنیان لە بارەی قەیرانێکی گەورەی مرۆیی بەهۆی هێرشەکانی رووسیا بۆ سەر ئۆکراینا ئاگادارکردەوە و باسیان لەوە کردووە، ئێستا سەتان ئاوارەی دیکەی ئۆکراینی بە رێگەوەن بۆ پەڕینەوە بۆ نێو خاکی پۆڵەندا.  نەتەوە یەکگرتووەکان رایگەیاند، بەهۆی بۆردوومان و تۆپبارانی رووسیاوە، لەسەرەتای شەڕەوە تاوەکو ئێستا زیاتر لە ملیۆنێک و ٢٠٠ هەزار ئۆکراینی شارەکانیان جێهێشتووە، بەشێکیشیان بە پێ دەپەڕنەوە بۆ نێو پۆڵەندای دراوسێیان.