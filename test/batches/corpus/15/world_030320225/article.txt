سێرگی لاڤرۆڤ، وەزیری دەرەوەی رووسیا وڵاتانی رۆژئاوا بەوە تۆمەتبار دەکات کە بیریان لای جەنگی ئەتۆمییە و دەڵێت، "بابەتی شەڕی ئەتۆمی لە بیرکردنەوەی سیاسییەکانی رۆژئاوادایە نەک لە بیرکردنەوەی رووسییەکاندا"، هەروەها بەوەش تۆمەتباریان دەکات کە ئامادەکاری دەکەن بۆ جەنگ لە دژی رووسیا. بە گوتەی ئەو وەزیرە رووسییە، وڵاتەکەی "دۆستی زۆری هەیە و مەحاڵە پەراوێز بخرێت".  قسەکانی وەزیری دەرەوەی رووسیا لەمیانی چاوپێکەوتنێکی ئۆنلایندا بوو لەگەڵ میدیا رووسی و بیانییەکان و باسی لەوە کرد، "روونە کە جەنگی جیهانیی سێیەم تەنیا بە چەکی ئەتۆمی دەبێت".  رۆژی یەکشەممە ٢٧ - ٠٢ - ٢٠٢٢ ڤلادیمیر پووتین، سەرۆکی رووسیا فەرمانی بە سوپای وڵاتەکەی کرد هێزی تایبەتی چەکی ئەتۆمیی وڵاتەکە بخەنە ئەوپەڕی ئامادەباشییەوە، رۆژئاوایشی بەوە تۆمەتبارکرد کە هەنگاوی "نادۆستانە" دژی وڵاتەکەی دەنێت.  مۆسکۆ خاوەنی زۆرترین چەکی ئەتۆمییە لەسەر ئاستی جیهان و ژمارەیەکی زۆریش مووشەکی بالیستیکی هەیە.  وەزیری دەرەوەی رووسیا ڤۆلۆدیمیر زێلێنسکی، سەرۆکی ئۆکراینا، کە هاوکات جوولەکەیە، بەوە تۆمەتبار دەکات کە سەرۆکایەتیی "کۆمەڵگەیەک دەکات کە نازیزم تێیدا لە گەشەکردندایە". ئەوەشی خستەڕوو کە هیچ گومانی لەوە نییە کە چارەسەرێک بۆ قەیرانی ئۆکراینا دەدۆزرێتەوە، باسی لەوەش کرد کە گەڕێکی دیکەی گفتوگۆ خەریکە لەنێوان بەرپرسانی ئۆکراینا و رووسیا دەستپێدەکات.  لاڤرۆڤ دەڵێت، دایەلۆگی رووسیا لەگەڵ رۆژئاوا پێویستە لەسەر بنەمای رێزگرتنی هاوبەش بێت، ناتۆش بەوە تۆمەتبار دەکات کە دەیەوێت باڵادەستبێت، ئەوەشی خستووەتەڕوو کە لەکاتێکدا رووسیا نیازپاکیی زۆری هەیە، بەڵام رێگە بە هیچ کەسێک نادات زیان بە بەرژەوەندییەکانی بگەیێنێت، "مۆسکۆ رێگە بە ئۆکراینا نادات ئەو ژێرخانەی هەیەتی ببێتە هەڕەشە بۆسەر رووسیا".  وەزیرە رووسییەکە دەڵێت، هیچ نەرمینواندنێکیان نابێت لەو هەڕەشە سەربازییەی لە ئۆکرایناوە بۆسەر وڵاتەکەی هەبووە؛ ئاماژە بەوەش دەکات، باوەڕی وایە کە ئەوەی رووسیا بەرامبەر ئۆکراینا کردوویەتی راست بووە.  بە گوتەی لاڤرۆڤ، رووسیا لەڕووی سیاسییەوە پەراوێزخراو نییە، پرسی چۆنێتیی ژیانی ئۆکراینییەکانیش "دەبێت لەلایەن گەلی ئۆکرایناوە دیاریبکرێت".  بەرپرسانی ئۆکراینی هێزەکانی رووسیا بەوە تۆمەتباردەکەن کە خەڵک لە شوێنە سڤیلنشینەکان دەکەنە ئامانج، بەڵام وەزیری دەرەوەی رووسیا دەڵێت، هێزەکانی وڵاتەکەی چەکی زۆر ورد بەکاردەهێنن بۆ کردنەئامانجی ژێرخانی سەربازیی ئۆکراینا و خاپوورکردنیان.  بەبێ ئەوەی هیچ بەڵگەیەک بخاتەڕوو، لاڤرۆڤ گوتی، رووسیا زانیاریی هەبووە کە ئەمریکا نیگەرانبووە لەبارەی ئەگەری لەدەستدانی کۆنترۆڵ بەسەر ئەو تاقیگە بایۆلۆجی و کیمیاییانەی لە ئۆکراینا هەیەتی، بەریتانیاش بەوە تۆمەتباردەکات کە بنکەی سەربازیی لە ئۆکراینا هەیە.