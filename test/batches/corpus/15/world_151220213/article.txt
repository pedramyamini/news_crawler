ئەم شێوازە لە هەوڵدان بۆ خۆبەدوورگرتن لە خەمۆکی و دڵەڕاوکێ، لای هەندێک لە هۆڵەندییەکان بووەتە نەریت، بە شێوەیەک کە دەچنە کەناراوەکان بۆئەوەی مەینەت و ئازارە دەروونییەکانی ئەو دوو ساڵەی رابردوو لەبیر خۆیان ببەنەوە.  جوولی سکۆت، رێکخەری بۆنەکە دەڵێت، "سوودی هاوارکردن و قیژەقیژ لە کەنار دەریا بۆ بەتاڵکردنەوەی خەمۆکییە، ئەمە تەنیا هاوارکردن نییە، بەڵکو پیاسەکردنیش لە کەناراوەکان لەخۆدەگرێت، لەڕاستیدا هاتن بۆ ئێرە و بۆ ئەم سرووشتە کەشێکی فراوان و هێمنت بۆ دەڕەخسێنێت".  لەوانەیە هۆڵەندییەکان ناحەقیان نەبێت کە بەو جۆرە دڵەڕاوکێیان بەتاڵ دەکەنەوە، چونکە لە کۆی نزیکەی سێ ملیۆن تووشبووی کۆرۆنا لەو وڵاتە، زیاتر لە ٢٠ هەزار کەس گیانیان لەدەستداوە. ئەمەش جیا لەوەی لە مانگی رابردووەوە هۆڵەندا جووڵەی خەڵکی سنووردار کردووەتەوە، لە کاژێر ٠٥: ٠٠ی ئێوارە بەدواوە تاوەکو رۆژی دواتر نابێت رێستۆرانت، هۆڵی بۆنەکان و سەنتەرە وەرزشییەکان و دووکانە ناپێویستەکان بکرێنەوە".  جوولی سکۆت دەڵێت، "یەکێک لە رۆژەکان بۆ خاتوونێک زۆر خەمگین بوو، چونکە دەمێک بوو لە ماڵەکەی نەهاتبووە دەرەوە. دەمێکی زۆر بوو لەگەڵ خەڵکی نەدەگەڕا، کە هاتە ئێرە و لەگەڵ ئەو گرووپە بچووکەی خەڵک تێکەڵبوو، کە نەیدەناسین، ئەمە بۆ ئەو زۆر خەمگین بوو".  هاوارکردن بۆ بەتاڵکردنەوەی گوشار، باس و خواسی زۆری لەسەرە. رایان هۆوس، پسپۆڕی دەروونی بە گۆڤاری سایکۆلۆژی تودەی - ی گوتووە، هاوارکردن یارمەتیدەرە بۆ دۆزینەوەی هۆکاری سەرەکیی خەم و خەفەت، هاوکات نیشانەکانی خەمۆکی و نەخۆشیی دەروونیش کەمدەکاتەوە.  ئێریک سایمنس بە رۆژنامەی واشنتن پۆستی گوتووە، بۆنە وەرزشییەکان بەڵگەن لەسەر ئەوەی هاوارکردنی هاندەر و یاریزانان چۆن یارمەتیدەرە بۆ بەتاڵکردنەوەی دڵەڕاوکێ.