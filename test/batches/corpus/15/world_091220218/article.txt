جۆ بایدن، سەرۆکی ئەمریکا رایگەیاند، "ئایا ئێمە رێگە بەوە دەدەین پاشەکشەی مافەکان و دیموکراسی بێ لێپرسینەوە بەردەوام بێت؟ یانیش پێکەوە روانگەیەکمان دەبێت کە بوێریشی لەگەڵدا بێت، بۆئەوەی جارێکی دیکە سەرکردایەتیی بەرەوپێشچوونی مافی مرۆڤ و ئازادیی مرۆڤ بکەین؟ پێموایە دەتوانین ئەو کارە بکەین؛ دەشیکەین ئەگەر بڕوامان بە خۆمان و دیموکراسییەکانمان و یەکدی هەبێت".  نوێنەرانی ١١٠ وڵات بۆ لووتکە ئۆنلاینەکە بانگهێشتکراون؛ لە رۆژهەڵاتی نێوەڕاستیش تەنیا عێراق و ئیسرائیل ئامادەن. ئەمساڵ لە سودان و میانمار کودەتای سەربازیی روویدا، ئەسیوپیا هێشتا لە نێوەڕاستی شەڕێکی خوێناویدایە و تاڵیبانیش دەستی بەسەر ئەفغانستاندا گرتووەتەوە.  بەگوێرەی کۆمیتەی پاراستنی رۆژنامەڤانان، ناسراو بە (سی پی جەی)، ئەمساڵ ٢١ رۆژنامەڤان لە کاتی کارەکەیان کوژراون. رێکخراوی پەیامنێرانی بێسنووریش ئاماژە بەوە دەکات، زیاتر لە ٣٥٠ رۆژنامەڤان لە سەرانسەری جیهان زیندانی کراون.  بایدن میدیای ئازادی بە بناخەی دیموکراسی ناوبرد و دەستپێشخەرییەکی بۆ بەهێزکردنی دیموکراسی و پاراستنی مافی مرۆڤ لە سەرانسەری جیهان راگەیاند.  سەرۆکی ئەمریکا دەڵێت، "ئەمڕۆ خۆشحاڵم بە دەستپێکردنی دەستپێشخەرییەکی سەرۆکایەتی بۆ نوێکردنەوەی دیموکراسی، کە لە رێگەی دیپلۆماسی و پرۆگرامەکانی هاریکاریی دەرەوەمان سەرنجی لەسەر بەهێزکردنی دیموکراسی و مافەکانی مرۆڤ لە سەرانسەری جیهان دەبێت. بە کارکردن لەگەڵ کۆنگرێسەکەماندا، پلانمان ئەوەیە ٢٢٤ ملیۆن دۆلار لە ساڵی داهاتوودا بۆ پەرەدان بە بەڕێوەبردنی رۆشن و بەرپرسیارانە تەرخان بکەین".  بانگهێشتنەکردنی هەندێک وڵات بۆ ئەو کۆنفرانسە ئۆنلاینە، رەخنەی هەندێک وڵاتی بەدوای خۆیدا هێناوە. چین و رووسیا کە بایدن بە دوو وڵاتی "خۆسەپێن" دەیانبینێت، بانگهێشتنەکراون، هەردوو وڵاتەکەش دەڵێن، ئەمریکا دەیەوێت دیموکراسی بە مەتری خۆی بپێوێت.  رووسیا و چین لەسەر رێکخستنی لووتکەی دیموکراسی، لە ئەمریکا تووڕەن  تایوان بۆ کۆنفرانسەکە بانگهێشتکراوە، ئەوەش بووە هۆی تووڕەبوونی چین کە دەڵێت "بە تووندی دژی" بانگهێشتکردنی تایوانە بۆ "لووتکەی بەناو دیموکراسی".  پەکین تایوان بە بەشێك لە خاکەکەی دەزانێت و دەڵێت، رۆژێک پێویستە بگەڕێتەوە سەر چین، تەنانەت ئەگەر پێویست بوو، هێزیش بۆ ئەو کارە بەکاردەهێنن.  رووسیاش لەسەر بانگهێشتنەکردنی دەڵێت، ئەمریکا "دەیەوێت هێڵی جیاکاریی نوێ دروستبکات بۆ ئەوەی بە بۆچوونی خۆیان، وڵاتان بەسەر باش و خراپدا دابەشبکات".  دیمتری پێسکۆڤ، گوتەبێژی کرملن بە رۆژنامەڤانانی راگەیاند، "وڵاتانی زیاتر و زیاتر دەیانەوێت خۆیان بڕیار لەسەر ئەوە بدەن کە چۆن دەیانەوێت بژین، " گوتیشی، واشنتن هەوڵدەدات دەستەواژەی "دیموکراسی بە تایبەت بکات".