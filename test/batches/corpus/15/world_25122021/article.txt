٣٠ ساڵ دوای ئەوە، ئێستا رووسیایەکی بەهێز بە سەرکردایەتیی ڤیلادیمیر پووتین دروستکراوە کە لە کاتی رووخانی یەکێتیی سۆڤیەت ئەفسەرێکی چالاکی هەواڵگریی سۆڤیەت (کەی جی بی) بوو. پووتین ئێستا هۆشداری بە رۆژئاوا دەدات بەوەی هێز و چەکەکانیان لە وڵاتانی ئەندامی پێشووی یەکێتیی سۆڤیەت جێگیر نەکەن و ئۆکراینا دژی مۆسکۆ بەکارنەهێنن.  ڤیلادمیر پووتین دەڵێت، "هەر پەلهاوێشتنێکی ناتۆ بەرەو رۆژهەڵات قبووڵکراو نییە. بۆچی ئەمە ئەوەندە قورسە تاوەکو تێبگەن؟ ئایا ئێمە هەرگیز مووشەکەکانمان لە سنووری ئەمریکا جێگیرکردووە؟ نەخێر. ئەوە ئەمریکایە کە لەگەڵ مووشەکەکانیدا هاتووەتە بەر دەرگامان. تۆ باسی گەرەنتی دەکەیت.. ئەوە ئێوەن ئەمریکا و ناتۆ کە دەبێت گەرەنتیمان پێبدەن، بە زووترین کات. "   مۆسکۆ ژمارەیەک پێشنیازی بە واشنتن داوە بۆ ئەوەی لە گفتوگۆ ئەمنییەکانی نێوانیاندا لە سەرەتای ساڵی نوێ لە جنێڤ گفتوگۆیان لەبارەوە بکەن.   بەڵام کۆشکی سپی گەرەنتی ئەوە نادات کە واشنتن بە هەموو داواکارییەکانی مۆسکۆ رازی دەبێت.   جێن ساکی، گوتەبێژی کۆشکی سپی رایگەیاند، "هەندێ پێشنیاز لە لایەن رووسیەکانەوە خراونەتەڕوو. ئێمە بە هەندێکیان رازی دەبین و بێگومان هەندێکی دیکەشیان پێیان رازی نابین. وەکو دیارە، بابەتی ناتۆ نموونەیەکی باشە بۆ ئەوە. "  لە چارەکەکانی یەکەم و کۆتایی ئەمساڵدا، گرژییەکان لە نێوان رووسیا و وڵاتانی رۆژئاوادا روویان لە هەڵچوون کرد. ئەمریکا و هاوپەیمانەکانی، رووسیایان بە کۆکردنەوەی هێز لەسەر سنوور و ئامادەکاریکردن بۆ داگیرکردنی ئۆکراینای هاوپەیمانیان تۆمەتبار کرد.   مۆسکۆ تۆمەتەکان رەتدەکاتەوە و وڵاتانی رۆژئاوا بە دروستکردنی مەترسی بۆ سەر ئاسایشی خۆی تۆمەتبار دەکات.