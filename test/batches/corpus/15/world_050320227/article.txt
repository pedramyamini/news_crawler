ئەوە یەکەمجارە رووسەکان هێرشبکەنە سەر ناوچەکانی رۆژئاوای کیێڤ. بایشیڤ ٢٠ کیلۆمەتر لەڕێگەی سەرەکیی ئێم ٠٧ ـەوە دوورە و یەکەمین ئۆتۆبانی رۆژئاوای کیێڤە. ئێستا سوپای رووسیا نزیکەی ٢٤ کیلۆمەتر لە رووباری دینپەری نێوەڕاستی کیێڤەوە دوورن.  پێشڕەوییەکانی رووسیا سستن، یەکێك لە هۆکارەکان بەرهەڵستکاری سوپای ئۆکراینا و چەکدارانی خۆبەخشە لە هەردوو ناوچەی بوچا و ئیرپن. لە ناوچەی ئیرپن، کەمتر لە ٢٠ کیلۆمەتر لە باکووری رۆژئاوای کیێڤ، رووسیا بۆردوومان و تۆپبارانی ناوچەکەی چڕکردووەتەوە.  مۆسکۆ گرووپە چەکدارەکانی ئۆکراینا بە کۆکردنەوەی چەک لە ناوچە سڤیلەکان و بەکارهێنانی خەڵک وەک قەڵخانی مرۆیی تۆمەتبار دەکات. یەڤگین سبورۆمیەرسکێڤ، دانیشتووی شارۆچکەی ئیرپنە و باس لەوە دەکات، "من و هاوژینەکەم لە ماڵەوە دانیشتبووین و لە پڕ ماڵەکە بەسەرماندا رووخا. سوپاس بۆ خودا رزگارمان بوو. ئەوە دوو رۆژە بۆردوومانی ناوچەکە زیاتر بووە".  سوپای رووسیا هێرشەکانی لە باکوورەوە بەشێوەی بازنەیی بەرەو رۆژهەڵات و پاشان باشووری وڵات لەسەر هەردوو دەریای ئازۆڤ و رەش دەستپێکردووە و ئێستا لە بەرەی باشوور و رۆژهەڵات پێشڕەوی کردووە.  لەو رێگەیەی کە سوپای رووسیا لە هەرێمی دۆنباس لە رۆژهەڵاتەوە بە کیێڤ دەگەیێنێت. رووسیا بە خێرایی پێشڕەوی دەکات و ئەگەری هەیە لە ٢٤ کاژێری داهاتوودا بگاتە سنووری کیێڤ.