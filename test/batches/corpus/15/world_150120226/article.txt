رۆیتەرز، لە زاری بەرپرسێکی ئەمریکی ئاشکرایکردووە، حکومەتی چین لە کۆتایی ساڵی ٢٠٢١، لەگەڵ ئیدارەی بایدن لەسەر پلانێک رێککەتوون کە بە هاوئاهەنگی لەگەڵ ئەمریکا جێبەجێ دەکرێت، تێیدا چین لە سەرەتای ساڵی چینیی کە لە مانگی شوباتدا دەستپێدەکات، رۆژانە بڕێک لە نەوتە ستراتیژییە هەڵگیراوەکەی بخاتە بازاڕەوە تاوەکو رێگری لە بەرزبوونەوەی نرخی نەوت لە بازاڕەکانی جیهان بکەن.  بەگوێرەی رێککەوتنەکە، پەکین رازی بووە ئەگەر نەوت بگاتە نزیکەی ٨٥ دۆلار بۆ هەر بەرمیلێک، ئەوا بڕێکی زیاتر لە نەوتەکەی خۆی دەخاتە بازاڕەوە و لە ئەگەری مانەوەی لە نزیکەی ٧٥ دۆلاری ئەمریکی بۆ هەر بەرمیلێک، ئەوا بڕێكی کەمتر ئازاد دەکات.  گەیشتن بەو رێککەوتنەی نێوان ئەمریکا و چین، دوو گەورە بەکاربەرەکەی نەوتی جیهان، لە ئەنجامی گفتوگۆی چڕ و بەردەوامی ئیدارەی بایدن بووە کە لە مانگی تشرینی دووەمی ساڵی رابردوو لەگەڵ چین و چەند گەورە وڵاتێكی دیکەی جیهان دەستیانپێكرد، ئامانج لەو سیاسەتە راگرتنی بەرزبوونەوەی نرخی نەوتە، هەروەها گەڕاندنەوەی باڵانسە بۆ بازاڕەکانی سووتەمەنی لە جیهان.  ئەوە یەکەمجارە چین دەست بۆ یەدەگی ستراتیژی نەوتەکەی دەبات و بەردەوام ئەو بابەتەی لە چوارچێوەی ئاسایشی نەتەوەیی وڵاتەکەی داناوە و بە نهێنی هێشتوویەتییەوە.  لە ئەیوولی ساڵی ٢٠٢١، چین بۆ یەکەمجار زانیاری لەبارەی  قەبارەی نەوتی عەمبارکراوی خستەڕوو، نزیکەی ٧.٥ ملیۆن بەرمیلە کە دەکاتە نزیکەی نیوەی بڕی نەوتی بەکاربراوی ئەو وڵاتە لە رۆژێکدا.  ئەمریکا لەسەر ئاستی جیهان لەڕووی بڕی نەوتی بەکاربراوی رۆژانە، لە پلەی یەکەمدا دێت بە سەرووی ٢٠ ملیۆن بەرمیل نەوت.