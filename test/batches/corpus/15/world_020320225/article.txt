رۆژی سێشەممە ٠١ - ٠٢ - ٢٠٢٢ لە خارکیێڤ خاڵێکی پشکنینی هێزە ئۆکراینییەکان بۆردوومانکرا و ژمارەیەکی نادیاری کوژراو و برینداری لێکەوتەوە. لە رۆژی سێشەممەوە، سوپای رووسیا هێرشەکانی بۆ کۆنتڕۆڵکردنی کیێڤ چڕکردوەتەوە. سەرۆکی ئۆکرایناش دەڵێت، بەرگریکردن لە کیێڤ کاری هەرە لەپێشینەیە.   ڤۆلۆدمیر زێلێنسکی، سەرۆکی ئۆکراینا گوتی، "کیێڤ تایبەتە. ئەگەر کیێڤ بپارێزین، وڵات دەپارێزین. کیێڤ دڵی ئۆکراینایە و پێویستە لە لێدان نەوەستێت. بەردەوامیش دەبێت لە لێدان بۆ ئەوەی ژیان سەربکەوێت. "  مۆسکۆ دەڵێت، بۆ ئەوەی خوێنی زیاتر نەڕژێت، سەرۆکی ئۆکراینا بژاردەیەکی لەبەردەستدایە. دیمیتری پێسکۆڤ، گوتەبێژی سەرۆکی رووسیا باسی لەوە کرد، "سەرۆکی ئۆکراینا دەتوانێت فەرمان بکات چەک دابنێن و هیچ کەسێکی دیکە نابێتە قوربانی. "  شەقامەکانی کیێڤ چۆڵن. رووسیا هۆشداریی بە خەڵکی سڤیل داوە لە باڵەخانە ئەمنییەکان نزیک نەکەونەوە. سەرۆکی شارەوانیی شارەکەش دەڵێت، "رووسیا خەڵکی سڤیل دەکاتە ئامانج. "    دیمیتری پێسکۆڤ، گوتەبێژی سەرۆکی رووسیا رەتیدەکاتەوە کە خەڵکی سڤیلیان کردبێتە ئامانج و دەڵێت. "لەم ئۆپەراسیۆنە تایبەتانەدا، هێزەکانی رووسیا هیچ هێرشێکی ئاسمانی ناکەنە سەر ژێرخان یان ناوچە سڤیل نشینەکان. "  وێنەی مانگە دەستکردەکان پیشانیدەدەن، کاروانێکی تانک و زرێپۆشەکانی رووسیا کە درێژییەکەی ٦٤ کیلۆمەترە بەرەو کیێڤ بەڕێکەوتووە و تەنیا ٢٥ کیلۆمەتر لە ناوەندی شارەکەوە دوورە.  هێزە ئۆکراینییەکان بەربەستیان لە هەموو رێگە سەرەکییەکان داناوە. خەڵکی شارەکەش بە بوتڵی مۆڵۆتۆڤ خۆیان بۆ بەرپەرچدانەوەی هێزە رووسییەکان ئامادە کردووە.