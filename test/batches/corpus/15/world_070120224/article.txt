هەر لە چوارچێوەی هاوپەیمانێتییەکەدا، بێلاڕووس دەستی بە ناردنی هێز کرد و ڤیدیۆی گەیشتنی هێزی لە خاکی کازاخستان بڵاوکردەوە. ئەمەش ئەمریکای نیگەران کردووە.  جین ساکی، گوتەبێژی کۆشکی سپی رایگەیاندووە، "ئێمە لە نزیکەوە چاودێریی ئەو راپۆرتانە دەکەین کە رێکخراوی پەیماننامەی ئاسایشی بەکۆمەڵ هێزەکانی پاراستنی ئاشتییان ناردووەتە کازاخستان. ئێمە پرسیارمان لەبارەی سرووشتی ئەم داوایەوە هەیە و ئایا ئەمە بانگهێشتکردنێکی شەرعییە یاخود نا. ئێمە چاودێریی هەر پێشێلکارییەکی مافەکانی مرۆڤ و هەر کردەوەیەک دەکەین کە دەکرێت ببێتە هۆی دەستبەسەرداگرتنی دامەزراوەکانی کازاخستان".  ناردنی هێزیش، دوای خۆپێشاندانی گەورەی جەماوەری هات کە بەهۆی بەرزبوونەوەی نرخی سووتەمەنییەوە کازاخییەکان رژاونەتە سەر شەقامەکان؛ خۆپێشاندەران هێرشیان کردە سەر بەشێک لە دامودەزگاکانی حکومەت؛ تووندوتیژی کەوتە نێوان پۆلیس و خۆپێشاندەران و لە ئەنجامدا تاوەکو ئێستا لانیکەم ٢٠ پۆلیس و دەیان خۆپێشاندەر کوژراون.  لای خۆشیەوە، نەتەوە یەکگرتووەکان رایگەیاند، لە نزیکەوە چاودێریی بارودۆخی ناوخۆی کازاخستان دەکەن و داوایان لە هەموو لایەنەکان کردووە دان بە خۆیاندا بگرن و لە تووندوتیژی دووربکەونەوە.  ستیڤان دوژاریک، گوتەبێژی سکرتێری گشتیی نەتەوە یەکگرتووەکان رایگەیاندووە، "بە دڵنیاییەوە بەردەوام دەبین لە چاودێریکردنی بارودۆخی کازاخستان. چەندین پەیوەندی لەنێوان نەتەوە یەکگرتووەکان و بەرپرسانی کازاخستانی کراون، لەنێویاندا پەیوەندیی نێوان نوێنەری نەتەوە یەکگرتووەکان بۆ ناوچەی ئاسیا لەگەڵ جێگری وەزیری دەرەوەی کازاخستان و تێیدا نەتەوە یەکگرتووەکان داوای لە هەموو لایەنەکان کرد دان بە خۆیاندا بگرن و دووربکەونەوە لە تووندوتیژی".  جگە لە رووسیا، هەریەکە لە ئەرمینیا، بێلاڕووس، قیرغیزستان و تاجیکستان لە چوارچێوەی هاوپەیمانێتییەکەدا هێزیان ناردووەتە نێو کازاخستان. بەگوێرەی میدیای بەریتانی، کۆی ژمارەی سەربازە نێردراوەکان دوو هەزار و ٥٠٠ سەربازە و رووسیاش دەڵێت، بۆ ماوەی چەند هەفتەیەک دەمێننەوە و ئەرکیان پاراستنی دامەزراوەکانی کازاخستان دەبێت.