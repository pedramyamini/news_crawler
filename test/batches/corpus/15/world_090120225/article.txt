رۆژی یەکشەممە ٩ - ١ - ٢٠٢٢ ئاژانسی هەواڵیی سپوتنیکی رووسی لەسەر زاری وەزارەتی تەندروستیی کازاخستان رایگەیاند بەشێوەیەکی گشتی، لە ماوەی یەک هەفتەی گرژیی نێوان خۆپیشاندەران و هێزە ئەمنییەکانی کازاخستان " ١٦٤ کەس کە دووانیان منداڵن، کوژراون".   وەزارەتی تەندروستیی گوتوویەتیشی کە ١٠٣ کەس لە گەورە شاری ئاڵماتی کوژراون کە زۆربەی گژییەکان لەوێوە سەریانهەڵدا.   رۆژی هەینی وەزارەتی دەرەوەی ئیسرائیل لە راگەیێندراوێکدا رایگەیاند هاووڵاتییەکی ئیسرائیلی لەنێو کوژراوانی شاری ئاڵماتی دایە. لەدوای ئەو رووداوەش هۆشدارییەکی لەبارەی گەشتکردن بۆ ئەو وڵاتە بڵاوکردەوە.  رۆژی یەکشەممە، میدیای  نێوخۆی کازاخستان لەسەر زاری وەزارەتی نێوخۆی وڵاتەکەی بڵاویکردەوە زیانی ماددیی گرژییەکان بە ١٩٨ ملیۆن دۆلار مەزەندە دەکرێت.  بەگوێرەی وەزارەتەکە، هێرشکراوەتە سەر زیاتر لە ١٠٠ ناوەندی بازرگانی و بانک تاڵانکراون و نزیکەی ٤٠٠ ئۆتۆمبێلیش تێکشکێندراون.  دەشڵێت، ئەمڕۆ یەکشەممە بارودۆخەکە لە گشت ناوچەکانی وڵاتدا جێگیرە و گرژییەکان کۆتاییان پێهاتووە و "ئۆپەراسیۆنی دژە تیرۆری وڵاتیش بەردەوامە لە ئەرکەکەی تاوەکو سەقامگیری بگەڕێنێتەوە".  لەبارەی ژمارەی دەستبەسەرکراوانیش، وەزارەتی نێوخۆی کازاخستان دەڵێت، بەشێوەیەکی گشتی، ٥ هەزار و ١٣٥ کەس دەستگیرکراون و لێپرسینەوەیان لەگەڵدا دەکرێت.    رووسیا بەردەوامە لە ناردنی هێز  ئەمڕۆ یەکشەممە، وەزارەتی بەرگریی رووسیا چەند دیمەنێکی ڤیدیۆیی ساتی گەیشتنی هێزەکانی لە چوارچێوەی هێزی ئاشتیپارێز بۆ فڕۆکەخانەی ئاڵماتی لە کازاخستان بڵاوکردەوە. ئەمەش دوای خۆپیشاندانە جەماوەرییەکەی گەورەترین شاری کازاخستان دێت کە تووندوتیژی لێکەوتووەتەوە.  لەسەر داوای قاسم جۆمارت تۆکایێڤ، سەرۆکی کازاخستان، رێکخراوی پەیماننامەی ئاشتیی بەکۆمەڵ کە رووسیا سەرکردایەتی دەکات، دەستیکردووە بە ناردنی هێز بۆ کازاخستان. لە گرتە ڤیدیۆکەی رۆژی یەکشەممەدا فڕۆکەی جەنگی، زریپۆش و سەربازی رووسی لە فڕۆکەخانەی ئاڵماتیی دەردەکەون و هەر لەنێو فڕۆکەخانەدا نمایشێکی سەربازییان ئەنجامدا   هاوپەیمانێتیەکە لە شەش وڵاتی پێشووی سۆڤیەت پێکدێت و دەستیانکردووە بە ناردنی ٢ هەزار و ٥٠٠ سەربازی "ئاشتیپارێز" کە زۆربەیان رووسین بۆ کۆنترۆڵکردنی بارودۆخی نێو کازاخستان، بەتایبەتیش گەورە شاری ئاڵماتی کە لەو شارە تووندوتیژی کەوتە نێوان خۆپیشاندەران و هێزە ئەمنییەکان.   پێشتریش رووسیا و بێلاڕووس ڤیدیۆی ساتی گەیشتنی هێزی هاوپەیمانێتییەکەیان بۆ نێو خاکی کازاخستان بڵاوکردەوە و دوای ماوەیەک لە گەیشتنی توانیان ئەو شوێنانەی کە لەلایەن خۆپیشاندەری "چەکدارەوە" دەستیان بەسەردا گیرابوو، کۆنتڕۆڵبکەنەوە و دوای ئەوەش سەرۆکی کازاخستان رایگەیاند "ئارامی" بۆ زۆربەی شوێنەکان گەڕاوەتەوە.  گرژییەکانی کازاخستان رۆژی یەکشەممە ٠٢ - ٠١ - ٢٠٢٢ دەستیانپێکرد، کاتێک نرخی بەنزین لەو وڵاتە بۆ دوو هێندە بەرزبووەوە. هەرچەندە حکومەت رایگەیاند کە بەرزبوونەوەی نرخی بەنزین بۆ ماوەی شەش مانگ دەبێت، بەڵام راگەیێندراوەکە نەیتوانی کۆتایی بە خۆپێشاندانەکان بهێنێت.  رۆژی پێنجشەممە ٦ - ١ - ٢٠٢٢ خۆپیشاندانەکان لە شاری ئالماتی گرژی لێکەوتەوە؛ بەشێک لە خۆپێشاندەران کە چەکیشیان پێبوو، هەڵیانکوتایە سەر چەندین باڵەخانە، لەوانەش باڵەخانەی شارەوانیی شاری ئالماتی لە باشووری رۆژهەڵاتی ئەو وڵاتە. هێڵەکانی ئینتەرنێتیش لەو وڵاتە پچڕان. هەرچەندە کازاخستان کە یەکێکە لە وڵاتە دەوڵەمەندەکان بە سامانی نەوت و گازی سرووشتی، بەڵام لە سەرەتای ئەمساڵەوە حکومەت دەستبەرداری پاڵپشتییەکانی بوو بۆ نرخی سووتەمەنی و بەو پێیەش نرخەکانی سووتەمەنی بەرزکردەوە.  رۆژی هەینی، تۆکایێڤ بە هێزە ئەمنییەکانی راگەیاند بەبێ گەڕانەوە بۆ سەرووی خۆیان تەقە لە خۆپیشاندەران بکەن.  هاوکات، رۆژی شەممە ٨ - ١ - ٢٠٢٢ وەزارەتی بەرگریی کازاخستان رایگەیاند زیاتر لە ٤ هەزار و ٤٠٠ کەس بەتۆمەتی تێوەگلان لە خۆپیشاندان و نانەوەی پشێوی دەستگیرکراون.   رۆژی شەممە ٨ - ١ - ٢٠٢٢ وەزارەتی بەرگریی کازاخستان رایگەیاند کە زیاتر لە ٤ هەزار و ٤٠٠ کەس بەتۆمەتی تێوەگلان لە خۆپیشاندان و نانەوەی پشێوی دەستگیرکراون، دواتر ژمارەکە بۆ سەروو ٥ هەزار و ١٣٥ کەس بەرزبووەوە.