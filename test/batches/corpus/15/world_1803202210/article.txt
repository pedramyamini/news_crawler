بەگوێرەی راگەیێندراوی وەزارەتی دەرەوەی تورکیا کە ئەمڕۆ هەینی ١٨ - ٣ - ٢٠٢٢ بڵاوکراوەتەوە، حکومەتی تورکیا هەوڵەکانی چڕکردوونەتەوە بۆ رزگارکردنی هاووڵاتییانی تورکیا لەو ناوچانەی کە شەڕ و پێکدادان تێیاندا بەڕێوەدەچێت.  لە راگەیێندراوەکەدا هاتووە، "ئەمڕۆ هەینی ٦٥ هاووڵاتیی دیکەی تورکیا لە شاری ماریۆپۆل رزگارکران کە بەهۆی جەنگی نێوان ئەو دوو وڵاتەوە گیریان خواردبوو. "   وەزارەتی دەرەوەی تورکیا دەڵێت، ئەو هاووڵاتییانەی رزگارکراون ماوەی دوو رۆژ بوو لە مزگەوتی سوڵتان سلێمان لە شارەکە مابوونەوە و ئاماژە بەوەش دەکات، "پێشتر پەیوەندی بە وەزارەتی دەرەوەی رووسیاوە کرابوو بۆ ئەوەی ئاگاداری ئەو شوێنە بن و هێرشی نەکەنە سەر. "   لە راگەیێندراوەکەدا هەروەها هاتووە، "هێشتا ٨٧ هاووڵاتیی دیکە لە ماریۆپۆل گیریان خواردووە و وەزارەتی دەرەوەی تورکیا لە پەیوەندیی راستەوخۆدایە لەگەڵیان بۆ ئەوەی بەزووترین کات رزگاریان بکات. "   وەزارەتی دەرەوەی تورکیا دەڵێت، تاوەکو ئێستا ١٤ هەزار و ٦٨٥ هاووڵاتیی تورکیا لە ئۆکراینا براونەتە دەرەوە و هەوڵەکانیشیان بەردەوامن بۆ رزگارکردنی ئەو هاووڵاتییانەی دیکە کە لە ناوچە گەرمەکانی شەڕدا گیریان خواردووە.   پێشتر وەزارەتی دەرەوەی تورکیا رایگەیاندبوو، نزیکەی ٢٠ هەزار هاووڵاتیی تورکیا لە ئۆکراینا نیشتەجێن، کە زۆرینەیان لە کۆمپانیا و کارگەکانی تورکیا لەو وڵاتە کاردەکەن.