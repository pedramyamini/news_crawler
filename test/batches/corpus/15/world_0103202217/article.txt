لە کاتی کردنەوەی بازاڕەکانی ئەم هەفتەیە، رۆژی دووشەممە ٠١ - ٠٣ - ٢٠٢٢ یەک دۆلار بە ١١٩ روبڵ مامەڵەی پێوەکرا، رۆژی سێشەممەش یەک دۆلار بە نزیکەی ١٠٤ روبڵ مامەڵەی پێوەکرا. هاووڵاتییانی ئاسایی رووسیا لەبەردەم بانکەکان بە ریزەوە وەستاون و پارەکانیان دەردەهێنن.  ئاندرەیی کوردیاشێف، بۆیاخچییە لە رووسیا و دەڵێت، "پێموایە ئێمە دەگەڕێننەوە چاخی بەردین. ئەگەر سەرکردەکان رەوشەکە کۆنترۆڵ نەکەن، ئەمە راستییەکەیە. "  مارگریتا نۆڤیکۆڤا، هاووڵاتییەکی رووسییە و باس لەوە دەکات، "هەموو شتێک وەک دۆزەخی لێهاتووە. لەمە باشتر ناتوانم هەڵوێستی خۆم دەرببڕم. "  ڤلادمیر، گۆلیۆباتینکۆڤ، قوتابییە و ئاماژە بەوە دەکات، " ١٠٠ دۆلارم هەبوو، دوو ساڵە خەرجم نەکردبوو، دامنابوو بۆ کاتی تەنگانە، بەڵام ئێستا پێموانییە ئەو بڕەیە فریام کەوێت. "  ماریا لۆژکۆڤا، قوتابییەکی رووسییە و گوتی، "پێموایە هەموو شتێک بەرەو خراپی دەڕوات، نەک تەنیا بەس ئابووری، بەڵکو هەموو شتێک. "  ئارتیۆم داڤیدۆفیش ڤیدیۆگرافەرە و دەڵێت، "ئەمە پێشبینیکراوبوو. لەبەر ئەوەی کردەوەکانی پێشەوا وەک هەر پێشەوایەکی دیکە وەک یەکن. ئەمە فاشیزمە. بە جینۆسایدکردنی ئۆکراینایە و خراپتریش دەبێت. "  ویلایەتە یەکگرتووەکانی ئەمریکا رایگەیاند، هەموو جۆرە مامەڵەیەکی لەگەڵ بانکی ناوەندیی رووسیا راگرتووە و یەدەگی ئەو بانکە سڕدەکات. سویسرا کە وڵاتێکی بێ لایەنە رایگەیاندووە هەمان کار دەکات. بەریتانیاش بەهەمان شێوە.  لیز تراس، وەزیری دەرەوەی بەریتانیا دەڵێت، "لە ماوەی چەند رۆژی داهاتوودا هەموو سامانێکی بانکە رووسییەکان بەهاوکاری هاوپەیمانەکانمان سڕ دەکەین. "  دابڕانی رووسیا لە تۆڕی سویفت، ناوەندە داراییەکانی رووسیای رووبەڕووی شۆکێکی گەورە کردووە.