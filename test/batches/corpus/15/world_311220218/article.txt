لەو دیمەنانەی کە لە رێگەی کامێراکانی چاودێریی نێو باڵەخانەی هەردوو کەناڵەکەوە تۆمارکراون، دەردەکەوێت کە سەربازانی سوودانی هێرش دەکەنە سەر کارمەندەکانی دوو کەناڵەکە و لێیان دەدەن.  رووداوەکە دوای ئەوە هات کە هێزە ئەمنییەکانی سوودان گازی فرمێسکڕێژ و گوللەی زیندوویان دژی خۆپێشاندەرانی دژی کودەتا سەربازییەکەی مانگی ئۆکتۆبەر بەکارهێنا.  گرووپێکی پزیشکیی سوودانی رایگەیاند، لانیکەم چوار خۆپێشاندەر لە پایتەختی ئەو وڵاتە و شوێنەکانی دیکە کوژراون.  دەستەی پزیشکەکانی سوودان لە تویتێکدا رایگەیاندووە، ژمارەیەک کەس بریندار بوون و هەندێکی دیکەش لە خۆپێشاندانەکانی شاری ئومدورمان کوژراون.  ئەوەش لە کاتێکدایە کە وێڕای داخستنی پرد و رێگەوبانەکان و تووندوتۆڵکردنی رێوشوێنە ئەمنییەکان، رۆژانە خۆپێشاندان لە زۆربەی بەشەکانی سوودان دژی کودەتاکەی ٢٥ی ئۆکتۆبەر ئەنجام دەدەرێت.  رۆژی پێنجشەممە هەزاران کەس لە خەرتوومی پایتەخت، رێپێوانیان سازکرد و بە دەهۆڵ کوتان و بەرزکردنەوەی ئاڵای سوودان ناڕەزاییان دەربڕی.  هەروەها درووشمی "شۆڕش! شوێنی سوپا سەربازگەکانە! "یان گوتەوە. خۆپێشاندەران بەردیان لە هێزە ئەمنییەکان گرت و ئۆتۆمبێلە زرێپۆشەکانی پۆلیسیش بە فڕێدانی گازی فرمێسکڕێژ، وەڵامیان دانەوە.