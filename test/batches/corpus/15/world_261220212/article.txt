بەپێی ئاژانسەکە، لەسەر داوای پارتی چەپی ئەڵمانیا، وەزیری ئابووری ئاشکرایکردووە، حکومەتی ئەنگێلا مێرکل، لە ساڵی ٢٠٢١ دا بە بڕی ٩.٤ ملیار یۆرۆ چەک و پێداویستییە سەربازییەکانی بە وڵاتانی جیهان فرۆشتووە و بەمەش ریکۆردێکی نوێی تۆمارکردووە.  بەپێی زانیارییەکانی وەزارەتی ئابووریی فیدراڵیی ئەڵمانیا، وڵاتی میسر لە ریزبەندیی یەکەمی کڕیارەکانی چەک و پێداویستییە سەربازییەکانی ئەڵمانیا دێت. میسر بە بڕی ٤.٣٤ ملیار یۆرۆ چەکی کڕیوە.   بە رەزامەندیی ئەنگێلا مێرکل و پەسندکردنی ئەنجوومەنی ئاسایشی فیدراڵیی ئەڵمانیا، لەنێو ئەو چەکانەی بە میسر فرۆشراون، سێ جۆرە چەکی هەستیاریش هەن. چوار دانە سیستمی هەڵدانی مووشەکی هێرشبەری پیادە، هەروەها کۆمپانیای Thyssenkrupp Marine Systems  سێ کەشتیی سەربازیی شەڕکەری لە جۆری MEKO A - ٢٠٠ EN فرۆشتووە، لەلایەکی دیکەوە ١٦ دانە سیستەمی بەرگریی ئاسمانی لە جۆری IRIS - T SLS / SLX فرۆشراوە.   هەنگاریا لە ریزبەندیی دووەم دێت لە کڕینی چەک و پێداویستییە سەربازییەکانی ئەڵمانیا بە بڕی ٧٦٣.٨ ملیۆن یۆرۆ.    بەهۆی کاریگەرییەکانی ڤایرۆسی کۆرۆنا لە ساڵی ٢٠٢٠ حکومەتی ئەڵمانیا تەنیا بە بڕی پێنج ملیار و ٨٢٠ ملیۆن یۆرۆ چەکی هەناردە کردووە. ساڵی ٢٠١٩ ـش حکومەتی بەرلین بە بەهای ٨.٢ ملیار چەک و پێداویستیی سەربازیی فرۆشتبوو.