پۆلیسی بەریتانیا رایگەیاند، ئێوارەی رۆژی شەممە ١١ - ١٢ - ٢٠٢١ شەڕە تەقە لەنێوان پیاوێكی چەکدار و هێزەکانی پۆلیس لە دووڕیانێكی نزیک لە کۆشکی کنیسنگتۆن روویدا و بەهۆیەوە چەکدارەکە کوژرا.  پۆلیس راشیگەیاند، شەڕەکە بووە هۆی برینداربوونی چەکدارەکە و دواتر چەکدارەکە بەهۆی سەختی برینەکانیەوە گیانی لەدەستدا.  پۆلیسی بەریتانیا  دەڵێت لێکۆڵینەوە سەرەتاییەکان هیچ ئاماژەیەک بە کردەی تیرۆریستی نادەن و پێناچێت چەکدارەکە پەیوەندی بە هیچ کەس و لایەنێكەوە هەبووبێت.  بەگوتەی پۆلیس تاوەکو ئێستا نازانرێت هۆکاری هەڵگرتنی چەک و پاڵنەری چەکدارەکە بۆ پێکدادان لەگەڵ هێزەکانی پۆلیسدا چییە. لەدوای تەواوبوونی لێکۆڵینەوەکان، پۆلیس ناسنامە و زانیاری تایبەت بە کوژراوەکە بڵاودەکاتەوە.