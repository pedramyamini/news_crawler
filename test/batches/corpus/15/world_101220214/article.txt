بێنی گانتز، وەزیری بەرگریی ئیسرائیل رایگەیاند، "ئێران نەک تەنیا هەڕەشەیە بۆسەر ئاسایشمان، بەڵکو هەڕەشەیەکی راستەقینەیە بۆسەر ژیان و بەها دیموکراسییە هاوبەشەکانمان. لەژێر خواستەکانی بۆ بەدەستهێنانی هەژموون، ئێران بەدوای وێرانکردنی ئازادی، شکۆی مرۆڤایەتی و ئاشتیی ناوچەی رۆژهەڵاتی نێوەڕاست و دەرەوەی ناوچەکەشە؛ ئەو وڵاتە دەیەوێت لەڕێگەی بەرنامە ئەتۆمییەکەی بەو خواستەی خۆی بگات. دڵنیایی تەواوم بە پابەندبوونەکانی ئەمریکا هەیە بەوەی کە ئێران دەستی بە چەکی ئەتۆمی نەگات".  بەرپرسانی ئیدارەی بایدن لە نزیکەی ١١ مانگی رابردوودا؛ هەر جارێك چاویان بە بەرپرسانی ئیسرائیلی دەکەوێت نیگەرانیی خۆیان لەئاست ئێران دەردەبڕن و باس لە بژارەی دوای شکستی رێگە دیپلۆماسییەکان دەکەن.  لۆید ئۆستن، وەزیری بەرگریی ئەمریکا رایگەیاند، "زۆر لە چالاکییە ئەتۆمییەکانی چەند مانگی رابردووی حکومەتی ئێران نیگەرانم؛ نیگەرانم لەوەی کە بەردەوامە لە پێشێلکارییەکانی و بە باشیش تێکەڵی گفتوگۆی دیپلۆماسی نەبووە. سەرۆکی ئەمریکا بە روونی گوتوویەتی، ئەگەر دیپلۆماسییەت شکست بهێنێت، ئەوا ئێمە ئامادەی بژارەکانی دیکەین. لەگەڵ هاوبەشەکانمان، لەپێش هەمووشیاندا ئیسرائیل، کار دەکەین تاوەکو سنوورێك بۆ هەڕەشەکانی ئێران دابنێین؛ ئێمە بەرگری لە خۆمان و هاوڕێکانمان و بەرژەوەندییەکانمان دەکەین".  لەسەر مێزەکەی بایدن راپۆرتی گفتوگۆکانی ڤیەننا دانراوە، کە دوو داواکاریی ئێرانی تێدایە، ئەوانیش هەڵگرتنی تەواوی سزاکان و وەرگرتنی گەرەنتی بە نەکشانەوەی ئەمریکا لە رێککەوتنەکەن؛ بایدن داوای لە تیمەکەی کردووە پلانی Bی تایبەت بە بژارەی دوای شکستی رێگەی دیپلۆماسی ئامادە بکەن.  جین ساکی، گوتەبێژی کۆشکی سپی دەڵێت، "سەرۆک بایدن پابەندە بە دڵنیابوونەوە لەوەی کە ئێران دەستی بە چەکی ئەتۆمی نەگات و پێشیوایە دیپلۆماسی باشترین رێگەیە بۆ گەیشتن بەو ئامانجە، بەڵام بە لەبەرچاوگرتنی زیاتر بەرەوپێشچوونی بەرنامە ئەتۆمییەکەی ئێران و لە ئەگەری شکستی رێگەی دیپلۆماسی، بایدن داوای لە تیمەکەی کردووە ئامادەکاری بۆ بژارەکانی دیکە بکرێت. ئەگەر ئێران بەردەوام بێت لە پەرەدان بە بەرنامە ئەتۆمییەکەی، ئەوا ئێمە جگە لە گرتنەبەری رێکاری دیکە بۆ سنووردارکردنی سەرچاوەکانی داهاتی ئێران، چارەیەکی دیکەمان نابێت".  حکومەتەکەی ئیبراهیم رەئیسی بە دەستێکی بەردەوامە لە پوختەکردنی یۆرانیۆم و بە دەستەکەی دیکەشی رێگری لە تیمەکانی ئاژانسی نێودەوڵەتیی وزەی ئەتۆم دەکات تاوەکو چاودێریی وێستگە ئەتۆمییەکانی بکەن؛ هاوکات هەموو دەستکەوت و لێکتێگەشتنەکانی شەش خولی رابردووی دانوستاندنەکانی حکومەتەکەی حەسەن رووحانی زەربی سفر کردوون.