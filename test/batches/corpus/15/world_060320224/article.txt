ئەحمەد تەیب، شێخی ئەزهەر لە هەژماری تایبەتیی خۆی لە تویتەر راگەیێندراوێکی بڵاوکردەوە و گوتی، "ئەوەی کە دەیبینین لە ترساندنی ئۆکراینییەکان و  بەجێهێشتنی ماڵ و حاڵیان لەپێناو سەلامەتیی گیانی خۆیان، ئەوە تاقیکردنەوەیەکی راستەقینەیە بۆ هەموومان، داوا لە کۆمەڵگەی نێودەڵەتیی دەکەم هاوکارییەکانیان بۆ خەڵکی ئۆکراینا زیاتر بکەن. "  رۆژی ٢٤ - ٠٢ - ٢٠٢٢ بە فەرمانی راستەوخۆی ڤیلادمیر پووتین، سەرۆکی رووسیا، ئەو وڵاتە هێرشی بۆسەر ئۆکراینا دەستپێکرد. سەرباری هەوڵە نێودەوڵەتییەکان بە سەرکۆنەکردن و سەپاندنی سزا بەسەر رووسیا، بەڵام تاوەکو ئێستا رووسیا ئۆپەراسیۆنەکەی رانەگرتووە و جەنگەکە پێیناوەتە یازدەمین رۆژییەوە.  بەهۆی بۆردوومان و تۆپبارانی رووسیاوە، بەگوێرەی نەتەوە یەکگرتووەکان زیاتر لە ملیۆنێک و ٢٠٠ هەزار ئۆکراینی شارەکانیان جێهێشتووە، بەشێکیشیان بە پێ دەپەڕنەوە بۆ نێو پۆڵەندای دراوسێیان.  لە بەشێکی دیکەی راگەیێندراوەکەیدا، شێخی ئەزهەر داوا لە کۆمەڵگەی نێودەوڵەتیی دەکات هەوڵەکانیان چڕ بکەنەوە بۆ راگرتنی شەڕەکە و دەشڵێت، "داوا لە خودا دەکەم ئەو خەڵکە بێتاوانە بە سەلامەتیی بگەڕێنەوە سەر ماڵ و حاڵی خۆیان. "