سوپای رووسیاش دەڵێت، بە پەڕەشووت دابەزیونەتە سەر بنکەی سەربازیی هۆستۆمێل لە نزیک کیێڤ و کۆنتڕۆڵیان کردووە، بەوەش شارەکە بە تەواوی گەمارۆدراوە. ئیگۆر کۆناشێنکۆڤ، گوتەبێژی وەزارەتی بەرگریی رووسیا گوتی، "زیاتر لە ٢٠٠ سەربازی هێزی تایبەتی ئۆکراینا لە کاتی کۆنتڕۆڵکردنی بنکە ئاسمانییەکەدا کوژران. هیچ سەربازێکی رووسیا نەکوژرا. "  سوپای ئۆکراینا پشتڕاستیدەکاتەوە کە شەڕێکی قورس لە باکووری کیێڤ بەڕێوەدەچێت و گوتیشی، "تاوەکو ئێستا نزیکەی هەزار سەربازی رووسیایان کوشتووە. "  بەپێی نەخشەیەک کە بڵاوبووەتەوە، رۆژی هەینی لە شەش ناوچە شەڕی قورس لە نێوان هێزەکانی هەردوولا بەردەوامبوو. هەروەها سوپای رووسیا هێرشی ئاسمانیی کردە سەر ١٠ ناوچە و تاوەکو ئێستا لانیکەم چوار ناوچەی کۆنتڕۆلکردووە.  دوای ئەوەی کە رایگەیاند وڵاتەکەی بە تەنیا لە بەردەم هێرشی رووسیا بەجێهێڵراوە، سەرۆکی داوایێکی ئاراستەی پووتین کرد.  ڤۆلۆدمیر زێلێنسکی، سەرۆکی ئۆکراینا باسی لەوە کرد، "با پێکەوە دابنیشین و گفتوگۆ بکەین بۆ ئەوەی نەهێڵین خەڵك بمرێت. "   دیمیتری پێسکۆڤ، گوتەبێژی سەرۆکی رووسیا وڵامی گوتەکانی سەرۆکی ئۆکراینای دایەوە و گوتی، "ئەوە راگەیێندراوێکی نوێیە. سەرنجمان داوەتێ. ئەوە هەنگاوێکە بەرەو ئاراستەیەکی باش، ئێستا خوێندنەوەی بۆ دەکەین. "  هەروەها کرملین راشیگەیاند، ئامادەن بۆ گفتوگۆکردن لەگەڵ ئۆکراینا شاندێک بنێرن بۆ مینسکی پایتەختی بێلاڕووس.