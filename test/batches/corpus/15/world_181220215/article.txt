تاوەکو ئێستا ١٠٣ مارێنز، ٢٧ ئەندامی هێزی ئاسمانی و یەکێکی هێزی دەریایی بەهۆی رازینەبوونیان بە وەرگرتنی ڤاکسینی کۆرۆنا، لە کارەکانیان دوورخراونەتەوە.   تاوەکو ئێستا نزیکەی ٣٠ هەزار سەرباز و ئەندامانی سوپای ئەمریکا ڤاکسینیان وەرنەگرتووە، نزیکەی ١٠ هەزاریان بەهۆی دۆخی تەندروستییەوە چاوپۆشییان لێدەکرێت، بەڵام ٢٠ هەزارەکەی دیکە ناچاردەکرێن وەریبگرن.   جۆن کێربی، گوتەبێژی پێنتاگۆن دەڵێت، "ئەمە رێکارێکی کارگێڕییە. واتە پڕۆسەیەکی یاسایی نییە، بۆ نمونە دادگاییکردنی سەربازی نییە، بەڵکو بریتییە لە لەکارلادانێکی کارگێڕی کە وەکو خۆتان دەزانن رێکارێکی باوە. "  ئەو سەربازانەی کە ڤاکسینیان وەرنەگرتووە، ١.٥ % ی کۆی گشتیی سەربازە چالاکەکانی ئەمریکا پێکدەهێنن کە ژمارەیان ١.٣ ملیۆن سەربازی چالاکن.   پێنتاگۆن پێیوایە، لەکارلادانی ئەو ٢٠ هەزار سەربازە نەکوتراوە، هێندەی بڵاوبوونەوەی ڤایرۆسی کۆرۆنا بە نێو سوپادا، زیانی نابێت.   ئەوە لە کاتێکدایە کە ناوەندی کۆنتڕۆڵکردن و رێگریکردن لە بڵاوبوونەوەی نەخۆشییەکانی ئەمریکا رایگەیاندووە لە چەند هەفتەیەکی کەمی داهاتوو، ئۆمیکرۆن دەبێتە باوترین جۆری کۆرۆنا لە ئەمریکا کە تووشی ژمارەیەک لەو کەسانەش بووە کە دوو یان تەنانەت سێ قورچکی ڤاکسینیشیان وەرگرتووە، بەڵام نیشانەکانی بە سووکی دەرکەوتوون.   ئەنتۆنیۆ فاوچی، راوێژکاری باڵای تەندروستیی ئەو وڵاتە داوا لە هەموو خەڵکی ئەمریکا دەکات، قورچکی سێیەمی ڤاکسین وەربگرن.   ئەنتۆنی فاوچی دەڵێت، "بەرگریی نموونەیی بریتییە لە وەرگرتنی دوو قورچک لەگەڵ وەرگرتنی یەکێکی دیکەی بەهێزکەر. ئەوەی کە لە سەرەتاوە بە ئێوەمان گوتووە ئەوە بووە کە گرنگە خۆتان بکوتن. ئەگەر ڤاکسینت وەرگرتووە، بۆ دەستکەوتنی بەرگریی نموونەیی، گرنگە قورچکی بەهێزکەریش وەربگری. "  تاوەکو ئێستا ٢٠٢ ملیۆن کەس لە ئەمریکا کە دەکاتە ٦١.٢ % ی دانیشتووانی ئەو وڵاتە، دوو قورچکی ڤاکسینیان وەرگرتووە.   ژمارەی تووشبووانی ئەو وڵاتە ٥١ ملیۆن و ٦١٠ هەزار کەسی تێپەڕاندووە و ئەوانەشی گیانیان لەدەستداوە گەیشتووەتە سەرووی ٨٢٦ هەزار و ٧٠٠ کەس.