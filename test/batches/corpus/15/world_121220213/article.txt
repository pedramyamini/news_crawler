رۆژی شەممە ١١ - ١٢ - ٢٠٢١ کۆنگرەی پارتی سۆشیاڵ دیموکرات لە بەرلین بەڕێوەچوو و ئەندامانی پارتەکە دەنگیان بە هەریەکە لە لارس کلینگبیڵ و ساسکیا ئێسکێن دا بۆ ئەوەی سەرکردایەتیی پارتەکە بکەن.   بەهۆی رێکارەکانی بەرەنگاربوونەوەی کۆرۆنا ژمارەی بەشداربووان دیاریکراو بوو و ئەوانەشی نەیانتوانی لە هۆڵەکەدا بەشدار بن، بە ئۆنڵاین بەشداربوون.  لارس کلینگبیڵ بە کەسێکی میانڕەوی نزیک لە شۆڵتز دادەندرێت و ساسکیا ئێسکێن کە لە ساڵی ٢٠١٩ ـەوە بۆ ماوەی دوو ساڵ هاوسەرۆکایەتیی پارتەکەی کردووە، دووبارە هەڵبژێردرایەوە؛ نوێنەرایەتیی باڵی چەپی پارتەکەی دەکات.   کلینگبیلی تەمەن ٤٣ ساڵ رێژەی ٨٦.٣ % ـی دەنگەکانی بەدەستهێنا و بە شاندی پارتەکەی گوت، سەرکەوتنی هەڵبژاردنەکان بۆ پارتەکەی بەس نییە.  هەروەها ئێسکینی تەمەن ٦٠ ساڵ رێژەی ٧٦.٧ % ـی دەنگی ئەندامانی پارتەکەی بەدەستهێنا و گوتی، "دەمەوێت بەرەو هێزێکی نوێ سەرکردایەتیی پارتی سۆشیاڵ دیموکرات بکەم".  کلینگبیل کە شوێنی نۆربێرت وۆلتەری هاوسەرۆکی پێشووی پارتەکەی گرتەوە، پێشتر بۆ ماوەی چوار ساڵ وەکو سکرتێری گشتیی پارتی سۆشیاڵ دیموکرات خزمەتی کردووە و بە کەسایەتییەکی سەرەکیی سەرکەوتنی پارتەکەی لە هەڵبژاردنەکاندا دادەنرێت.   لە دوای ئەوەی لە هەڵبژاردنەکانی ئەیلوولدا سەرکەوتنی بەدەستهێنا، پارتی سۆشیال دیموکرات گەڕایەوە نێو حکومەت و هاوپەیمانێتییەکی لەگەڵ هەریەکە لە پارتی سەوز و پارتی دیموکراتی ئازادی پێکهێنا. بەمەش کۆتایی بە سەردەمی ١٦ ساڵەی راوێژکاریی ئەنگێلا مێرکڵ لە ئەڵمانیادا هێنا. هاوکات، نیوەی ئەندامانی نوێی پەرلەمان لە پشکی سۆشیال دیموکرات ئەندامانی گەنجن و چارەکێکیشیان تەمەنیان لە ٣٥ ساڵ کەمترە. ئەمەش وەکو نوێبوونەوەی پارتەکە سەیردەکرێت.