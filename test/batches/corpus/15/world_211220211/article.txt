کۆشکی کریملین ئێوارەی ئەمڕۆ سێشەممە ٢١ - ١٢ - ٢٠٢١ لە ماڵپەڕی خۆیدا بڵاویکردەوە، لە پەیوەندییە تەلەفۆنییەکەدا "تاوتوێکردنی پتەوکردنی سەقامگیری و ئاسایشی کیشوەری ئەوروپا بەردەوامبوو، سەرنج خرایە سەر رەشنووسی رێککەوتنی نێوان رووسیا و ئەمریکا لەبارەی گەرەنتییە ئەمنییەکان، هەروەها رێککەوتنێک لەبارەی رێکارە ئەمنییەکان بۆ رووسیا و وڵاتانی ئەندامی ناتۆ".  بەگوێرەی راگەیێندراوەکەی کریملین، هەر لە پەیوەندییەکەدا، پووتین و ماکرۆن تاوتوێی دۆخی ئاڵۆزی ئۆکراینایان کردووە.   کریملین لە راگەیێندراوەکەیەدا دەڵێت، هۆکاری هەڵکشانی کێشەکان ئەوەیە کە "کییڤ هەوڵینەداوە بۆ جێبەجێکردنی رێککەوتنەکانی مینسک".     دوو هەفتە پێش ئێستا، سەرۆکی ئەمریکا لە کۆبوونەوە ئۆنلاینەکەیاندا هۆشداریی بە پووتین دا کە ئەگەر ئۆکراینا داگیربکات، ئەوا سزای ئابووریی قورس بەسەر رووسیادا دەسەپێنن.      ڤلادیمیر پووتین، سەرۆکی رووسیاش رەتیکردەوە نیازێکی وای هەبێت و داوای کرد، ناتۆ هێزەکانی لە سنووری وڵاتەکەی نزیک نەکاتەوە.      ئیمانوێل ماکرۆن، سەرۆکی فەرەنساش پێچەوانەی هاوپەیمانە رۆژئاواییەکانی، پێیوایە نابێت پشت بە "زانیاریی خەمڵێندراو" ببەستن و پێویستە خۆیان دووربگرن لەوەی لەسەر ئۆکراینا ناکۆکییەکان لەگەڵ رووسیا زیادبکەن.