ئۆستن هۆپ، ئەو پۆلیسەیە کە بەشێوەیەکی خراپ ژنێکی تەمەن ٧٣ ساڵی تووشبووی نەخۆشیی ئەلزەهایمەری دەستبەسەرکردبوو؛ ئەو پۆلیسە لە دانیشتنی دادگەی رۆژی پێنجشەممەدا تۆمەتەکەی بەسەردا ساخبووەوە و لە بەردەم دادگەدا دانی بەوەدانا و گوتی کە "شەرم لەو مامەڵەیەی خۆم دەکەم".   دادگاییکردنەکە دوای بڵاوبوونەوەی گرتەڤیدیۆییەک هات کە کاردانەوەی زۆری بەدوادا هات، بە تایبەتی دوای ئەوەی لە بنکەی پۆلیسی کۆلۆرادۆ، پۆلیس تەماشای ڤیدیۆکەیان کردبووەوە و پێی پێکەنیبوون.   کارین گارنەر، ژنێکی تووشبووی نەخۆشیی ئەلزەهایمەرە و لە ساڵی ٢٠٢٠ کاتێک ویستی بە بەهای ١٤ دۆلار شتومەک لە سوپەرماركێتێکی کۆلۆرادۆ بباتە دەرەوە بێ ئەوەی پارەکە بدات، ستافی سوپەرمارکێتەکە جگە ئەوەی کە شتومەکەکەی لێسەندەوە، بانگی پۆلیسی کرد بۆ ئەوەی دەستگیری بکەن.   ئۆستن هۆپی پۆلیس چووە بەردەمی گارنەر کاتێک بەرەو ماڵەوە دەچوو و لە ماوەی چەند چرکەیەکدا خستیەسەر زەوی و دەستی لە پشتەوە بەستەوە.   لە گرتە ڤیدیۆیەکدا کە پارێزەری گارنەر بڵاویکردەوە، دەردەکەوێت کە کاتێک هۆپ لە بنکەی پۆلیس تەماشای ڤیدیۆی ساتی دەستگیرکردنی دەکاتەوە کە بە کامێرای سنگییەوە تۆمارکراوە، دەنگی دەبیسترێت کاتێک گاڵتەی پێدەکات و پێی پێدەکەنێت.