دارێک کە لە ڤیدیۆکەدا دەردەکەوێت ئەمساڵ دوو ملیۆن و نیو گەشتیار سەردانی دەکەن. گەڕانەوەی گەشتیاران بۆ داری رازەوەی کریسمس لە سەنتەری راکەفێلەری نیشانەیەکی گەڕانەوەی ژیانی ئاساییە بۆ نیویۆرک، دوای نزیکەی دوو ساڵ لە قەیرانی کۆرۆنا.    یەڵینا، گەشتیارێک کە لە ویلایەتی فلۆریداوە چووەتە نیویۆرک دەڵێت، "خەڵکی زیاتر دەبینم ئەمساڵ. خەڵکی هێمنترن. خەڵکی دڵخۆشن. زەردەخەنەیان لەسەر دەمە.. ئێستا پێم وایە دۆخەکە ئاسایی بووەتەوە".   دانیشتوویێکی شاری نیویۆرک بە ناوی ڤیکی دەڵێت، "من دڵنیا نیم دۆخەکە چۆنە. هەست دەکەم روون نییە کە پەتاکە چەنێک باشە یان خراپە. لەبەر ئەوە هەر رۆژە هەستێکی جیاوازم هەیە، هەندێک جار باش و هەندێک رۆژ خراپ".   میلیندا، گەشتیارێک لە ویلایەتی ئیلینۆیەوە چووەتە نیویۆرک و دەڵێت، "هەست ناکەم دۆخەکە بەتەواوی ئاسایی بووەتەوە. من لەو باوەڕە نیم کە هێشتا دۆخەکە بەتەواوی ئاسایی بووەتە، بەڵام بەرەو ئاساییبوون دەڕوات".   کەمکردنەوەی نیگەرانی و ترس لای گەشتیاران بۆ دەسەڵاتدارانی نیویۆرک گرنگە، چونکە تەنیا داهاتی کەرتی گەشتیاری شارەکەیان بایی زیاتر لە ٨٠ ملیار دۆلارە. لەبەر ئەوە نیویۆرک رێوشوێنی تەندروستیی تووند جێبەجێدەکات. تەنانەت ئەگەر کەسێک بەڵگە و کارتی ڤاکسینی دژ بە کۆرۆنای پێنەبێت، ناتوانێت بچێتە باڕ و رێستۆرانتەکان و ئەم مانگە ئەو بڕیارە بازاڕ و مارکێتەکانی نیویۆرکیش دەگرێتە.   ئەمساڵ گرانییەکی زۆر هەیە لە ئەمریکا و رێژەی هەڵاوسان % ٧ی تێپەڕاندووە. واتا بە بەراورد بە وەرزی کریسمس و سەری ساڵی رابردوو، ١٠٠ دۆلار ساڵی رابردوو دەکاتە ٩٣ دۆلاری ئەمساڵ.  دایانا، دانیشتووی شاری نیویۆرک دەڵێت، "بە دڵنیاییەوە هەست بە کاریگەریی هەڵاوسان دەکەین بۆ سەر گیرفانم".   هۆزێ، دانیشتوویەکی دیکەی شاری نیویۆرک دەڵێت، "پەتاکە بە دڵنیاییەوە گۆڕانکاریی گەورەی دروستکرد. لەسەر ئاستی هەموو ئەمریکا. شێوازی بیرکردنەوەی خەڵکێکی زۆری گۆڕی تەنانەت هەستی گۆڕین لەبارەی وەرزی پشوو و سەری ساڵ".   و بەگوێرەی راپرسییەکان ترس لە کۆرۆنا و دەرهاویشتە ئابوورییەکانی هۆکارێکی سەرەکیی پشت دوودڵی و ترسەی بەشێکی ئەمریکییەکانە بۆ خەرجکردنی پارەی زیاتر لە گەشتکردن و کڕینی شتومەک کە یەکێکە لە هۆکارەکانی پشت دیاردەی هەڵاوسان بەڵام زۆری رێژەی پێکوتە و ڤاکسین ترسی بەشێکی ئەمریکییەکانی کەمکردووەتەوە.   ئۆدری، گەشتیار لە ویلایەتی ئیلینۆیەوە چووتە نیویۆرک دەڵێت، "پێشتر ئێمە ئەترساین بۆ کریسمس سەردانی نیویۆرک بکەین، بەڵام ئێستا هەردووکمان سێ ژەم ڤاکسینمان وەرگرتووە. لەبەر ئەوە بڕیارماندا کە بێینە ئێرە".   سەرەڕای کۆرۆنا و گرانی و کێشەکان، شەقامەکانی نیویۆرک پڕن لە ئاماژەی گەشبینی و هیوا بۆ ساڵێکی باشتر و خۆشتر لە ئەمریکا و جیهانیش.