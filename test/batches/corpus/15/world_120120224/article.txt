پەرستارەکە لە بەردەم کامێرا واخۆی پێشاندەدات کە ڤاکسین لە شانی خەڵکە بەرتیلدەرەکە دەدات، بەڵام لە راستیدا، پێش ئەوەی دەستی بەشانی کەسەکەوە بنێت، ڤاکسینەکە دەخاتە نێو سەبەتەیەکی خۆڵەوە و دواتر دەستی بە بەتاڵی دەخاتە سەر شانی کەسەکە بۆ ئەوەی واپێشانیبدات دەرزییەکەی لێدەدات.  کامێراکان ئەو کارەی پەرستارەکەیان تۆمارکردووە، بەگوێرەی پۆلیسی شاری ئانکۆنا، پەرستارەکە بەوجۆرە کارتی وەرگرتنی ڤاکسینی بۆ ٥٠ کەس دروستکردووە.   ئێستا پیاوەکە بە تۆمەتی گەندەڵی، ساختەکردنی بەڵگەنامەکان و بەفیڕۆدانی موڵکی گشتیی دەستگیرکراوە.   هەروەها چوار کەسی دیکە کە هاوکاری پەرستارەکەیان کردووە و کڕیاری بۆ دروستکردوون، دەستگیرکراون. ٤٥ کەسیش کە کارتی ڤاکسینی ساختەیان بۆ دروستکراوە، بەفەرمانی دادگە بۆیان نییە لە شارەکەیان دەربچن.   پۆلیس گوتوویەتی، ئەو چەند کەسە لەڕێگەی ساختەکردنی پێدانی ڤاکسینەوە بە ٥٠ کەس، ٢٠ هەزار دۆلاریان دەستخستووە.  ئەو خەڵکەی کەبەدوای کارتی ڤاکسینی ساختەدا دەگەڕێن، لە سەرانسەری ئیتاڵیاوە رۆیشتبوونە شاری ئانکۆنا، هەر یەکەیان ٤٠٠ یۆرۆ (٤٥٣ دۆلار) یان بە پەرەستارەکە دابوو.  لەرۆژی دووشەممەوە ١٠ - ٠١ - ٢٠٢٢، ئیتاڵیا کۆمەڵێک رێکاری نوێی بەسەر ئەو کەسانەدا سەپاندن کە ڤاکسینیان وەرنەگرتووە، بەکارهێنانی ئامرازی گواستنەوەی گشتیی و رۆیشتن بۆ شوێنەکانی خواردن، خواردنەوە، هۆڵە وەرزشی و هوونەریەکانی لێ قەدەخەکردن.