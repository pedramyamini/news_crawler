فۆمیۆ کیشیدا، سەرۆکوەزیرانی ژاپۆن رایگەیاند، "کۆریای باکوور شتێكی تاقیکردەوە، پێدەچێت مووشەکێکی بالیستی بێت، لە وەڵامی ئەوەش ئێمە دوو فەرمانمان دەرکرد، یەکەم شیکردنەوەی زانیارییەکانی تایبەت بەو کارە تاوەکو ئاسایشی خەڵک بپارێزین، دووەم کارکردن بۆ زیاتر پاراستنی کەشتی، فڕۆکەی سیڤیل و فڕۆکە سەربازییەکانمان".  تاوەکو ئێستا کۆریای باکوور هەواڵەکەی پشتڕاست نەکردووەتەوە و نازانرێت جۆری مووشەکەکە چییە و مەودای چەندە؛ بەڵام وەزارەتی بەرگریی ژاپۆن رایگەیاندووە، پێدەچێت مەودای مووشەکەکە نزیکەی ٥٠٠ کیلۆمەتر بێت.  سەرۆکوەزیرانی ژاپۆن دەڵێت، "ئەمە بەڕاستی جێگەی داخە کە کۆریای باکوور لە ساڵی رابردووەوە تاوەکو ئێستا لە هاویشتنی مووشەکەکانی بەردەوامە، حکومەتی ژاپۆن کار بۆ بەهێزترکردنی تواناکانی دەکات لە ئاگابوون و چاودێریکردن، لەوبارەیەشەوە شیکاری زیاتر بۆ زانیارییەکان دەکەین".  ئەنجوومەنی ئاسایشی نیشتمانیی کۆریای باشوور کۆبوونەوەیەکی بەپەلەی ئەنجامدا و نیگەرانیی قووڵی دەربڕی و داوای کردووە لێکۆڵینەوەی زیاتر لە بابەتەکە بکرێت.  لە ئەگەری راستیی هەواڵەکە، ئەو تاقیکردنەوەیە دەبێتە یەکەمین تاقیکردنەوەی کۆریای باکوور لە ساڵی ٢٠٢٢، لە ساڵی ٢٠٢١ کۆریای باکوور درێژەی بە بەرنامە مووشەکییەکەی دا و زیاتر لە چوار مووشەکی بالیستیی تاقیکردەوە، یەکێکیان مووشەکی بالیستیی دەنگ بەزێن بوو و ئەوی دیکەشیان دوورمەودا.  تاقیکردنەوەی مووشەکەکان لە کاتێکدایە، پەیوەندیی نێوان کۆریای باکوور و ئەمریکا و هاوپەیمانەکانی بە قۆناخێکی ئاڵۆزدا تێدەپەڕن، لە ناوچەیەک کە چین هەوڵدەدات هەژموونی خۆی تێدا بسەپێنێت.