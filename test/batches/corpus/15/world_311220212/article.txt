رۆژی پێنجشەممە ٣٠ - ١٢ - ٢٠٢١ جۆ بایدن و ڤلادمیر پووتین، بە تەلەفۆن قسەیان کرد. راوێژکاری کاروباری دەرەوەی پووتین دەڵێت کە جۆ بایدن هەڕەشەی سەپاندنی سزای لە رووسیا کردووە ئەگەر رووسیا ئۆکراینا داگیربکات. دەشڵێت پووتین هۆشداریداوە لە ئەگەری هەر رووداوێکی لەو شێوەیە "بەتەواوەتی" پەیوەندییەکانی نێوان رووسیا و ئەمریکا دەپچڕێن.   یووری ئیشاکۆڤ، راوێژکاری پووتین رایگەیاند پووتین بە بایدنی راگەیاندووە:  "ئەم هەنگاوەی ئەمریکا دەبێتە هەڵەیەکی گەورە کە دەرهاوێشتەی خراپی دەبێت".   دەشڵێت پووتین هەروەها بە بایدنی راگەیاندووە، لە ئەگەری هەنگاوی لەو شێوەیەی ئەمریکا، رووسیا هەر ئەو شتە دەکات کە ئەمریکا دەیکرد، ئەگەر رووسیا چەکی قوڕسی لەسەر سنوورەکەی جێگیرکردبا.   بەرپرسانی کۆشکی سپی دەڵێن هەردوو سەرۆکەکە هاوڕابوون لەسەر ئەوەی چەند بوارێک هەن، کە تێیدا هەردوولا دەتوانن تا راددەیەکی باش بەرەوپێشەوەیان ببەن، بەڵام "چەند جیاوازییەکیش هەن، کە دەکرێت چارەسەرکردنیان مەحاڵ بێت".   جێن ساکی، گوتەبێژی کۆشکی سپی رایگەیاند بایدن داوای لە رووسیا کردووە گرژییەکانی لەگەڵ ئۆکراینا هێوربکاتەوە، بەڵام جەختی لەوە کردووەتەوە ئەمریکا و هاوپەیمانەکانی بە تووندی وەڵامی رووسیا دەدەنەوە ئەگەر رووسیا بەنیاز بێت ئۆکراینا داگیربکات.  ئەوە دووەمجارە لەم مانگەدا هەردوو سەرۆکەکە بە تەلەفۆن قسە دەکەن. ئەوەش پێش کۆبوونەوەی دیپلۆماتە باڵاکانی هەردوولایە کە بڕیارە لە ٩ و ١٠ی مانگی کانوونی دووەم لە ژنێفی سویسڕا بەڕێوەبچێت.   لەدوای کۆبوونەوەکانی شاندی ئەمریکا و رووسیا لە ژنێف، لە ١٢ی مانگدا رووسیا و ئەنجوومەنی ناتۆ کۆدەبنەوە و  دواتریش لە ١٣ی مانگدا، دانوستاندنەکانی نێوانیان لە رێکخراوی ئاسایش و هاوئاهەنگی ئەروپا لە ڤیێنا بەڕێوەدەچێت.   کۆشکی سپی رایگەیاند کە پەیوەندییە تەلەفۆنیەکە ٥٠ خوولەکی خایاندووە و تا دوای نیوەشەو بەکاتی مۆسکۆ بەردەوام بووە.  رووسیا جەختی لەوە کردووەتەوە پابەندیییەکی نووسراوی دەوێت کە دڵنیایی بدات، ئۆکراینا هەرگیز نابێتە ئەندامی ناتۆ و چەکی سەربازیی هاوپەیمانێتیەکە لە وڵاتانی سۆڤیەتی پێشووتردا جێگیرناکرێت، لای خۆشییەوە بایدن ئەم داوایانەی رەتکردووەتەوە.   بایدن بە پووتینی گوتووە  رێگەچارەی دیپلۆماسی بە رێگەیەکی کراوە دەمێنێتەوە، ئەمەش سەرەڕای ئەوەی ئەمریکا، رووسیا بەوە تۆمەتبار دەکات کە ١٠٠ هەزار سەربازی لەسەر سنووری ئۆکراینا کۆکردووەتەوە. بەرپرسانی کریملنیش داوای گەرەنتیی لە ئەمریکا و ناتۆ دەکەن.   هاوکات، بەرپرسانی کۆشکی سپی رایانگەیاند بایدن جەختی لەوە کردووەتەوە، ئەگەر پووتین هەنگاوی سەربازی لە ئۆکراینادا بنێت، ئەمریکا ئامادەیە بە سەپاندنی سزای ئابووری  "ئازارێکی قورس"ی رووسیا بدات؛ ئوشاکۆڤیش دەڵێت پووتین بە "تووندی" وەڵامی ئەمەی داوەتەوە.