مانگی تشرینی دووەمی ٢٠٢١، دانیاڵ ئۆرتێگا، سەرۆکی نیکاراگوا بە فەرمی پەیوەندییە دیپلۆماسییەکانی لەگەڵ حکومەتی تایوان بڕی و باڵیۆزخانەکەی لە ماناگوای پایتەخت داخست و بە فەرمی شاندی دیپلۆماسی تایوانی لە وڵاتەکەی دەرکرد و  رۆژی دووشەممە ٢٧ - ١٢ - ٢٠٢١ هێزی ئەمنی نیکاراگوا چوونەنێو باڵەخانەی باڵیۆزخانەکەوە.  سەرۆکی نیکاراگوا رایگەیاند، حکومەتی وڵاتەکەی تەنیا دان بە حکومەتی فەرمیی چیندا دەنێت و رێز لە یەکپارچەیی چین بە هەموو دوورگەکانییەوە دەگرێت.  تایوان دوورگەیەکە دەکەوێتە باشووری رۆژهەڵاتی چین، حکومەتی فەرمیی تایبەت بە خۆی هەیە و نیمچە سەربەخۆیە.  پەکین دان بە دەسەڵاتی تایواندا نانێت و بە بەشێک لە خاکی وڵاتەکەی دەزانێت و دەڵێت، ئەگەر بە رێگەی دیپلۆماسی دوورگەکە نەگەڕێتەوە ژێر دەسەڵاتی، ئەوا ئامادەیە "هێز" بەکاربهێنێت.  ویلایەتە یەکگرتووەکانی ئەمریکا دانی بە سەروەریی تایوان وەک قەوارەیەکی سەربەخۆ نەناوە، بەڵام لەسەر بنەمای بڕیارێكی کۆنگرێسی ئەمریکا لە ساڵی ١٩٧٩ تایبەت بە تایوان: "پابەندە بە پێشکێشکردنی هاوکاری بەو دوورگەیە" تاوەکو بتوانێت بەرگری لە خۆی بکات دژی هەر هەڕەشەیەکی دەرەکی.