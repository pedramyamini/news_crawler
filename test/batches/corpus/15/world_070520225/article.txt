رۆژی شەممە، ٧ ـی ئایاری ٢٠٢٢ سوپاسالاری کۆریای باشوور لە راگەیێندراوێکدا رایگەیاند، سوپاکەیان کاژێر ١٤: ٠٧ خولەک بە کاتی سیئۆل [٨: ٠٧ خولەک بەکاتی هەولێر] مووشەکێکی کورت مەودای کۆریای باکووریان بەدیکردووە کە وەکو خۆیان دەڵێن لە رێگەی سەکۆی کەشتیی دەریاییەوە لە کەناراوییەکانی هامیۆنگی باشووری کۆریای باکوورەوە بەرەو دەریای ژاپۆن / دەریای رۆژهەڵات ئاراستەکراوە.   هاوکات، وەزارەتی بەرگریی ژاپۆن بڵاویکردەوە کە کۆریای باکوور "شتێک"ـی ئاڕاستەکردووە کە وەکو خۆیان دەڵێن پێدەچێت مووشەکی بالیستی بێت و هۆشدارییان داوەتە کەشتییەکان لە ئەگەری "مووشەکی زیاتر".   لە سەرەتای ئەمساڵەوە ئەمە دەبێتە ١٥ ـەمین تاقیکردنەوەی مووشەکی لەلایەن کۆریای باکووری خاوەن چەکی ئەتۆمییەوە ئەنجامدرابێت.   رۆژی چوارشەممە ٤ - ٥ - ٢٠٢٢ کۆریای باکوور تاقیکردنەوەیەکی ئەنجامدا کە سیئۆل و تۆکیۆ دواتر رایانگەیاند مووشەکی بالیستی بووە، ئەوەش سەرباری ئەوەی کە پیۆنگیانگ هیچ راگەیێندراوێکی لەبارەی ئەو تاقیکردنەوە مووشەکییە بڵاونەکردەوە.   سەرەڕای ئەو سزایانەی بەهۆی پڕۆگرامە مووشەکییەکەیەوە بەسەریدا سەپێندراون، کۆریای باکوور تاقیکردنەوە مووشەکییەکانی لە ئەمساڵدا زیادکردووە و ئەمریکاش کۆریای باکوور بەوە تۆمەتبار دەکات کە پێشنیازەکانی بۆ کۆبوونەوە رەتدەکاتەوە.