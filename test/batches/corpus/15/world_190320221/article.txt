لە شاری ئۆدێسا و لەکاتی رۆژدا تاڕادەیەک خەڵکی ژیانێکی ئاسایی بەڕێدەکەن، بەڵام لەگەڵ بیستنی زەنگی ئاگادارکردنەوەدا، خەڵکی دەچنە ژێرزەمینەکانەوە. ئۆدێسا، ئێستا بۆ بەشێکی خەڵکی شارەکانی دیکەی ئۆکراینا، بووەتە پەناگەیەکی ئارام.  ڤالێریان و هاوژینەکەی لەدوای ئەوەی ٩ لە دراوسێکانیان بەهۆی تۆپبارانەوە کوژراون، لە میکۆلایڤ هەڵهاتوون و چوونەتە ئۆدێسا. ڤالێریا دەڵێت، "نەمویست ماڵەکەم جێبهێڵم. تازە شوقەیەکمان کڕیبوو و رامانخستبوو، بەڵام کە جامی پەنجەرەکان شکان، زانیمان ژیان لە هەموو شتێک گرنگترە. "   لەگەڵ بێدەنگبوونی زەنگی ئاگادارکردنەوە، دووبارە ژیان ئاسایی دەبێتەوە. شاری ئۆدێسا شارێکی گەشتیارییە. بەشێوەیەک پێش سەرهەڵدانی کۆرۆنا، ساڵانە ٣ ملیۆن و ٥٠٠ هەزار گەشتیار لە وڵاتانەوە روویان تێدەکرد.  لە سووچێکی دیکەی شاری ئۆدێسا. شەقامەکان تەواو بۆ سەنگەری شەڕ گۆڕدراون و بۆ بەرگری و خۆپاراستن لە جەنگ ئامادەکراون. شوێنە مێژووییەکانی وەکو ئۆپێرای ئۆدێسا بۆ قەڵای بەرگری گۆڕدراون. بەشێکی پەیکەرەکانیش بە گوێنی پڕ لە خۆڵ داپۆشراون بۆ ئەوەی لە تۆپباران بپارێزرێن.   گێنادی رۆخانۆڤ، سەرۆکشارەوانیی ئۆدێسا گوتی، "لە هەموو شوێنێک بەربەستی دژە تانک جێگیر دەکەین. پلان بۆ بەرگریکردن لە شارەکە دادەڕێژین. شارەکەمان ئێستا بووەتە قەڵایەکی نەبەزێندراو. نیگەرانیمان لە هێرشی رووسیا هەیە، بەڵام هەست و هیوامان هەیە کە ئەمە روونەدات. "   ئەوەی وادەکات ئۆدێسا مەترسیی لەسەر بێت، ئەوەیە کە تەنیا ١٣٠ کیلۆمەتر لە شاری میکۆلایڤەوە دوورە کە لەلایەن سوپای رووسیاوە گەمارۆدراوە و ٢٠٠ کیلۆمەتریش لە نیمچە دوورگەی کریمیاوە دوورە کە لەلایەن رووسیاوە دەستی بەسەردا گیراوە.   بەشێکی خەڵکی ناچاربوون بەهۆی هەڕەشەی جەنگەوە، شارەکەیان جێبێڵن. سەربازێکی ئۆکراینی بە باوەشێک ماڵئاوایی لە هاوژین و کچەکەی دەکات کە شارەکەیان بەرەو رۆژئاوای ئۆکراینا جێدێڵن.  بەگوێرەی ئامارە فەرمییەکان، لەگەڵ دەسپێکردنی جەنگدا، ١٠٠ هەزار کەس شاری ئۆدێسایان جێهێشتووە. ئەوەش دەکاتە ١ لەسەر ١٠ ـی کۆی ژمارەی دانیشتووانەکەی.