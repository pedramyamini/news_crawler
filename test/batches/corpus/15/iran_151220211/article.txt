نوێنەری ئەمریکا لە کۆبوونەوەکە گوتی، ئەگەر ئێران بە نیازێکی پاک و بە پەلە گفتوگۆکانی ڤیەننا سەربخات، ئەوانیش بە خێرایی دەگەڕێنەوە رێککەوتنی ئەتۆمی.  لیندا تۆماس گرینفیڵد، باڵیۆزی ئەمریکا لە نەتەوە یەکگرتووەکان دەڵێت، "ئەمریکا بەردەوام دەبێت لەسەر رێگەی دیپلۆماسی بۆ مسۆگەرکردنی گەڕانەوەی دوولایەنەی تەواو بۆ رێککەوتنی ئەتۆمی و رەواندنەوەی تەواوی نیگەرانییەکانمان".  نوێنەری هەمیشەیی ئێران لە کۆبوونەوەکە گلەیی و گازندەی خستە بەردەم ئەندامان و باسی لەوە کردووە، وڵاتەکەی دەیەوێت رێککەوتنی ئەتۆمی بە هەمان بنەما بنچینەییەکانی زیندوو بکرێتەوە، شەڕی ئابووری دژی ئێرانیش رابگیرێت و قەرەبووی زیانی سزاکانیش وەربگرێتەوە.  مەجید رەڤانچی، نوێنەری ئێران لە نەتەوە یەکگرتووەکان رەتیکردەوە هیچکام لەوانە بە مەرجی پێشینە ناوببرێن و گوتی، "دەبێت ئەو راستییانەمان لەیادبێت، ئێمە جەخت دەکەینەوە لەسەر ئەوەی تەواوی سزاکان بە جارێک و بە شێوەیەکی کاریگەرانە و متمانەپێکراو هەڵبگیرێن. ئەو شێوازەی ئەمریکا فێڵی لە پابەندییە نێودەوڵەتییەکان کردووە، ئەو بیروبۆچوونە بە پێویست دەزانێت".  لەوەتەی رێککەوتنی ئەتۆمی گرفتی تێکەوتووە، تاران دەستیکردووە بە زیادکردنی یۆرانیۆمی پیتێندراو بە رێژەی ٦٠ %، هەنگاوێکی تەکنیکیی کەمی ماوە بگاتە ٩٠ %، ئەو بڕەی دەگوترێت چەکی ئەتۆمیی پێ دروستدەکرێت.  ئەمریکا و هاوپەیمانانی هۆشدارییان داوە لەوەی کە ناهێڵن ئێران ببێتە خاوەنی چەکی ئەتۆمی، بەڵام کێشەکە ئەوەیە ئاژانسی نێودەوڵەتیی وزەی ئەتۆم دەڵێت بەهۆی رێوشوێنە بەرتەسکەکان لەبەردەم چاودێرەکانیان، بەرچاوڕوونییان نییە تاوەکو بزانن ئێران لەم قۆناخەدا گەیشتووەتە کوێی پێشکەوتنی بەرنامە ئەتۆمییەکەی.