ئەندرێ مۆکۆڤێتسکیژی، خەڵکی شاری کیێڤە و بەپرسی کۆمپانیایەکی گەورەی پایتەختەکەی بووە، ئێستا ماوەی پێنج رۆژە دەستبەرداری هەموو کارەکانی بووە، شەو و رۆژی خستووەتە سەر یەک و کەلوپەل و پێداویستیی رۆژانە کۆدەکاتەوە و دواتر دەینێرێت بۆ ئەو شارانەی جەنگیان تێدایە.    ئەندرێ مۆکۆڤێتسکیژی، بەرپرسی بنکەیەکی کۆکردنەوەی کۆمەک و هاوکارییە بۆ ئۆکراینییەکان و دەڵێت، "لێرە ئەو کەلوپەلانەی بەدەستمان دەگات بە ئۆتۆمبێلی بچووک رەوانەی شارەکانی ئۆکراینا دەکەین، چونکە ئۆتۆمبێلی بارهەڵگر بەهۆی شەڕەوە ناتوانێت هاتووچۆ بکات. لێرە خۆبەخشەکان ئێوران کەلوپەلەکان لەیەک جیا دەکەنەوە و دوای پێچانەوەی ئامادەی هەناردەکردنی دەکەن. "  لێرە رۆژانە نزیکەی ٢٠٠ کەسی خۆبەخش کار دەکەن، ئەو خۆبەخشانە کەلوپەلەکان دەخەنە نێو کاتۆنەوە و بە شەمەندەفەر بۆ شارەکانی دیکە بەڕێی دەکەن، ڤلادیسلاڤی ١٧ ساڵان تەمەنەکەی رێگەی پێنادات بچێتە بەرەکانی جەنگەوە، بەڵام لێرە رۆژی زیاتر لە ١٠ کاژێر خۆبەخشانە کار دەکات.  خارچینکۆ ڤلادیسلاڤ، باسی لەوە کرد، " ئەمڕۆ سێیەم رۆژمە لێرە کار دەکەم، رۆژی چەندین کاژێر کار دەکەم. لە بەر تەمەنم ناتوانم ببم بە سەرباز و بچمە ناو جەرگەی شەڕ.  بۆیە بڕیارمدا ئەگەر نەتوانم ببم بە سەرباز با ببم بە خۆبەخشێک و لێرە هاوکاری خەڵکی وڵاتەکەم بکەم. دۆخەکە بەڕاستیی زۆر ناهەموارە. ئەوەی رووسیا دەیکات خراپە و نابێت ئەو کارە بکات. "   تیمێک لە پزیشکان دەرمان و پێداویستییە پزیشکییەکان بە ووردیی دەپێچنەوە و بۆ نەخۆش و بریندارانی جەنگ رەوانەی دەکەن. ئیرینا پزیشکی منداڵان بووە لە کیێڤ، کاتێک دەنگی بۆمب و تەقینەوەکان خەوی هەموو خەڵکی شارەکەی زڕاند، ئەو بڕیار دەدات خۆی و منداڵەکانی شارەکە بە جێبهێڵن.  ئێرینا پانچینکۆ، باسی لەوە کرد، "پاش ئەوەی خۆمان لەبۆردوومان و تەقە رزگار کرد هاتینە ئێرە. لێرە ناتوانین لە ماڵەوە دانیشین و چاوەڕێ بکەین، دەمانەوێت هاوکاریی بکەین، زۆرینەی نەخۆشەکانم و هاوڕێکانم بە بەردەوامیی تەلەفۆنم بۆ دەکەن و داوای هاوکاریی دەکەن. دەرمانیان پێویستە کە لە دەرمانخانەکانی کیێڤ دەستناکەوێت. بەڕاستی منداڵانێکی زۆر نەخۆشن و پێویستیان بە هاوکارییە، داوا دەکەم لە هەموو جیهان یەکگرتووانە بەرامبەر بە رووسیا بوەستنەوە و ئەم شەڕە پیسەی پووتین رابگرن. ئەوەی دەیکات قێزەوەنە. ئێمە دەمانەوێت لە ئاشتیدا بژین، بەڕاستی تاکە کەسێک دەبێتە هۆی لە نێوبردنی ژیانی ملیۆنان کەس. "  تاوەکو دێت قوربانییانی جەنگ لەو شارانەی ئۆکراینا کە جەنگیان تێدایە زیاتر دەبێت.