ناتۆ داواکەی رووسیا رەتدەکاتەوە و هۆشداریشی پێدەدات کە خۆی لە هێرشکردنە سەر ئۆکراینا بەدووربگرێت.  یانس ستۆڵتنبێرگ، سکرتێری گشتیی ناتۆ دەڵێت "هەر دووژمنکارییەکی دیکە بەرامبەر ئۆکراینا بکرێت، باجێکی سیاسی و ئابووریی گەورەی دەبێت. هاوپەیمانەکانی ناتۆ یەکگرتوون لە پاڵپشتیکردنی هەموو وڵاتان بۆ دیاریکردنی رێگەی خۆیان. "  پەیوەست بەم پرسە، رۆژی دووشەممە کۆبوونەوەیەک لە نێوان شاندە باڵاکانی ئەمریکا و رووسیا لە جنێف کرا و هەردوولا داواکارییەکانیان خستە سەر مێز.   کرملین دەڵێت، ئەو کۆبوونەوەیەش هیچی وای لێ شین نەبووە تا هیوای چارەسەرکردنی ئاڵۆزییەکانی لەسەر هەڵبچنرێت.  دیمتری پێسکۆڤ، گوتەبێژی سەرۆکی رووسیا دەڵێت "ئێمە هیچ هۆکارێک بۆ گەشبینی نابینین، ریابکۆڤ هەڵسەنگاندنێکی ئەرێنیی بۆ چۆنیەتی بەڕێوەچوونی گفتوگۆکان کرد بەوەی کە کراوە، گشتگیر و راشکاو بوون، بەڵام ئەمە پڕۆسەیەک نییە لە پێناو پرۆسەدا، ئەوەی کە گرنگە ئەنجامەکانە. بۆ ئەنجامەکانیش، هێشتا هیچ شتێک نییە تا بیڵێین. "  وێڕای هۆشدارییەکانی ئەمریکا، ئەوروپا و ناتۆ، پێنتاگۆنیش دەڵێت، رووسیا هیچ گۆڕانکاریی لە هەڵوێستی خۆیدا نەکردووە و ئەو ١٠٠ هەزار سەربازەی لە نزیک سنووری ئۆکراینان، نەکشێنراونەتەوە.   جۆن کێربی، گوتەبێژی پێنتاگۆن دەڵێت "ئەوەی کە دەتوانم پێتانیبڵێم ئەوەیە کە هیچ کەمکردنەوەیەکمان نەبینیوە. ئەوان هێشتا هێزێکیان بە قەبارەیەکی بەرچاوەوە لە رۆژهەڵات، باکوور و تەنانەت لە باشووریش هەیە. هیچ گۆڕانکارییەکی گەورەمان لەوەدا نەبینیوە. "  رووسیا بەردەوام جەختی لەوە کردووەتەوە کە ئەوان نیازیان نییە ئۆکراینا داگیربکەن. ئەمریکاش داوای لێکردووە ئامانجی لە کۆکردنەوەی ئەو هێزانە روونبکاتەوە. رووسیاش دەڵێت ئەوە پرسێکی نێوخۆییە و هیچ مەترسی بۆ سەر ئۆکراینا نییە، بەڵام ئەوە نەبووەتە هۆی رەواندنەوەی گومانەکانی واشنتن و هاوپەیمانەکانی.   هەر لەبارەی ئەم پرسە، رۆژی پێنجشەممە ١٣ - ١ - ٢٠٢٢ رێکخراوی ئاسایش و هاوئاهەنگیی ئەوروپا، کە هاوپەیمانەکانی ناتۆ، ئەمریکا، ئۆکراینا و رووسیاش تێیدا ئەندامن، کۆدەبێتەوە.