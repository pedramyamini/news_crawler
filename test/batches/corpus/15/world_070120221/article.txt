رۆژی پێنجشەممە ٦ - ١ - ٢٠٢٢ نێد پرایس، گوتەبێژی وەزارەتی دەرەوەی ئەمریکا بە رۆژنامەڤانانی راگەیاند "ئەمریکا و جیهان چاودێریی هەر پێشێلکارییەکی مافی مرۆڤ دەکات". گوتیشی کە چاودێریی دەستبەسەرداگرتنی دامەزراوەکانی کازاخستان دەکەن.   پرایس گوتیشی ئەوە بۆ حکومەتی کازاخستان جێدێڵن بۆ ئەوەی بانگهێشتکردنی رێکخراوی پەیماننامەی ئاسایشی بە کۆمەڵ، کە رووسیا سەرکردایەتیی دەکات، روونبکەنەوە.   جگە لە رووسیا، هەریەک لە ئەرمینیا، بێلاڕووس، قیرغیزستان و تاجیکستان لە چوارچێوەی هاوپەیمانێتییەکەدا هێزیان ناردووەتە نێو کازاخستان.  نیکۆل پاشینیان، سەرۆکوەزیرانی ئەرمینیا کە ئێستا سەرۆکایەتیی گرووپەکە دەکات رایگەیاند، هاوپەیمانێتیەکە لەبەر هەبوونی "دەستی دەرەکی" لەنێو کاروباری نێوخۆی کازاخستان داوای چوونە نێو ئەو وڵاتەی قبووڵ کردووە.   هاوکات، نێد پرایس داوای لە کازاخستان کرد هۆکارەکانی پشت گرژییەکان چارەسەر بکات، کە سەرەتا بەهۆی بەرزبوونەوەی نرخی سووتەمەنییەوە خۆپیشاندانی جەماوەریی بەرفراوان سەریهەڵدا و سەرینایە گرژییەوە.   پرایس، ئەمریکای بە هاوبەشی کازاخستان ناوبرد و گوتی ئەمریکا هیوادارە بۆ ئەوەی حکومەتی کازاخستان بتوانێت لە کاتێکی نزیکدا کێشەکانی "ئابووری و سیاسی" چارەسەر بکات.   هەر رۆژی پێنجشەممە، ئەنتۆنی بلینکن، وەزیری دەرەوەی ئەمریکا پەیوەندییەکی تەلەفۆنی لەگەڵ موختار تلێبەردیی هاوتا کازاخستانییەکەی ئەنجامدا و داوای چارەسەری ئاشتیانە و رێزگرتن لە ئازادیی میدیای لێکرد.   لای خۆشییەوە، پرایس گوتی کە بلینکن "پاڵپشتیی تەواوی ئەمریکا"ی بۆ دامەزراوە دەستوورییەکانی کازاخستان و ئازادیی میدیا دەربڕیوە و داوای چارەسەری ئاشتیانەی قەیرانەکان و رێزگرتنی میدیای کردووە.  پرایس گوتیشی بلینکن لە پەیوەندییە تەلەفۆنییەکەیدا نیگەرانیی ئەمریکای لەبارەی جووڵەی سوپای رووسیا بۆ نێو کازاخستان دەربڕیوە.   خۆپێشاندانەکانی کازاخستان کە بەهۆی بەرزکردنەوەی نرخی سووتەمەنی لە رۆژی چوارشەممەی رابردووەوە دەستیپێکردووە، بووە هۆی ئەوەی سەرۆکی ئەو وڵاتە حکومەت هەڵوەشێنێتەوە و باری نائاسایی رابگەیێنێت.  بەشێک لە خۆپێشاندەران کە چەکیشیان پێیە، هەڵیانکوتاوەتە سەر چەندین باڵەخانە، لەوانەش باڵەخانەی شارەوانیی شاری ئالماتی لە باشووری رۆژهەڵاتی ئەو وڵاتە. هێڵەکانی ئینتەرنێتیش لەو وڵاتە پچڕان. هەرچەندە کازاخستان کە یەکێکە لە وڵاتە دەوڵەمەندەکان بە سامانی نەوت و گازی سرووشتی، بەڵام لە سەرەتای ئەمساڵەوە حکومەت دەستبەرداری پاڵپشتییەکانی بوو بۆ نرخی سووتەمەنی و بەو پێیەش نرخەکانی سووتەمەنیی بەرزکردەوە.  رۆژی پێنجشەممە ٦ - ١ - ٢٠٢٢ خۆپیشاندانەکان لە شاری ئەلماتی گرژی لێکەوتەوە و پۆلیسی ئەلماتیش رایگەیاند دەیان خۆپیشاندەری کوشتووە. هاوکات، بەرپرسانی کازاخستان رایانگەیاند لانیکەم ١٨ ئەندامی هێزەکانی ئاسایش گیانیان لەدەستداوە کە دوو لەوانە "بە سەربڕدراوی" دۆزراونەتەوە. تاوەکو ئێستاش زیاتر لە ٢ هەزار کەس دەستگیرکراون.