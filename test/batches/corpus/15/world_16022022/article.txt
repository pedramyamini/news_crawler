رۆژی سێشەممە ١٥ - ٠٢ - ٢٠٢٢، راوێژکاری ئەڵمانیا، دوای کۆبوونەوەی لەگەڵ سەرۆکی رووسیا گوتی، "کشانەوەی هێزەکان ئاماژەیەکی باشە" و جەختی لە گرنگیی بەردەوامبوونی گفتوگۆکان کردەوە.  ڤیلادیمیر پووتین، سەرۆکی رووسیاش دوای کۆبوونەوەکەی لەگەڵ راوێژکاری ئەڵمانیا رایگەیاند، "ئێمە ئامادەین زیاتر پێکەوە کاربکەین. ئامادەین لەسەر گفتوگۆکان بەردەوام بین، بەڵام پێویستە هەموو پرسەکان وەکو یەک پارچە سەیربکرێن. ئێمە جەنگمان ناوێت. "  ئیگۆر کۆناشێنکۆڤ، گوتەبێژی وەزارەتی بەرگریی رووسیا باسی لەوە کردووە، یەکەکانی باشوور و رۆژئاوا، دوای تەواوبوونی ئەرکەکانیان، دەستیان بە بارکردنی کەلوپەلەکانیان کرد و دەست بە گەڕانەوە بۆ پێگەکانیان دەکەن.  ماریا زاخارۆڤا، گوتەبێژی وەزارەتی دەرەوەی رووسیا دەڵێت، جەنگ روونادات و ئەوەی رۆژئاوا دەیکات، هیسترییایە، گوتیشی، "ئەوانەی دەڵێن مۆسکۆ نیازی هێرشکردنە سەر ئۆکراینای هەیە، شێت و بێ ڕەوشتن. "  گوتەبێژی کرملینیش رایگەیاند، مۆسکۆ گاڵتەی بەو زانیاریانە دێت کە رۆژئاوا بڵاویان دەکاتەوە.  دیمتری پێسکۆڤ، گوتەبێژی کرملین ئاماژەی بەوە کرد، "ئەوەی ئەوان دەیکەن زەحمەتە بۆ تێگەییشتن، بەڵام هاوکارانمان هەندێک جار بە گاڵتەوە دەپرسن کە ئایا هیچ راگەیێندراوێک هەیە کە بە دیاریکراوی کەی جەنگ دەستپێدەکات؟ چونکە لە راستیدا، ناتوانین لەم سەرشێتییەی بڵاوکردنەوەی زانیارییەکان تێبگەین. "  وێڕای ئەوەی کە رووسیا بە فەرمی رایگەیاندووە دەستی بە کشانەوەی هێزەکانی کردووە، سکرتێری گشتیی ناتۆ دەڵێت، هەستیان بە ئارامبوونەوەی دۆخەکە نەکردووە، بەڵام پێشوازیش لە خواستی مۆسکۆ بۆ درێژەدان بە گفتوگۆ دەکات.  یانس ستۆڵتنبێرگ، سکرتێری گشتیی هاوپەیمانیی ناتۆ ئاماژەی بەوە کرد، "هیچ ئاماژەیەکی کەمکردنەوەی هێزەکانی رووسیامان لەسەر سنووری ئۆکراینا نەبینیوە، بەڵام بەردەوام دەبین لە چاودێریکردنی دۆخەکە بۆ ئەوەی لە نزیکەوە بزانین رووسیا چی دەکات، بەڵام ئەو ئاماژانەی لە مۆسکۆوە دێن لە بارەی هەبوونی خواست بۆ بەردەوامیدان بە هەوڵە دیپلۆماسییەکان، هۆکارێکمان پێدەدات بۆ ئەوەی بە هەستیارییەوە گەشبین بین. "  لەبارەی کشاندنەوەی هێزەکانی رووسیا، فەرەنسا رایگەیاند، ئەوان چاوەڕێ دەکەن مۆسکۆ بە کردار وشەکانی بسەلمێنێت.