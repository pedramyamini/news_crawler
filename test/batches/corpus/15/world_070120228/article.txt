ئەنتۆنی بلینکن، وەزیری دەرەوەی ئەمریکا رایگەیاند، رێککەوتنی مانەوەی هێزەکانی وڵاتەکەی لە ژاپۆن بۆ ماوەی پێنج ساڵی دیکە درێژدەکەنەوە. بلینکن گوتی: "ئێمە چوارچێوەیەکی نوێ تایبەت بە مانەوەی هێزەکانمان لە ژاپۆن واژۆکرد بەجۆرێك وەبەرهێنانی زیاتر لە کاروباری سەربازی هاوبەشمان بکەین و هاوئاهەنگی بەرگریکردنمان پتەوتر بکەین"  درێژکردنەوەی ماوەی مانەوەی هێزەکانی ئەمریکا لەسەر داوای ژاپۆن بوو، ئەوەش لەدوای زیادبوونی نیگەرانی ئەمریکا و هاوپەیمانەکانی لە هەڵکشانی هەژموونی چین لە ناوچەی دەریای باشووری چین و ناوچەی باشووری رۆژهەڵاتی ئاسیا.  بەگوێرەی رێککەوتنە نوێیەکە کە بڕیارە ئەمڕۆ هەینی، ٧ - ١ - ٢٠٢٢ واژۆ بکرێت، مانەوەی هێزەکانی ئەمریکا لە ژاپۆن تاوەکو کۆتایی ساڵی ٢٠٢٦ بەردەوام دەبێت و تێیدا ژاپۆن بەڵێنیداوە ساڵانە ملیارێك و ٨٢٠ ملیۆن دۆلار خەرجیی مانەوەی هێزەکانی ئەمریکا بدات.  لە ساڵی ١٩٥٧ وە، ئەمریکا گەورەترین بوونی سەربازی دەرەکی لە ژاپۆندا بە زیاتر لە ٥٥ هەزار سەرباز و  گەورەترین یەکەی دەریایی هەیە.  لە سەردەمی ئیدارەی ترەمپدا، پەیوەندیی نێوان ئەمریکا و هاوپەیمانەکانی لە ئەوروپا و ئاسیا لەنێویاندا ژاپۆن بە قۆناخێکی ئاڵۆزدا تێپەڕین، ئەوەش لەدوای رەخنەی تووندی ترەمپ لەو وڵاتانە بە کەمی پارەی تەرخانکراو بۆ خەرجی هێزەکانی ئەمریکا لە وڵاتەکانیان.