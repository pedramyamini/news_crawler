رۆژی سێشەممە ١٨ - ١ - ٢٠٢٢ میدیای فەرمیی کۆریای باکوور وێنەی ساتی تاقیکردنەوەی دوو مووشەکی بڵاوکردوەوە و گوتی: "دوو مووشەکی ئاڕاستەکراوی تاکتیکی لە ناوچەیەکی رۆژئاوای کۆریای باکوورەوە تەقێندرابوون و دوورگەیەکیان لە دەریای رۆژهەڵاتی کۆریا کردووەتە ئامانج". گوتیشی کە تاقیکردنەوەکە رۆژی دووشەممە کراوە.   کۆریای باشووریش دەڵێت کە مووشەکەکان لە فڕۆکەخانەی نێودەوڵەتیی سەرەکیی کۆریای باکوورەوە ئاڕاستەکراون کە دەکەوێتە ناوچەی سونان لە پیۆنگیانگی پایتەخت.   تاقیکردنەوەی مووشەکەکانی رۆژی دووشەممە دوایین زنجیرەی تاقیکردنەوەی مووشەکییە لەلایەن پیۆنگیانگەوە کە لەلایەن میدیای فەرمی وڵاتەکەشەوە بە فەرمی پشتڕاستکرابێتنەوە و تەنیا لەماوەی ئەم مانگەدا، بۆ جاری چوارەمە کۆریای باکوور تاقیکردنەوەی مووشەکیی ئەنجامبدات کە ژمارەیەک لەو مووشەکانەش، مووشەکی دەنگبڕ بوونە.   رۆژی دووشەممە ١٧ - ١ - ٢٠٢٢ سەرۆک ئەرکانی کۆریای باشوور رایگەیاند، سوپای وڵاتەکەی هاوێشتنی دوو مووشەکی کورتمەودای بەدیکردووە کە لە فڕۆکەخانەی سونانی پیۆنگیانگەوە بە ئاراستەی رۆژهەڵات تەقێندراون.   هاوکات ژاپۆن "بە تووندی" سەرکۆنەی هەنگاوەکەی کۆریای باکووری کرد و رایگەیاند، تاقیکردنەوەی مووشەک لە لایەن پیۆنگیانگەوە هەڕەشە لە ئاشتی و ئاسایشی ناوچەکە دەکات.   هیرۆکازو ماتسونۆ، وەزیری حکومەتی ژاپۆن لە تۆکیۆ رایگەیاند، مووشەکەکان هیچ زیانێکیان نەبووە و دەشڵێت، لێکۆڵینەوە لە رووداوەکە دەکەن.   ماتسونۆ گوتی، سەرۆکوەزیران حکومەتەکەی راسپاردووە بۆ ئەوەی زانیاری لەبارەی تاقیکردنەوەی مووشەکەکان کۆبکاتەوە و لە سەلامەتیی کەشتی و فڕۆکەکان دڵنیا ببێتەوە.