لیۆناردۆ دیکاپریۆ رۆژی چوارشەممە ٥ی کانوونی دووەمی ٢٠٢٢ لە هەژماری تایبەتی خۆی لە تۆڕی کۆمەڵاتیی تویتەر هەواڵی دۆزینەوەی ماسیی گەندەخۆری لە ئێلیهـ بڵاوکردەوە.  محەممەد ئەمین ئەکمەن، یاریدەدەری سەرۆکی گشتیی پارتی پێشکەوتن و دیموکراسی کە لەدایکبووی ئێلیهی باکووری کوردستانە و پێشتر لەسەر لیستی ئاکپارتی پەرلەمانتاری ئەو شارە بوو، هەمان رۆژ لە هەژماری تایبەتی خۆی لە تۆڕی کۆمەڵاتیی تویتەر بە هاشتاگی "Come to Batman Leo" بانگهێشتی لیۆناردۆ دیکاپریۆی کرد سەردانی ئێلیهـ بکات.  محەممەد ئەمین ئەکمەن لە تویتەکەیدا نووسیویەتی، "بۆ بینینی ئەو جۆرە ماسییە بە شێوەیەکی راستەوخۆ و بینینی خەزێنەی ژینگەی وڵاتەکەمان، خۆشحاڵ دەبین بە پێشوازیکردن و میوانداریکردنتان لە شارەکەماندا".  ماسیی گەندەخۆر کە لە ئیلێهـ  بینراوە، یەکێکە لەو ١٠ جۆر ماسییەی لە جیهاندا خواستی زۆری لەسەرە و مەترسیی لەنێوچوونی لەسەرە. ساڵی ١٩٧٤ لەلایەن پڕۆفیسۆرێکی تورک بەناوی عەلی کەللە لە ئێلیهـ دۆزرایەوە. لەو بەروارەوە ئەو ماسییە دیارنەما و لە کانوونی یەکەمی ٢٠٢١ و دوای نزیکەی نیو سەدە، جارێکی دیکە لە چەمی باتمان (ئێلیهـ) بینرا.