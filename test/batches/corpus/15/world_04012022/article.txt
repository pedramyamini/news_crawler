ئەمریکا، فەرەنسا، بەریتانیا، رووسیا و چین، کە هەرپێنجیان ئەندامی هەمیشەیی ئەنجوومەنی ئاساییشی نێوەدەوڵەتین و پێکەوە کۆی گشتی ١٣ هەزار کڵاوەی ئەتۆمییان هەیە، لە راگەیێندراوەکەیاندا دەڵێن، "ئێمە بڕوایەکی پتەومان هەیە کە پێویستە رێگە لە بڵاوبوونەوەی ئەو جۆرە چەکانە بگیرێت. جەنگی ئەتۆمی سەرکەوتنی تێدا نییە و هەرگیزیش نابێت رووبدات. "  هەر لە راگەیێنراوەکەدا ئاماژەیان بەوەداوە کە "ئێمە رێگریکردن لە دروستبوونی جەنگ لە نێوان وڵاتانی خاوەن چەکی ئەتۆمی و کەمکردەنەوەی مەترسییە ستراتیژییەکان بە بەرپرسیاریێتیی هەرە گەورەی خۆمان دەزانین. "  راگەیێندراوەکە لە کاتێکی گرنگدا دێت کە گرژییەکانی نێوان ئەمریکا و رووسیا لەسەر پرسی ئۆکراینا گەیشتوونەتە ئاستی جەنگی سارد.   هەروەها بەهۆی پرسی تایوان، دەریای باشووری چین، ئازادی و مافەکانی مرۆڤ و بازرگانی، گرژییەکانی نێوان رۆژئاوا و چینیش لە هەڵکشاندان.   رووسیا و چین بە جیا گەشبینی خۆیان لە بەرامبەر ئەو رێککەوتنە هاوبەشە دەربڕی و هیوایان خواست ببێتە هۆی کەمکردنەوەی گرژییە نێودەوڵەتییەکان و دروستکردنی متمانە و رێگرتن لە دروستبوونی جەنگی ئەتۆمی.   هاوکات هەر لە رۆژی دووشەممە، گەڕی هەشتەمی گفتوگۆکانی وڵاتە زلهێزەکانی جیهان لە ڤیەننا لەگەڵ ئێران بۆ چالاککردنەوەی رێککەوتنی ئەتۆمی دەستیانپێکردەوە، کە ئامانجە بنەڕەتییەکەی رێگەگرتنە لە دروستکردنی چەکی ئەتۆمی لە لایەن تارانەوە.   لەم رۆژانەی دواییدا، ئێران بەردەوام بە گەشبینییەوە باس لە بەرەپێشچوونەکانی دانوستاندنەکان کردووە.   سەعید خەتیبزادە، گوتەبێژی وەزارەتی دەرەوەی ئێران دەڵێت "ئەگەر ئەمڕۆ ئێمە بگەینە رەشنووسێکی هاوبەش، لەبەر ئەوە دەبێت کە لایەنی رۆژئاوایی درکی بەوە کردووە، پێویستە سازش لەسەر هەندێ لە داواکارییە گەورەکانی بکات. ئەوەی کە ئەمڕۆ ئێمە دەیبینین، بریتییە لە پاشەکشەکردن، یان بە واتایێکی دیکە، بریتییە لە راستبینینی لایەنە رۆژئاواییەکان لە گفتوگۆکانی ڤییەنا کە لەوە تێگەییشتوون ناتوانن هیچ شتێکی دەرەوەی چوارچێوەی رێککەوتنی ئەتۆمی لە ئێران داوابکەن یانیش سزاکان بە رادەیەکی کەمتر لەوەی لە رێککەوتنەکەدا هاتووە هەڵبووەشێننەوە. "  هەرچی ئەمریکا و هاوپەیمانە رۆژئاواییەکانیەتی، پێشتر بێزاربوونی خۆیان بەرامبەر داواکارییەکانی ئێران نیشانداوە و هۆشداریشیانداوە کە کاتی ئێران بەرەو تەواوبوون دەچێت.