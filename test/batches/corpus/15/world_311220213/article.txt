دیلان یەشیلگوز، تەمەن ٤٤ ساڵ، بە بنەچە خەڵکی شاری دێرسیمی باکووری کوردستانە و بڕیارە لە حکومەتە نوێیەکەی مارک رووتە، سەرۆکوەزیرانی هۆڵەندا وەک وەزیری داد و ئاسایش دەستبەکاربێت.  دیلان یەشیلگوز، سەر بە پارتی پارتی گەل بۆ ئازادی و دیموکراسی (VVD)یە، کە یەکێکە لە چوار پارتە سەرەکییەکەی پێکهێنەری حکومەتە نوێیەکەی هۆڵەندا بە سەرۆکایەتیی مارک رووتە، کە بڕیارە لە ١٠ - ١ - ٢٠٢٢ دەستبەکاربێت.  دیلان یەشیلگوز، ئەندامێكی چالاکی پارتی (VVD)یە و لە ساڵی ٢٠١٧ وە لەسەر لیستی ئەو پارتە بووەتە ئەندامی پەرلەمانی هۆڵەندا.  دیلان لە ٢٥ - ٥ - ٢٠٢١ دا بە وەزیری دەوڵەت بۆ کاروباری ئابووری و سیاسەتی کەشوهەوا لە کابینەی سێیەمی مارک رووتەدا هەڵبژێردرا، ئەوەش لەسەر بنەمای ئەزموونی ئەو لە بوارەکانی "گۆڕانی کەشوهەوا و سیاسەتەکانی تایبەت بە ژینگە".  دیلان یەشیلگوز، لە ١٨ی حوزەیرانی ساڵی ١٩٧٧ لە شاری ئەنقەرەی تورکیا لەدایکبووە، خێزانەکەی بە بنەچە کوردی شاری دێرسمی باکووری کوردستانن.  دیلان لە منداڵییەوە لەگەڵ خێزانەکەی کۆچیان کردووە بۆ هۆڵەندا. دیلان هەر لە سەرەتای ژیانی سیاسییەوە پەیوەندی بە پارتیی گەل بۆ ئازادی و دیموکراسییەوە کردووە. لەنێوان ساڵانی ٢٠١٤ تاوەکو ٢٠١٧ لەسەر لیستی ئەو پارتە، بە ئەندامی ئەنجوومەنی شارەوانیی ئەمستردام هەڵبژێردراوە.