رۆژی هەینی ٦ ـی ئایاری ٢٠٢٢ جۆ بایدن، سەرۆکی ئەمریکا واژۆی لەسەر پاکێجێکی نوێی هاوکاریی بۆ ئۆکراینا کرد کە  خۆی لە ٢٥ هەزار گوللە تۆپی ١٥٥ ملیللیمەتری و راداردا دەبینێتەوە. ئەوەش پێش رۆژی ٩ ـی ئایار دێت کە تێیدا مۆسکۆ ئاهەنگی بیرەوەریی سەرکەوتنی یەکێتیی سۆڤیەت بەسەر نازییەکانی ئەڵمانیا لە جەنگی دووەمی جیهانیدا دەکاتەوە.   لە راگەیێندراوێکدا، بایدن ئاماژەی بەوەکردووە کە ئەمریکا بەردەوام دەبێت لە پاڵپشتیکردنی بەهێزی خەڵکی ئۆکراینا بۆ ئەوەی وەکو خۆی دەڵێت، بتوانن لە دژی رووسیا بەرگری لە وڵاتەکەیان بکەن.   بەرپرسێک لە ئیدارەی بایدن رایگەیاند، هاوکارییە نوێیەکە راداری بەرپەچدانەوەی تۆپهاوێژەکانیش لەخۆدەگرێت.   بەم پاکێجە نوێیە، کۆی بڕی ئەو هاوکارییە سەربازییەی کە لە سەرەتای هێرشی رووسیاوە ئەمریکا بۆ ئۆکراینای ناردووە دەگەیێنێتە ٣.٨ ملیار دۆلار.   پێش هەفتەیەک و بە دیاریکراویش لە ٢٨ ـی مانگی نیسانی ئەمساڵ، جۆ بایدن داوای لە کۆنگرێس کرد پاکێجێکی ٣٣ ملیار دۆلاری بۆ هاوکاریکردنی ئۆکراینا پەسند بکات کە ٢٠ ملیار دۆلار لەوە بۆ هاوکاریی سەربازی دەچێت، ئەوەش وەک بایدن دەڵێت بۆ بەهێزکردنی ئۆکراینایە لە هەردوو رووی  "مەیدانی جەنگ و لەسەر مێزی گفتوگۆش".