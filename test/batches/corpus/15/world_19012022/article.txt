رۆژی سێشەممە جین ساکی، گوتەبێژی کۆشکی سپی گوتی "ئێمە ئێستا لە قۆناخێکداین کە دەکرێت رووسیا هەر کاتێک بیەوێت هێرش بکاتە سەر ئۆکراینا. "  ئەو لێدوانانەی جین ساکی لە کاتێکدان کە بڕیارە رۆژی هەینی ئەنتۆنی بلینکن، وەزیری دەرەوەی ئەمریکا لە جنێڤ لەگەڵ سێرگی لاڤرۆڤی هاوتا رووسیەکەی کۆبێتەوە.   بەرپرسێکی ئەمریکی رایگەیاندووە، ئامانجی بلینکن ئەوەیە رێگەیەک بدۆزێتەوە تا رووسیا رازی بکات خۆی لە ئۆکراینا بە دووربگرێت.  ئۆکراینا، ئەمریکا و وڵاتە ئەوروپییەکان نیگەرانیی گەورەی خۆیان بەرامبەر کۆکردنەوەی هێز لە لایەن رووسیا لە نزیک سنووری ئۆکراینا دەربڕیوە، ئەوە وێڕای ئەوەی مۆسکۆ بەردەوام رەتیکردووەتەوە نیازی داگیرکردنی ئۆکراینای هەبێت.  جین ساكی گوتی، ئەگەر پووتین بڕیاری داگیرکردنی ئۆکراینا بدات، ئەوا "سزای ئابووریی قورس"ی بەسەردا دەسەپێنن.  گوتەبێژی کۆشکی سپی هۆشدارییدا کە دۆخێکی لە رادەبەدەر "مەترسیدار" لە ئارادایە و گوتی "هیچ بژاردەیەک بە دوور نابینین. " باسی لەوەش کرد کە هێشتا چارەسەکردنی کێشەکان لە رێگەی دیپلۆماسییەوە بژارەیەکی زیندووە و هیواخوازن بەو ئاڕاستەیدا بڕۆن. هۆشداریشی بە مۆسکۆ دا ئەو رێگەیە هەڵبژێرێت بۆ ئەوەی رووبەڕووی سزای قورس نەبێتەوە.  واشنتن دەڵێت، ئەگەرچی ئەمریکا و هاوپەیمانە ئەوروپییەکانی هیچ پلانێکیان نییە بە هێزی سەربازی رووبەڕووی هیچ هێرشێکی رووسیا ببنەوە، بەڵام سزای ئابووریی قورسی بەسەردا دەسەپێنن کە پێشتر بەکارنەهاتوون.  جین ساکی جەختی لەوە کردەوە کە لە چوارچێوەی ئەو سزایانەدا، بۆڕیی نۆرد ستریم دووی تایبەت بە گواستنەوەی گازی سرووشتیی رووسیا بۆ ئەڵمانیا، هەڵدەوەشێننەوە. راچاندنی بۆڕییەکە تەواوبووە، بەڵام تاوەکو ئێستا وەگەڕنەخراوە.   بۆڕییەکە بە بەشێکی گرنگی تۆڕی دابینکردنی وزەی ئەوروپا دادەنرێت، بەڵام لە هەمان کاتیشدا بە بەشێکی سەرەکی لە تواناکانی رووسیا بۆ هەناردەکردنی بەرهەمە نەوتییەکانی دادەنرێت کە ئەمریکا ترسیی ئەوەی هەیە وەکو کارتی گوشار بەسەر ئەوروپادا بەکاربهێنرێت.   جین ساکی گوتیشی، "تێڕوانینی ئێمە هێشتا ئەوەیە کە وەستاندنی بۆڕیی نۆرد ستریم دوو شتێکی گرنگە بەدەستمانەوە دژی رووسیا. "  بڕیاربوو رۆژی سێشەممە بلینکن گەشت بکات بۆ ئۆکراینا بۆ ئەوەی پاڵپشتیی خۆی بۆ ئەو وڵاتە پێشانبدات.  دوای ئەوە دەچێتە بەرلین بۆ ئەوەی کۆبوونەوەیەکی چوارقۆڵی لەگەڵ بەریتانیا، فەرەنسا و ئەڵمانیا لە پێناو یەکگرتوویی بەرەی رۆژئاوا دژی رووسیا بکەن.  بەرپرسێکی ئەمریکی کە نەیویستووە ناوی ئاشکرا بکرێت، بە ئاژانسی فرانس پرێسی گوتووە، لە پەیوەندییە تەلەفۆنیەکەیاندا، بلینکن و لاڤرۆڤ رێککەوتوون لەسەر ئەوەی گفتوگۆ بکەن، بەڵام گوتوشیەتی کە رەنگە رووسیا حەزی لە چارەسەرێکی دێپلۆماسی نەبێت.