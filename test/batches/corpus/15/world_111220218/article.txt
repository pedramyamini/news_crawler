ئەو بڕیارەی ساڵی رابردووی دادوەر ڤانیسیا باریتسەر - ی بەریتانی بە رەتکردنەوەی داوایەکی ئەمریکا بۆ رادەستکردنی ئاسانژ بەو وڵاتە، ئێستا لەسەر دەستی دادوەر تیم هۆڵرۆید - ی بەریتانی لە بەشی تێهەڵچوونەوەی دادگەی باڵای ئەو وڵاتە؛ هەڵوەشێندرایەوە.  ستیلا مۆریس، هاوژینی جوولیان ئاسانژە و رایگەیاند، "دادگەی باڵا بڕیاری دژ بە جوولیان ئاسانژ لەسەر بنەمای گەرەنتیی سیاسی کە ئەمریکا بە بەریتانیای داوە، دەرکردووە، بەڵام لەڕاستیدا هیچ گەرەنتییەک لە ئارادا نییە؛ رێکخراوی ئەمنستیی نێودەوڵەتی ئەو گەرەنتییانەی ئەمریکای شیکردووەتەوە و گوتوویەتی ئەوان بە سرووشت جێگەی پشتپێبەستن نین. "  بڕیاری ساڵی رابردووی بەریتانیا بە رادەستنەکردنی ئاسانژ لەترسی ئەگەری هەوڵی بووە بۆ خۆکوشتن؛ ئەمریکییەکانیش گەرەنتی ئەوەیان داوەتە بەریتانییەکان باری دەروونیی خراپی ئاسانژ لەبەرچاو بگرن.  بڵاوکردنەوەی نزیکەی ٧٠ هەزار بەڵگەی نهێنی تایبەت بە چالاکییە سەربازی و دیپلۆماسییەکانی ئەمریکا لە عێراق و ئەفغانستان، ئاسانژی لە کانوونی یەکەمی ساڵی ٢٠١٠ ـەوە ناچار بە بردنەسەری ژیانی نهێنی کردووە.  ئاسانژی ئوسترالی کە هاوکات خاوەن وڵاتینامەی ئیکوادۆرە، بۆ چەندین ساڵ ژیانی لە باڵیۆزخانەی ئیکوادۆر لە لەندەن بەسەربرد و لە نیسانی ساڵی ٢٠١٩ ـەوە پۆلیسی بەریتانیا بە دەستگیرکراوی بۆ گرتووخانەیەکی نزیکی لەندەنی برد و لەژێر چاودێریی تووندی پاسەوانان دایاننا.   هاوژینەکەی ئاسانژ ئەوەشی گوت کە "ئێمە شەڕ دەکەین، هەموو نەوەیەک شەڕێكی ئەفسانەیی لەسەر شانە و ئەمەش شەڕەکەی ئێمەیە، چونکە جوولیان نوێنەرایەتیی ژیانکردن لەنێو کۆمەڵگەی ئازاد و ئازادی رادەربڕین دەکات، نوێنەرایەتیی کاری رۆژنامەڤانی بێترس لە مردن یان مانەوە لە زیندانی هەتاهەتایی، دەکات. "  ئاسانژ ئەو دەمەی کە بەڵگە نهێنییە هەستیارەکانی ئەمریکای بڵاوکردنەوە، هاوکات لە لەندەنی پایتەختی بەریتانیاوە بە پەیامە سەرنجڕاکێشەکانی دەسەڵاتدارانی ئەمریکای تووڕە دەکرد.  لە یەکێک لە گوتەکانیدا ئاسانژ ئاماژەی بەوە کرد، "ویلایەتە یەکگرتووەکانی ئەمریکا دەبێت واز لە بەدواداچوونە سیاسییەی بهێنێت کە دژ بە ویکیلیکس کردوویەتی. دەبێت لێکۆڵینەوەکانی ئێف بی ئای هەڵبوەشێنێتەوە و بەدوای سزادانی کارمەند و لایەنگرانمانەوە نەبن. "  جگە لە دۆسیەی بەڵگەنامە نهێنییەکانی پێنتاگۆن، واشنتن تۆمەتی سیخوڕیکردن بۆ وڵاتانی دەرەوەشی داوەتە پاڵ ئاسانژ و دەکرێت بە ١٧٥ ساڵ بەندکردن سزابدرێت.