خێرایی پایسکیلەکە لە کاژێرێکدا ٤٠ کیلۆمەترە، لە شوێنی لێژدا خێراییەکەی دەگاتە ٥٠ کیلۆمەتر لە کاژێرێکدا. پاسکیلەکە بە تایبەت بۆ کەشوهەوای زستانی رووسیا دروستکراوە کە زۆربەی کات بەفر و سەهۆڵە. یەڤگێنی لاڤریچێنکۆ، کە دروستکەری پاسکیلەکەیە نزیکەی چوار ساڵە ئەو پاسکیلە لێدەخوڕێت.   یەڤگێنی لاڤریچێنکۆ، دەڵێت، "من هەمیشە حەزم لە پایسکیل بووە. لە ئینتەرنێت گەڕام و بینیم کە پایسکیلی شێوە ئۆتۆمبێل هەن و بە پایدەر لێیدەخوڕدێت. بۆ ئێمە و کەشوهەوای زستان قورس بوو. بۆیە ماتۆڕێکی کارەباییمان پێیەوە بەست. "   ئەو جۆرە پایسکیلەی کە لاڤریچێنکۆ، دروستی کردووە، پێیاندەگوترێت "ڤێلۆمۆبیل" کە سیستەمی پایدەری وەکو پایسکیل کاردەکات، تەنیا هەندێک تایبەتمەندی پێشکەوتووتری هەیە و دەتوانرێت ماتۆڕی لەسەر ببەسترێت. لەم کاتانەی ساڵدا، تۆمسک بە بەفر و سەهۆڵ دادەپۆشرێت، بۆیە پایسکیل و تەنانەت هۆیەکانی دیکەی هاتوچۆش ناتوانن بە ئاسانی بە نێو شاردا بسووڕێنەوە.  دانیل لاڤرچێنکۆ، کوڕی یەڤگێنی دروستکەری پایسکیلەکەیە و گوتی، "سەرەتاش دەمگوت باوکم ئەندازیاری دیزاینە و شانازیم پێوە دەکرد، سەیرکە دەتوانێت چیی بکات، دواتر هاوڕێکانم هەواڵ و وێنەیان بۆ دەناردم و دەیانگوت، ' ئەوە باوکتە، وانییە؟' منیش دەمگوت بەڵێ باوکمە. "   سیمبولی مووشەک و نیشانەی تایبەت بەخۆی لەسەر جێگیرکردووە. رووپۆشی پاسکیلەکە لە پلاستیک و کارتۆنی پتەو دروستکراوە.  تایەکانی تایەی ئاسایی پایسکیلن و ستێرنەکەی وەکو هی ئۆتۆمبێل وایە. پایسکیلەکە هیچ گەرمکەرەوەیەکی تێدانییە، هیچ نەبێت بای سارد بەر شوفێرەکەی بەرناکەوێت.     یەڤگێنی لاڤریچێنکۆ، ئاماژەی بەوە دا، "تێبینیم کردووە کاتێک بەبێ دەستکێش پاسکیل لێدەخوڕم، دەستەکانم سارد دەبوون. بەڵام نابەستێن. تەنانەت لە ١٠ پلەی ژێر سفریشدا پایسکیلەکەم لێدەخوڕم. لە پاسکیلدا، ئەگەر پێنج پلەش سەر سفرەوە بێت، دەستت دەبەستێت، بەڵام لە پاسکیلەکەی مندا پارێزراویت. "   لاڤریچێنکۆ هەموو رۆژێک بە درێژایی ١٢ کیلۆمەتر پاسکیلەکەی لێدەخوڕێت. لەبەر ئەوەی شەقامەکان بەکار دەهێنێت، دەبێت بە یاساکانی هاتوچۆشەوە پابەند بێت؛ بۆیە پاتری لەسەر پاسکیلەکەی جێگیرکردووە بۆ ئەوەی گڵۆپ، نیشانەی لادان، فڵچە و ئاوێنە کار پێبکات.