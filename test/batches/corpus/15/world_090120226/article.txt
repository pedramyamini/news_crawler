ئەو هۆشداریە لە کاتێکدایە، رۆژی شەممە ٠٨ - ٠١ - ٢٠٢٢ ئێران ئاماژەی بەوە کرد کە ٥٢ ئەمریکیی لەسەر دۆسیەی کوشتنی قاسم سولەیمانی سزاداوە. هەنگاوەکەی ئێران واتای ئەوەیە، ئەو ٥٢ ئەمریکییە هەر سەروەت و سامانێکیان لە ئێران هەبێت، سڕ دەکرێت و دەستی بەسەردا دەگیرێت.  جەیک سوڵیڤان، راوێژکاری ئاسایشی نیشتمانیی ئەمریکا لە راگەیێندراوێکدا کە ماڵپەڕی کۆشکی سپی بڵاویکردووەتەوە، دەڵێت، بەرپرسانی ئێران بەردەوام هەڕەشەی هێرش و پەلامار لەنێو ئەمریکا و ناوچەکانی دیکەی سەرتاسەری جیهان دەکەن. سوڵیڤان هۆشداری دەداتە بەرپرسانی ئێران و دەڵێت، هەر هێرشێک ئەنجامبدەن "باجی قورس دەدەن".  دەقی راگەیێندراوەکەی جەیک سوڵیڤان، راوێژکاری ئاسایشی نیشتمانیی ئەمریکا:  "دوێنێ، ئێران بانگەشەی سەپاندنی سزای بەسەر ٥٢ ئەمریکی کرد. ئەم کارەیان لە کاتێکدایە، میلیشیاکانی سەر بە ئێران بەردەوامن لە هێرشکردنە سەر سەربازانی ئەمریکی لە رۆژهەڵاتی نێوەڕاست و بەرپرسانی ئەمریکیش هەڕەشەی کاری تیرۆریستی لەنێو ئەمریکا و ناوچەکانی دیکەی سەرتاسەری جیهان دەکەن. لێکدانەوەی هەڵە مەکەن، ویلایەتە یەکگرتووەکانی ئەمریکا پارێزگاری و بەرگری لە هاووڵاتییانی دەکات. ئەمە ئەوانە دەگرێتەوە کە لە نێوخۆی ئەمریکا ئێستا خزمەت دەکەن، لەگەڵ ئەوانەشی کە پێشتر خزمەتیان کردووە. وەکو ئەمریکی، ئێمە ناکۆکیمان لە سیاسەتدا هەیە؛ ناکۆکیمان لەبارەی سیاسەتمان بەرامبەر ئێران هەیە، بەڵام ئێمە لە پرسی بەرەنگاربوونەوەی هەڕەشە و شەڕەنگێزییەکان کۆدەنگین. ئێمە یەکگرتووین لە بەرگریکردن لە خەڵکەکەمان. لەگەڵ هاوپەیمان و هاوبەشەکانمان بۆ دوورخستنەوە و وەڵامدانەوەی هەر هێرشێک لەلایەن ئێرانەوە لە هاوئاهەنگیداین. ئەگەر ئێران هێرش بکاتە سەر هەر یەکێک لە هاووڵاتییانمان، یان هەر یەکێک لەو ٥٢ کەسەی دوێنێ ناویان برا، رووبەڕووی باجی ئێجگار قورس دەبێتەوە".