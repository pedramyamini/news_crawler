کۆپەرنیکس کە پڕۆگرامی چاودێریی کەشوهەوای یەکێتیی ئەوروپایە، لە راپۆرتێکیدا بڵاوی کردووەتەوە، ساڵی ٢٠٢١ یەکێک بووە لە ساڵە هەرە گەرمەکان. لە حەوت ساڵی رابردوودا تەنیا ٢٠١٥ و ٢٠١٨ لە ساڵی ٢٠٢١ گەرمتر بوون.  ڤینسێنت هێنری، بەڕێوبەری ئاژانسی کۆپەرنیکس دەڵێت، " بەرزبوونەوەی گازی میسان لە بەرگەهەوادا لەماوەی یەک ساڵدا دوو هێندەی ئەوە بووە کە چاوەڕوانمان دەکرد. ئەوەش جێی نیگەرانییە، چونکە گازی میسان گازێکی زۆر گرنگە و لەبەر ئەوەشە کە ئێمە نازانین لە داهاتوودا چی روودەدات. "   گۆڕانی کەشوهەوا تەنیا مانای بەرزبوونەوەی پلەی گەرما لە هەندێک ناوچە نییە، بەڵکو دەبێتە هۆی درووستبوونی لافاو، وەکو ئەوەی لە ئەڵمانیا و هەندێک وڵاتی دیکەی ئەوروپا روویدا.  زانایان لە پرۆگرامی کۆپەرنیکس لە توێژینەوەکانیاندا دەڵێن، بۆ هەردوو ساڵی ٢٠٢٠ و ٢٠٢١، بەرزبوونەوەی گازی میسان لە بەرگەهەوادا دوو هێندەی ئاستی ئاسایی بووە.  ریچارد بێتس، پسپۆڕی کەشوهەوا لە زانکۆی ئێکزێتەری بەریتانیا گوتی، "دوو رێگە هەیە بۆ ئەوەی بەشێوەیەکی خێرا بەرەنگاری گۆڕانی کەشوهەوا ببینەوە. یەکەم؛ پێویستە دەردانی گازە گەرمکەرەکان کەمبکەینەوە بۆ ئەوەی لە بەرگەهەوادا کەڵەکە نەبن. دووەمیش؛ پێویستە لە ئێستاوە ئامادەکاریی بۆ کەشوهەوای سەخت بکەین. "    گازی دوانۆکسیدی کاربۆن یەكێکی دیکەیە لە گازە گەرمکەرەکان. ئەگەر گازی میسان بۆ ماوەی چەند ساڵێک لە بەرگەهەوادا بمێنێتەوە، گازی دوانۆکسیدی کاربۆن بۆ ماوەی چەند سەدەیەک دەمێنێتەوە. بەگوێرەی توێژینەوەکان، دوانۆکسیدی کاربۆن ٢٠٠ جار زیاتر لە گازی میسان لە بەرگەهەوادا هەیە.  بە هۆی گۆڕانی کەشوهەواوە، چاوەڕوان دەکرێت لە ساڵانی داهاتوودا رووداوی ئاگرکەوتنەوە و لافاو زیاتر رووبدەن.