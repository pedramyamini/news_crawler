سەرەتای کێشەکانی رووسیا و ئۆکراینا دوای ئەوە دەستی پێکرد کە لە ساڵی ٢٠١٤ ڤیکتۆر یانوکۆڤیچ، سەرۆکی پێشووی ئۆکراینا بە خۆپێشاندان لە پۆستەکەی دوورخرایەوە، لەو کاتەوە ئۆکراینا پشتی لە رووسیا کرد و رووی کردە وڵاتانی رۆژئاوا.  لە کاتی خۆپێشاندانەکان ڤیکتۆر یانوکۆڤیچ دەیگوت، "ئەو تێکدەرانە بە پڕچەککردنی لایەنگرانیان هەموو سنوورێکیان بەزاند؛ ئەوان یاسایان شکاندووە و دەبێت دادگایی بکرێن". بەڵام لە ١٩ی شوباتی ٢٠١٤ سێ رۆژ دوای هەڕەشەکانی، دەسەڵاتەکەی هەرەسی هێنا و خۆیشی بەرەو رووسیا هەڵهات.  لە ٢٢ی شوباتدا خۆپێشاندەران گەیشتنە بەردەم کۆشکی سەرۆکایەتی و داوای دەستلەکارکێشانەوەی یانوکۆڤیچ لە دەسەڵات کرد کە لە ٤ ساڵی سەرۆکایەتیی ئەودا، بەگوتەی خۆپێشاندەران ئۆکراینای خستبووە ژێر هەژموون و دەسەڵاتی ڤلادیمیر پووتین، سەرۆکی رووسیا.  دوای هەرەسهێنانی حکومەتەکەی یانوکۆڤیچ، خۆپێشاندەرەکان خۆشحاڵیی خۆیان دەربڕی. نارین چیچون، خۆپێشاندەرێک گوتی، " هیچ قسەیەک فریای ئازارەکانم ناکەوێت، برا و هاوڕێکانمان لەم گۆڕەپانەدا بۆ ئازادیی ئێمە و ئۆکراینا گیانی خۆیان بەخشی".  وەزیرانی دەرەوەی فەرەنسا، ئەڵمانیا و پۆڵەندا بە نوێنەرایەتیی یەکێتیی ئەوروپا سەردانی کیێڤیان کرد و لەگەڵ ئۆپۆزیسیۆنی سەرکەوتوو کۆبوونەوە و تاوتوێی ئایندەی ئۆکراینایان کرد؛ هاوکات هاوکاریی داراییان پێشکێش بە ئۆکراینای نوێ کرد و هانی پێکهێنانی حکومەتێكی لایەنگری رۆژئاوا کرد.  پەرلەمانی ئۆکراینی دوای پێنج رۆژ کۆبووەوە، بڕیار لەسەر پێکهێنانی حکومەتێكی نوێ بە سەرۆکێكی کاتی درا، هەر لەو کاتەوە لایەنگرانی رۆژئاوا دەستیان بە ئامادەکارییەکان کرد بۆ ئەندامێتیی ئۆکراینا لە یەکێتیی ئەوروپا و رێکخراوی ناتۆ.  بەڵام ئەو گەرموگوڕی و دڵخۆشیەی ناوەڕاست و رۆژئاوای ئۆکراینای گرتووەتەوە؛ لە رۆژهەڵات دروست پێچەوانەکەیەتی.  لە رۆژهەڵاتی ئۆکراینا هەرێمی دۆنباس هەیە کە دەکەوێتە سەر سنووری رووسیا، لە هەردوو ناوچەی دۆنیتسک و لۆهانسک پێکدێت، نزیکەی لە ٤٥ % ی دانیشتووانی هەرێمەکە بە زمانی رووسی قسە دەکەن و خۆیان بە رووس دەزانن. بەشی هەرە زۆری دۆنباسییەکان لایەنگری رووسیان و حکومەتێكی ئۆکراینی لایەنگری رۆژئاوا بە هەڕەشە لەسەر خۆیان دەزانن.  ڤیکتۆر یانوکۆڤیچ، سەرۆکی هەڵاتووی ئۆکراینا، لەدایکبووی دۆنیتسکە. دیمیتری، دانیشتوویێکی دۆنیتسک دەڵێت، "ئەوەی کە لە کیێڤ روویدا جێگەی نیگەرانییە. نازانین ئایندەی وڵات بەرەو کوێ دەڕوات. بەڵام من بە راستی نیگەرانم، هەرچەندە زۆربەی خەڵکی دۆنباس حەز دەکەن لە ئۆکراینا جیا ببنەوە، بەڵام من ئۆکراینایەکی یەکگرتووم پێباشترە".  گۆڕانکارییەکانی ئۆکراینا، رووسیای نیگەران کرد بەوەی کە ئۆکراینایەکی نزیک لە رۆژئاوا و ئەگەری بوون بەئەندامی ناتۆ بە هەڕەشەی ستراتیژی لەسەر بەرژەوەندییە جیۆسیاسی و نەتەوەیی خۆی تەماشاکرد.  ڤلادیمیر پووتین لەبارەی گۆڕانکارییەکانی ئۆکراینا گوتی، "رووسیا بە وردی تەماشای بارودۆخی نێو ئۆکراینا دەکات، ئێمە داوا لە هەموو لایەنەکان دەکەین بەرژەوەندیی هەموو ناوچەکانی ئۆکراینا لەچاوبگرن نەک تەنیا بەشێكی ئەو وڵاتە".  هەر لەوێ پووتین بە کارتی گازی وڵاتەکەی کە نیوەی پێداویستیی ئۆکراینا و یەک لەسەر سێی خواستی ئەوروپا دابین دەکات، هەوڵی ترساندنیانی دا.  سەرۆکی رووسیا گوتی، "رووسیا هەمیشە لە بواری دابینکردنی گاز جێگەی متمانەی رۆژئاوا بووە، بەڵام ئێستا ئەو پرۆسەیە لە مەترسیدایە و هەڵەکەش لە ئێمەوە نەبووە، بەڵکو لە ئۆکراینایە کە هێڵەکانی گواستنەوەی گاز بۆ ئەوروپا بە خاکی ئەو وڵاتە تێدەپەڕن".  هەر زوو دانیشتووانی دۆنباس جووڵانەوە و گشتپرسیی سەربەخۆیی هەردوو کۆماری دۆنیتسک و لۆهانسکیان ئەنجامدا و سەرووی لە ٨٩ % ی دانیشتووانی دەنگیان بە بەڵێ دا.  رۆژئاوا گشتپرسییەکەی رەتکردەوە و بە نایاسایی ناوی برد و پووتینی بە ئەندازیاری کارەکە ناوبرد، بەڵام پووتین وەک مانۆڕێكی سیاسی دانی بە سەربەخۆیی ئەو دوو کۆمارە نەنا.  شەڕ لەنێوان گرووپە چەکدارەکانی پاڵپشتیکراوی رووسیا و سوپای ئۆکراینا دەستیپێکرد و تاوەکو ئێستا زیاتر لە ١٥ هەزار کوژراو و هەزاران برینداری لە هەردوولا لێکەوتووەتەوە.  بەڵام دوای چەند رۆژێكی کەم و لە ١٨ی ئاداری ٢٠١٤ دا پووتین هێزی سەربازی بردە ناوجەرگەی کریمیا و بە بەشێك لە رووسیای فیدراڵی ناساندی و یەکێك لە گەورەترین بنکە سەربازییەکانی لە شاری سیڤاستاپۆلی سەر دەریای رەش دامەزراند کە کەنارە دەریای سێ وڵاتی ئەندامی ناتۆی لەخۆگرتووە، تورکیا، بولگاریا و رۆمانیا.  ئەوەش لە دوای ئەنجامدانی دوو گشتپرسیی تایبەت بە راگەیاندنی کۆماری کریمیا و شاری فیدراڵی سیڤاستاپۆل کە بە زۆرینەی دەنگ پەسەندکرا.  باراک ئۆباما، سەرۆکی پێشووی ئەمریکا لەو کاتەدا گوتی، "وەک هەنگاوێكی سەرەتایی من رێگەمدا بە سەپاندنی سزاکان بەسەر رووسیا و ئەگەری سەپاندنی سزای دیکە لەسەر هەڵوێستی مۆسکۆ دەمێنێتەوە بەوەی کە هێزەکانی لە کریمیا بکشێنێتەوە و کۆتایی بەو بارودۆخە نایاساییە بهێنێت".  هەڵوێستەکەی ئەمریکا، هەڵوێستی هاوشێوەی هاوپەیمانە ئەوروپییەکانی بەدوای خۆیدا هێنا و گوشارەکانیان بۆسەر پووتین زیاتر کرد.  لە ٢٠١٤ وە رووسیا نیمچە دوورگەی کریمیای کۆنترۆڵکردووە و نەکشاوەتەوە، هاوکات بروکسل بەردەوام مۆسکۆ بە پێشکێشکردنی هاوکاریی سەربازی بە گرووپە چەکدارە جوداخوازەکانی رۆژهەڵاتی ئۆکراینا تۆمەتبار دەکات و پووتین تۆمەتەکان رەتدەکاتەوە.  لە هاوینی ئەمساڵیشەوە، هاوکات لەگەڵ زیادبوونی ئەگەری ئەندامبوونی ئۆکراینا لە رێکخراوی ناتۆ، رووسیا هێزەکانی لەسەر سنووری ئۆکراینا چڕ کردەوە.  لە دوایین کۆبوونەوەی ئۆنلاینی پووتین و بایدن، سەرۆکی ئەمریکا کە لە ١١ - کانوونی یەکەمی ئەمساڵ ئەنجامدرا، بایدن هۆشداریدایە پووتین لە هەر جووڵەیەک کە نیازی داگیرکردنی ئۆکراینای هاوشێوەی کریمیای بەدواوەوە بێت.  لە دوای کۆتاییهاتنی کۆبوونەوەکە بایدن لە حەوشەی کۆشکی سپیدا قسەی بۆ میدیا کرد و گوتی، "هیچ قسەیەکی بێواتا لەنێوانماندا نەکراوە. هەموو شتێك روون بوو، من بە پووتینم گوت ئەگەر هێز بەریتە نێو ئۆکرایناوە دەرهاویشتەی زۆر زۆر قورسی لێدەکەوێتەوە، ئەوە سەرباری سەپاندنی سزای قورس کە پێشتر هەرگیز نەسەپێندراون".  پووتین لە بەرامبەردا داوای گەرەنتی لە ئیدارەی بایدن کردووە بەوەی کە ئۆکراینا نەکرێتە ئەندامی ناتۆ و سنوورەکانی هاوشێوەی پۆڵەندا و رۆمانیا پڕ لە قەڵخانی سەربازی و سەکۆی مووشەکی بالیستی پێشکەوتوو نەکرێن.  داوایەک بوو، وەڵامەکەی لەسەر زاری سکرتێری رێکخراوی ناتۆوە، درایەوە. یانس ستۆلتینبێرگ، سکرتێری گشتی ناتۆ گوتی، "تاوتوێی چڕکردنی هێزەکانی رووسیا لەسەر سنوور و دەوروبەری ئۆکراینامان کرد. ئەوە هەڕەشە لە ئاسایشی ئەوروپا دەکات. ئێمە داوا لە رووسیا دەکەین رێز لە سەروەری و یەکپارچەیی خاکی ئۆکراینا بگرێت. بڕیاری ئەندامبوونی هەر وڵاتێك لە ناتۆ، پرسێكی ناخۆیی ناتۆیە و تەنیا لەلایەن خودی ناتۆوە بڕیاری لەسەر دەدرێت".  هاوکات سەرۆکی ئۆکراینا سەردانی هێڵەکانی پێشەوەی بەرەکانی شەڕی کرد و ئامادەیی وڵاتەکەی بۆ رووبەڕووبوونەوەی سەربازی دەربڕی.  ڤۆلۆدیمیر زیلینیسکی، سەرۆکی ئۆکراینا گوتی، "هەندێ میدیا بە ترسەوە باس لە ئەگەری بەرپابوونی شەڕ دەکەن. ئێمە بە تەواوەتی ئامادەی بەرگریکردن لە سنوورەکانمانین و ئامادەی هەموو هەڵکشانێکیشین".  پووتین بە مانۆڕە سەربازییەکانی بە ناڕاستەوخۆ پەیامی هەڕەشەئامێز دەداتە ئەمریکا و هاوپەیمانەکانی و ترسی کۆنترۆڵکردنی ئۆکراینای خستووەتەدڵیانەوە، واشنتن و بروکسل و هاوبەشە ئاسیاییەکانیانیش تاوەکو ئێستا بەدڕدۆنگی و ترسەوە گوێقوڵاخی دوایین پێشهاتەکانن.