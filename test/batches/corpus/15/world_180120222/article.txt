رۆژی دووشەممە ١٧ - ١ - ٢٠٢٢ بوومەلەرزەیەک رۆژئاوای ئەفغانستانی هەژاند و بەگوێرەی ئاژانسی بوومەلەرزەزانیی ئەمریکا گوڕەکەی ٥.٣ پلەی رێختەر بووە، بەهۆی نزیکیی بوومەلەرزەکەش لە ئاستی رووی زەویەوە، زیانی دارایی و گیانیی لێکەوتەوە.   باز محەممەد سەروەری، گوتەبێژی والیی ویلایەتی بادگیس - ی رۆژئاوای ئەفغانستان رایگەیاند، زۆربەی ئەوانەی گیانیان لەدەستداوە بەهۆی رووخانی بنمیچی خانوو بووە بەسەریاندا. گوتیشی کە ٥ ژن و ٤ منداڵ لەنێو ئەو ٢٦ کەسە دابوون کە بەهۆی بوومەلەرزەکەوە گیانیان لەدەستداوە.  هەر بەپێی زانیارییەکانی باز محەممەد سەروەری، چوار کەسی دیکە بەهۆی بوومەلەرزەکەوە برینداربوون.   بوومەلەرزەکە زیانی بە ناوچەی موقریش گەیاندووە، بەڵام تاوەکو ئێستا هیچ زانیارییک لەبارەی زیانە دارایی و گیانییەکان لەو شوێنە پشتڕاستنەکراونەتەوە.   ئەفغانستان زوو زوو رووبەڕووی بوومەلەرزە دەبێتەوە، بەتایبەتیش لە نزیک زنجیرە چیاکانی هیندوکوش. بەشێکی زۆری خانووەکانی ئەو ناوچەیەش بە زۆری لە قوڕ دروستکراون و بەرگەی بوومەلەرزەی تووند ناگرن.