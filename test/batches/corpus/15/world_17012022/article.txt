زەرەر و زیانی گەورە لە ئەنجامی سونامییەک بەر وڵاتی تۆنگا کەوت. تۆنگا وڵاتێکی سەر کەناری زەریای هێمنە و لە ١٦٩ دوورگە پێکدێت، بەڵام تەنیا ٣٦ دوورگەیان خەڵکیان تێدایە. ژمارەی دانیشتووانی وڵاتەکە ١٠٤ هەزار کەسە و نزیکەی ٧٠ % یان لە تۆنگاتاپووی گەورەترین دوورگەی دەژین.  وەزیری ئوسترالیا بۆ کاروباری وڵاتانی سەر زەریای هێمن رایگەیاند، دەستیانکردووە بە ناردنی یارمەتیی مرۆیی بۆ تۆنگا، هێشتاش بە تەواوی زەرەر و زیانی سونامییەکەیان بۆ روون نەبووەتەوە.  زێد سیسیلیا، وەزیری ئوسترالیا بۆ کاروباری وڵاتانی سەر زەریای هێمن دەڵێت، "حکومەتی تۆنگا رازی بووە ئۆفەرێکی یارمەتیی حکومەتی ئوسترالیای پێبگات کە پێکدیت لە فڕۆکەی چاودێریی پی ٨ کە هیواخوازین زوو بگەنە ئەوێ".  لە کەناراوەکانی وڵاتی پیرۆ بە دووریی هەزاران کیلۆمەتر لە چەقی گڕکانەکە، شەپۆلەکانی دەریا دروستبووە و خەڵکی دەربەدەر کردووە. لە وڵاتی چیلیش لە ئەمریکای لاتین، زەنگی هۆشیارکردنەوە لێدرا.  کڵاودیۆ ئالدیا، جێگری بەڕێوەبەری قەیرانەکان لە وەزارەتی ناوخۆی چیلی ئاماژە بەوە دەکات، "هێزی دەریاوانیی چیلی زەنگی هۆشیارکردنەوەی سونامیی لە ناوچە کەناراوەکانی کۆکیومبۆ و لۆس ریۆس لێداوە. بەڕێوەبەرایەتیی قەیرانەکان دەستبەجێ پەیامی ئاگادارکردنەوەی بۆ دانیشتووانی ئەو ناوچانە لێداوە بۆئەوەی بە شێوەیەک ناوچەکە جێبهێڵن و خۆیان بگەیێننە شوێنی سەلامەت".  دوایین جار سونامیی گەورە روویدابێت لە ساڵی ٢٠١١ بوو، کاتێک شەپۆلەکانی دەریا لە ئەنجامی بوومەلەرزەیەک بە ٩ پلەی رێختەر لە کەناراوەکانی ژاپۆن ١٠ مەتر بەرزبوونەوە و لە ئەنجامدا ١٨ هەزار کەس گیانیان لەدەستدا، زەرەر و زیانی ٢٣٥ ملیار دۆلاریشی لێکەوتەوە.