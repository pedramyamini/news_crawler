رۆژی یەکشەممە ٠٢ - ٠١ - ٢٠٢٢ کۆشکی سپی لە راگەیێندراوێکدا رایگەیاند، جۆ بایدن، سەرۆکی ئەمریکا پەیوەندییەکی تەلەفۆنیی لەگەڵ ڤۆلۆدیمیر زێلێنسکی، سەرۆکی ئۆکراینا ئەنجامداوە و دڵنیایی ئەمریکای پێداوە.  جین ساکی، گوتەبێژی کۆشکی سپی دەڵێت، لەبارەی کۆکردنەوەی هێز لەسەر سنوورەکەیان، بایدن بە شێوەیەکی روون بە زێلێنسکیی گوتووە کە ئەمریکا و هاوپەیمانەکانی "لە ئەگەری هەر داگیرکارییەکی زیاتری رووسیا بۆسەر ئۆکراینا، بە شێوەیەکی تووند وەڵام دەدەنەوە".  نیشاندانی پاڵپشتیی ئەمریکا بۆ ئۆکراینا چەند رۆژێکی کەم لەدوای ئەوە دێت کە جۆ بایدن لە پەیوەندییەکی تەلەفۆنیدا هەمان هۆشداریی بە ڤلادیمیر پووتین، سەرۆکی رووسیا داوە.  لە پەیوەندییە تەلەفۆنییەکەی لەگەڵ زێلێنسکی، بایدن جەختی لە پابەندیی واشنتن بە پرەنسیپی "هیچ شتێک لەبارەی تۆوە، بەبێ تۆ ئەنجامنادەین"ی کردەوە؛ ئەوەش وەکو ئاماژەیەک بۆ پێویستیی بەشداریپێکردنی ئۆکراینا لە دانووستاندنی پرسی گرێدراو بە داهاتووەکەی.  لەدوای پەیوەندییەکە، زێلێنسکی لە تویتێکدا پاڵپشتیی بایدنی بەرز نرخاند و گوتی، ئەمە "دەرخەری ئەو پەیوەندییە سرووشتییەیە کە لەنێوان هەردوو وڵاتدا هەیە".  ئەوەش لە کاتێکدایە کە بڕیارە لەسەر ئاستی دیپلۆماتە باڵاکان، بەرپرسانی ئەمریکا و رووسیا لە ٩ و ١٠ی ئەم مانگە لە ژنێڤ کۆببنەوە و گفتوگۆ لەبارەی ئەو قەیرانانە بکەن کە لەنێوان هەردوو وڵاتدا هەن، لەنێویشیاندا قەیرانی ئۆکراینا.  لە دوایین رۆژی ساڵی ٢٠٢١ دا بایدن و پووتین بە تەلەفۆن قسەیان کرد، ئەوەش دووەم پەیوەندیی نێوان هەردوو سەرۆک بوو لە ماوەی سێ هەفتەدا کە مژاری سەرەکییان ئۆکراینا بوو.