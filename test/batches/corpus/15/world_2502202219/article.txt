لە چاوپێكەوتنێکیدا لەگەڵ میدیای وڵاتەکەی، بێن والێس، وەزیری بەرگریی بەریتانیا رایگەیاند؛ رووسیا نیازی هەیە هێرشەکانی هەموو ئۆکراینا بگرنەوە و ژمارەی ئۆتۆمبێلە سەربازییەکانی و ئەو  هێزانەی کە ریزیان بەستووە بچنە نێو ئۆکرایناوە، ئەو راستییە دەسەلمێنن.  بێن والێس گوتی: "بەدڵنیاییەوە ئێمە باوەڕمانوایە کە رووسیا نیازی هەیە هێرش بکاتە سەر هەموو ئۆکراینا. ئەو قسە و بانگەشانەی رووسیا لەبارەی ناوچەی دۆنباس نالۆژیکن و دەشزانین پەیوەندییان بەو دۆسێیەوە نییە. هەر ئەوەیە کە بینیمان سوپای رووسیا لە باشوور و باکوور و رۆژهەڵاتەوە، دەچنە نێو ئۆکرایناوە".  وەزیریی بەرگریی بەریتانیا ئاماژەی بەوەدا تاوەکو ئێستا رووسیا هیچکام لەو ئامانجانەی کە لە ئۆپەراسیۆنە سەربازییەکەی دژ بە ئۆکراینا نەخشەی بۆ کێشابوون، دەستەبەر نەکردووە "بەڵکو بە پێچەوانەوە تووشی زیانی گیانیش بووە و زیاتر لە ٤٥٠ سەرباز و کەسانی کارکەر لە کەرتی سەربازی رووسیا لەم ئۆپەراسیۆنانەندا، کوژراون".