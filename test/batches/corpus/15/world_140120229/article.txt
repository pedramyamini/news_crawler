ئەو گەشتیارە بەریتانیانەی کە ڤاکسینیان وەرگرتووە، چیدیکە پێویستیان بەوە نییە لەگەڵ گەیشتنیان بە فەرەنسا خۆیان کەرەنتین بکەن یانیش بە بەڵگەوە بیسەلمێنن کە گەشتەکەیان بۆ مەبەستێکی گرنگە، بەڵام هێشتاش پێویستە پشکنینی نێگەتیڤیان پێبێت کە ٢٤ کاژێری بەسەردا تێپەڕنەبووبێت.  لەگەڵ ئەو بڕیارەدا، رۆژی هەینی ١٤ - ٠١ - ٢٠٢٢ ژمارەیەک گەشتیاری بەریتانی گەیشتنە پاریس و خۆشحاڵی خۆیان بە سوککردنی رێکارەکانی تایبەت بە خۆپارێزی لە کۆرۆنا خستەڕوو.   زارا ندیۆم، گەشتیارێکی بەریتانییە و لە پاریسە، دەڵێت، "شتێکی باشە کە چیدیکە رێکارەکان نەماون. وەکو ئەوە وابوو تەنیا بۆ توڕەکردن یان بێزارکردنی بەریتانییەکان سەپێندرابن، چونکە ئۆمیکرۆن لەهەموو شوێنێکە و رێکارەکان تەنیا بۆ بەریتانیا بوون. "  رێکارەکان بۆ ئەو بەریتانییانەی ڤاکسینیان وەرنەگرتووە لانابرێن. هەروەها لە رۆژی پێنجشەممەی رابردوو ١٣ - ٠١ - ٢٠٢٢ ەوە، بڕیاردرا کە چیدیکە بەستنی ماسک لە سەرشەقامەکان و ناوچە گشتییە کراوەکاندا ناچاری نەبێت. ئەوەش پاریسیەکانی دڵخۆش کردووە و دەڵێن، ئیدی دەتوانن بە ئازادی هەناسە وەربگرن.   کێڤن کۆهن، دانیشتووی پاریسە و باس لەوە دەکات، "من چیدیکە ماسک نابەستم. لە رابردووشدا حەزم نەدەکرد بیبەستم، تازە زانیومە کە شتەکە ناچاری بووە، واتە نەمدازنی، بەڵام من زۆر ماسکم بەکارنەدەهێنا. سێ قورچکە ڤاکسینم وەرگرتووە. بەگشتی کە پیاسە دەکەم، خەڵکێکی کەم لە پاریس دەبینم. بۆیە حەزناکەم بەکاری بهێنم. ئێستاش دڵخۆشم کە شتەکە بووەتە فەرمی و چیدیکە پێویست ناکات ماسک بەکاربهێنم. "  ٧٤.٩ % ـی فەرەنسییەکان دوو قورچکە ڤاکسینیان وەرگرتووە، کەم وڵاتی ئەوروپی بەو رێژەیە گەییشتوون.  بەڵام لەگەڵ ئەوەشدا ئەم هەفتەیە ژمارەی تووشبووانی فەرەنسییەکان بە کۆرۆنا گەییشتە ئاستێکی پێوانەیی کاتێک رۆژی سێشەممەی رابردوو زیاتر لە ٣٦٨ هەزار تووشبووی تۆمارکرد.