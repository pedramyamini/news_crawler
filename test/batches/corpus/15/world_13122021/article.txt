پاپا فرانسیس، پاپای ڤاتیکان گوتی "دەمەوێ نزا بۆ ئۆکراینای ئازیز بکەم؛ بۆ هەموو کەنیسە و کۆمەڵگە ئاینییەکانی. با کێشەکانی ئۆکراینا لەڕێگەی دیالۆگی نێودەوڵەتی چارسەربکرێت، نەوەک بە زەبری هێز. "  نەیارانی رووسیا بەرەیەکی یەکگرتوویان دژی رووسیا پێکهێناوە؛ ئەمە لە کۆبوونەوەی وەزیرانی دەرەوەی گرووپی حەوت لە لیڤەرپوول جەختی لێکرایەوە.  کۆبوونەوەکە رۆژانی یەکشەممە و دووشەممە بەڕێوەچوو؛ وەزیری دەرەوەی بەریتانیا رایگەیاند، ئەگەر رووسیا ئۆکراینا داگیربکات، باجی ئێجگار گەورەی دەدات.  رۆژنامەڤانێک پێداگری کرد ئاخۆ دەبێت ئەمە چی بێت هێندە دەڵێن باجی قورس؟ لیز ترەس بەیەک رستە وەڵامی دایەوە و گوتی: "پێم وانییە پووتین بیەوێ رووبەڕووی باجی ئابووریی قورس بێتەوە. "  لیز ترەس، وەزیری دەرەوەی بەریتانیا گوتی "ئەوە سەرەتای هەفتەیە بینیمان بەرەیەکی یەکگرتوو هەیە؛ وڵاتانی گرووپی حەوت دەڵێن، باجی ئێجگار قورسی بەدواوە دەبێت ئەگەر رووسیا ئۆکراینا داگیربکات. ئەو کارە زیانی زۆری بۆ رووسیا دەبێت. ئێمە لەگەڵ هاوبەشەکانمان لەسەر ئەمە زۆر کۆکین. "  رووسیا ناڵێت نیازی هێرشکردنەسەر ئۆکراینای هەیە، بەڵام تێبینی و رەخنەی خۆی هەیە؛ مۆسکۆ نایەوێت سیستمی مووشەکی پێشکەوتوو لە رۆژهەڵاتی ئەوروپا جێگیربکرێت کە لە رێککەوتنە هەڵوەشاوەکەی نێوان واشنتن و مۆسکۆ قەدەخەبوو، هەروەها رووسیا نایەوێت ئۆکراینا و جۆرجیا ببنە ئەندام لە هاوپەیمانیی ناتۆ.