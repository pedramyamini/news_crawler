رۆژی شەممە ١٨ - ١٢ - ٢٠٢١، بەشێک لە میدیاکانی ئیتاڵیا بڵاویانکردەوە منداڵێکی تەمەن کەمتر لە یەک ساڵ، توانیویەتی بە دەریای ناوەڕاستی پڕ مەترسیدا گەشت بکات، دوای ئەوەی دایک و باوکی لەگەڵ ژمارەیەک کۆچبەری دیکە بۆ دوورگەی"لامبیدوزا"یان ناردووە.  رۆژنامەی لا ریپەبلیکای ئیتاڵی هەواڵەکەی بڵاوکردووەتەوە و رایگەیاندووە: "تیمی رزگارکردن منداڵێکیان رزگارکردووە کە تەمەنی نەگەیشتووەتە یەک ساڵ. منداڵەکە لەگەڵ ٧٠ پیاو بووە لە بەلەمێک، کە لە دوورگەی سەقڵییە لەنگەری گرتووە".   رۆژنامەکە باسی لەوەشکردووە رۆژی هەینی رابردوو نزیکەی ٥٠٠ کۆچبەر لە چوارچێوەی حەوت گەشتی جیا لە ماوەی دوو رۆژی رابردوودا گەیشتوونەتە ئەو دوورگە بچووکە.  بەپێی رۆژنامەکە، ئەو منداڵە بەبێ ئەوەی فێری رێکردن بێت، دەریای ناوەڕاستی تێپەڕاندووە و  رووبەڕووی شەپۆلە ترسناکەکانی دەریاکە بووەتەوە، ئەو منداڵە لەوە بچووکترە کە ناو و چیرۆکی ئاشکرا بکرێت.  بەپێی زانیارییەکانی رۆژنامەکە تەنانەت کۆچبەرەکانیش ناسنامەی ئەو منداڵەیان نەزانیوە، بەڵام گوتوویانە دایک و باوکی تکایان لێکردوون بۆ ئەوەی لەکاتی پەڕینەوە لە ئاوەکەدا گەرەنتی سەلامەتیی ئەو منداڵە بکەن، چونکە نەیانتوانیوە لەگەڵیدا بن.  هەروەها لەنێو کۆچبەرە نوێیەکان هەرزەکارێکی تەمەن ١٤ سالان هەیە کە دایکی لەکاتی هەوڵدان بۆ رزگارکردنی لە نزیک دوورگەکە گیانی لەدەستدا. رێکخراوی پزیشکانی بێسنوور لە تویتەر دەڵێت: "لەسەر ئەو بەلەمە ٢٥ کەس هەبوون، لەنێویاندا ئەو کوڕەی دایکی خنکاوە".  بەراورد بە چەند ساڵی رابردوو ژمارەی ئەو کۆچبەرانەی ویستوویانە لە رێگەی دەریای ناوەڕاستەوە بگەنە ئەوروپا بەتایبەت لە رێگەی لیبیا و تونسەوە زیادی کردووە.  بەپێی رێکخراوی نێودەوڵەتی کۆچ لە سەرەتای ئەمساڵەوە تاوەکو ئێشتا ١٣٤٠ کەس کاتێک ویستوویانە دەریای ناوەڕاست تێپەڕێنن و بگەنە ئەوروپا، لە رێگادا گیانیان لەدەستداوە.