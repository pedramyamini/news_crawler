تۆد وۆڵتەرس، فەرماندەی باڵای هێزەکانی ناتۆ سەرجەم هێزە ئاسمانی، زەوینی، دەریایی و هێزی ئۆپەراسیۆنە تایبەتەکانی ئامادەکردووە و بەخێرایی دەتوانن پشتگیری لە وڵاتانی ناتۆ بکەن.  هەرچەندە چالاککردنی هێزەکانی ناتۆ بەو واتایە نییە کە ئەمریکا و وڵاتانی دیکەی ئەندام لە رێکخراوەکە دەتوانن بچنە نێو ئۆکراینا، چونکە ئۆکراینا ئەندامی ناتۆ نییە.   جۆ بایدن، سەرۆکی ئەمریکا بەڕوونی ئەوەی گوت کە هێزەکانیان بەرەی رۆژهەڵاتی ئەوروپا جێگیردەکرێن، ئەوەش دوای ئەوەی کە بەشێک لە وڵاتە ئەوروپییەکان لە هێرشەکانی رووسیا نیگەران بوون.  ئەوەش لەکاتێکدایە ئێوارەی ئەمڕۆ ڤیلادمیر پووتین، سەرۆکی رووسیا داوای لە سوپای ئۆکراینا کرد حکومەتەکەیان لەکارلابدەن و کە پووتین پێیوایە سەرکردەکانی "تیرۆرست" و "چەتەی ئاڵوودەی ماددەی هۆشبەر و نازیی نوێن. "  کرملین دەڵێت پووتین ئامادەیە شاندێک بنێرێتە بێلاڕووس بۆ ئەوەی دانوستاندن لەگەڵ ئۆکراینا بکەن. سەرۆکی بێلاڕووسیش ئامادەیی خۆی راگەیاند کەشێکی لەبار بۆ ئەو دانوستاندنانە دروستبکات.   گفتوگۆ لەسەر "خۆبەدەستەوەدانی ئۆکراینا"  سێرگی لاڤرۆڤ، وەزیری دەرەوەی رووسیا پێشنیاری کرد گفتوگۆ لەسەر خۆبەدەستەوەدانی ئۆکراینا بکەن. هەرەوەها پێداگرە لەسەر ئەوەی کە سوپای رووسیا ئۆکراینا لە "چەوساندنەوە" رزگاردەکات.   ئۆکراینا داوای خۆبەخش دەکات  ڤۆلۆدمیر زێلێنسکی، سەرۆکی ئۆکراینا داوای لەو ئەوروپییانە کرد کە ئەزموونی شەڕیان هەیە، وەکو خۆبەخش، دژی رووسیا بەرگریی لە ئۆکراینا بکەن.   زێلێنسکی دەڵێت ١٣٧ "قارەمان"ی ئۆکراینی کوژراون و ٣١٧ی دیکەش برینداربوون.   ئاژانسی پەنابەرانی سەر بە نەتەوە یەکگرتووەکان دەڵێت، زیاتر لە ٥٠ هەزار کەس لە سەرەتای هێرشی رووسیاوە ئۆکراینایان جێهێشتووە، زۆرترینیان پەنایان بردووەتە بەر پۆڵەندا و مۆڵۆدۆڤا.  جۆ بایدن، سەرۆکی ئەمریکا بەژداریی لە کۆبوونەوەیەکی بەپەلەی پەیمانی باکووری ئەتڵەسی (ناتۆ) کرد بۆ تاوتێکردنی هێرشی رووسیا. دوای کۆبوونەوەکە، لە راگەیێندراوێکدا ناتۆ هاوسۆزی خۆی بۆ ئۆکراینا دەربڕی و پاڵپشتی خۆیشی بۆ سەروەریی و یەکگرتوویی خاکەکەی دووپاتکردەوە.  ناتۆ هەروەها هێرشەکەی رووسیای بە "هەڵەیەکی ستراتیژیی گەورە" ناوبرد. هاوپەیمانییە بەرگرییە رۆژئاواییەکە بڕیاریشدا هێزی زیاتر رەوانەی رۆژهەڵاتی ئەوروپا بکات.   یەکێتیی ئەوروپا رازیبوو سەرمایەی پووتین و لاڤرۆڤ سڕ بکات، هەروەها کۆمەڵێک سزای "گەورە"ی بەسەر کەرتەکانی دارایی، وزە و گواستنەوەی رووسیادا سەپاندن.   بەرپرسانی ئۆکراینا دەڵێن ئاستی تیشکدانەوە لە زۆنی قەدەخەکراوی چێرنۆبڵ زیادیکردووە و هۆشدارییان دا لەوەی کۆنتڕۆڵکردنی وێستگە ئەتۆمییەکە لە لایەن رووسیاوە "لێکەوتی زۆر خراپی دەبێت. "  ئەنجوومەنی ئەوروپا رایگەیاند، ئەندامێتیی هەموو نوێنەرانی رووسیا لە بەژداریکردن لەو دامەزراوە ئەوروپییە هەڵدەپەسێرێت.  کۆمپانیای بریتیش ئەیروەیز هەموو گەشتەکانی خۆی بۆ مۆسکۆ وەستاندن و رێگەی فڕۆکەکانیشی لەسەر ئاسمانی رووسیا گۆڕی. مۆسکۆش بڕیاریدا ئاسمانی خۆی لە هەموو فڕۆکە بەریتانییەکان قەدەخە بکات، ئەوەش دوای ئەوەی لەندەن ئاسمانی بەریتانیای لە کۆمپانیای ئەیرۆفلۆتی رووسی قەدەخەکرد.