ئەمڕۆ یەکشەممە ٢٧ - ٠٢ - ٢٠٢٢ ئیگۆر کۆناشێنکۆڤ، گوتەبێژی وەزارەتی بەرگریی رووسیا لە راگەیێندراوێکدا ئاماژەی بەوە دا، لە ماوەی ٢٤ کاژێری رابردوودا بەتەواوی شارەکانی خێرسۆن و بێردیانسکیان گەمارۆ داوە. خێرسۆن و بێردیانسک دوو شاری سەرەکین و دەکەونە رۆژهەڵات و باشووری وڵاتەکەوە.  هەروەها ئۆلێگ سینێگوبۆڤ، بەڕێوەبەری ئیدارەی خارکیڤ رایگەیاند، هێزەکانی رووسیا چوونەتە نێو شارەکەیان کە دووەم گەورەترین شاری ئۆکراینایە، بەڵام بە گوتەی ئەو بەرپرسە، هێزەکانی ئۆکراینا توانیویانە هێرشەکانی رووسیا تێکبشکێنن.  لەلایەکی دیکەوە ڤۆلۆدیمیر کۆڤالێنکۆ، سەرۆکی شارەوانیی نۆڤا کاخۆڤا رایگەیاند، شارەکەیان لەلایەن رووسیاوە کۆنترۆڵکراوە و هەموو ئاڵاکانی ئۆکراینایان لەسەر باڵەخانەکان لابردووە. ئەو شارە دەکەوێتە باشووری ئۆکراینا لەسەر رووباری دنیپەر.   سوپای رووسیا هێرشەکانی بۆسەر شاری کیێڤی پایتەختی ئۆکراینا چڕتر کردووە و سەرچاوە میدیاییەکانی ئۆکراینا دەڵێن، رووسیا ئاراستەی هێرشە مووشەکییەکانی بۆسەر شارۆچکەی ڤاسیلکیێڤ لە باشووری رۆژئاوای پایتەختەکە زیاتر کردووە.  شارۆچکەی ڤاسیلکیێڤ، بە دووریی ٤٠ کیلۆمەتر دەکەوێتە باشووری رۆژئاوای کیێڤەوە.  سەرۆکی شارەوانیی ڤاسیلکیێڤ رایگەیاند، شەوی رابردوو و تاوەکو بەرەبەیانی ئەمڕۆ یەکشەممە، ٢٧ - ٢ - ٢٠٢٢، رووسیا بە مووشەکی بالیستی ناوەڕاستی شارۆچکەی ڤاسیلکیێڤ و فڕۆکەخانەکەی کردووەتە ئامانج و نیازیان هەیە هەموو ناوچەکە وێران بکەن.  سەرچاوە میدیاییە خۆجێییەکانی دیکەی ئۆکراینا ئاماژەی بەوە کرد، بۆردوومان لە ناوچەکانی دەوروبەری کیێڤی پایتەختیش زیاتر بوون.  لەلایەکی دیکەوە چەند بەرپرسێکی ئۆکراینی کە قسەیان بۆ رۆیتەرز کردووە، باس لەوە دەکەن کە گوایە رووسیا هەوڵی داوە بەڕێگەی پەڕەشووت سەربازەکانی دابەزێنێتە باشووری رۆژئاوای کیێڤ و پێشبینیش دەکەن لە چەند کاژێری کەمی داهاتوودا رووسیا هێرشەکانی بۆسەر شارەکە بە شێوەیەکی بەرچاو زیاتر بکات.  هەر لە بەردەوامیی بۆردوومانەکانی رووسیا بۆسەر کیێڤ بەپێی ئەو ڤیدیۆیانەی بڵاوکراونەتەوە، وادەردەکەوێت کە مووشەک بەر کۆگایەکی نەوتی لە ڤاسیلکیێڤ کەوتووە، بەرپرسانی کیێڤیش هۆشداری دەدەن کە گڕگرتنی ئەو کۆگا نەوتییە هەوا پیس بکات و خەڵکی بەهۆی دووکەڵی ژەهراوییەوە نەخۆش بکەون، بەتایبەتی ئەو ناوچانەی نزیکی کۆگاکەن.