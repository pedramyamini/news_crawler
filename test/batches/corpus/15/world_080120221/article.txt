دوای کۆبووەنەوەی ئۆنلاینی وەزیرانی دەرەوەی وڵاتانی ئەندام لە هاوپەیمانیی ناتۆ لەبارەی کۆکردنەوەی هێزی رووسی لە نزیک سنووری ئۆکراینا، یانس ستۆڵتنبێرگ، سکرتێری گشتیی ناتۆ پێشوازی لە ئامادەیی رووسیا بۆ بەشداریکردن لە دانوستاندنەکان کرد، بەڵام داواکاری ڤیلادیمیر پووتین، سەرۆکی رووسیای بۆ وەستاندنی فراوانکردنی هاوپەیمانیی ناتۆ رەتکردەوە و گوتی، ناکرێت رووسیا ناتۆ ناچار بکات "ئەندامی پلە دوو"ی هەبێت.   ئەنتۆنی بلینکن، وەزیری دەرەوەی ئەمریکا و یانس ستۆڵتنبێرگ، سکرتێری گشتیی هاوپەیمانیی ناتۆ، لە دوو کۆنگرەی رۆژنامەڤانیی جیادا رایانگەیاند، رووسیا مافی ئەوەی نییە بڕیاربدات کێ ببێتە ئەندام و کێ نەبێتە ئەندام لە هاوپەیمانییەکە؛ هۆشداریشیان بە رووسیادا کە ئەگەر هێرش بکاتە سەر ئۆکراینا ئەوا وەڵامێکی "بەهێزی" دەدەنەوە.  ئەوە لە کاتێکدایە، پووتین داوای کردبوو ناتۆ گەرەنتی بە مۆسکۆ بدات کە وڵاتانی دراوسێی رووسیا هەرگیز نابنە ئەندام لە ناتۆ، لە نێویشیاندا ئۆکراینا.   کۆبوونەوەی ناتۆ دوو رۆژ پێش دەستپێکردنی گفتوگۆ دیپلۆماسییەکانی نێوان رۆژئاوا و رووسیا دێت کە ئامانج لێی کەمکردنەوەی گرژییەکانی نێوانیانە.   پێچەوانەی گومانی رۆژئاواییەکان، رووسیا رەتیدەکاتەوە هیچ نیازێکی داگیرکردنی ئۆکراینای دراوسێی هەبێت، بەڵام پووتین دەیەوێت ناتۆ گەرەنتی بدات کە ئۆکراینا هەرگیز تێیدا نابێتە ئەندام و چەکەکانی هاوپەیمانییەکەش لە هیچ وڵاتێکی ئەندامی پێشووی یەکێتیی سۆڤیەت جێگیرناکرێن.   سکرتێری گشتیی ناتۆ دەڵێت: "هەرچییەکمان پێ بکرێت دەیکەین و هەموو هەوڵێک دەدەین بۆ ئەوەی رێگەیەکی سیاسی بەرەو پێشەوە مسۆگەر بکەین و رێگە لە بەکارهێنانی هێز بگرین"، بەڵام هۆشداریشی بە هاوپەیمانانی ناتۆ دا کە پێویستە بۆ ئەگەری "شکستهێنانی" گفتوگۆکان و دیپلۆماسی، ئامادە بن؛ ستۆڵتنبێرگ لەو بارەیەوە گوتی: "هەر بۆیە ئێمە پەیامی روون بۆ رووسیا دەنێرین کە ئەگەر دووبارە بڕیاربدات هێزی سیاسی دژی دراوسێیەک بەکاربهێنێت، ئەوا لێکەوتەی خراپی بەدوادادێت. "  وەزیری دەرەوەی ئەمریکاش دەڵێت، تاوەکو ئێستا چارەسەری دیپلۆماسی بژاردەیەکی زیندووە، بەڵام هۆشداری بە رووسیا دەدات کە ئەگەر دیپلۆماسی رەتبکاتەوە و رێگەی دیکە بگرێتەبەر، ئەوا ئەمریکا و ناتۆ "ئامادەن وەڵامی هەر دووژمنکارییەکی دیکەی رووسیا بدەنەوە"، ئەوە بە گوتەی خۆی.  مۆسکۆ دەڵێت، چاوەڕێی ئەوە لە وڵاتانی رۆژئاوا دەکات کە لە دانوستاندنە باڵاکاندا وەڵامی پێشنیازەکانی بدەنەوە.   ئەنجوومەنی ناتۆ و رووسیا بیست ساڵ لەمەوبەر دامەزرێندرا، بەڵام دوای ئەوەی لە ساڵی ٢٠١٤ رووسیا نیمچە دوورگەی کریمیای لە ئۆکراینا جیاکردەوە و بە خۆیەوە لکاندی، ناتۆ کۆتایی بە هاوئاهەنگیی خۆی لە رێی ئەو ئەنجوومەنەوە لەگەڵ رووسیا هێنا.