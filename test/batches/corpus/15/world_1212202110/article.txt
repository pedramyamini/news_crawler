لە گشتپرسیی رۆژی یەکشەممەدا لە کۆی ٩٠ % ی دەنگی جیاکراوە، ٩٦ % ی دەنگدەران گوتوویان "نەخێر" بۆ سەربەخۆیی.  مۆنیک سیۆنی، دانیشتووی نیو کالیدۆنیا دەڵێت، "نەخێر، نەخێر بۆ سەربەخۆیی، داوای لێبووردن دەکەم، بەڵام بەم جۆرەیە، ساڵانێکە بەیەکەوەین. هیواخوازین هەر لە چوارچێوەی فەرەنسا بمێنینەوە".  ١٨٥ هەزار کەس مافی دەنگدانیان لە گشتپرسییەکەدا هەبوو؛ بەڵام خەڵکێکی زۆر بەهۆی کۆرۆناوە بەشدارییان نەکرد. دوای راگەیاندنی ئەنجامەکەش، سەرۆکی فەرەنسا گوتارێکی پێشکێشکرد؛ پێشوازی لە دەنگی "نەخێر"ی زۆربەی خەڵکەکە کرد و گوتی، "زیاتر لە هەر کاتێکی دیکە خزمەتگوزاری بۆ خەڵکی ئەو دوورگەیە دابیندەکەن کە زیاتر لە ١٦٠ ساڵە سەر بە فەرەنسایە.  ئیمانوێل ماکرۆن، سەرۆککۆماری فەرەنسا رایگەیاند، "لە سێ گشتپرسیدا بۆ سەربەخۆیی، خەڵك بە (نەخێر) دەنگیان دا؛ هەریەکێک لەو گشتپرسییانە هەڵگری پەیامێک بوون کە دەبێت بە تەواوی لەبەرچاویان بگرین".  یەکەم گشتپرسی لە ساڵی ٢٠١٨ بوو کە نزیکەی ٥٧ % دژی جیابوونەوە دەنگیان دا؛ گشتپرسیی دووەم ساڵی ٢٠٢٠ بوو و ٥٤ % دژی سەربەخۆیی بوون.  ژمارەی دانیشتووانی کالیدۆنیا نزیکەی ٢٧٠ هەزار کەسە، زیاتر لە ٤٢ % یان دانیشتووی رەسەنی دوورگەکەن کە بە کاناک ناسراون، ٣٧ % یان لە نەوەکانی فەرەنسییەکانن کە بە کاڵدوش بانگدەکرێن و ٢١ % ی دانیشتووانی دیکە پێکهاتەی دیکەن کە چەندین دەیەیە نیشتەجێی دوورگەکەن.