لە نزیک کێیڤی پایتەخت، کاروانێکی هێزەکانی رووسیا لەلایەن سوپای ئۆکرایناوە تێکشێندراون. لە دەورووبەری کیێڤیش کاروانێکی دیکەی هێزەکانی رووسیا کەوتنە بەر مۆلۆتۆڤی خەڵک و سەربازانی ئۆکراینی. دوای خاوبوونەوەی پێشڕەوییەکان، پووتین فەرمانی بە هێزەکانی کردووە لە هەموو میحوەرێکەوە هێرشبکەنە سەر ئۆکراینا.  ڤۆلۆدیمیر زێلێنسکی، سەرۆکی ئۆکراینا لە دواین دەرکەوتنیدا جەختدەکاتەوە کە تاوەکو دوا هەناسە دەجەنگن، داوا لە هێزەکانی دەکات دانبەخۆیاندابگرن، پاڵپشتی سەربازییان لە وڵاتانی دراوسێ پێدەگات.   ڤۆلۆدیمیر زێلێنسکی دەڵێت، "بەرگریمان کردووە و سەرکەوتووانە بەرپەرچی هێرشی دووژمنمان داوەتەوە. شەڕ لە چەندین شار و شارۆچکەی دەورووبەری ئۆکراینا بەردەوامە، بەڵام دەزانین بەرگریی لە چی دەکەین. ئێمە بەرگریی لە وڵاتەکەمان، لە خاکمان و لە نەوەکانی داهاتوو دەکەین. سوپامان کیێڤ و شارەکانی دەورووبەریان بەدەستەوەیە. "  لە شاری لیڤیڤ لە رۆژهەڵاتی ئۆکراینا، هەزاران کەس هەوڵدەدەن بە شەمەندەفەر لە شەڕ و پێکدادان رابکەن و پەنا بۆ پۆلەندای دراوسێ ببەن.  لە خاڵی سنووری میدیکا لە دیوی پۆلەندا، گەیشتنی هاووڵاتییانی پۆلەندی بۆ وڵاتەکە بەردەوامە، نەتەوەیەکگرتووەکان دەڵێت، تاوەکو ئێوارەی رۆژی شەممە لانیکەم ١٢٠ هەزار کەس لە ئەنجامی هێرشی رووسیا دەربەدەر بوونە و چوونەتە هەریەک لە وڵاتانی رۆمانیا، پۆلەندا و چەند وڵاتێکی دیکە.   لوبا، هاووڵاتییەکی ئۆکراینییە و ئاوارەیە لە پۆلەندا، " ٢٥ کیلۆمەترمان بە پێ و لەکاتی شەودا رێمان کردووە. لە کۆتاییدا گەیشتین. "  رووسیا هێشتا شەڕی ئۆکراینای یەکلایی نەکردووەتەوە، لە هەمانکاتدا هەڕەشە لە هەریەک لە سوێد و پۆلەندا دەکات نەبن بە ئەندام لە رێکخراوی ناتۆ.  ماریا زاخارۆڤا، گوتەبێژی وەزارەتی دەرەوەی رووسیا باس لەوە دەکات، "هەموو ئەو وڵاتانەی بەشدارن لە رێکخراوی OSCE لە ئاستی نیشتمانیان، لەنێویاندا فینلاندا و سوێد. پێیان گوتراوە کە نابێت ئاسایشی نیشتمانییان لەسەر حسابی ئاسایشی وڵاتێکی دیکە بونیاد بنرێت. روونە کە بە ئەندامبوونی فینلاند و سوێد لە ناتۆ کە لە بنەڕەتدا رێکخراوێکی سەربازییە، باجی جیددی سەربازی و سیاسی بەدواوەدێت کە وادەکات وڵاتەکەمان هەنگاوی پێویستی بۆ بهاوێژێت. "  پاڵپشتیێکی گەورە لە وڵاتانی هاوبەش و هاوپەیمانی ئۆکراینا بۆ وڵاتەکە بەڕێوەیە، ئەمریکا بایی ٣٥٠ ملیۆن دۆلاری دیکە هاوکاری سەربازی پێشکێش بە وڵاتەکە کرد. بەریتانیا و ئەمریکا لەنێو ٢٧ وڵاتی دیکەدا ئامادەییان دەربڕیوە هاوکاری سەربازی بدەن بە سوپای ئۆکراینا.   سەرۆکی فەرەنسا لەکاتی کردنەوەی پیشانگەیەکی کشتوکاڵی لە پاریس رایگەیاند، شەڕی ئۆکراینا درێژە دەکێشێت. بەرپرسێکی باڵای پێنتاگۆنیش دەڵێت، زەرەر و زیانی زۆر بەر سوپای رووسیا کەوتووە و لە چاوەڕوانی پووتین - دا نەبووە.