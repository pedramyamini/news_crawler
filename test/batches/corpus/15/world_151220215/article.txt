ئانالینا بیێربۆک، وەزیری دەرەوەی ئەڵمانیا رایگەیاند، ئەو کەسە بە فەرمانی رووسیا کوژراوە، گوتیشی ئەوە "پێشێلکاریێکی گەورەیە دژی یاسای ئەڵمانیا و سەروەریی کۆماری فیدڕالی ئەڵمانیا. "  وەزیری دەرەوەی ئەڵمانیا باسی لەوەش کرد کە باڵیۆزی رووسیا لە بەرلین بانگهێشتکراوە بۆ ئەوەی لەسەر ئەنجامی داگاکە گفتوگۆی لەگەڵدا بکرێت.   ساڵی ٢٠١٩، بە رۆژی رووناک، کەسێکی بە رەچەڵەک چیچانی بە ناوی زەلیمخان خانگۆشڤیلی، کە هاووڵاتیێکی تەمەن ٤٠ ساڵی جۆرجیا بوو، لە بەرلینی پایتەختی ئەڵمانیا کوژرا، ئەوەش بووە هۆی تووڕەبوونی حکومەتی ئەڵمانیا، کە پێشتریش دوو دیپلۆماتی رووسی لەسەر ئەو پرسە، لە وڵاتەکەی دەرکردن.   رۆژی چوارشەممە، دادگەی هەرێمیی بەرلین تاوانەکەی بەسەر ڤەدیم کراسیکۆڤی تەمەن ٥٦ ساڵدا ساخکردەوە، بەڵام تۆمەتبارەکە گوتی بە فەرمانی حکومەتی رووسیا ئەو کەسەی کوشتووە.  تۆمەتبارەکە هەروەها بە دادگەی هەرێمیی بەرلینی گوتووە، حکومەتی رووسیا ناسنامە و پاسپۆڕتی ساختەی بۆ دروستکردووە و کەلوپەلی پێویستی بۆ دابینکردووە بۆ ئەوەی لە ٢٣ی مانگی ٨ی ٢٠١٩، ئەو کەسە چیچانییە بکوژێت.   دادگە بڕیاری زیندانیکردنی تاهەتایی بۆ بکوژەکە دەرکرد و رایگەیاند: "بەرپرسیاریێتیی هەرە گەورەی" کوشتنەکە لە ئەستۆی ئەوە، ئەوەش بە واتەی ئەوە دێت کە ناتوانێت دوای بەسەربردنی ١٥ ساڵ لە زیندان، بە مەرج ئازادبکرێت.  پارێزەرانی تۆمەتبارەکە داوایان لە دادگەکە کرد بریکارەکەیان لە تۆمەتەکان پاکبکاتەوە، بەڵام ئەوەیان لێ رەتکرایەوە.   دوای راگەیێندراوی دادگەکە، باڵیۆزی رووسیا لە بەرلین راگەیێندراوێکی بڵاوکردەوە و تێیدا هەموو تۆمەتەکانی تێوەگلانی رووسیا لە کوشتنی ئەو پیاوە چیچانییەدا رەتکردنەوە.   باڵیۆزەکە دەڵێت: "ئێمە بڕیارەکە بە نابابەتانە دادەنێین و بە بڕیارێکی سیاسی دەزانین، بەشێوەیەکی گەورە پەیوەندییەکانی نێوان رووسیا و ئەڵمانیا ئاڵۆزدەکەن، کە هەر خۆیان پێشتریش ئاڵۆز بوون. "  دەشڵێت "ئەو بڕوا پڕوپووچەی کە بە درێژایی پڕۆسەی دادگەییکردنەکە هەبوو گوایە رووسیا لەو تاوانەدا تێوەگلاوە، بەشێوەیەکی رێکخراو بەسەر رای گشتیدا دەسەپێنرا و لەگەڵ ئاراستەی گشتیی دژە رووسیایی تێکەڵدەکرا، بەڵام لە کۆتاییدا بە بەڵگەی بڕواهێن ئەو شتە نەسەلمێنرا.