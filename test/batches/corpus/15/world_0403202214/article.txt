رۆژی هەینی ٤ - ٣ - ٢٠٢٢ رافایێل گرۆسی، سەرۆکی ئاژانسی نێودەوڵەتیی وزەی ئەتۆم بە رۆژنامەڤانانی راگەیاند، ئامادەیی خۆی بۆ هەریەکە لە رووسیا و ئۆکراینا پێشانداوە "بە زووترین کات" بچێتە چێرنۆبڵ لە باکووری ئۆکراینا و گوتیشی، ئێستا هەردوولا بیر لە پێشنیازەکە دەکەنەوە.   ئەم پێشنیازەش دوای ئەوە هات کە بەرەبەیانی رۆژی هەینی ٤ - ٣ - ٢٠٢٢ سوپای رووسیا دەستی بەسەر وێستگەی زاپۆریژیای ئەتۆمی لە باشووری ئۆکراینادا گرت و ئەو پێکدادانە بووە هۆی ئاگرکەوتنەوە لە بەشی راهێنانی وێستگەی ئەتۆمییەکە کە تایبەتە بە بەرهەمهێنانی کارەبا.   پێشتر لە ٢٤ ـی شوبات رووسیا دەستی بەسەر وێستگەی لەکارکەوتووی چێرنۆبڵدا گرت کە لە ساڵی ١٩٨٦ تەقییەوە و بەهۆیەوە ٥ ملیۆن کەس کەوتنە بەر کاریگەریی تیشکدانەوەی ئەتۆمی لە وڵاتانی یەکێتیی سۆڤیەتی ئەوکات و ٥٠ کەسیش بەهۆی بەرکەوتنی راستەوخۆی تیشکی ئەتۆمەوە گیانیان لەدەستدا. هاوکات سەتان کەسی دیکە بەهۆی کاریگەریی درێژخایەنی بەرکەوتنی تیشکی ئەتۆمەوە گیانیان لەدەستدا.   گرۆسی گوتی، ئامانجی سەردانەکەی گفتوگۆکردن دەبێت لەگەڵ هەردوو لایەنی رووسی و ئۆکراینی تاوەکو لە "چوارچێوەیەکدا" رێکبکەون بۆ ئەوەی زەمینەیەکی لەبار بۆ ئاسایش و کارپێکردنی وێستگەکانی ئەتۆمیی ئۆکراینا فەراهەمبکرێت.   هاوکات، گرۆسی پشتڕاستیکردەوە کە ئەو باڵەخانەی گڕی گرتبوو، بەشێک نەبووە لە ریئاکتۆرەکانی وێستگە ئەتۆمییەکە، بەڵکو باڵەخانەی راهێنان بووە. گوتیشی کە "هیچ" دەرپەڕینێک لە تیشکدانەوەی ئەتۆمەوە رووینەداوە.   سەرۆکی ئاژانسی نێودەوڵەتیی وزەی ئەتۆم دەڵێت، لە کۆی شەش ریئاکتۆری چالاککردنی وزەی ئەتۆم لەو وێستگەیەدا، تەنیا یەکیان کاردەکات و رێژەی چالاکییەکەیشی ٦٠ % ـە.   ئەوەش لەکاتێکدایە، ئۆکراینا ٩ وێستگەی ئەتۆمیی هەیە کە چوار لەوانە چالاکن و بۆ بەرهەمهێنانی کارەبا بەکاریاندەهێنێت. هاوکات، چوار وێستگەی دیکە بە تەواونەکراوی بەجێهێڵدراون و وێستگەی ئەتۆمیی چێرنۆبڵیش لەکارخراوە.