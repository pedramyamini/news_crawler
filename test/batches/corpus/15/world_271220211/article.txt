لە دوایین کۆنفرانسی رۆژنامەڤانیی وەزیری دەرەوەی ئەمریکادا لە ساڵی ٢٠٢١ دا پرسیار لە بلینکن کرا، "هەستناکەن پێگەی ئەمریکا لاواز دەبێت هێندە مەبەستیەتی داواکارییەکانی ئێران جێبەجێ بکات؟ " وەزیری دەرەوەی ئەمریکا لە وەڵامدا گوتی، پێگەی وڵاتەکەی لەوپەڕی بەهێزیدایە، بەڵام دەیەوێت پرسەکان لە رێگەی دیالۆگەوە یەکلا بکاتەوە.  ئەنتۆنی بلینکن، وەزیری دەرەوەی ئەمریکا رایگەیاند، "ئێران پابەندییەکانی بە رێککەوتنی ئەتۆمی کەمکردوونەتەوە، لەپاڵ ئەمەشدا بەردەوامە لە مامەڵە تووندەکانی لە وڵات بە وڵاتی ناوچەکە. ئەمەش ئەو راستیەیە کە ئێمە رووبەڕووی بووینەتەوە، بەڵام هێشتا ئەوە بە بەرژەوەندیی هەردوولا دەزانین ئەگەر بتوانین رێککەوتنی ئەتۆمی بگەڕێنینەوە نێو سندووقە سەلامەتەکەی. ئەگەریش ئەوە روونەدات بەهۆی ئەوەی ئێران بە ویستێکی باشەوە نایەتە پێشەوە، ئەوکات چالاکانە بەدوای بژاردەی دیکەدا دەگەڕێین؛ ئەوەی روونادات ئەوەیە کە ئێران نابێت لە دەوروبەری مێزی گفتوگۆ یاری بە کات بکات".  پێداگریکردن لەسەر داواکارییەکانیان، ئێران و ئەمریکای تاوەکو گەڕی حەوتەمی گفتوگۆکانی ڤیەننا هێناوە.  ئەمریکا داوای گەڕانەوەی ئێران بۆ رێککەوتنی ئەتۆمی و دەستکردنەوەی بە تەواوی پابەندییەکانی دەکات.  وەزیری دەرەوەی ئێرانیش رۆژی ٢٣ی ئەم مانگە و لە کاتی پێشوازیکردن لە هاوشانە عێراقییەکەی لە تاران گوتی، هەروەک چۆن ئەمریکا داواکاری لە ئێران هەیە، ئەوانیش وەکو تاران داواکارییان هەیە و دەبێت لایەنی بەرامبەر جێبەجێیان بکات.  حوسێن ئەمیرعەبدوڵڵاهیان، وەزیری دەرەوەی ئێران رایگەیاند، "ئەوەی کە لایەنی بەرامبەر هەمیشە جەخت دەکەنەوە و دەڵێن کە ئێمە نیگەرانی پێشکەوتنە ئەتۆمییەکانی ئێرانین، ئێمە بە دەنگێکی بەرز وەڵام دەدەینەوە و دەڵێین، ئەگەر دەتانەوێت نیگەرانیتان بەرامبەر بەرنامەی ئەتۆمیی ئێران بڕەوێتەوە. دەبێت تەواوی سزاکانی پەیوەست بە رێککەوتنەکە هەڵبگیرێن".  دەرفەتەکان بۆ گەیشتن بە رێککەوتنی کۆتایی لە کۆبوونەوەکەی ئەمڕۆ هێندەی کەشوهەوای ڤیەننا ساردوسڕن؛ میخائیل ئولیانۆڤ، نوێنەری رووسیا دەڵێت "هەمیشە بەو جۆرە بووە کە کۆبوونەوەی جیددی لەنێوان کریسمس و سەری ساڵی زایینی ئەنجام نەدرێن".  هەندێک لە دیپلۆماتان ئاماژە بەوە دەکەن، کۆبوونەوەکانی رابردوو ئەرێنی بوون و لایەنەکان خەریکە لەسەر رەشنووسێکی هاوبەش رێکدەکەون کە چەند پێشنیازێکی حکومەتە نوێیەکەی ئیبراهیم رەئیسیش لەخۆدەگرێت.