جۆ بایدن، سەرۆکی ئەمریکا دەڵێت، "رووسیا زیاتر لە ١٥٠ هەزار سەربازی لە دەوروبەری ئۆکراینا هەیە، کە لە بێلارووس و بەدرێژایی سنوورەکانی ئۆکراینا بڵاوەیان پێکراوە، هێشتا داگیرکاری وەکو ئەگەرێکی زۆر ماوەتەوە. هەربۆیە چەند جارێک داوامکردووە هەموو ئەمریکییەکان ئێستا ئۆکراینا بەجێبهێڵن بەر لەوەی درەنگکەون و ناتوانن بە سەلامەتی رابکەن. "  سەرۆکی ئەمریکا جارێکی دیکە هۆشداریدا، رووسیا ئۆکراینا داگیربکات، هەرچەند زەرەر و زیانی ئابووریی بۆ نێوخۆی وڵاتەکەی هەبێت، سزای قورس بەسەر مۆسکۆ دەسەپێنن.  جۆ بایدن، سەرۆکی ئەمریکا ئاماژەی بەوە کرد، "ئەگەر رووسیا هێرشبکات، جیهان بەڕووی داگیرکارییەکەی هەڵدەستێنین، ئەمریکا و هاوپەیمان و هاوبەشەکانی لەسەرتاسەری جیهان ئامادەن سزای قورس بەسەر لایەنە هەناردەکارییەکان بسەپێنن، لەنێویاندا هەندێ سزا کە ئێمە جێبەجێمان نەکردن کاتێک رووسیا کریمیای لە رۆژهەڵاتی ئۆکراینا لە ٢٠١٤ داگیرکرد. گوشاری قورس دەخەینە سەر دامەزراوە و پیشەسازییە هەرە گەورەکانیان. "  سەرۆکی ویلایەتە یەکگرتووەکانی ئەمریکا باسی لەوەش کرد، "هەر کاتێک رووسیا جوڵەی بەهێز کرد ئامادەین ئەو سزایانە جێبەجێ بکەین. سزای درێژخایەن دەسەپێنین، دەست بۆ تواناکانی رووسیا لەڕووی کێبڕکێی ئابووریی و ستراتیژیی دەبەین. سەبارەت بە نۆرد ستریم ٢، ئەو بۆرییەی گاز دەباتە ئەڵمانیا، ئەگەر رووسیا چیدی ئۆکراینا داگیربکات، ئەمەش روونادات. "  رووسیا بەردەوامە لە کشاندنەوەی هێز لە دەوروبەری ئۆکراینا، بەڵام ئارامگرتنی پووتینیش سنووردارە، سەرۆکی رووسیا دەڵێت لەکاتی پێشوازیکردنی لە راوێژکاری ئەڵمانیا جەختی کردەوە کە دەبێت ئەمڕۆ دۆسیەی بەئەندامبوونی ئۆکراینا لە ناتۆ دابخرێت نەوەک لە داهاتووێکی دووردا.  ڤیلادیمیر پووتین، سەرۆکی رووسیا گوتی، "ناتۆ هاتووەتە بەر دەرگەی ماڵمان. لەوەش زیاتر، پرسی بە ئەندامبوونی ئۆکرایناش باسدەکرێت. ئەوان دەڵێن بەیانی روونادات، ئەی کەی؟ دوو بەیانی؟ لەڕووی کاتەوە چی بۆ ئێمە دەگۆڕێت؟ هیچ شتێک. ئێمە گوێبیستی ئەوەین ئۆکراینا ئامادەنییە ئەمڕۆ بچێتە نێو ناتۆ. ئەمە دەزانین. هەمان شت دەڵێن کە بەیانیش ناچێتە نێو ناتۆ. ئەوکاتە دەبێتە ئەندام کە ئامادەیە، بەڵام بۆ ئێمە درەنگە. بۆیە دەمانەوێت هەر ئێستا ئەو کێشەیە چارەسەر بکەن. یاخود لە داهاتووێکی نزیک و لە کاتی گفتوگۆکاندا. "  بەشی زۆری پێشنیازەکان بۆ رەواندنەوەی نیگەرانییەکانی رووسیا بە نهێنی ماونەتەوە، بەتایبەتی ئەوەی پەیوەندی بە ئەندامبوونی ئۆکرایناوە هەیە لە ناتۆ، بەڵام ئەوەی بایدن ئاشکرایکردووە تاوەکو کەشوهەوایێکی سەقامگیر لەنێوان ناتۆ و رووسیا دروستبێت، پێکدێت لە ناساندنی رێوشوێنی نوێ بۆ بابەتی خۆپڕچەککردن، شەفافیەتی تووندوتۆڵکردنی سنوورەکان، هەروەها رێوشوێنی نوێ بۆ بابەتی ستراتیژی سەقامگیری، بەڵام سەرۆکی ئەمریکا دووپاتیدەکاتەوە، بنەما سەرەکییەکانیان ناکەنە قوربانی رووسیا.