کریستۆڤەر داندۆ، بەڕێوەبەری خانەی بەساڵاچووان لە باشووری بەریتانیا دەڵێت "دەکرێت بیر لە ٢٠ی ئایار بکەیتەوە؛ تەماشای دەفتەری یاداوەری خۆم کرد و بینیم ئەو کاتە هاوژینەکەم ئازاری زۆر هەبوو. ئەو کاتە نەمدەزانی چی بکەم؛ نەمدەزانی کە ئایا لێرە بمێنمەوە و چاودێریی بەساڵاچووان بکەم یانیش بچمەوە ماڵەوە و یارمەتی خێزانەکەم بدەم؛ بەڕاستی قوربانیدانێکی گەورەبوو. "   کاتێک ملیۆنان خەڵکی بەریتانیا لە ژێر قەدەخەی هاتووچۆدا بوون و نەیاندەتوانی تەنانەت سەردانی کەسانی نزیکیان لە نەخۆشخانە بکەن کە لە سەرەمەرگدابوون، سەرۆکوەزیرانەکەیان لە شوێنی کارەکەی لە داونینگ ستریت، لەگەڵ چەند هاوکارێکی بەشدارییان لە ئاهەنگێکدا کرد.. بۆریس جۆنسن لە پەرلەمان دانی بە هەڵەکەیدا نا.  بەڵام زۆر بە کەمی کەسێکت دەستدەکەوێت لە نێو شاری لەندەن قسەکانی پەسند بکات و خەڵکی داوای دەستلەکارکێشانەوەی دەکەن.   ئەنتۆنی رۆبنس، دانیشتووی لەندەن دەڵێت "داوای لێبووردنێکی بە زۆر بوو. وای دەبینم کە بەڕێز جۆنسن یاساکانی شکاند، ئەوەش لەکاتێکدا کە هەموومان پێوەیان پابەندبووین و قوربانیمان دا. پێموایە هیچ چارەسەرێکی دیکە نییە جگە لەوەی بەڕێز جۆنسن دەستلەکاربکێشێتەوە. "   دانیشتووییەکی لەندەن دەڵێت "بە بۆچوونی من، ئەمە شتێک لەبارەی کەسایەتی تاکی بەریتانی پیشاندەدات کە هیچ کات دوو ستانداری پەسند ناکات کە بۆ ئەوان یاسایەک و بۆ ئێمەش یاسایەکی دیکە هەبێت. ئەمە ئەو شتەیە کە خەڵکی بەریتانیان تووڕەکردووە و ئێستا خراپ لەسەر بۆریس جۆنسن دەشكێتەوە. "   پارتی پارێزگاران کە بۆریس جۆنسن سەرکردایەتیی دەکات بە ٣٦١ کورسی زۆرینەی ئەنجوومەنی نوێنەرانی بەریتانیای بەدەستەوەیە، ئەمەش بەسە بۆ ئەوەی هەر هەنگاوێکی ئۆپۆزیسیۆن بۆ لەکارلادانی سەرۆکوەزیران پووچەڵ بکاتەوە. بەڵام لێکۆڵینەوە لەگەڵی بەردەوامە و بەشێکی ئەندامانی پارتەکەشی لەگەڵ دەستلەکارکێشانەوەیدان.