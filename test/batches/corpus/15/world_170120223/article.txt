ژان لوک مێلێنشۆن، سەر بە پارتی لا فرانس ئینسۆمیسە و کەسێکی چەپی تووندە، لە دەوروبەری ئەو هۆڵەی بانگەشەی تێدا دەکات وێنای ئەو ژینگەیەی کردووە کە بە گوتەی خۆی دەیەوێت فەرەنسا پێی بگەیێنێت. ئەو لەبەردەم ٣٠٠٠ لە پاڵپشتیکارانیدا دەڵێت، "فەرەنسا سەوز دەکاتەوە".  ژان لوک مێلێنشۆن، بەبژێری سەرۆکایەتیی فەرەنسا دەڵێت، "ئێستا کاتیەتی بۆئەوەی یاسای سەوز بچەسپێنین، واتە چیدیکە زیاتر لەوەی سرووشت لە توانایدایە لێی دەرنەهێنین. پێش ئەوەی ئەم زەویە ببێتە زبڵدانێک و هیچی بۆ بەخشین نەمێنێت".  لە هەڵبژاردنی سەرۆکایەتیی فەرەنسادا تاوەکو ئێستا ٤٠ کەس خۆیان بەربژێر کردووە.  بەپێی راپرسییەکان، ئیمانوێل ماکرۆن بە رێژەی ٢٥ % ی دەنگەکان پلەی یەکەم بەدەستدەهێنێت و سێ رکابەرە راستڕەوە سەرەکییەکەی، واتە مارین لۆ پێن، ئێریک زیمۆ و ڤالێری پێکرێسی بە رێژەی ١٦ % بۆ هەر یەکێکیان لەپشت ماکرۆنەوەن. هەرچی مێلێشۆنە، کە لەپاڵ پاراستنی ژینگەدا، بانگەشە بۆ پێکەوەژیان و شەڕکردن دژی رەگەزپەرستی دەکات، ١٠ % ی دەنگەکان لە گەڕی یەکەمی هەڵبژاردنەکاندا بەدەستدەهێنێت.  ژان لوک مێلێنشۆن ئاماژە بەوە دەکات، "کاری لەپێشینە بۆ زانست و زانین، بۆ کولتوور، بۆ هەموو ئەو شتانەی مرۆڤ باشتر دەکەن و وادەکەن هونەر و زانست بڵاوببێتەوە. هەر کاتێک بووینە خەڵكێکی باش، هەموو کۆمەڵگەش مرۆڤدۆست دەبێت، چونکە ئەوکات کۆمەڵگە کەمتر گەمژەیی لەخۆدەگرێت و کەمتر رەگەزپەرستی و رق و کینە هەڵدەگرێت".  بڕیارە لە ١٠ی نیسانی ئەمساڵ گەڕی یەکەمی هەڵبژاردنی سەرۆکایەتیی فەرەنسا بەڕێوەبچێت؛ هەر کەسێک رێژەی ٥٠ % +١ی کۆی دەنگەکانی بەدەستهێنا، دەبێتە سەرۆکی فەرەنسا، بەڵام ئەگەر هیچ کامێک لەو ٤٠ بەربژێرە نەیانتوانی ئەو رێژەیە بەدەستبهێنێت، دوای دوو هەفتە و لە ٢٤ی نیساندا گەڕی دووەمی هەڵبژاردن لەنێوان دوو لە یەکەم بەربژێران بەڕێوەدەچێت و سەرۆک هەڵدەبژێردرێت.