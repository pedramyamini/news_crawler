ئیلڤا جۆهانسن، کۆمیسیاری یەکێتیی ئەوروپا بۆ کاروباری ناوخۆ رایگەیاند، "تەنانەت لەم بارودۆخە مەترسیدار و قورسەی کە هەرسێ وڵاتی پۆڵەندا، لاتڤیا و لیتوانیا تێیدان، هێشتا دەبێت بەگوێرەی یاسا کۆچبەران لەسەر سنوورەکانیان نەگەڕێننەوە، چونکە بەزۆر گەڕاندنەوەی کۆچبەران نە یاساییە و نە جێگەی پەسندکردنیشە. دەبێت بارودۆخێک دروستبکەن کە تێیدا خەڵکی مافی ئەوەی هەبێت داوای پەنابەری بکات، داواکەی تاوتوێ بکرێت و پاڵپشتی و راوێژی یاساییان پێبدرێت".  لە ساڵی ٢٠٢١ دا زیاتر لە ٨٠٠٠ کۆچبەر لە بێلاڕووسەوە بۆ نێو خاکی پۆڵەندا، لاتڤیا و لیتوانیا دزەیان کرد، هەندێکیان رووبەڕووی تووندوتیژیی هێزە ئەمنییەکان و پاسەوانانی سنوور بوونەوە؛ بەڵام توانییان بە هەر رێگەیەک بێت بۆ وڵاتانی دیکەی رۆژئاوای ئەوروپا دەربازبن.  هاوکات سەتان کۆچبەری دیکە لەسەر سنوور بە زەبری هێز گەڕێندرانەوە بۆ بێلاڕووس، یان بەبێ هیچ پرسیار و وەڵامێک لەنێو خاکی ئەو وڵاتەی ئەندامانەی یەکێتیی ئەوروپا، نێردرانەوە بێلاڕووس.  سۆفی ماگێنس، سەرۆکی بەشی یاسایی لە نوێنەرایەتیی UNHCR لە یەکێتیی ئەوروپا رایگەیاندووە، "بەزۆر ناردنەوە و پێشێلکردنەکانی دیکەی مافەکانی مرۆڤ لەسەر سنووری نێوان بێلارووس و وڵاتانی یەکێتیی ئەوروپا، بەردەوامن. نابێت سەرقاڵی گفتوگۆکان بین و بابەتە سەرەکییەکە پشتگوێ بخەین، دەبێت هەر ئێستا بەزۆر ناردنەوە و گەڕاندنەوەی کۆچبەران بوەستێندرێت. ئاژانسی پەنابەرانی سەر بە نەتەوە یەکگرتووەکان مافی چوونە ناوەوەی ناوچە سنوورییەکانی دیوی پۆڵەندا، لاتڤیا و لیتوانیا لەگەڵ بێلاڕووسی نییە، هەرچەندە چەندین جار داوای ئەو رێگەپێدانەمان کردووە".  پۆڵنەدا بەردەوام رێگری لە چوونی کۆچبەران بۆ نێو وڵاتەکەی دەکات؛ تاوەکو ئێستا زیاتر لە ٣٠٠٠ کۆچبەری بەزۆر گەڕاندووەتەوە، دوایین کاروانیان سەرووی ٢٠٠ کۆچبەر بوون کە هەفتەی رابردوو ناردنیەوە.  سەرباری ئەوەی پەیماننامە نێودەوڵەتییەکان و یاساکانی یەکێتیی ئەوروپا هەر جۆرە رێگریکردنێک لە کۆچبەران بە نایاسایی پێناسە دەکەن؛ هێشتا وەزیرانی ناوخۆی ئەو سێ وڵاتە هاوسنوورانەی بێلاڕووس جەختیان لە گرنگیی بەردەوامی و درێژەدان بە سیاسەتەکانیان لە ئاست کۆچبەران دەکەنەوە.