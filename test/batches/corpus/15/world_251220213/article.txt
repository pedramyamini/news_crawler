لە چەند رۆژی کەمی رابردوودا چەکدارانی تیگرەی لە دوای چەند مانگێک لە کۆنترۆڵکردنی هەردوو ناوچەی ئەمهەرە و عەفەر، لە ٢٠ - ١٢ - ٢٠٢١ لەو دوو ناوچەیە کشانەوە و گەڕانەوە نێو سنووری هەرێمی تیگرەی.  حکومەتی ئەسیوپیاش سوپای وڵاتی بردەوە هەردوو ناوچە تازە چۆڵپێکراوەکە و رایگەیاند لە سنووری ئەو دوو ناوچەیە کە دراوسێی تیگرەین تێناپەڕین و ناچینە نێو تیگرەیەوە.  رۆژی هەینی، ٢٤ - ١٢ - ٢٠٢١، نووسینگەی میدیایی حکومەتی ئەسیوپیا رایگەیاند، "هێزەکانی وڵات چوونەتە نێو ئەمهەرە و عەفەر و فەرمانیان بۆ دەرکراوە بە مانەوە لە ناوچەکانی ژێر کۆنترۆڵی حکومەت و نەچنە پێشەوە".  بڕیاری دەسەڵاتی تیگرەی بە کشاندنەوەی هێزەکانیان لە ناوچەکانی سەر بە ئەسیوپیا و بڕیاری ئەسیوپیا بە مانەوە لە ناوچەکانی ژێر کۆنترۆڵی خۆیان، بە هەنگاوێک بۆ وەستاندنی شەڕ و هێورکردنەوەی ئاڵۆزییەکانی نێوان هەردوولا دادەنرێت.  ئەوەش لە دوای بەرپابوونی شەڕ و پێکدادانەکان لە رۆژی ٣ - ١١ - ٢٠٢٠ کە تاوەکو ئێستا زیاتر لە ٨ هەزار کوژراو و نزیکەی ٧ هەزار بریندار لە هەردوولای لێکەوتووەتەوە، ئەوە سەرباری ئاوارەبوونی زیاتر لە ٢ ملیۆن تیگرەیی و برسیبوونی دەیان هەزار کەس.  سەرهەڵدانی شەڕ لە دوای جووڵەی سوپای ئەسیوپیا بوو بە بڕیاری حکومەت بە ئاراستەی هەرێمی تیگرەی لە باکووری وڵات بەمەبەستی دوورخستنەوەی حکومەتی ناوخۆیی هەرێمی تیگرەی کە نوێنەرایەتی "بەرەی رزگارکردنی گەلی تیگرەی" دەکات و لەلایەن زۆرینەی زۆری تیگرەییەکانەوە پەسندکراوە.  ئەنتۆنیۆ گوتێرێز، سکرتێری گشتیی نەتەوە یەکگرتووەکان لە راگەیێندراوێکیدا پێشوازیی گەرمی لە هەنگاوەکانی تیگرەی و حکومەتی ئەسیوپیا کرد و گوتی، نەتەوە یەکگرتووەکان داوا لە هەموو لایەنەکانی نێو ئەسیوپیا دەکات ئەم دەرفەتە بقۆزنەوە و کردە دووژمنکارییەکان بوەستێنن و سەرجەم رێکارەکان بگرنەبەر تاوەکو سەقامگیری بێتەدی و بتوانرێت هاوکارییە مرۆییەکان بگەیێندرێنە خەڵکی ناوچەکە کە لە باردۆخێکی مەترسیداردا دەژین.