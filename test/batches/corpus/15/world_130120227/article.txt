کامیل سامیگولین، موفتیی کۆماری تەتەرستان دەڵێت، "کەمترین کات بۆ تەواوکردنی نووسینەوەی یەک لاپەڕە بە دەست، دوو رۆژ بوو. دوای ئەوەش پشکنین بۆ نووسینەکە کرا. پشکنینەکە لەلایەن لیژنەیەکەوە دەکرێت و هەر هەڵەیەک هەبێت راستیدەکاتەوە؛ بۆیە وا مەزەندەی دەکەین کە نووسینەکە هەمووی لە ماوەی کەمتر لە دوو ساڵدا تەواو ببێت".  ئەرکی ئارتور پیسارێنکۆی خۆشنووس ئاسان نییە، پێویستە ئایەتەکانی قورئانی پیرۆز خاڵ بە خاڵ و پیت بە پیت بەبێ هیچ هەڵەیەک بنووسێتەوە، ئەو دەڵێت، نووسینی عەرەبی زیاتر زانستە نەک هونەر.  ئارتور پیسارێنکۆ، خۆشنووس ئاماژە بەوە دەکات، "ئەم کارە وەکو دروستکردنی فڕۆکە یان باڵەخانە وایە. پێویستی بە پێوان و هەژمارکردنی وردە. پێوستە زۆر پێوان و هەژمار بکەیت. کاتێک کە دەبێتە کاری رۆژانەت، ئەو هەژمار و پێوانانە هەر بۆ خۆیان لە مێشکتدا دەچەسپێن، بەڵام لەگەڵ ئەوەشدا پێویستە وردبینی بکەیت. هەر پیتێکیش لەڕووی ئەندازیاری و شێوەوە لە پیتێکی دیکە جیاوازە".  رووسیا ٢٢ کۆماری هەیە کە ٩ یان زۆرینە موسڵمانن؛ موسڵمانان لە سەرانسەری رووسیا ژمارەیان ١٤ ملیۆن کەسە، واتە ١٠ % ی دانیشتووانی ئەو وڵاتە پێکدەهێنن.