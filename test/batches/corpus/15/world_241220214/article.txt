ئانالینا بایێربۆک، وەزیری دەرەوەی ئەڵمانیا لە کاتی بەشداریکردنی لە کۆنگرەیەکی رۆژنامەڤانیی لە شاری بەرلین، باسی لەو پلانە کرد، کە وڵاتەکەی بۆ ئەفغانستانی ئامادە کردووە.  بایێربۆک گوتی بەربەستەکانی بەردەم هاتنی ئەو هاووڵاتییە ئەفغانییانەی لە رابردوودا لە دەزگا و رێکخراوە ئەڵمانییەکاندا کاریان کردووە، لادەبات.  وەزیری دەرەوەی ئەڵمانیا ئاشکراکرد، کە ئەڵمانیا پێشوازی لە ١٥ هەزار هاووڵاتیی ئەفغانستان دەکات و ئەو ١٣٥ هاووڵاتییە ئەڵمانییەشی لەبیرنەکردەوە، کە تاوەکو ئێستا لە ئەفغانستانن.  وەزیری دەرەوەی ئەڵمانیا، هۆشداریشیدا لەوەی کە ئەفغانستان بە گەورەترین کارەساتی مرۆییدا تێدەپەڕێت و رایگەیاند: "بەشێکی گەورەی ئابووریی ئەفغانستان داڕماوە. زیاتر لە ٢٤ ملیۆن مرۆڤ بۆ مانەوەیان لە ژیاندا پێویستییان بە هاوکاری مرۆیی بەپەلە هەیە".