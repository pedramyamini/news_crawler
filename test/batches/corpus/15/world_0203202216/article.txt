لە حەوتەم رۆژی شەڕەکەدا، سەربازانی رووسیا بە پەڕەشووت دابەزینە نێو خارکیڤ و شەڕی کۆڵان بە کۆڵان دەستیپێکرد. لە شاری کیێڤ، تۆپباران و بۆردوومانی چڕ، شەقامەکانی لە خەڵک چۆڵ کردووە.  دوای شەڕێکی سەخت، رووسیا رایگەیاند شاری خێرسۆنیان لە باشووری ئۆکراینا بە تەواوی کۆنتڕۆڵکردووە، ئۆکرایناش دەڵێت هێشتا بەرگریکردن بەردەوامە.  ئیگۆر کۆناشێنکۆڤ، گوتەبێژی وەزارەتی بەرگریی رووسیا گوتی، "ژێرخانی سڤیل و دامەزراوەکان و رێگەوبانەکانی شاری خێرسۆن ئاساییی کاری خۆیان دەکەن. شارەکە تووشی هیچ کێشەیەکی خواردن و پێداویستییە سەرەتاییەکان نەبووەتەوە. "   دوای کۆنتڕۆڵکردنی خێرسۆن، ئێستا ناوچەکانی ژێر کۆنتڕۆڵی رووسیا بە رەنگی سوور دیاریکراون.  بەرپرسانی ئۆکراینی دەڵێن، شوێنێکی سڤیلنشین بە هێرشێکی ئاسمانیی رووسیا لە نزیک نەخۆشخانەیەک کراوەتە ئامانج و دوو کەس کوژراون. چڕبوونەوەی هێرشەکان لە کاتێکدان کە هەردوو لا ئامادەیی خۆیان دەربڕی ئێوارەی رۆژی چوارشەممە گفتوگۆ بکەن.   دیمیترۆ کولێبا، وەزیری دەرەوەی ئۆکراینا باسی لەوە کرد، "ئێمە ئامادەین بۆ گفتوگۆ و دیپلۆماسی، بەڵام ئامادەنین هۆشدارییەکانی رووسیا قبووڵ بکەین. "  دیمیتری پێسکۆڤ، گوتەبێژی سەرۆکی رووسیاش باسی لەوە کرد، "شاندەکەمان ئامادەی دانوستاندن دەبێت. من شوێنەکە ئاشکرا ناکەم. ئێوە خۆتان نزیک یان دوور دەزانن. "  بەرپرسانی ئۆکراینا دەڵێن تاوەکو ئێستا ٢٠٠٠ ئۆکراینی کوژراون کە زیاتر لە ٣٥٠ کەسیان سڤیلن. هەروەها وەزارەتی بەرگریی ئەو وڵاتەش دەڵێت ٥ هەزار و ٨٤٠ سەربازی رووسییان کوشتووە، بەڵام مۆسکۆ ئەو ئامارانەی پشتڕاستنەکردوونەتەوە.