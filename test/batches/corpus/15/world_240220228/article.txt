ئۆلێکسی رێزنیکۆڤ، وەزیری بەرگریی ئۆکراینا دەڵێت، "دووژمن هێرشی کردووە، بەڵام سوپاکەمان ناشکێت. هەرکەس کە ئامادەیی تێدایە دەتوانێت چەک هەڵگرێت"، ئاماژەی بەوەش کردووە، "بۆ دەستخستنی چەک، دەبێت پەیوەندی بە بنکە سەربازییەکانی ناوچەکانتانەوە بکەن. بۆ دەستخستنیشی تەنیا پێویستت بەوەیە کە خاوەنی پاسپۆرت بیت".  بەپێی راگەیێندراوی فەرمیی پاسەوانی سنووری ئۆکراینا، تاوەکو ئێستا سێ سەربازی ئۆکراینی بەهۆی هێرشی داگیرکاریی رووسیاوە کوژراون.  بەرپرسانی ئۆکراینا دەڵێن، رووسیا ژێرخانە سەربازییەکان و کۆگاکانی خۆراکیان دەکەنە ئامانج.  بەیانیی رۆژی پێنجشەممە ٢٤ - ٠٢ - ٢٠٢٢ ڤلادیمیر پووتین، سەرۆکی رووسیا لە گوتارێکی تەلەڤزیۆنیدا هێرشی سەربازیی بۆسەر ئۆکراینا راگەیاند و گوتی، بەرپرسیارێتیی خوێنڕشتن دەکەوێتە ئەستۆی "رژێمی" ئۆکراینا. پووتین ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتباکرد کە داوای دەکرد ئۆکراینا نەبێتە ئەندام لە ناتۆ؛ هاوکات گەرەنتیی هەڕەشە ئەمنییەکانی مۆسکۆ بکات.  پووتین گوتیشی، ئامانج لە ئۆپەراسیۆنە سەربازییەکەی رووسیا بۆ ئەوەیە دڵنیاببنەوە کە "ئۆکراینا" لە چەک دادەماڵن.  سەرۆکی رووسیا داوای لە هەموو ئۆکراینییەکان کرد، ئەوانەی چەکیان هەڵگرتووە، دەتوانن لە رێوشوێنی سەلامەتدا ناوچەکانی جەنگ بەجێبهێڵن.