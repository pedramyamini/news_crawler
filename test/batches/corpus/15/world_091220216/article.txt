رۆژی ١ی کانوونی دووەمی ساڵی ٢٠٢٢ فەرەنسا سەرۆکایەتیی یەکێتیی ئەوروپا وەردەگرێت و سەرۆکایەتیکردنەکەش بۆ ماوەی شەش مانگ بەردەوام دەبێت.  رۆژی پێنجشەممە ٠٩ - ١٢ - ٢٠٢١ ئیمانوێل ماکرۆن، سەرۆکی فەرەنسا لە کۆنفرانسێکی رۆژنامەڤانیدا پلانی حکومەتی وڵاتەکەی بۆ ئەوروپا لە ماوەی ئەو شەش مانگەدا راگەیاند و گوتی، ئەوەی ئێستا لەنێو سنووری یەکێتیی ئەوروپادا هەیە، بریتییە لە هەبوونی هاوئاهەنگی لەنێوان وڵاتەکاندا، بەڵام ئەوە بەس نییە و دەبێت هاوپەیمانییە ئەوروپییەکە بەهێزتر بێت و خاوەنی بڕیاری کاریگەری خۆی بێت لەسەر ئاستی جیهان.  ماکرۆن گوتیشی، لە ٠١ - ٠١ - ٢٠٢٢ ەوە کاری جیددی دەکات بۆئەوەی "ئەوروپا خاوەنی سەروەریی خۆی بێت" و بتوانێت سنوورەکانی بە تەواوی کۆنترۆڵ بکات، چونکە ئەوەی لە ماوەی چەند مانگی رابردوودا لە سنووری بێلاڕووس روویدا دەریخست کە قەیرانێکی جیددی هەیە.  سەرۆکی فەرەنسا دەڵێت، "ئەگەر پێویست بکات ئامانجی ئەم سەرۆکایەتییە لە یەک رستەدا کورت بکەمەوە، کە لە ٠١ - ٠١ - ٢٠٢٢ تاوەکو ٣٠ - ٠٦ - ٢٠٢٢ دەخایەنێت، ئەوا دەڵێم، دەبێت لە ئەوروپایەکی پڕ لە هاوئاهەنگییەوە لەنێو سنوورەکانمان بۆ ئەوروپایەکی بەهێز لە جیهاندا هەنگاو بنێین؛ ئەوروپایەک کە سەروەریی تەواوی هەبێت، بتوانێت بڕیار لەسەر بژاردەکانی خۆی بدات و چارەنووسی خۆی دیاری بکات. ئەوە ئەو ئامانجەیە کە ئێمە کار بۆ جێبەجێکردنی دەکەین. بۆ یەکەمجار لە نزیکەی نیو سەدەدا، رووبەڕووی هەڕەشەی دەرەکی لە بوارەکانی گۆڕانی کەشوهەوا، تەکنەلۆژیا و جیۆپۆلەتیکی دەبینەوە".  ئەو گوتەیەی سەرۆکی فەرەنسا لە کاتێکدایە، تاوەکو چەند هەفتەیەک پێش ئێستاش قەیرانێکی کۆچبەری لە سنووری بێلاڕووس لەگەڵ پۆڵەندا، لاتڤیا و لیتوانیا هەبوو.  هەزاران کۆچبەر کە ژمارەیەکی زۆریان خەڵکی هەرێمی کوردستان بوون لەڕێگەی مینسکەوە چووبوونە سنووری پۆڵەندا و مەبەستیان بوو بەنێو پۆڵەندادا بچنە نێو ئەڵمانیا و وڵاتانی دیکەی رۆژئاوای ئەوروپا و لەوێ داوای مافی مانەوە بکەن.  رۆژی ٠٥ - ١٢ - ٢٠٢١ حەوتەمین کاروانی کۆچبەران گەڕانەوە هەرێمی کوردستان و عێراق کە ژمارەیان ٤٢٠ کەس بوو؛ تاوەکو ئێستا ٢٧١٩ هاونیشتمانی و هاووڵاتیی عێراقی لە بێلاڕووسەوە گەڕاونەتەوە هەرێمی کوردستان و عێراق.