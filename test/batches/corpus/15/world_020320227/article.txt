لە گوندی تیزابیکس لە رۆژهەڵاتی هەنگاریای هاوسنوور لەگەڵ ئۆکراینا، ئاوارە ئۆکراینییەکان بە ئۆتۆمبێلی نەفەرهەرڵگر دەچنە کەمپە کاتییەکان. ئەوان لە شەڕ هەڵاتوون و پەنایان بۆ هەنگاریا بردووە. لەوێ لەلایەن رێکخراوە مرۆییەکان و حکومەتی هەنگاریاوە پێداویستیی سەرەتاییان پێدەدرێت.  لە خاڵی سنووری پالانکا لە مەڵدۆڤیاش تاوەکو ئێستا وڵاتەکە پێشوازی لەزیاتر لە ٦٥ هەزار ئۆکراینی کردووە.  پەنابەرێکی ئۆکراینی دەڵێت، "بەڕاستی داوای ئاشتی دەکەین، بۆ سەرتاسەری جیهان نزا بۆ ئاشتی دەکەین. هیواخوازین هەموو خەڵک لە خۆشی و شادی بژین، هەرگیزیش شەڕ روونەدات، چونکە جەنگ قێزەونە. خەڵکینە، هەرگیز وەکو ئێمەتان بەسەر نەیەت. تەنانەت هەوڵیش مەدەن. مەهێڵن هیچ کەس بەقەد ئێمە بچەوسێنەوە. "  لە گوندی ئیساچای رۆمانیاش، ئەو وڵاتە بووەتە پەناگەی دەیان هەزار ئاوارەی ئۆکراینی. لە ماوەی ٢٤ کاژێردا هەزاران ئۆکراینی بەپێ لە ئۆکرایناوە چوونە نێو رۆمانیا، کەسانی خۆبەخش جلوبەرگ، خواردن و بەتانییان بۆ دابینکردوون.  پەنابەرێکی ئۆکراینی لە رۆمانیا باس لەوە دەکات، "من زۆر خەمبارم. زۆریش تووڕەم، چونکە من وڵاتی خۆمم خۆشدەوێت. خێزان و هاوژینەکەمم خۆشدەوێت. دایک و باوکم لە وڵاتەکەم ماونەتەوە، ئێمە ئەم شەڕەمان داوا نەکردبوو. "  لەماوەی چەند رۆژی رابردوودا نیو ملیۆن ئۆکراینی پەنایان بۆ وڵاتانی دراوسێ بردووە، ژمارەیان بەگوێرەی دابەشبوونیان بەسەر وڵاتان بەمشێوەیە؛  ژمارەی ئاوارەکانی ئۆکراینا  نەتەوەیەکگرتووەکان رایگەیاندووە، پێویستیان بە ملیارێک و ٧٠٠ ملیۆن دۆلارە بۆ ئەوەی ژیانێکی ئاسایی بۆ ئاوارە ئۆکراینییەکان فەراهەم بکەن. نەتەوەیەکگرتووەکان چاوەڕواندەکات لە رۆژانی داهاتوودا ١٢ ملیۆن ئۆکراینی لەنێوخۆی وڵات پێویستیان بە هاوکاریی مرۆیی بێت، چوار ملیۆنیش لە وڵاتانی دراوسێ.