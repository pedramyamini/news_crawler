بۆ دووکاندارەکان ئەوە بڕیارێکی قورسە، چونکە وەکو خۆیان دەڵێن، هەر بووکەڵەیەک نرخەکەی ٤٨ دۆلاری ئەمریکی دەبێت. بەشێکی دووکاندارەکانیش بۆئەوەی خۆیان لە بڕیارەکەی تاڵیبان لابدەن، سەری بووکەڵەکانیان بە زەرفی پلاستیکی دادەپۆشن یان پەچەیان لەسەر دەکەن، بەڵام ئەو هەوڵەش رزگاریان ناکات.  بەشیر ئەحمەد، لە پارێزگای هیرات دووکاندارە و دەڵێت، "بەگوێرەی رێنوێنییەکانی تاڵیبان دەبێت سەری ١٥ بووکەڵەکەمان لێبکەینەوە. هەر بووکەڵەیەکیش نرخی ٥٠٠٠ی ئەفغانی دەبێت. هەروەکو دەبینیت، سەری بووکەڵەکانمان لێکردوونەتەوە و بۆ هەر بووکەڵەیەک دوو بۆ سێ هەزار ئەفغانیمان زەرەر کردووە. ئەگەر ئەم بووکەڵانە نەبن ئێمە چی بە کڕیارانمان بفرۆشین؟ "  فەرمانەکە لە لایەن وەزارەتی فەرمان بە چاکە و رێگری لە خراپەی حکومەتەکەی تاڵیبان دەرچووە. هاوکات تاڵیبان دەڵێت، ئەگەر بەشەکانی دیکەی لەشی بووکەڵە بە جلوبەرگ داپۆشن، ئەوان هیچ کێشەیان لەگەڵ ئەوەدا نییە. تاڵیبان دەڵێت کە ئەو پەیکەرانەی شێوەی مرۆڤ نیشاندەدەن دژی شەریعەتی ئیسلامین.  عەزیز رەحمان، وەزیری فەرمان بە چاکە و رێگری لە خراپە رایگەیاند، "جارێکی دیکە داوا لە خەڵکەکەمان دەکەینەوە پابەندبن بە رێنوێنییەکان و پشکنەر و زاناکانمان ناچار نەکەن بچن و خۆیان رێنوێنییەکان جێبەجێ بکەن. پێویستە سەری بووکەڵەکان لێبکەنەوە، ئەوی دیکەش کێشەمان لەگەڵی نییە. دەبێت جلوبەرگیش جەستەیان دابپۆشێت. ئەوەش وادەکات خاوەن دووکانەکان و خەڵکی، لە خراپە پارێزراوبن".  لەدوای گەڕانەوەی بۆ دەسەڵات لە مانگی ئابی ساڵی رابردوودا، تاڵیبان دەستیکردووە بە قەدەخەکردنی هەموو ئەو شتانەی کە لەگەڵ شەریعەتی ئیسلامیدا ناگونجێن لەوانەش خواردنەی کحولی، ماددەی هۆشبەر. وەکو خۆیان دەڵێن دەیانەوێت "شەریعەتی ئیسلامی" لە سەرتاسەری وڵاتدا جێبەجێ بکەن.