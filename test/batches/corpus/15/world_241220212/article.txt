منداڵان بە خۆشیی هاتنەوەی کریسمسەوە خلیسکێنەی سەر بەفر دەکەن. سانتا کلۆزیش لەنێو خانووە دارینەکەیدا ئەو نامانە دەخوێنێتەوە کە منداڵان ناردوویانە بۆی، دواتر کۆمەڵێک دیاری دەخاتە نێو گالیسکەکەیەوە کە هاوشێوەی فیلمکارتۆنەکان لەلایەن چەند شڤرێکەوە رادەکێشرێت و بەو شێوەیە بۆ منداڵانی دەبات، بەڵام بەهۆی کۆرۆناوە ناتوانێت منداڵەکان لە باوەش بگرێت.  سانتا کلۆز دەڵێت، "گوێم لە هەواڵی زۆر نیگەرانکەر بووە لەبارەی تەندروستیی منداڵان و بارودۆخیان لە سەرانسەری جیهان. پێیان دەڵێم، تکایە لەگەڵ یەکدا بمێننەوە، پێكەوە شتێک بکەن بۆئەوەی چێژ لە کاتەکەتان وەربگرن".  لە گوندێکی باکووری رۆژئاوای ئەلبانیا خەڵکی لە پێشوازیی کریسمسدا گوندەکەیان گۆڕیوە بۆئەوەی، بە بڕوای خۆیان، هاوشێوەی بەیت لەحمی کاتی لەدایکبوونی پێغەمبەر عیسا (د. خ) بێت.  منداڵ و گەنج و پیر لەسەر شێوازی ئەو سەردەمە جلیان پۆشیوە، هاوشێوەی ٢٠٠٠ ساڵ پێش ئێستا، شیر و خورما و میوە دەخۆن.  مارکاریتی هیلاج، هاووڵاتیی ئەلبانی دەڵێت، "وەکو هەموو کەسێک دەزانێت، کریسمس بۆ ئێمە جەژنێکی زۆر گرنگە، چونکە دەستپێکێکی نوێیە بۆمان. ئەم رۆژە بە رۆژی هاتنی عیسا، هاتنی دەستپێک و هیوایەکی نوێ و بەهێز دێت".  کریستیانە رۆژئاواییەکان کە لە کاسۆلیکەکان و پرۆتێستانتەکان پێکدێن، ژمارەیان نزیکەی دوو ملیار و ١٤٠ ملیۆن کەسە و ٢٥ی کانوونی یەکەم بە رۆژی لەدایکبوونی پەیامبەر عیسا (د. خ) دادەنێن.