٢٠٢١ بۆ دیموکراسی ساڵێکی نموونەیی نەبوو؛ لە سوودان و میانمار کودەتای سەربازیی روویدا، ئەسیوپیا هێشتاش لە نێوەڕاستی شەڕێکی خوێناویدایە و تاڵیبانیش دەستی بەسەر حکومەتی ئەفغانستاندا گرتووەتەوە.   ئوزرا زییا، یاریدەدەری وەزیری دەرەوەی ئەمریکا بۆ کاروباری ئاساییشی سڤیل، دیموکراسی و مافەکانی مرۆڤ دەڵێت: "ئەوە شتێکی شاراوە نییە، کە دیموکراسی لە سەرانسەری جیهان تادێت رووبەڕووی ئاستەنگی زیاتر دەبێتەوە بەهۆی هەڕەشەی نوێ و سەردەمیانەوە. وڵاتان و هەموو ناوچەکانی جیهان هەست بە چەند پلەیەک لە پاشەکشەکردنی دیموکراسی دەکەن".   رێکخراوە مرۆییەکان ئاماژە بەوە دەکەن لەمساڵدا ئازادیی رادەربڕینیش پاشەکشەی کردووە.   بەگوێرەی کۆمیتەی پاراستنی رۆژنامەڤانان (CPJ) لەم ساڵدا ٢١ رۆژنامەڤان لەکاتی کارەکەیان کوژراون و دەیانی دیکەش هێرشیان کراوەتەسەر.  رێکخراوی پەیامنێرانی بێسنووریش ئاماژە بەوە دەکات زیاتر لە ٣٥٠ رۆژنامەڤان لە سەرانسەری جیهان زیندانیکراون.  وەزارەتی دەروەی ئەمریکا ئاماژە بەوە دەکات، ئێستا سەرکردە خۆسەپێنەکان ئینتەرنێت بۆ بڵاوکردنەوەی زانیاریی ناڕاست و چاودێریکردن بەسەر نەیارەکانیان بەکاردێنن.   لەم لووتکەیەدا بایدن دەیەوێت جەخت لە پاراستنی ئازادی رادەربڕین وەکو بنەمایەکی سەرەکی دیموکراسی بکاتەوە.   ئەنتۆنی بلینکن، وەزیری دەرەوەی ئەمریکا دەڵێت: "حکومەتەکان یاساکانی سوکایەتیپێکردن، ناوزڕاندن و دژەتیرۆر بەکاردەهێنن بۆ دەستگیرکردنی ئەو رۆژنامەڤانانەی کە سەرنج دەخەنە سەر گەندەڵی و خراپەکاری".   بە گوتەی بلینکن ساڵی رابردوو، نزیکەی ٢٠ وڵات یاسای بەرفراوان و ناڕوونی پەیوەندیدار بە پەتای کۆرۆنایان تێپەڕاند و بەبیانووی بەرەنگاربوونەوەی زانیاریی ناڕاست، بۆ گوشارخستنە سەر رۆژنامەڤان بەکاریانهێنان".   وەزیری دەرەوەی ئەمریکا گوتی: "لە لووتکەی دیموکراسیی ئەم هەفتەیەدا، داوا لە حکومەتەکان دەکەین بەڵێنی جیدی بدەن بۆ بەهێزکردنی میدیای ئازاد و سەربەخۆ و یارمەتیدەریش بن لە چارەسەرکردنی ئەو کێشانەی رووبەڕووی دەبنەوە. "  بۆ ئەم لووتکەیە، لە رۆژهەڵاتی نێوەڕاست تەنیا عێراق و ئیسرائیل بانگهێشتکراون. چین و رووسیاش لەسەر بانگهێشتنەکردنیان پێشتر ناڕەزایی تووندیان نیشاندا.   تورکیای هاوپەیمانی ناتۆش، کە رەجەب تەیب ئەردۆغان، سەرۆککۆمارەکەی ساڵی رابردوو لەلایەن بایدنەوە بە "خۆسەپێن" ناوبرابوو، لە لیستی ئامادەبووانی لووتکەکەدا نییە.