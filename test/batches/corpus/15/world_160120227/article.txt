بڕیارە فێستیڤاڵەکە بۆ ماوەی ٤٧ رۆژ بەردەوام بێت و ملیۆنان کەس لە پەیڕەوانی هیندۆسی بەشداریی تێدا بکەن. ئەو بۆنەیەش لە کاتێکدایە کە وڵاتەکە بەدەست تووشبوون بە ڤایرۆسی کۆرۆناوە دەناڵێنێت.  پاندیت سورانگ، قەشەی هیندۆسی دەڵێت، "ئەمڕۆ لە رۆژی ماکارا سانکرانتیدا، ویست و ئارەزوویەکی زۆر لەنێو ئەم قەرەباڵخییەدا هەیە، بەڵام بەهۆی ئەم بارودۆخەوە و بەهۆی تەمومژەوە، ئەمجارە قەرەباڵخییەکە کەمترە. هەروەها حکومەت قەدەخەیەکی سنوورداری سەبارەت بە کۆرۆنا راگەیاندووە و ئەمە کارێکی باشە".  گیرفانبڕ و سواڵکەرەکان، ئەم فیستیڤاڵە دەقۆزنەوە بۆ ئەوەی پارە پەیدا بکەن؛ پیاوێک بۆ وەرگرتنی پارە و خۆراک دەمامکەکەی فڕێداوە و سەری خۆی لە قوڕ ناوە و خەڵکی پارە و خواردنی پێشکێش دەکەن.  ئادیتا شوکلا، پەیڕەوی ئایینیی هیندۆسی ئاماژە بەوە دکەات، "لێرە زۆربەی دیندارەکان رێنوێنییەکانی کۆرۆنا جێبەجێ ناکەن و دەمامک نابەستن. نەک هەر ئەوە، بەڵکو خەڵکی لێرە بارودۆخەکە دەقۆزنەوە و دیندارەکان و سەردانکەران تاڵان دەکەن و شتیان دەدزن. باشترە حکومەت چاوێکی لەمەش بێت".  تەنیا لە رۆژی یەکەمی بەڕێوەچوونی فیستیڤاڵەکەدا، ٢٦٥ هەزار تووشبوون بە ڤایرۆسی کۆرۆنا لە هیندستان تۆمارکراون، ٧٧ پۆلیس و ١٢ کارگوزار کە بۆ بەڕێوەبردنی فیستیڤاڵەکە دامەزرێندرابوون لەنێویاندا بوون. پێشبینی دەکرێت لە چەند هەفتەی داهاتوودا ژمارەکە بۆ ٨٠٠ هەزار تووشبووی رۆژانە بەرز ببێتەوە.  ماونی ماهاراج، پیاوی ئایینی باس لەوە دەکات، "رێکارەکانی کۆرۆنا جێبەجێ دەکەین. پشکنینمان کردووە و ڤاکسینیشمان وەرگرتووە. داواش لە هەموو خەڵک دەکەم هۆشیاربن و ئاگایان لە خۆیان بێت بۆئەوەی ئەم پەتایە تێپەڕێنین؛ داوا دەکەم ڤاکسین وەربگرن".  هیندۆسەکان بەشی زۆری لایەنگرانی پارتی دەسەڵات پێکدەهێنن. رەخنەگرانی نارێندرا مۆدی، سەرۆکوەزیرانی هیندستان دەڵێن، تاوەکو دەنگەکانیان لەدەست نەدەن، رێگە بە ئەنجامدانی فیستیڤاڵی لەو شێوەیە دەدەن.