رۆژی دووشەممە ١٠ - ٠١ - ٢٠٢٢ بەهۆی ئاگرکەتنەوە لە یەکێک لە باڵەخانەکانی ناوچەی برۆنکسی شاری نیویۆرک، دووکەڵێکی زۆر بەنێو باڵەخانەکەدا بڵاوبووەوە و بەهۆی دووکەڵی زۆرەوە دانیشتووانی باڵەخانەکە تووشی تەنگەنەفەسی بوون و خەڵک ناچاربوون بۆ دەستکەوتنی ئۆکسجین پەنجەرەکانیان بشکێنن و خاولیی تەڕ لەژێر دەرگاکانیان دابنێن، بۆئەوەی دووکەڵەکە نەچێتە ژوورەکانیان.  دانیێل نیگرۆ، سەرۆکی بەشی ئاگرکوژێنەوە رایگەیاند، ئاگرەکە زۆر بڵاونەبووەتەوە، تەنیا یەک باڵەخانە و هۆڵێکی سووتاندووە، بەڵام بەهۆی ئەوەی دەرگای ئەو باڵەخانەیەی ئاگرەکە تێیدا سەریهەڵداوە کراوە بووە، دووکەڵەکە بە خێرایی بەرەو ژوورەکانی دیکەی باڵەخانەکە بڵاوبوویەوە.  نیگرۆ دەشڵێت: کە تیمەکانی ئاگرکوژێنەوە ژمارەیەکی زۆری خەڵکیان بە کەوتوویی لەسەر زەویی باڵەخانەکانیان دۆزیوەتەوە " کە بەهۆی گەورەیی قەبارەی دووکەڵەکە نەیانتوانیبوو خۆیان رزگاربکەن و تووشی تەنگەنەفەسی بوون".  لەبارەی هۆکاری کەوتنەوەی ئاگرەکەش، بەرپرسانی شاری نیویۆرک دەڵێن، "ئاگرەکە بەهۆی سۆپای کارەباییەوە کەوتووەتەوە".  بەشێکی دانیشتووانی باڵەخانەکە گوتیان، سیستمی ئاگادارکردنەوە کاریکردووە و زەنگی لێداوە، بەڵام ئەوان ئاگادارکردنەوەکەیان پشتگوێخستووە، بەو پێیەی کە پێشتر "زوو زوو زەنگی ئاگادارکردنەوەی ساختە لەو باڵەخانەیە لێدراوە".  هاوکات، بە گوتەی بەرپرسانی شاری نیویۆرک، زیاتر لە ٦٠ کەس بەهۆی ئاگرەکە و دووکەڵی ئاگرەکە زیانیان بەرکەوتووە و ١٣ کەسیش بەهۆی هەڵکێشانی بڕێکی زۆری دووکەڵ لە نەخۆشخانە خەوێندراون.  ستێفن رینگێڵ، راوێژکاری ئێریک ئادەمز، سەرۆکی شارەوانیی شاری نیویۆرک رایگەیاند، دوو لەو قوربانییانەی گیانیان لەدەستداوە منداڵن و تەمەنیان لە ١٦ ساڵ کەمترە.  بۆ کوژاندنەوەی ئاگرەکەش ٢٠٠ کارمەندی ئاگرکوژێنەوە راسپێردران و ئاگرەکەیان بە تەواوەتی کۆنترۆڵ کرد. راپۆرتە سەرەتاییەکانیش دەڵێن، ئاگرەکە لە نهۆمی سێیەمی باڵەخانە ١٩ نهۆمییەکە کەوتووەتەوە.