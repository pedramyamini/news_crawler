سەرچاوەیەکی میدیایی ئەڵمانی لە زاری بەرپرسێکی نێو نەتەوە یەکگرتووەکان کە نەیویستووە ناوی ئاشکرا بکرێت هەواڵەکەی بڵاوکردووەتەوە و ئاشکرایکردووە "ئەنتۆنیۆ گوتەرێس، سکرتێری گشتیی نەتەوە یەکگرتووەکان پێشنیازی کارکردنی خستووەتە بەردەم مێرکل تاوەکو لە نێو رێکخراوەکە وەک راوێژکاری باڵا کار بکات".  پێشنیازەکە لە رێگەی نامەیەکەوە بووە، کە گوتەرێس بۆ مێرکلی ناردووە و تێیدا پێشنیازی کردووە مێرکل ببێتە گەورە راوێژکار و سەرۆکایەتی "دەستەی راوێژکاران"ی تایبەت بە بەرژەوەندییە گشتییە نێودەوڵەتییەکان بکات.  دەستەی راوێژکارانی بەرژەوەندییە گشتییە نێودەوڵەتییەکانی سەر بە نەتەوە یەکگرتووەکان، راوێژ دەداتە سکرتارییەتی گشتیی نەتەوە یەکگرتووەکان لە بوارەکانی بەرژەوەندیی گشتی، تەندروستی جیهانی، زانست، ئاشتی، پاراستنی سرووشت و ئابووری جیهانی.  سەرچاوەکە ئاماژەی بەوەکردووە نامەکە چەند رۆژێکە بۆ مێرکل نێردراوە، بەڵام تاوەکو ئێستا مێرکل وەڵامی نەداوەتەوە و پێشبینیش دەکرێت پێشنیازەکە "رەتبکاتەوە".  مێرکل بۆ ماوەی ١٦ ساڵ راوێژکاری ئەڵمانیا بوو، لە ساڵی ٢٠١٨ دا بڕیاریدا خۆی بەربژێر نەکاتەوە؛ لە ٢٠٢١ دا، ئۆلاف شوولتز بە راوێژکاری نوێی ئەڵمانیا هەڵبژێردرا.