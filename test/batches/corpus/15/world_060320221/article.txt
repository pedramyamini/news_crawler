رۆژی شەممە ٠٥ - ٠٣ - ٢٠٢٢ کۆمیسیۆنی باڵای نەتەوە یەکگرتووەکان بۆ کاروباری کۆچبەران رایگەیاند ملیۆنێک و ٣٦٨ هەزار و ٨٦٤ کەس ئۆکراینایان جێهێشتووە؛ ئەوەش بەراورد بە رۆژی پێشتر نزیکەی ١٦٠ هەزار کەس زیادیکردووە.  هاوکات ئاژانسەکە هۆشداری دەدات لەوەی لە ئەگەری بەردەوامبوونی جەنگ چوار ملیۆن کەسی دیکە لە ئۆکراینا ئاوارە دەبن. پشکی شێری ئەو وڵاتانەی کۆچبەرانی ئۆکراینی رووی لێدەکەن بەر پۆڵەندای هاوسنووری کەوتووە.  دابەشبوونی پەنابەرە ئۆکراینییەکان بەسەر وڵاتاندا بەمشێوەیە:  پۆڵەندا: ٧٥٦,٣٠٣ ئاوارەی ئۆکراینی  هەنگاریا: ١٥٧,٠٠٤ ئاوارەی ئۆکراینی  مۆڵدۆڤا: ١٠٣,٢٥٤ ئاوارەی ئۆکراینی  سلۆڤاکیا: ١٠١,٥٢٩ ئاوارەی ئۆکراینی  رۆمانیا: ٦٣,١٩٢ ئاوارەی ئۆکراینی  وڵاتانی دیکەی ئەوروپا: ١٣٣,٨٧٦ ئاوارەی ئۆکراینی  رووسیا: ٥٣,٠٠٠ ئاوارەی ئۆکراینی  "لە ماوەی ١٠ رۆژدا ٣٥١ کەسی سڤیل لە ئۆکراینا کوژراون"  نەتەوە یەکگرتووەکان رایدەگەیێنێت لە ماوەی ١٠ رۆژی یەکەمی جەنگی ئۆکراینادا، لانیکەم ٣٥١ کەسی سڤیل کوژراون و ٧٠٧ کەسی دیکەش بریندار بوون.  رۆژی شەممە ٠٥ - ٠٣ - ٢٠٢٢ کۆمیسیۆنی باڵای نەتەوە یەکگرتووەکان بۆ مافەکانی مرۆڤ رایگەیاند، زۆربەی ئەو کەسە سڤیلانەی لە ماوەی جەنگدا گیانیان لەدەستداوە، بەهۆی بۆردوومان و تەقینەوەوە بووە.  ئۆفیسی کۆمیسیۆنی باڵای نەتەوە یەکگرتووەکان بۆ مافەکانی مرۆڤ OHCHR گوتیشی، ئەوان پێیانوایە ژمارەی راستەقینەی کوژراوانی سڤیل لەوەی هەیە بەرزترە.  ئاژاسەکە ئەوەشی خستووەتەڕوو، سەتان قوربانیی سڤیل لە کوژراو و بریندار لە شاری ڤۆلنۆڤاخای هەرێمی دۆنێتسک بوون کە ئێستا رووسیا وەکو کۆمارێکی سەربەخۆ دانیپێداناوە.