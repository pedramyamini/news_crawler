رۆژی دووشەممە ٢٧ - ١٢ - ٢٠٢١ کۆشکی سپی لە راگەیێندراوێکدا رایگەیاند، جۆ بایدن، سەرۆکی ئەمریکا یاسای بودجەی ساڵانەی بەرگریی ئەمریکای ناسراو بە یاسای رێگەپێدانی خەرجییەکانی بەرگریی نیشتیمانی NDAA بۆ ساڵی ٢٠٢٢ واژۆکرد. بەپێی یاساکە مووچەی هێزە چەکدارەکانی ئەمریکا بەرزکراوەتەوە.  لە سەرەتای ئەم مانگەدا، ئەنجوومەنی پیرانی ئەمریکا بە ٣٦٣ دەنگی بەڵێ بەرامبەر ٧٠ دەنگی نەخێر یاساکەی پەسندکردبوو. دواتریش ئەنجوومەنی پیرانی ئەمریکا لە ١٥ی مانگدا بە ٨٩ دەنگی بەڵێ بەرامبەر ١٠ دەنگی نەخێر یاساکەی تێپەڕاند.   لە یاسای بودجەی سەربازیی ئەمریکا، ٣٤٥ ملیۆن دۆلار بۆ هاوکاری هێزە عێراقییەکان و هێزەکانی پێشمەرگە و ١٧٧ ملیۆن دۆلاریش بۆ هاوکاری هێزەکانی سووریای دیموکرات و مغاویر ئەلسەورە دابینکراوە.   ساڵی رابردوو ئەمریکا ٥١٠ ملیۆن دۆلاری بۆ عێراق و ٢٠٠ ملیۆن دۆلاری بۆ سووریا دابینکردبوو، لە نێو یاساکەی ئەمساڵدا، ٢٥٧ ملیۆن دۆلار بۆ هێزەکانی پێشمەرگە تەرخانکراوە و ٥ ملیۆن دۆلار بۆ کڕینی پێنج فڕۆکەی بێفڕۆکەوانی پوما، تەرخانکراوە، هەروەها ١٢ ملیۆن دۆلاریش بۆ بەردەوامی تواناکانی هێزەکانی پێشمەرگە و ٢٤٠ ملیۆن دۆلاریش بۆ مووچەی هێزەکانی پێشمەرگە، کە ساڵی رابردوو ئەمریکا ئەو مووچەیەی لە یاساکە دانەنابوو.  لەدوای واژۆکردنی یاساکە، جۆ بایدن لە راگەیێندراوێکدا گوتی یاساکە سوودی گرنگ بەرەوپێشچوونی دادگەری بۆ سەرباز و خێزانەکانیان دابیندەکات.  خەرجییە سەربازیەکانی ئەمریکا لە ساڵی ٢٠٢٢ بە بەراورد بە ساڵی ٢٠٢١ بە رێژەی ٥ % زیادکردووە. هاوکات بە رێژەی ٢.٧ % مووچەی سەربازانی بەرزکردووەتەوە و لەگەڵ ئەوەشدا رێگە بە سوپا دەدات فڕۆکەی زیاتر و کەشتیی دەریایی زیاتر بکڕێت.  جیا لەوەش بەشێکی بودجەکە تەرخانکراوە بۆ ستراتیژیەتیی مامەڵەکردن لەگەڵ هەڕەشە جیۆسیاسییەکانی وەکو چین و رووسیا.   هاوکات، لە بودجەکەدا، ٣٠٠ ملیۆن دۆلار لە چوارچێوەی دەستپێشخەریی یارمەتیدانی ئاسایشی ئۆکراینا دابینکراوە کە پاڵپشتی دارایی دەداتە سوپای ئۆکراینا. هەروەها ٤ ملیار دۆلار بۆ دەستپێشخەریی بەرگریی ئەوروپا و ١٥٠ ملیۆن دۆلاریش بۆ هاوئاهەنگیی ئاسایشی وڵاتانی بەلتیک تەرخانکراوە.    بەگوێرەی یاساکە، ئەنجوومەنێکی ١٦ ئەندامی پێکدەهێندرێت بۆ ئەوەی لێکۆڵینەوە لە شەڕی ئەفغانستان بکات کە لە مانگی ئابی ئەمساڵدا بە کشانەوەی ئەمریکا لەو وڵاتە کۆتاییهات.