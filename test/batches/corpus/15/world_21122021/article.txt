میدیاکانی بەریتانیا ئاماژەیان بەوەش کردووە، جگە لەوەش "داواکاریی باوەڕپێنەکراوی سادەی" دیکە کراون، وەکو پرسیار لە کاتەکانی ئامادەبوونی شەمەندەفەر، ژمارەی تەلەفۆنی دانساز یاخود پێدانی راپۆرت لەبارەی کەسێک کە ئاوی خواردنەوەی نییە.  پۆلیس دەڵێت، کاتەکانی نزیک لە سەری ساڵ و کریسمس لەو کاتانەی ساڵن کە تێیدا زۆر سەرقاڵن. لەبارەی پەیوەندییەکی تەلەفۆنیش کە تێیدا ژنێک گوتوویەتی، "هاوڕێ کوڕەکەی ماچی نەکردووە"، پۆلیس ئەو داواکارییە بە "نەگونجاو" ناوبردووە.  پۆلیسی لینکۆڵنشایەر ئەوەشی خستووەتەڕوو، بەدواداچوونیان بۆ ئەوە کردووە کە بۆچی خەڵک پەیوەندیی بە ٩٩٩ وە دەکەن و داوای شتی ناپێویست و نەگونجاو دەکەن، بەڵام نەیانتوانیوە بە دەرەنجامێکی ئەوتۆ بگەن.  ساڵی رابردوو، سەرەڕای ئەوەی قەدەخەی هاتووچۆ بوو لە بەریتانیا، بەڵام لە نێوان ٢٠ - ١٢ - ٢٠٢٠ تاوەکو ٠٢ - ٠١ - ٢٠٢١ رۆژانە ٢٦٥ پەیوەندیی لەناکاو بە ژمارە ٩٩٩ وە کراوە، ئەو ژمارەیەش بۆ ئەوەیە کە کاتێک کەسێک یاخود شتێک مەترسیی راستەوخۆی لەسەرە، یان تاوانێک خەریکە روودەدات، پەیوەندیی پێوە بکرێت بەمەبەستی بەهاناوەچوون.  مایک مۆدەر فێچ کە بەرپرسی ژووری کۆنترۆڵی پۆلیسی فریاکەوتنە دەڵێت، ئەو پەیوەندییانەی کە کاتیان بەفیڕۆ دەدات، لەوانەیە ببنە هۆی دروستبوونی هەڕەشە لەسەر ژیانی ئەوانەی پێویستیان بە هاوکاریی بەپەلەیە.