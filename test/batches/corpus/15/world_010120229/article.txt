کەناڵی ١٢ ـی ئیسرائیل نزیک لە حکومەتی ئەو وڵاتە ئاشکرایکرد، نافتالی بینێت، سەرۆکوەزیرانی وڵات داوای لە رۆنین بار، سەرۆکی شاباک، دەزگای ئاسایشی گشتی ئیسرائیل کردووە "لێکۆڵینەوەیەکی ورد" لەو بابەتەکەدا بکات، ئاشکراشی دەکات، لە مانگی ئەیلوولی ساڵی ٢٠٢١ دا ئێران لە رێگەی هەردوو ئەپلیکەیشنی "وەتسئەپ و تلیگرام"ـەوە توانیویەتی دزە بکاتە نێو هەژماری ئەندامان و چالاکڤانانی سیاسی سەر بە پارتەکەی نەتانیاهوو - وە.    لە لایەکی دیکەوە رۆژنامەی "تایمز ئەڤ ئیسرائیل" هەواڵەکەی پشتڕاستکردەوە و رایگەیاند، "ئێران توانیویەتی لە رێگەی دروستکردنی ' هەژماری ساختە ' ـوە بگاتە لای ئەو ئەندامانە تاوەکو دژ بە نافتالی بینێت، بووەستنەوە و دابەشبوونی نێوان حکومەت و ئۆپۆزیسیۆن قووڵتر بکەن.  رۆژنامەکە باس لەوەش دەکات، ئێران بۆ ئەو مەبەستە "تۆڕێکی" دروستکردووە و لە رێگەیەوە پێشنیازی پێدانی پارە بەو ئەندامانەی لیکود کردووە تاوەکو خۆپیشاندان دژ بە حکومەتی بینێت ئەنجام بدەن، جگە لەوە بەڕێوەبەرانی "تۆڕەکە" داوایان لەو چالاکڤانە ئیسرائیلییانە کردووە نامەکانیان لەسەر وەتسئەپ و تلیگرام بگەیێننە یائیر نەتەنیاهوو، کوڕەکەی بنیامین نەتانیاهوو.  سەرچاوە ئیسرائیلییەکان ئاماژە بەوە دەکەن، ئەو کەسانەی کە کاریان لەو تۆڕەدا کردووە وا خۆیان پیشانداوە کە چالاکڤانی سەر بە پارتی لیکودن تاوەکو ترس و پشێوی لە ئیسرائیلدا دروستبکەن، ئەوەشی خستووەتەڕوو، "تۆڕە ئێرانییەکە هاوکات لەگەڵ دژایەتیکردنی بینێت، لەگەڵ چالاکڤانانی سەر بە بەرەی چەپی ئیسرائیلیش پەیوەندییان دروستکردووە تاوەکو دژ بە نەتانیاهوو بووەستن. "  کەناڵی ١٢ ـی ئیسرائیل دەڵێت، "چەندین هەژماری ساختە توانیویانە دزەبکەنە نێو لانیکەم ٥٠ گرووپ لە ئەندام، سیاسەتڤان و چالاکڤانانی سەر بە پارتی لیکود، هەروەها ٣٠ کۆمەڵەی سیاسەتڤانی بێلایەن و نۆ لایەنی نزیک لە نەتانیاهوو، لە رێگەی ئەو گرووپ و لایەنەیشەوە دەستیان بە سەرووی ملیۆنێك ئیسرائیلی لەنێو سۆشیاڵ میدیادا گەیشتووە. "  رۆژی چوارشەممە ٢٩ - ١٢ - ٢٠٢١، دەستەی ئاسایشی سایبیری نەتەوەیی ئیسرائیل، هۆشداریدا لە مەترسی هێرشێكی ئێرانی بۆ سەر چەند هەژمارێكی وەتسئەپ و تلیگرام بە مەبەستی کاریگەریکردنە سەر بازاڕی دارایی و بۆرسەکانی ئیسرائیل.