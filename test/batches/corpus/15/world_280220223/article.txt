هەرێمی رۆستۆڤ لە باشووری رۆژئاوای رووسیا کە لەگەڵ هەردوو هەرێمی لوهانسک و دۆنێتسک هاوسنوورە، ئەو دوو هەرێمەی کە لەلایەن رووسیاوە وەکو دوو کۆماری سەربەخۆ دانیان پێدانراوە؛ ژمارەی دانیشتووانی رۆستۆڤ نزیکەی چوار ملیۆن و ٢٧٠ هەزار کەسە. ٩٠ % ی دانیشتووانەکەی بە زمانی رووسی دەدوێن؛ نزیکەی ٧٨ هەزار کەسیش کە بە ئۆکراینی دەدوێن لەوێ دەژین کە دەکاتە ٢ % ی کۆی دانیشتووانی هەرێمەکە.  ئۆکراینی زمانەکان لە سەردەمی سۆڤیەتی پێشووەوە لەو هەرێمە دەژین و تێکەڵاوییان لەگەڵ رووسەکان هەیە؛ ئەوەش وایکردووە، بەشێک لە دانیشتووانی هەرێمەکە دژی ئەو شەڕە بن کە ئێستا لەنزیک سنوورەکەیان هەیە.  نیکۆلای زیما، قوتابی لە رۆستۆڤ دەڵێت، "ئەگەر بۆ شەڕ بانگم بکەن، ئامادەم بچم، بەڵام نەوەک دژی ئۆکراینا و خەڵکەکەی کە وەکو برامان وان. من ئەمە وەکو جەنگێکی بێمانا دەیبینم و زۆر دژی ئەو شەڕەشم".  لە دەستپێکردنی ئۆپەراسیۆنی سەربازیی رووسیاوە بۆسەر ئۆکراینا، لە ٥١ شاری رووسیا، لەنێویاندا لە مۆسکۆ و سان پیتەرسبێرگ خۆپێشاندان بەڕێوەچووە؛ بەگوێرەی رێکخراوەکانی مافی مرۆڤ لە رووسیا، نزیکەی شەش هەزار خۆپێشاندەر لە سەرتاسەری رووسیا دەستگیرکراون.  مارگاریتا خایشباشێڤا، دانیشتووی رۆستۆڤ ئاماژە بەوە دەکات، "خەڵکی کەم لە خۆپێشاندانەکاندا دەبیندرێن، چونکە خەڵک هەمووی ترساون؛ ترسی زیندانیکردن و سزادانیان هەیە. خەڵکی لە ترسێکی خراپدا دەژین".  بەشێک لەو خەڵکەی لە ناوچە کێشەلەسەرەکانی لوهانسک و دۆنیتسک دەژین، لەگەڵ زیادبوونی گرژییەکان دەچنە هەرێمی رۆستۆڤ. بە گوێرەی ئامارە فەرمییەکان، تاوەکو ئێستا ٣١ هەزار کەس لە هەردوو هەرێمەکەوە چوونەتە ئەو هەرێمەی رووسیا.