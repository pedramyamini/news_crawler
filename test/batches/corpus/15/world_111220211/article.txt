ئاڵا کروگۆڤیخ، دانیشتووی کیڤ دەڵێت، "ئێمە چیدیکە خەڵکەکەی جاران نین. هەر ئاوا بەئاسانی چاوەڕێیان نابین بێن داگیرمان بکەن. کەسێکمان هەیە بەرگریمان لێدەکات. "  سێرهی لینیۆڤ، دانیشتووی کیڤ دەڵێت، "لێرە جەنگ روونادات، بەڵام ناتوانین لە مێشکمان دەری بهێنین. "  پێشتر هەواڵگریی ئەمریکا رایگەیاندبوو، رووسیا ٧٠ هەزار سەربازی لە نزیک سنووری ئۆکراینا جێگیرکردووە و ئەگەری ئەوە هەیە، سەرەتای ساڵی داهاتوو ئۆکراینا داگیربکات.   بەڵام مۆسکۆ ئەو دەنگۆیانە رەتدەکاتەوە و دەڵێت، ئەوە وڵاتانی رۆژئاوان کە دەیانەوێت بە بەئەندامکردنی ئۆکراینا لە هاوپەیمانیی ناتۆ، هەڕەشە بۆ سەر ئاسایشی رووسیا دروستبکەن.  جێگری وەزیری دەرەوەی رووسیا هۆشداری بە ناتۆ دەدات و دەڵێت، نابێت هیچ مووشەکێک لە نێو خاکی ئۆکراینادا جێگیربکەن.   سێرگی رایبکۆڤ، جێگری وەزیری دەرەوەی رووسیا دەڵێت، "پێش ئەوەی کار لە کار بترازێت، پێویستە خۆمان لە دروستبوونی کێشەیەکی دیکەی مووشەک لە ئەوروپا لابدەین. جێگیرکردنی مووشەکی مەودا کورت و مامناوەند لەم ناوچەیە مایەی قبووڵکردن نییە، بەڵکو ئەوە رێگەی راستەوخۆیە بەرەو زیادکردنی گرژییەکان. "  شرۆڤەکارێکی سیاسیی ئۆکراینایش نیگەرانییەکانی رووسیا بە جۆرێکی دیکە لێکدەداتەوە. ڤۆلۆدمیر فێسێنکۆ، شارەزای سیاسی دەڵێت، "پووتین خەمی ناتۆی نییە؛ پووتین پەرۆشی ئەوەیە ئۆکراینا بخرێتە ژێر کۆنتڕۆڵی رووسیا. "  هاوکات مۆسکۆش ئۆکراینا بە پلاندان بۆ هێرشکردنە سەر جوداخوازەکانی لایەنگری رووسیا تۆمەتباردەکات. سکرتێری گشتیی ناتۆ داوا لە مۆسکۆ دەکات لە رێگەی دیپلۆماسی کێشەکانی لەگەڵ ئۆکراینا چارەسەر بکات.   جێنس تۆلتێنبێرگ دەڵێت، "پێویستە رووسیا گرژییەکان کەمبکاتەوە و رێز لە سەربەخۆیی و سەروەریی خاکی ئۆکراینا بگرێت و بگەڕێتەوە سەر دیپلۆماسی. ئەم کێشەیە پێویستی بە چارەسەرێکی سیاسی و دیموکراسییە. "  سێشەممەی رابردوو، سەرۆکی ئەمریکا لە کۆبوونەوە ئۆنلاینەکەیاندا هۆشداریی بە پووتین دا کە ئەگەر ئۆکراینا داگیربکات، ئەوا سزای ئابووریی قورس بەسەر رووسیادا دەسەپێنن.   ڤلادیمیر پووتین، سەرۆکی رووسیاش رەتیکردەوە نیازێکی وای هەبێت و داوای کرد، ناتۆ هێزەکانی لە سنووری وڵاتەکەی نزیک نەکاتەوە.   ئیمانوێل ماکرۆن، سەرۆکی فەرەنساش پێچەوانەی هاوپەیمانە رۆژئاواییەکانی، پێیوایە نابێت پشت بە "زانیاریی خەمڵێندراو" ببەستن و پێویستە خۆیان دووربگرن لەوەی لەسەر ئۆکراینا ناکۆکییەکان لەگەڵ رووسیا زیادبکەن.