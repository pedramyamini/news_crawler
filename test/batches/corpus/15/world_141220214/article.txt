ئێوارەی رۆژی دووشەممە ١٣ - ١٢ - ٢٠٢١ جێن ساکی، گوتەبێژی کۆشکی سپی ئەمریکا لە کۆنگرەیەکی رۆژنامەڤانیدا رایگەیاند کە دکتۆر کارین دۆنفرید، یاریدەدەری وەزیری دەرەوە بۆ کاروباری ئەوروپا و ئۆرائاسیا بە سەردانێک لە ئۆکراینایە و رۆژی سێشەممە سەردانی رووسیا دەکات و "پابەندیی ئەمریکا بۆ سەروەریی ئۆکراینا دووپاتدەکاتەوە".   ئەوەش لەکاتێکدایە کە گرژییەکانی رووسیا لەگەڵ ئەمریکا و ناتۆ لەبارەی ئۆکراینا تادێت زیاتر هەڵدەکشێن و نیگەرانییەکانی ئەمریکا و ئەوروپاش لەبارەی ئەگەری داگیرکردنی ئۆکراینا لەلایەن رووسیاوە زیاددەبن.   ئەمریکا و هاوپەیمانەکانی رووسیا بەوە تۆمەتبار دەکەن کە زیاتر لە ١٠٠ هەزار سەربازی بە درێژایی بەرەی رۆژهەڵاتی ئۆکراینا کۆکردووەتەوە و "نیازی داگیرکردنی ئۆکراینای هەیە". بەڵام رووسیا هەموو ئەو تۆمەتانەی رووبەڕووی دەکرێن بەبێ بنەما دادەنێت و رەتیاندەکاتەوە. ئەوەی رووسیای نیگەران کردووە نزیکبوونەوەی ئۆکراینایە لە ناتۆ و نزیکبوونەوەی ناتۆیە لە سنوورەکانی.   لەلایەکی دیکەوە، ئەمریکا و ناتۆ هۆشداری دەدەنە رووسیا لە هەر ئەگەرێکی هێرشکردنە سەر ئۆکراینا و دەڵێن کە دەرەنجامی تووندی لێدەکەوێتەوە و "سزای قورسی ئابووری" بەسەر رووسیادا دەسەپێنن.