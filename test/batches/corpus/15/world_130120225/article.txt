بۆریس جۆنسن، سەرۆکوەزیرانی بەریتانیا لە ٢٠ ـی ئایاری ٢٠٢٠ کاتێک ملیۆنان خەڵکی وڵاتەکەی لەژێر قەدەخەی هاتووچۆدا بوون و نەیاندەتوانی تەنانەت سەردانی کەسوکاریان لە نەخۆشخانەکان بکەن کە لە سەرەمەرگدا بوون، ئەو لە شوێنی کارەکەی لە داونینگ ستریت، لەگەڵ چەند هاوکارێکی بەشدارییان لە ئاهەنگێکدا کردووە؛ بۆیە داوای دەستلەکاركێشانەوەی دەکرێت و بە '' یاساشکێن '' ناویان بردووە.  سەرۆکوەزیرانی بەریتانیا رایگەیاند، "بەڕێز سەرۆکی پەرلەمان، دەمەوێت داوای لێبووردن بکەم. دەزانم ملیۆنان کەس لە سەرانسەری ئەم وڵاتە قوربانی لە رادەبەدەر گەورەیان داوە لە ماوەی ١٨ مانگی رابردوودا. لەو ئازارە تێدەگەم کە پێیدا دەرباز بوون، نەیانتوانیوە پرسە بۆ کەسوکاریان بگێڕن، نەیانتوانیوە بەو شێوەیەی کە حەزیان لێیە بژین، یانیش ئەو شتانە بکەن کە خۆشیان دەوێن".  جۆنسن گوتیشی، "لەو توڕەییەش تێدەگەم کە بەرامبەر من و ئەو حکومەتە هەیانە کە سەرکردایەتیی دەکەم، کاتێک کە بیردەکەنەوە لەنێو خودی داونینگ ستریتدا، یاساکان لەلایەن ئەو کەسانەوە بە باشی پەیڕەو ناکرێن کە خۆیان یاسا دادەنێن".  ئەو قسانەی بۆریس جۆنسن کاریگەرییان لە کەیر ستارمەر، سەرکردەی پارتی کاری ئۆپۆزیسیۆن نەکرد. ستارمەر و ئەندامانی دیکەی ئۆپۆزیسیۆن، بۆریس جۆنسنیان بە "یاساشكێنی، درۆکردن و خراپ بەکارهێنانی پۆستەکەی" تۆمەتبار کرد.  ئەو سەرکردەی پارتی کاری بەریتانیا دەڵێت، "ئەوەتا دەیبینن، دوای چەندین مانگ لە فێڵکردن و هەڵخەڵەتاندن، دیمەنی شەرمەزارکەری پیاوێک دەرکەوت کە لە رێ لایداوە. بەرگری لەخۆکردنەکەی کە دەڵێت نەیزانیبوو ئەوە ئاهەنگ بووە، هێندە پڕوپووچە کە لە راستیدا دەبێتە هۆی توڕەکردنی خەڵکی بەریتانیا".  ستارمەر باس لەوەش دەکات، "لە کۆتاییدا سەرۆکوەزیران ناچاربوو دان بە شتێکدا بنێت کە هەموو کەس دەیزانی، ئەویش ئەوە بوو، کاتێک هەموو وڵات لەژێر قەدەخەی هاتووچۆدا بوو، سەرۆکوەزیران لە داونینگ ستریت سەرقاڵی ئاهەنگ و خواردنەوە بووە. ئایا کارە دروستەکە دەکات و دەستلەکار دەکێشێتەوە یاخود نا؟ "  پارتی پارێزگاران کە بۆریس جۆنسن، خۆی سەرکردایەتیی دەکات، بە ٨٠ کورسی زۆرینەی ئەنجوومەنی نوێنەرانی بەریتانیای بەدەستەوەیە، ئەوەش بەسە بۆئەوەی هەر هەنگاوێکی ئۆپۆزیسیۆن بۆ لەکارلادانی سەرۆکوەزیران پووچەڵ بکاتەوە، بەڵام وادیارە کێشەی بۆریس جۆنسن، لەوێ کۆتایی نایەت، چونکە ژمارەیەک ئەندامی پارتەکەشی لێی نیگەرانن.  دۆگلاس رۆس، سەرۆکی باڵی پارتی پارێزگاران لە سکۆتلەندا، داوا لە بۆریس جۆنس دەکات واز لە سەرکردایەتیکرنی پارتەکە بهێنێت.  دۆگلاس رۆس ئاماژە بەوە دەکات، "پێموانییە بۆریس جۆنسن، بتوانێت وەکو سەرکردەی پارتی پارێزگاران و سەرۆکوەزیران بەردەوام بێت، کاتێک کە داوا لە خەڵک دەکات بە یاسا و رێنوێنییەکانی حکومەتەکەیەوە پابەندبن، لە کاتێکدا کە پێموانییە خۆی ئەو کارەی کردبێت".  بە تۆمەتی پێشێلکردنی رێکارە خۆپارێزییەکان، لێکۆڵینەوە لەگەڵ بۆریس جۆنسن دەستیپێکردووە و ئەویش رایگەیاندووە، ئەنجامەکەی هەرچی بێت، ئامادەیە بەرپرسیارێتییەکە لەئەستۆ بگرێت.