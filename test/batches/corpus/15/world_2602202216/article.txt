وه‌زاره‌تی ده‌ره‌وه‌ی توركیا لە راگەیێندراوەکەیدا پەیوەندییە تەلەفۆنییەکەی نێوان وەزیری دەرەوەی تورکیا و هاوتا رووسییەکەی پشتڕاستکردووەتەوە.  وەزیری دەرەوەی تورکیا ئەمڕۆ شەممە ٢٦ - ٠٢ - ٢٠٢٢ پەیوەندییەکی تەلەفۆنی لەگەڵ هاوتا رووسیەکەی ئەنجامداوە و رایگەیاندووە، "هەڵکشانی زیاتری گرژییه‌كان له به‌رژه‌وه‌ندی هیچ لایه‌كدا نییه. " هەروەها داواشی كردووە رووسیا ئۆپه‌راسیۆنه سه‌ربازییه‌كانی بۆ سه‌ر ئۆكراینا بوەستێنێت.  چاوشئۆغڵو هەروەها جه‌ختی له‌سه‌ر ئاماده‌باشی توركیا كرده‌وه بۆ میوانداریكردنی شاندی رووسیا و ئۆكراینا بۆ چاره‌سه‌ركردنی كێشه‌كان به رێگەی دیالۆگ و دانوستان.  رووسیا بەردەوامە لە شەڕ و سەربازانی بەرەو ئۆکراینا لە پێشڕەویدان. وڵاتانی رۆژئاوا زنجیرەیەک سزایان بەسەر رووسیادا سەپاندووە کە گرنگترینیان بریتین لە؛ نۆرد ستریم دوو، دارایی، نەوت و گاز، فڕۆکەوانی، بەرگریی و وەرزش. هاوکات ئەمریکا ڤیلادیمیر پووتین، سەرۆکی رووسیا و سێرگی لاڤرۆڤ، وەزیری دەرەوەی رووسیای خستووەتە لیستی رەش؛ واتا ئەو دوو کەسایەتییە رووسییە ناتوانن گەشتی ئەمریکا بکەن.