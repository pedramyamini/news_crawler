سەرەڕای ئەوەش "نیگەرانـ"ـیی کۆمیسیۆنی ئەوروپا بۆ سەلامەتیی خەڵكەکەی، دونیایەک گلەیی و نیگەرانیی تاتووكێشانی لێکەوتووەتەوە.  ئانگێلۆ بێدانی، خاوەنی دووکانی تاتوو دەڵێت، "ئەم هەواڵە دڵخۆشی نەکردووین. بۆ ئێمە هەندێک سەخت دەبێت بەوەی چیدی ناتوانین ئەو مەرەکەبەی بەردەستمان بەکاربهێنین؛ وەکو دەڵێن. بۆیە دەبێت هەموو شتێک سەرلەنوێ بکڕینەوە، بتڵێک دوو هێندەی ئەمەی تێدەچێت کە ئەمڕۆ بەکاریدەهێنین".  وتووێژکردن بۆ قەدەخەکردنی هەزاران پێکهاتەی مەرەکەبی تاتوو لە ساڵی ٢٠١٦ وە دەستیپێکردووە؛ بەڵام بڕیارەکە لە کاتێکدا چووە بواری جێبەجێکردنەوە، کە هێشتا دووکانەکانی تاتوو لە ٢٧ وڵاتەکەی یەکێتیی ئەوروپا لەدەست مۆتەکەی کۆرۆنا رزگاریان نەبووە.  سۆنیا گۆسپۆدینۆڤا، گوتەبێژی کۆمیسیۆنی ئەوروپا دەڵێت، "لە ئەمڕۆوە، کۆمیسیۆن هەندێک پێکهاتەی کیمیایی زیانبەخشی نێو مەرەکەبی قەدەخە کردووە کە لە تاتوو و مەیک ئەپی هەمیشەیی بەکاردێن. هۆکاری ئەوەش بۆ پاراستنی سەلامەتیی خەڵکی ئەوروپایە کە کاری لەپێشێنەمانە، پێکهاتە مەترسیدارەکانیش لەنێو مەرەکەبی تاتوو گوزارشت لە نیگەرانییەکە دەکات".  ئاژانسی کیمیایی ئەوروپا دەڵێت، مەرەکەبی تاتوو، پێست تووشی نەخۆشیی هەستیاری و هەڵاوسان دەکەن، هۆکاری تووشبوونن بە نەخۆشیی جیددیتریش وەکو شێرپەنجە و زیانگەیاندن بە شریتی DNA لەنێو جەستەی مرۆڤدا.  بەگوێرەی ئامارەکانی یەکێتیی ئەوروپا، ١٢ % ی ئەوروپییەکان تاتوویان لەسەر جەستەیان هەیە، ٢٤ % ی ئەم ژمارەیە تەمەنیان لەنێوان ١٨ بۆ ٣٥ % ساڵانە.