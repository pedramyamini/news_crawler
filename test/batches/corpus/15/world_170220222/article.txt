هەزاران شوێن ئامادە کراون بۆئەوەی لە کاتی شەڕدا خەڵکی ئۆکراینا پەنای بۆ ببەن، بەرپرسان تەنانەت سوودیان لە خزمەتگوزارییە گشتییەکانیش بینیوە، بۆئەوەی وەکو پەناگە بەکاریان بهێنن.  ئاندری کریشچینکۆ، جێگری سەرۆکی ئەنجوومەنی کیێڤ دەڵێت، "لەپاڵ ٥٠٠ پەناگەی گەورە، ئێمە ٤٥٠٠ی دیکەشمان هەیە. ئەمانە ژێرزەمینن، شوێنی پارککردنی ئۆتۆمبێل و رێگەوبانی ژێر زەوین، هەموویان دەکرێت وەکو پەناگەی کاتی بەکاربهێندرێن. زۆربەیان ئاو و توالێتیان بۆ براوە، بەڵام زۆربەیان بۆ ماوەیەکی کەم بۆ پارێزگاریکردن دروستکراون".  چەند رۆژێکە پسپۆڕانی جەنگ و مامۆستایان لە قوتابخانەکان قوتابیان فێری تەکنیکەکانی جەنگ دەکەن، چۆن خۆیان لە کاتی شەڕ و پێکداداندا بپارێزن و نەترسن.  ئەم ئامادەسازییە لە کاتێکدایە، بە گوتەی بەرپرسانی ئەمریکی، رووسیا نەک هێزی لە دەوروبەری ئۆکراینا نەکشاندووەتەوە، بگرە ٧٠٠٠ سەربازیشی زیادکردووە.  داریا تیلگین، مامۆستا دەڵێت، "پێویستە راهێنانمان پێبکرێت، پێویستە فێربین چی بکەین لەو بارودۆخانەدا کە ئێستا وا ئەم کارە دەکەین. هەموو هەوڵی خۆمان خستووەتەگەڕ. بە منداڵان دەڵێین دۆخێکی لەم جۆرە لەوانەیە رووبدات و بۆئەوەی نەترسێن، فێریان دەکەین و پێیان دەڵێین لەم حاڵەتانەدا چی بکەن".  ئەمریکا و بەریتانیا هۆشدارییان داوە لە ئەگەری هەڵگیرسانی شەڕ و پێکدادان، خەڵکێکی زۆر ببنە قوربانی، بەرپرسانی ئۆکراینی ئەو کارە دەکەن بۆئەوەی کەمترین زیانی گیانی دروست ببێت، بەڵام تاوەکو ئێستا رووسیا و نەیارەکانی رێگەی دیپلۆماسییان هەڵبژاردووە.