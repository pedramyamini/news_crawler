جوداخوازەکان دەڵێن، بە پاڵپشتیی هێزەکانی رووسیا، سنوورێکی بەرفراوانیان لەدەستی هێزەکانی ئۆکراینا دەرهێناوە. ئەوان لە زەوییەوە بە تانک و تۆپ و زرێپۆش هێرشدەکەن و فڕۆکە و درۆنەکانی رووسیاش لە ئاسمانەوە پاڵپشتییان دەکەن. جوداخوازەکان سوپای ئۆکراینا بە تاوانی جەنگ تۆمەتباردەکەن.   لیۆنید پاسێچنیک، سەرۆککۆماری دانپێدانەنراوی لوهانسک باس لەوە دەکات، "روویێکی دیکەی ئەم جەنگە تیرۆرستییەی ئۆکراینا دژی خاکەکەمان بەکارهێنانی منداڵانە وەکو سەرباز کە مەشق و راهێنانیان لەسەر بەکارهێنانی چەک پێدەکرێت. "  درۆنە رووسییەکان بەردەوام پێگەکانی هێزە ئۆکراینییەکان دەکەنە ئامانج، لە رۆژی نۆیەمی شەڕەکەدا درۆنێکی رووسی لە جۆری z لە ناوچەی دۆنێتسک بەسەختی بۆردومانی ناوچە سەربازییەکانی ئۆکراینای کرد.  لە شارۆچکەی بوچای لە باکووری رۆژئاوای کیێڤ. تانک و زرێپۆشەکانی رووسیا لەسەر زەوی بە تێکشکێنراوی دەبینرێن، بەڵام لە ئاسمانەوە، هێزەکانی رووسیا بەرەدوامن لە بۆردوومان.    لە کاتی دەربازبوونی کاروانێکی هێزەکانی رووسیا، سێ کەسی سڤیلی دانیشتووی گوندی مۆتیژینی لوهانسک کەوتوونەتە نێوان شەڕە تەقەی هێزە رووسیەکان و ئۆکراینیەکان، بەو هۆیەوە کوژراون. تەرمەکانیان لە نێو ئۆتۆمبێلەکەدا ماونەتەوە.   پێترۆ لیڤتڤین، دانیشتوویەکی گوندی مۆتیژینە لە کیێڤ و گوتی، "کەس ناوێرێت لە ئۆتۆمبێلەکە دەریانبهێنێت. رەنگە بۆمبڕێژکرابێت، کەس نایەوێت لێی نزیکبێتەوە. "  بەهۆی کەمیی خۆراک و سووتەمەنی، نالەباریی کەشوهەوا و قوڕ و لیتەی رێگەکان، پێشڕەویی کاروانە ٦٤ کیلۆمەترییەکەی هێزەکانی رووسیا بەرەو پایتەختی ئۆکراینا خاوبووەتەوە کە بە گوێرەی وێنەی مانگە دەستکردەکان، تەنیا ٢٥ کیلۆمەتر لە ناوەندی شارەکەوە دوورن.