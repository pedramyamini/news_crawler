جان کۆم، خاوەنی واتسئەپ، کە دیارترین ئەپڵیکەیشنەکانی پەیوەندی و نامەناردنە، رێک بەم دۆخەدا تێپەڕیوە و لە هەژارییەوە گەیشتووەتە لووتکەی دەوڵەمەندی. ئەو کەسە بەپشتبەستن بە تواناکانی سەرکەوتووبوو لە داهێنانی دیارترین پرۆگرامی چاتکردن لە جیهان کە واتسئەپە.  جان کۆم، لەساڵی ١٩٧٦ لە گوندێکی بچکۆلانەی ئۆکراینا لە خێزانێکی هەژار لەدایکبووە و کوڕی تاقانەیان بووە، کاتێک بووە ١٦ ساڵ، بەهۆی کێشە سیاسییەکانی وڵاتەکەیەوە، لەگەڵ دایکی کۆچ دەکەن بۆ ئەمریکا.  ئەو کوڕە گەنجە سەرەتای گەیشتنی بە ئەمریکا و بەهۆی خراپی دۆخی ئابوورییانەوە چەندین کاژێر لە ئۆفیسی یارمەتییە کۆمەڵایەتییەکان رادەوەستا بۆ ئەوەی کۆبۆنی یارمەتییەکانی حکومەت وەربگرێت، هەروەها ناچاربووە لە تەمەنێکی کەمەوە کاربکات، ئەو شاگردی دوکانێکی بچووکی فرۆشتنی سەوزە و میوە بووە و لەوێ زەوییان پێ پاککردووەتەوە، دایکی وەکو بەخێوکاری منداڵان کاریکردووە.  جان کۆمی دامەزرێنەری ئەپڵیکەیشنی واتسئەپ لەو تەمەنەیدا ئارەزووی خوێندنەوەی کتێب و بەتایبەت کتێبەکانی بواری تەکنەلۆژیای زانیاری دەکات و کتێبەکانی لە کتێبخانە دەخواست و دوای تەواوکردنیان دەیبردنەوە.  دوای سەرکەوتنی لە بەدەستهێنانی بڕوانامەی ئامادەیی، جان کۆم دەچێتە کۆلێژی کۆمپیۆتەر لەزانکۆی ستانفۆرد و لەساڵی ١٩٩٤ بڕوانامەی بەکالۆریۆس وەردەگرێت، لەو ماوانەشدا بۆ دابینکردنی پارەی خوێندنی زانکۆ، وەکو پاسەوان لە کۆمپانیای ئارنست و یۆنیگی بواری سیکویریتی کاری دەکرد.  بۆ جان کۆم، ساڵی ١٩٩٨ سەرەتای رێڕەوی زانستی بوو، چونکە لەو ساڵەدا وەکو ئەندازیاری ژێرخانەکان لەگەڵ کۆمپانیای یاهو کاری کردووە و لەوێ بریان ئاکتۆنی ناسی و بوونە دوو هاوڕێی نزیک، هەردووکیان یەک خەونییان هەبوو ئەویش بچنە کۆمپانیای فەیسبووک، بەڵام فەیسبووک رەتیکردەوە وەریانبگرێت، ئەمەش پاڵنەرێک بوو بۆ ئەوەی دواتر مارک زۆگەربێرگی دامەزرێنەری فەیسبووک بەناچاری بەدوایدا بگەڕێت، بۆ ئەوە نا، کە لە کۆمپانیای فەیسبووک دایبمەزرێنێت، بەڵکو بۆ ئەوەی واتسئەپی لێ بکڕێت.  دامەزرێنەری واتسئەپ منداڵیی لە ئۆکراینا بەسەربردووە، دوای قوڵبوونەوەی لەبواری تەکنەلۆژیا و زانیارییەکان بیری لە تاقیکردنەوەی خزمەتگوزاریی نامەناردن و چاتکردنی لەنێوان خەڵک بەبێ ئەوی سیخوڕییان بەسەرەوە بکرێت و هاک بکرێن، کردەوە. لە ٢٤ی ئابی ٢٠٠٩ بەهاوکاری لەگەڵ بریان ئاکتۆنی ئەمریکایی توانی واتسئاب دابمەزرێنێت و دوای ماوەیەکی کورت واتسئاب سەرکەوتنێکی دیار و بەرچاوی بەدەستهێنا.  لە ئابی ساڵی ٢٠١٣، کۆمپانیای واتسئەپ گەیشتە ژمارەی پێوانەیی لە وەرگرتن و ناردنی نامەی تێکست کە ٢٧ ملیار نامەی تێپەڕاند، ژمارەی بەکارهێنەرانیشی گەیشتە ٤٥٠ ملیۆن کەس، هەموو ئەوانە تەنیا دوای ٥ ساڵ لەد امەزراندنی ئەپڵیکەیشنەکە، لەساڵی ٢٠١٥ ژمارەی بەکارهێنەرە چالاکەکانی واتسئەپ لەمانگێکدا گەیشتە ٧٠٠ ملیۆن کەس، ئێستا ژمارەی دابەزاندنی ئەم ئەپڵیکەیشنە گەیشتووەتە ٥ ملیار داونڵۆد.  لە ١٩ی شوباتی ٢٠١٤، کۆمپانیای فەیسبووک رایگەیاند واتسئەپی بە ١٩ ملیار دۆلاری ئەمریکی کڕیوەتەوە، پارەکەش بەشێکی بەکاش دەدرێت و بەشەکەی دیکەی بریتییە لە پشک لە کۆمپانیای فەیسبووک، ئەم گرێبەستە واتا گەیشتنی جان کۆم و بریان ئاکتۆن بە خەونەکانییان کە ماوەیەکی زۆر بوو لەپێناویدا تێدەکۆشان و لەکۆتاییدا بەهێزەوە بوونە بەشێکی بڕیاربەدەستی کۆمپانیای فەیسبووک.