بەگوێرەی ئەنجامە سەرەتاییەکان، ٦٠ % ی خەڵک دەنگیان بە "بەڵێ" داوە بۆ هەمواری دەستووری، ٣٩ % ی خەڵکی سربیاش بە "نەخێر"، واتە جیاوازیی دەنگی بەڵێ و نەخێر نزیکەی ٢٠ % ـە.  ئەلێکساندەر ڤوسیچ، سەرۆکی سربیا لە کۆنفرانسێکی رۆژنامەڤانیدا رایگەیاند، سربەکان ئاماژەیەکی ئەرێنییان نارد بۆ جیهان و رۆژانی داهاتوو دەستدەکەن بە ئەنجامدانی چاکسازی لەپێناو بەرەوپێشبردنی پرۆسەی دیموکراسی و سیستەمێکی دادوەریی سەربەخۆتر.  دوێنێ کۆسۆڤۆ رێگەی نەدا وێستگەی دەنگدان بۆ سربەکان لە وڵاتەکەی بکرێنەوە، کۆسۆڤۆ رایگەیاندووە، سربەکان لە وڵاتەکەیان تەنیا دەتوانن لە رێگەی ئۆفیسی حکومەتی سربیا یاخود لە رێگەی ئیمەیلەوە دەنگ بدەن.  کۆسۆڤۆ لە ساڵی ٢٠٠٨ ـەوە بە فەرمی سەربەخۆیی لە سربیا راگەیاندووە، بەڵام هێشتا لەلایەن سربیاوە دانی پێدا نەنراوە، یەکێتیی ئەوروپا داوای لە هەردوولا کردووە چاکسازی لە پرۆسەی دیموکراسی و سیستمی دادوەرییان بکەن، هاوکات کێشەکانی نێوانیشیان چارەسەر بکەن تاوەکو بتوانن ببنە ئەندام لە یەکێتیی ئەوروپا.