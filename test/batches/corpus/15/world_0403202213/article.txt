ئەمڕۆ ٠٤ - ٠٣ - ٢٠٢٢ ڤلادیمیر پووتین لە کۆبوونەوەی حکومەتی وڵاتەکەی کە لە میدیاکانی رووسیا بڵاوکرانەوە رایگەیاند، "ئێمە هیچ نیەتێکی خراپمان بەرامبەر وڵاتانی دراوسێمان نییە"، هەروەها گوتیشی، پێویست ناکات سزای زیاتر بەسەر رووسیا بسەپێنن و دۆخەکە خراپتر بکەن.  هەروەها ئاماژەی بەوەش دا، "پێموایە هەموو کەسێک دەبێت بیر لەوە بکاتەوە کە چۆن پەیوەندییەکان و هاوئاهەنگییەکان ئاسایی بکرێنەوە".  لە کۆبوونەوەکەدا پووتین جارێکی دیکە جەختی لەوە کردەوە کە هەنگاوەکانی ئەم دواییەی رووسیا، وەڵامێکە بۆ کردەوە "نادۆستانەکانی" چەند وڵاتێک دژی وڵاتەکەیان.  ئەمڕۆ ٩ رۆژ بەسەر هێرشی رووسیا بۆ سەر ئۆکراینا تێدەپەڕێت، ئەو هێرشانە بوونەتە هۆی ئاوارەبوونی زیاتر لە ملیۆن ئۆکراینی.   ئاژانسی پەنابەرانی نەتەوە یەکگرتووەکان دەڵێت، لە ماوەی یەک هەفتەی شەڕ و پێکدادانی نێوان رووسیا و ئۆکراینادا یەک ملیۆن کەس خاکی ئۆکراینایان جێهێشتووە و ئاماژە بەوەش دەکات، ئەو قەرەباڵخیەی بەهۆی هەڵاتنی خەڵکییەوە دروستبووە لە ماوەی ٤٠ ساڵی رابردوودا دەگمەن بووە.  بەگوێرەی ئاژانسەکەی سەر بە نەتەوە یەکگرتووەکان، لە ماوەی ئەم هەفتەیەدا نزیکەی ٢ % ی ئۆکراینییەکان ماڵ و حاڵی خۆیان جێهێشتووە، ئەمە لە کۆی ٤٤ ملیۆن ژمارەی دانیشتووانی ئۆکراینا.