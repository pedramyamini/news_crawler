لەمیانی کۆنگرەیەکی رۆژنامەڤانیی ساڵانەدا لە مۆسکۆ، سێرگی لاڤرۆڤ، وەزیری دەرەوەی رووسیا بە تۆڕی میدیایی رووداوی راگەیاند، "کورد لەنێو کۆمیتەی دەستووریدا هەن، بەڵام ئەوان نوێنەرایەتیی هەموو دامودەزگا کوردییەکان ناکەن"، ئاماژەی بەوەش کرد، کاتێک دۆناڵد ترەمپ، سەرۆکی پێشووی ئەمریکا رایگەیاند کە هێزەکانیان لە عێراق دەکشێننەوە، هەسەدە داوای لە رووسیا کردووە "زەوینەی دەستپێکردنی دانوستاندن لەگەڵ شام" دابین بکەن، بەڵام دوای ئەوەی ئەمریکا بۆچوونی خۆی گۆڕیوە، چیدیکە هەسەدە بایەخی بە دانوستاندن لەگەڵ شام نەداوە.  وەزیری دەرەوەی رووسیا لەبارەی سیاسەتی ئەمریکا لە رۆژهەڵاتی نێوەڕاست رایگەیاند، "ئەمریکا هەوڵدەدات نەک بەتەنیا سووریا، هەروەها عێراقیش بکاتە مەیدانێک بۆ شەڕ دژی ئێران و دژی بەرژەوەندییەکانی ئێران. "  هەروەها لاڤرۆڤ ئاماژەی بەوەش دا، "ئەمریکا وەکو پێشوو، هاوشێوەی دەوڵەتانی دیکەی جیهان، پابەندیی خۆیان بە یەکپارچەیی خاکی کۆماری عەرەبی سووریا دیار دەکات، بەڵام بە کردەوە هانی هەوڵە جوداخوازییەکان دەدات لە رۆژهەڵاتی رووباری فورات".  دەقی پرسیار و وەڵامی رووداو لەگەڵ وەزیری دەرەوەی رووسیا:  رووداو: لە گوتەکانی خۆتان باسی بەردەوامبوونی کێشەکانتان کرد لە رۆژهەڵاتی نێوەڕاست و، کێشەکانی سووریا و عێراق. پرسیارەکەم لەسەر هەمان ناوچەیە. دوو پرسیارم هەیە و هەردووکیان گرێدراوی یەکدین.  پرسیاری یەکەم: وەک دەزانین، لە سەرەتای مانگی کانوونی یەکەمدا میخایل بۆگدانۆڤ، جێگری وەزیری دەرەوە و نوێنەری تایبەتی سەرۆکی رووسیا سەردانی عێراقی کرد و چووە هەولێری پایتەختی کوردستان. وەک ئێمە دەزانین، پرۆسەی سیاسیی عێراق و هەروەها چارەسەری سیاسی بۆ سووریا لە هەولێر گفتوگۆی لەسەرکرا.  هەروەها لە مانگی کانوونی یەکەم، ئیلهام ئەحمەد، هاوسەرۆکی ئەنجوومەنی سیاسی سووریای دیموکرات - مەسەدە، سەردانی مۆسکۆی کرد و لەگەڵ جەنابتان کۆبووەوە و هەمان بابەت گفتوگۆیان لەسەر کرا.  - پەیوەست بەمەوە، ئێوە دواڕۆژی سیاسیی کورد لە چارەسەری کێشەی سووریادا چۆن دەبینن؟  - هەروەک دەزانن دوای هەڵبژاردنەکانی عێراق، دەستەی سەرۆکایەتیی نوێی پەرلەمان هەڵبژێردرا، بەڵام دەستنیشانکردنی سەرۆککۆمار، سەرۆکوەزیر و حکومەتی نوێ هێشتا ماوە. لەم پرۆسەیەدا رۆڵی کورد چۆن دەبینن؟ هەروەها رۆڵی کورد لە دابینکردنی ئارامی لە عێراق و لە هەرێمەکە بەگشتی چۆن دەبینن؟  سێرگی لاڤرۆڤ: سوپاس، بابەتێکی زۆر سەختە، پڕلایەن و نائاساییە. ئەم بابەتە لەم قۆناخەی دوایی مێژوودا، چەندین جار سەختی خۆی بەدیار خستووە. لە سەرەتادا، ئێمە ئامادەین بۆ بەرەوپێشبردنی پەیوەندیی زۆر بەهێز لەگەڵ عێراق. مێژووی دۆستایەتیی ئێمە دوور و درێژە. ئێستاش پەیوەندییە ئابوورییەکانمان باشن. کۆمپانیاکانمان لە عێراق کار دەکەن. ئێمە سوپاسگوزارین کە هەلومەرجی گونجاویان بۆ دروست دەکرێن. بێگومان عێراق چەندە ئارام بێت، پەیوەندییە دوولایەنەکان بەشێوەیەکی متمانەپێکراوانە بەرەوپێش دەچن. ئێمە دەمانەوێت دۆستە عێراقییەکانمان لە ئاشتی و ئارامیدا بژین.  دووەمیش ئەوەیە، ئەمە بۆ دانوستاندنی نێوان مرۆڤەکان بەسوودە، هەروەها بۆ پەیوەندییە بازرگانییەکان، پەیوەندییە مرۆڤانە و لە بواری سەربازی و تەکنیکیدا، کە ئەمانە لەنێوان ئێمەدا زۆر قووڵن.  لە سووریا، کێشەی کورد یەکێکە لەو ئاستەنگیانەی لەبەردەم گفتوگۆیەکی رێکوپێک وەستاوە. لەبەرئەوەی تاوەکو دەچێت کورد...  کورد لەنێو کۆمیتەی دەستووریدا هەن، بەڵام ئەوان نوێنەرایەتیی هەموو دامودەزگا کوردییەکان ناکەن. ئەو دامەزراوانەی کورد کە لە دەرەوەی پرۆسەی دەستوور ماون؛ هەندێک لەوان خۆیان بە ئەمریکاوە گرێداوە، هەندێکی دیکەشیان خۆیان بە دراوسێکەمان تورکیاوە بەستووەتەوە. کاتێک ترەمپ رایگەیاند کە هێزەکانیان لە عێراق دەکشێننەوە، راستەوخۆ هێزەکانی سووریای دیموکراتی داوایان لە ئێمە کرد کە زەوینەی دەستپێکردنی دانوستاندن لەگەڵ شام دابین بکەین. هەر کە ئەمریکا بۆچوونی خۆی گۆڕی، ئەو بایەخەدانەیان بە دانوستاندن لەگەڵ شام نەما.  دیارە ژیان وەهایە، بەڵام دەبێ سیاسەتڤانەکان، لێرەشدا سیاسییەکانی کورد، ئاسۆیەکەیان دوورتر بێت، بۆ ئەوەی بۆچوونەکان ببینن.    هیچ گومانێک لەوەدا نییە کە چارەنووسی سووریا ئەمریکا دەستنیشانی ناکات. ئەمریکا وەکو پێشوو، هاوشێوەی دەوڵەتانی دیکەی جیهان، پابەندی خۆیان بە یەکپارچەیی خاکی کۆماری عەرەبی سووریا دیار دەکات، بەڵام بە کردەوە هانی هەوڵە جوداخوازییەکان دەدات لە رۆژهەڵاتی رووباری فورات.   ئامانجی دیدارەکانمان لەگەڵ خاتوو ئیلهام ئەحمەد و هاوکارانی، راستەوخۆ ئەوەیە کە پێویستییەکانی دەستپێکردنی دانوستاندنی رژد لەگەڵ شام شرۆڤە بکەین، کە کورد لە چ هەلومەرجێکدا لە دەوڵەتی سووریادا بژین.  لەو بارەوە حکومەتی سووریا خۆبەدوورگرتنێکی هەیە، من ئەمە ناشارمەوە. لەبەرئەوەی حکومەتی سووریا لەبیری نەکردووە کە کورد لە قۆناخەکانی رابردوودا خۆیان بە هێڵێکی دژی حکومەتەوە گرتبوو. لە راستیشدا دیپلۆماسیش ئەوەیە کە رابردوو تێپەڕێنێت و، پەیوەندییەکان بۆ داهاتوو دروست بکات.  لێرەدا ئەزموونی عێراق، ئەزموونی هەولێر، واتە هەرێمی ئۆتۆنۆمی کوردستان بێگومان پێویستە. من بەر لە دوو ساڵ لە هەولێر و بەغدا بووم. لە هەردوو شوێن من بە گەرمی پشتیوانیم لە دانوستاندنەکانی بەهێزکردنی پەیوەندییەکانی ئەوانم کرد. بێگومان پەیوەندی هەن لەنێوان کوردانی عێراق و کوردانی سووریا. مەبەستی من ئەوەیە کە کوردانی عێراق ئەزموونی خۆیان بە زیندوویی بدەنە خوشک و براکانیان لە سووریا.   هەرچی سەبارەت پرسیارەکەیە؛ کە من دۆخی دوای هەڵبژاردنەکان لە عێراق چۆن دەبینم، بێگومان بڕیار، بڕیاری ئێوەیە.   بەڵام خاڵێک لەنێو ئەو مژارەدا هەیە، کە ئێمە لێرەدا باسی ئەوەشمان کرد، کە ئاسایشی کەنداوی فارس و لە هەرێمێکی هێشتا فراوانتر وەک ئێمە دەیڵێین؛ ئێستا ئەمریکا هەوڵدەدات نەک بەتەنیا سووریا، هەروەها عێراقیش بکاتە مەیدانێک بۆ شەڕ دژی ئێران و دژی بەرژەوەندییەکانی ئێران. هەروەها ئێمە دەبینین کە هێزە سەربازییە بیانییەکان لەسەر خاکی ئێوە هەن.  دۆخێکی سەرنجڕاکێشە؛ کاتێک لەسەر داوای سەرۆکی کازاخستان رێکخراوی ODKB هێزی ئاشتیپارێزی رەوانەی ئەو وڵاتە کرد و، هێشتا سەرەتای ئۆپەراسیۆن بوو، واشنتن داوای روونکردنەوەی کرد، کە بۆچی کازاخستان هێزی ODKBـی داوا کردووە؟ گوتی؛ دەبێت رووسیا یەکسەر بچێتە دەرەوە، کاتێک کازاخستان بڵێت "سوپاس"، کازاخستان گوتی "سوپاس"، ئەوەتا ئێمە دەڕۆین و ODKBیش دەڕوات.  بەڵام کەی ئەمریکا لە خاکی ئێوە دەچنە دەرەوە؟ ئەوان، بانگ نەکرابوون، هەروەها پەرلەمانی ئێوە بڕیارەکەیشی پەسەند کردووە کە ئیدی کاتی ئەوە هاتووە ئەوان بگەڕێنەوە ماڵی خۆیان. وەک دەبینن هەموویان یەکسانن... بە جیاوازی، بەڵام هەر یەکسانیشن.  من ئەمە بۆ ئەوە دەڵێم، ئێمە دەمانویست تابلۆکە بە تەواوی ببینن کە هاوکارانی ئێمە، هەڵوێستەکانیان چۆن دەستنیشان دەکەن.  دووبارەی دەکەمەوە، ئێمە هیوادارین هەڵبژاردنە ئەنجامدراوەکانی عێراق، هاوکاربن بۆ ئارامکردنی داهاتوو، هاوکاریش بن بۆ دابینکردنی ئارامی لە هەرێمەکە دا.  هیوادارم هیچ دەوڵەتێک لە دەرەوەی هەرێمەکە، ئێوە و دراوسێیەکانتان ناچاری بژارەی دیکە نەکەن، کە بڵێن هاوکاریی فڵان دەوڵەت نەکەن و هاوکاری لەگەڵ ئێمە بکەن... من لێرەدا ئاماژە بە مافی هەڵبژاردنی هاوپەیمانێتی دەکەم.  کاتێک واشنتن دەڵێت، چەک لە رووسیا نەکڕن، پەیوەندی لەگەڵ ئێران دروست نەکەن، لەگەڵ وڵاتێکی دیکەدا قسە مەکەن... ئەمە یەکسەر پێشێلکردنی مافی هەڵبژاردنی بژارەیە، نەک بە تەنیا بۆ هاوپەیمانێتی، بەڵکو بۆ هاوکارییەکی ئاساییانەش.