ئەمڕۆ چوارەم رۆژی هێرشی رووسیایە بۆ سەر ئۆکراینا، تاوەکو ئێستا چەند جارێک لە میدیاکانی رووسیا بڵاوکراوەتەوە کە گوایە هێزەکانیان چوونەتە نێو کیێڤ، بەڵام میدیاکانی ئۆکراینا رەتی دەکەنەوە. هێرشەکەی رووسیا کاردانەوەیەکی بەرفراوانی نێودەوڵەتی لێکەوتەوە و وڵاتانی رۆژئاوا هەریەکەیان بە جۆرێک گەمارۆیان خستە سەر رووسیا.  کۆریای باکوور لە ماڵپەڕی وەزارەتی دەرەوە هەڵوێستی خۆی لەبارەی جەنگەکە دەربڕی و ئەمریکای بە هۆکاری کێشە و ئاڵۆزییەکان تۆمەتبار کرد. هەروەها ئاماژەی بەوەش دا، ئەمریکا بە ناوی "ئاشتی و سەقامگیری" دەستوەردان لە کاروباری نێوخۆی وڵاتان دەکات.  کۆریای باکوور دەڵێت، ئەو رۆژانە تێپەڕیون کە ئەمریکا لە هەموو جیهان باڵادەست بێت.  سوپای رووسیا هێرشەکانی بۆسەر شاری کیێڤی پایتەختی ئۆکراینا چڕتر کردووە و سەرچاوە میدیاییەکانی ئۆکراینا دەڵێن، رووسیا ئاراستەی هێرشە مووشەکییەکانی بۆسەر شارۆچکەی ڤاسیلکیێڤ لە باشووری رۆژئاوای پایتەختەکە زیاتر کردووە.  شارۆچکەی ڤاسیلکیێڤ، بە دووریی ٤٠ کیلۆمەتر دەکەوێتە باشووری رۆژئاوای کیێڤەوە.  یەکێتیی ئەوروپا: رووسیا لە کۆمەڵگەی نێودەوڵەتی پەراوێز دەخەین  ئۆرسولا ڤۆندێرلاین، سەرۆکی ئەنجوومەنی یەکێتیی ئەوروپا رایگەیاند، لەگەڵ سەرکردەکانی وڵاتانی هاوپەیمانانیان کار دەکەن بۆ زیاتر پەراوێزخستنی رووسیا لە کۆمەڵگەی نێودەوڵەتی و بێبەشکردنی بانکی ناوەندیی رووسیا لە سیستمی بانکیی سویفت.  ڤۆندێرلاین لە گوتارێکدا رایگەیاند، "تەنیا بە چەند کیلۆمەترێك لە سنووری رۆژهەڵاتی یەکێتیی ئەوروپاوە، سوپای رووسیا لە هێرشەکەی بۆسەر ئۆکراینادا کردەی دڕندانە ئەنجامدەدات، بۆردوومانی ناوچەکە دەکات و مووشەکی پێدا دەکێشێت و خەڵکی بێتاوان دەکوژێت. "  لەماوەی رابردوودا بە گوتەی ڤۆندێرلاین، هێزی بەرپەرچدانەوەی ئۆکراینا توانای "لە رادەبەدەری خۆی" سەلماندووە.  ڤۆندێرلاین ئەوەشی راگەیاند کە یەکێتیی ئەوروپا بەردەوام دەبێت لە "سزادانی رووسیا تاوەکو ئەو لە کۆمەڵگەی نێودەوڵەتی و سیستمی دارایی جیهان پەراوێز بخرێت و لەگەڵ ئەمریکا، ئەڵمانیا، فەرەنسا، ئیتاڵیا و بەریتانیا بیر لە وەڵامدانەوەیەکی تووند لەسەر ئاستی نێودەوڵەتی دەکەینەوە و کار لەسەر پەکخستنی تواناکانی پووتین دەکەین تاوەکو نەتوانێت سەرچاوەی دارایی بۆ شەڕەکەی دابین بکات. "