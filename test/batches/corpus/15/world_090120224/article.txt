ئاوێنەی تێلیسکۆپی جەیمس وێب لە دوو باڵ پێکهاتووە و درێژی تیرەکەی ٦.٥ مەترە کە لەکاتی سەرخستنی بە مووشەک بۆ ئاسمان هەردوو باڵەکەی چەمێندرانەوە بۆ ئەوەی کەمتر رووبەڕووی تەوژمی هەوا ببێتەوە، لەدوای دوو هەفتە لە ناردنی بەرەو بۆشایی ئاسمان، رۆژی شەممە ٨ - ١ - ٢٠٢٢ باڵی دووەمی ئاوێنەکە بە سەرکەوتوویی کرایەوە، ئەوەش لەدوای کردنەوەی باڵی یەکەم لە رۆژی هەینی ٧ - ١ - ٢٠٢٢.  بەکردنەوەی هەردوو باڵەکە ئیدی تێلیسکۆپی جەیمس وێب لەڕووی تەکنیکییەوە ئامادەی بەکارهێنانە. ئەمە یەکەمجارە لە مێژوودا پڕۆسەی کردنەوەی تەنێك بەو گەورەیەیە لە ئاسماندا ئەنجامدەدرێت.  هاوکات لەگەڵ کردنەوەی باڵی دووەمی ئاوێنەی تێلیسکۆپەکە، قەڵخانی دژە گەرماکەشی کرایەوە کە ئەرکەکەی پاراستنی ئاوێنەکەیە لە تینی خۆر، چونکە تێلیسکۆپەکە دەبێت لە فێنکی و تاریکیدا کار بکات؛ لەکاتێکدا تینی خۆر لە نزیکترین خاڵ کە تێلیسکۆپەکە دەتوانێت لێی نزیک ببێتەوە ١٢٥ پلەی سێلیزییە و دوورترین خاڵیش ٢٣٥ پلە خوار سفرە.  قەڵخانی ئاوێنەکە لە ٥ چین پێکهاتووە رووبەری هەر یەکیان نزیکەی ٦٨٠ مەتر دووجایە، بەڵام ئەستوورییەکەی لە تاڵە موویەک تەنکترە.  بە مووشەکی "ئاریان ٥ " لە وێستگەی ئاسمانیی کۆرۆ لە گۆیانای فەرەنساوە، تێلیسکۆپی جەیمس وێب رەوانەی بۆشایی ئاسمان کرا.  هاویشتن و کۆنترۆڵکردنی پرۆسەکە لە ناوەندی تایبەت بە پەیمانگەی "سپەیس تێلیسکۆپ ساینس"ی ئەمریکی لە شاری باڵتیمۆری ویلایەتی مێریلاند لە رۆژهەڵاتی ئەمریکایە.  تێلیسکۆپی جەیمس وێب بە مووشەکێك بەستراوەتەوە و بەخێرایی زیاتر لە ٣٢ هەزار کیلۆمەتر لە کاژێرێکدا بەرەو دوا خاڵی خۆی دەڕوات کە بە زیاتر لە ١.٥ ملیۆن کیلۆمەتر لە هەسارەی زەوییەوە دوورە.  ئاوێنەی سەرەکی تێلیسکۆپەکە کە لە زێڕ دروستکراوە، لە ١٨ پارچە پێکهاتووە و هەر پارچەیەکیان لە ٦ پارچەی بچووکتر پێکدێت و پێویستە ئێستا کە هەردوو باڵی ئاوێنەکە کراونەتەوە، کار لەسەر زیاتر جێگیرکردنی ئەو ١٨ پارچەیە بکرێت تاوەکو باشتر بتوانن رووناکی وەرگرن.  لە دوای دانانی ئاوێنەی سەرەکیی تێلیسکۆپەکە، پێویستە سەرجەم ١٨ پارچەکان کە ئاوێنەکە پێکدەهێنن بەتەواوەتی لەشوێنی خۆیان جێگیر بکرێن و بۆ ئەنجامدانی ئەو کارەش لانیکەم ٣ مانگ پێویستە و   بڕیارە لە مانگی حوزەیرانی ئەمساڵدا تێلیسکۆپەکە بخرێتەکار کە ئامانج لێی ئەنجامدانی لێکۆڵینەوەیە لەسەر تەمەنی هەسارەکان لە ١٣.٥ ملیار ساڵی رابردوو و هەروەها وەڵامی پرسیارێک بداتەوە کە ئایا تەنیا ئێمەی مرۆڤ لەم گەردوونەدا دەژین یاخود نا.  جگە لەوە زانایان بەنیازن لە رێگەی تێلیسکۆپی جەیمس وێب - ەوە زانیاریی زیاتر لەسەر هەسارەی مەریخ یان مانگی "ئەوروپا" کە بە دەوری هەسارەی موشتەری دەسووڕێتەوە.  هەسارەی مەریخ زیاتر لە ٣٤٥ ملیۆن کیلۆمەتر لە زەوییەوە دوورە و مانگی "ئەوروپا" نزیکەی ٦٢٩ ملیۆن کیلۆمەتر دوورە.  تێلیسکۆپی جەیمس وێب، شوێنی تێلیسکۆپی هەبڵ دەگرێتەوە کە ٣٠ ساڵە بۆ چاودێریکردنی بۆشایی ئاسمان و جووڵەی هەسارەکان بەکارهێنراوە.  نەخشەی سەرەتایی ئەندازیاری تێلیسکۆپی جەیمس وێب لە ساڵی ١٩٩٠ دا لەلایەن ناساوە دانرا، لە ساڵی ٢٠٠٤ دا بە هاوئاهەنگی لەگەڵ ئاژانسی ئاسمانیی ئەوروپا و هاوتا کەنەدییەکەیان، دەست بە دروستکردنی کرا کە خەرجییەکەی گەیشتە سەرووی ١٠ ملیار دۆلاری ئەمریکی.