میدیای فەرمیی نەرویج هۆکاری ئەم بڕیارەی سوپای وڵاتەکەی بۆ کەمبوونەوەی یەدەگی جلوبەرگە سەربازییەکان گەڕاندەوە و ئاشکرایکرد، بەهۆی ڤایرۆسی کۆرۆناوە ماددەی خاوی بەرهەمهێنانی جلوبەرگی ژێرەوەیان نەماوە و نەرویجیش کاڵای هاوردەکراو بۆ سوپاکەی بەکارناهێنێت.  وەک نەریتێکی باو لە نەرویج، سەربازانی ئەو وڵاتە، وەک یادگاری، دوای تەواوکردنی ئەرکی سەربازی، جلوبەرگی ژێرەوەی سەربازییان دەپاراست، بەڵام بەهۆی بڕیارە نوێیەکەی سوپاوە چیدی سەربازان ناتوانن ئەو جلانە بۆ خۆیان ببەنەوە.   هانس میسینگسیت، گوتەبێژی فەرمانگەی کاروباری لۆجیستی سوپای نەرویج بە میدیای فەرمیی وڵاتەکەی راگەیاند: "یەدەگی جلوبەرگی ژێرەوەی سەربازەکانمان بەشێوەیەکی بەرچاو کەمیکردووە و ناچار بووین داوا لەو سەربازانەمان بکەین کە، ئەرکی سەربازیی تەواو دەکەن، جلوبەرگەکانی ژێرەوە بگەڕێننەوە و رادەستمان بکەنەوە. دوای شۆردن و پاکڕاگرتن و کۆنتڕۆڵکردنی شیاوبوونی ئەم جلوبەرگانە، دەدرێتە ئەو سەربازانەی تازە پەیوەندیی بە ریزەکانی سوپا دەکەن بۆ ئەوەی لە بنکەکانی مەشق و راهێنانی سەربازیی بەکاریبهێنن. دوای تەواوکردنی راهێنانەکان، جلوبەرگی نوێیان پێدەدرێت".   بەڵام ئێریک شولە ئیکسوند، نوێنەری فەرمانگەی کاروباری سەربازەکان، رەخنەی لەم بڕیارەی سوپا گرت و رایگەیاند، ئەمە بەشێوەیەکی راستەوخۆ کاریگەری بەسەر ئاستی توانای چالاکیی ئۆپەراسیۆنی سەربازەکان دەکات. هەروەها کاریگەری نەرێنی دەبێت بەسەر متمانە و ئاستی ورەی سەربازەکان و رەنگە بەشێکی زۆری سەربازەکانیش قەبووڵی نەکەن جلوبەرگ ژێرەوەی دەستی دوو بەکاربهێنن.   نیوەی هێزەکانی سوپای نەرویج بەرپرسیارن لە پاراستنی سنووری بەشی باکووری ناتۆ لە بەرامبەر رووسیا.   ساڵانە هەشت هەزار کچ و کوڕی نەرویجی، پەیوەندیی بە ریزەکانی سوپاوە دەکەن.