یەکێتیی نێودەوڵەتیی رۆژنامەنووسان، لە نوێترین راپۆرتیدا لەبارەی دۆخی رۆژنامەنووسان لە جیهان، رایگەیاند: "لە سەرتاسەری جیهان لە ساڵی ٢٠٢١ دا ٤٥ رۆژنامەنووس و کارمەندی دەزگاکانی راگەیاندن لە کاتی کارکردندا کوژراون، زۆرینەی ئەو رۆژنامەنووس و میدیاکارانەش لە ئەفغانستان کوژران".  یەکێتیی نێودەوڵەتیی رۆژنامەنووسان راشیگەیاند: "ئامارەکان لە ساڵی ٢٠٢١ دەڵێن کارمەندانی دەزگاکانی راگەیاندن زۆرجار دووچاری کوشتن دەبنەوە؛ بەهۆی ئاشکراکردنی گەندەڵی و تاوان و خراپ بەکارهێنانی دەسەڵات لە نێو کۆمەڵگە و شار و وڵاتەکانی خۆیاندا".  یەکێتیی نێودەوڵەتیی رۆژنامەنووسان ئاشکراشیکرد: " ٣٣ لە رۆژنامەنووس و میدیاکارە کوژراوەکان بە هێرشی راستەوخۆ کراونەتە ئامانج، بە تێکراش ٤٥ رۆژنامەنووس و میدیاکارە کوژراوەکان لە ٢٠ وڵاتی ئەوروپا، ئەمریکا، ئەفریقا و رۆژهەڵاتی ناوەڕاست کوژراون، کە ٩ یان لە ئەفغانستان کوژراون، ٨ یان لە مەکسیکۆ، هەروەها ٤ یان لە هیندستان و ٣ی دیکەیان لە پاکستان کوژراون، بەڵام تەنیا یەکێک لەو رۆژنامەنووسانە لە رۆژهەڵاتی ناوەڕاست کوژراوە".  ئەمە لە کاتێکدایە، بەپێی یەکێتی نێودەوڵەتیی رۆژنامەنووسان لە ساڵی ٢٠٢٠ دا ٦٥ رۆژنامەنووس و میدیاکار لە جیهان کوژرابوون. یەکێتییەکە دەشڵێت؛ "لە ساڵی ١٩٩١ وە تاوەکو ئێستا دوو هەزار و ٧٢١ رۆژنامەنووس و میدیاکار لە جیهان کوژراون".  یەکێتیی نێودەوڵەتیی رۆژنامەنووسان دەڵێت؛ زیاتر لە ٦٠٠ هەزار رۆژنامەنووس و میدیاکار لە یەکێتییەکەدا ئەندامن، کە هاوکات ئەندامن لە ١٨٧ سەندیکا و کۆمەڵەی رۆژنامەنووسان لە ١٤٦ وڵاتی جیهاندا.