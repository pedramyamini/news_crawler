باڵیۆزخانەکە لە تویتێکدا نووسیویەتی: "هەواڵ هەیە کە رووسیا هێرش دەکاتە سەر ژمارەیەک ئامانج لە چەند شارێکی گەورەی ئۆکراینا لە نێویشیاندا کیێڤ، خارکیڤ، ئۆدێسا، ئیڤانۆ فرانکیڤسک و ماریوپۆل. ئامۆژگاریی هاووڵاتیانی ئەمریکا لە ئۆکراینا دەکەین بچنە پەناگەکانەوە".  باڵیۆزخانەی ئەمریکا لە کیێڤ داوا لە ئەمریکییەکانی ئەو وڵاتە دەکات، چەند رێنماییەک جێبەجێ بکەن، لەوانە:   - ئەگەر گوێتان لە دەنگی تەقینەوە یان زەنگی ئاگادارکردنەوە بوو، دەستبەجێ بچنە پەناگەیەک.   - لە نێو خانوو یان باڵەخانەکاندا، بڕۆنە خوارووترین نهۆم کە کەمترین دیواری دەرەکی، پەنجەرە و دەرگای هەبێت؛ دەرگاکان دابخەن و لە نزیک دیواری نێوەوە و دوور لە پەنجەرەکان بوەستن.   - ئەگەر لە دەرەوە بووی، دەستبەجێ پەنا ببە بەر شوێنێکی پتەو، ئەگەر ئەوە نەکرا، لەسەر زەوی رابکشێ و بە دەستەکانت سەرت بپارێزە.   ڤیلادمیر پووتین، سەرۆکی رووسیا بەرەبەیانی رۆژی پێنجشەممە ٢٤ - ٠٢ - ٢٠٢٢ رایگەیاند ئۆپەراسیۆنێکی سەربازی لە ناوچە جوداخوازەکانی رۆژهەڵاتی ئۆکراینا دەکات بۆ ئەوەی بە گوتەی خۆی، خەڵکی سڤیل بپارێزن.  سەرۆکی رووسیا، ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتبار کرد کە داوایدەکرد نابێت ئۆکراینا ببێتە ئەندام لە ناتۆ و هاوکات گەرەنتی هەڕەشە ئەمنییەکانی مۆسکۆ بکات.   دوای راگەیاندنی شەڕ لەلایەن رووسیاوە، ڤۆلۆدیمیر زێلێنسکی، سەرۆکی ئۆکراینا باری نائاسایی لە وڵات راگەیاند و داوای لە خەڵکەکەی کرد نەترسن و جەختی لەوە کردەوە کە "سەردەکەون".