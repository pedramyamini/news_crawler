ئێوارەی رۆژی یەکشەممە ١٢ - ١٢ - ٢٠٢١ نەفتالی بێنیت، سەرۆکوەزیرانی ئیسرائیل گەیشتە ئەبوزەبی و لەلایەن شێخ عەبدوڵڵا بن زاید ئەلنەهیان، وەزیری دەرەوەی ئیمارات پێشوازی لێکرا.   ئەوەش لەکاتێکدایە، ئیسرائیل بە نیگەرانییەوە تەماشای رێککەوتنی ئەتۆمیی ئێران و دانوستاندنەکانی ڤییەنا دەکات  و دەڵێت، تاران لەلایەک "گوشار" دەخاتە سەر وڵاتانی بەشداربووی کۆبوونەوەکان بۆ ئەوەی سزاکانی لەسەری لاببەن و لە هەمان کاتیشدا "پەرە بە پڕۆگرامی ئەتۆمییەکەی دەدات".   لەم چەند هەفتەیەی دواییدا ئیسرائیل دیپلۆماتە باڵاکانی راسپاردووە تاوەکو لەگەڵ هاوپەیمانەکانی لە ئەوروپا، ئەمریکا و رۆژهەڵاتی نێوەڕاست کۆببنەوە و رێچکەیەکی "تووندتر" بەرامبەر ئێران بگرنە بەر.   ئەم پەیوەندی و جمووڵانەی ئیسرائیل هاوتان لەگەڵ هەڕەشەی بەکارهێنانی هێز دژی ئێران لە ئەگەری شکستهێنانی دیپلۆماسی.   لە سەردانەکەیدا بۆ ئەبو زەبی، بڕیارە بێنێت لەگەڵ محەممەد بن زاید، شازادەی جێنشین کۆببێتەوە.   ساڵی رابردوو، ئیسرائیل و ئیمارات رێککەوتنی دەستپێکردنی پەیوەندییەکانیان بە نێوەندگیری ئەمریکا و لەژێر چەتری رێککەوتنی ئەبراهەمدا واژۆکرد.