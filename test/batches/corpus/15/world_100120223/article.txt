لانیکەم ٢٥٠٠ سەرباز لە کازاخستان جێگیرکراون، بەرپرسانی رووسی دەڵێن، دەستەخوشکەکەیان بەجێناهێڵن تاوەکو بە تەواوی سەقامگیری بۆ وڵاتەکە دەگەڕێتەوە. ئاندری سیردیوڤۆک، فەرماندەی هێزی ئاشتیپارێز لە کازاخستان رایگەیاند، "کاری هێزەکانمان بەردەوام دەبێت تاوەکو سەقامگیری بۆ وڵاتەکە دەگەڕیتەوە. "  ئاندری سیردیوڤۆک، فەرماندەی هێزی ئاشتیپارێز لە کازاخستان دەڵێت، "ئامادەکاری کراوە بۆ ئەو هاووڵاتییە رووسییانەی کە بە گەشت لە ئالماتن، تاوەکو بە فڕۆکەی رووسی وڵاتەکە بەجێبهێڵن یاخود لەگەڵ خزمەکانیان، ئەوانەی خوازیارن بڕۆن بۆ رووسیا. کاری هێزە ئاشتیپارێزەکان بەردەوام دەبێت تاوەکو ئەوکاتەی بە تەواوی سەقامگیری بۆ وڵاتەکە دەگەڕێتەوە".  هەفتەی رابردوو حکومەتی کازاخستان لەسەر لێواری رووخان گەڕایەوە، دوای ئەوەی خۆپێشاندەران لە دژی بەرزبوونەوەی نرخی سووتەمەنی رژانە سەر شەقامەکان و دەستیان بەسەر بەشێک لە باڵەخانە حکومییەکانی وڵاتدا گرت.  گرژی و ئاڵۆزییەکان لە کازاخستان تاوەکو ئێستا لانیکەم ٥٠ قوربانیی لێکەوتووەتەوە، ٥٠٠٠ کەس دەستگیرکراون، ئەوەش دوای ئەوەی سەرۆکی وڵات فەرمانی "تەقەکردن و کوشتنی" خۆپێشاندەرانی بۆ هێزەکانی دەرکرد.  ئەمریکا دوای ئەوەی تۆمەتەکانی رووسیای رەتکردەوە کە گوایە دەستی لەو پشێوەیەی کازاخستاندا هەبێت، بە تووندی لەسەر سەرکوتکردنی خۆپێشاندەران هاتووەتە دەنگ. ئەنتۆنی بلینکن، وەزیری دەرەوەی ئەمریکا رایگەیاند، "زۆر نیگەرانین لەو بارە نائاساییەی لە کازاخستان هەیە. داوامان لە بەرپرسان کردووە بەرپرسیارانە مامەڵە بکەن، دادپەروەرانە، بە شێوەیەک مافی خۆپێشاندەران پارێزراو بێت".  سەرەتای ئەم هەفتەیە ئارامی بە دۆخی کازاخستانەوە دیاربوو، هێزێکی زۆر لە کوچە و کۆڵانەکان جێگیرکراون، بەڵام هێشتا چارەسەرێک بۆ کێشە سەرەکییەکان نەدۆزراوەتەوە کە بە تەنیا بەرزبوونەوەی نرخی سووتەمەنی نییە.  لە ساڵی ٢٠١٩ رێژەی بێکاری لە کازاخستان ٤.٨ % بوو، لە ساڵی ٢٠٢٠ بوو بە ٦.٥ %، لە ساڵی ٢٠٢١ هەڵکشا بۆ ٦.٧١ %، لە وڵاتەکەدا ٤.٣ % ـی خەڵک لەژێر هێڵی هەژاریدا دەژین.