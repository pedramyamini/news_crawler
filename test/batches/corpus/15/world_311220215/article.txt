گوتەبێژێکی وەزارەتی دەرەوەی ئەمریکا رایگەیاند، "ئەمریکا لە بەرامبەر پەرەپێدانی کەشتیی ئاسمانی لەلایەن ئێرانەوە نیگەرانە، کە نیگەرانییەکی گەورەی بڵاوبوونەوەی چەکی لێدەکەوێتەوە".  گوتەبێژەکە ئاماژەی بەوە کردووە، کەشتییە ئاسمانییەکانی ئێران "ئەو تەکنەلۆجیایانەی تێدایە کە زۆر هاوشێوە و هاوتای ئەوانەن کە لە مووشەکی بالیستیدا بەکاردەهێندرێن، لەنێویشیاندا سیستمی دیاریکردنی مەودای درێژ".  هەڵدانی ئەو مانگە دەستکردە لەلایەن تارانەوە بۆ خولگەی زەوی، بە گوتەی ئەو گوتەبێژەی وەزارەتی دەرەوەی ئەمریکا، دژی پرۆژە بڕیاری ژمارە ٢٢٣١ی نەتەوە یەکگرتووەکانە کە لە سایەیدا رێککەوتنی ئەتۆمیی ساڵی ٢٠١٥ بەرهەمهاتبوو، کە لەسەر ئێرانی پێویست کردبوو کار لەسەر ئەو مووشەکە بالستیانە نەکات کە توانای هەڵگرتنی کڵاوەی ئەتۆمییان هەیە.  گوتەبێژەکەی وەزارەتی دەرەوەی ئەمریکا دەڵێت، "بەرنامەی ئەتۆمیی ئێران بە شێوەیەکی کاریگەر بەهۆی رێککەوتنەکە بەربەستی خرابووە پێش. ئیدارەی پێشوو ئەوانی لەو بەربەستانە رزگارکرد و وایکرد کە هەموو نیگەرانییەکانی دیکەمان لە بەرامبەر سیاسەتی ئێران، لەنێویشیاندا بەرنامەی مووشەکە بالیستییەکەی، زیاتر مەترسیداربن. هەر لەبەر ئەوەشە ئێمە دەمانەوێت بە شێوەیەکی هاوبەش بگەڕێینەوە سەر پابەندبوونی تەواو بە رێککەوتنەکە".  سێ ساڵ دوای واژۆکردنی رێککەوتنی ئەتۆمی، دۆناڵد ترەمپ ئەمریکای لە رێککەوتنەکە کشاندەوە و سزای بەسەر ئێراندا سەپاند.  جۆ بایدن پشتیوانی لە گەڕانەوەی ئەمریکا بۆ نێو رێککەوتنەکە دەکات و رۆب ماڵی، نوێنەری سەرۆکی ئەمریکا بۆ کاروباری ئێران، دووبارە لە ڤییەنای پایتەختی نەمسایە، بۆئەوەی بە نێوەندگیریی ئەوروپییەکان دانووستاندنی ناڕاستەوخۆ لەبارەی زیندووکردنەوەی رێککەوتنەکە، دانووستاندن لەگەڵ تاراندا بکەن.