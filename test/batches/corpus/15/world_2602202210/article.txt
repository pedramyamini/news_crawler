شارەزایانی ئابووری دڵنیان کە سزاکان زیاتر زیان بە ئابووریی رووسیا دەگەیێنن وەک ئەوەی زیان بە یەکێتیی ئەوروپا، بەریتانیا و ئەمریکا بگەیێنن. بەڵام بەشێکی کەمی شارەزاکان پێیانوایە کە ئەو سزایانە رووسیا بەچۆکدا دەهێنن و وای لێدەکەن کە واز لە هێرشەکانی بهێنێت، چونکە سزاکان چەند مانگ و ساڵێکیان دەوێت بۆ ئەوەی کاریگەرییەکەیان بە تەواوی دەرکەوێت. تەنانەت لەو کاتەشدا رەنگە نەبێتە هۆی ئەوەی کە کرێملین لە بڕیارەکەی پاشگەز بێتەوە.  جەیسن هەنگەفۆرد، پسپۆرێکی بواری گەمارۆ ئابوورییەکان لە کۆمپانیای مەیەر براون دەڵێت، لە کاتێکدا کە رەنگە گەمارۆکان کاریگەرییان هەبێت لە شێوازی هێرشەکانی رووسیا، بەڵام شەڕەکە تەواو نابێت و "ئەمە یارییەکی درێژخایەنە".  گەمارۆکانی برۆکسل، بەریتانیا و ئەمریکا لە دوو رۆژی رابردوودا زیانیان بۆ سەرکردە، دەوڵەمەندەکان، بانکەکان، کۆمپانیاکانی بواری تەکنەلۆژیا و دروستکردنی فڕۆکەی رووسیا هەبووە. بەڵام تاوەکو ئێستا سزا بەسەر کەرتی وزە و ئەندامێتیی لە سویفت نەچەسپاوە.  یەکێتیی ئەوروپا رۆژی هەینی رایگەیاند، کۆمەڵێک سزای بۆ سڕکردنی سەرمایەکانی ڤلادیمیر پووتین، سەرۆکی رووسیا و سێرگی لاڤرۆڤ، وەزیری دەرەوەی رووسیا ئامادەکردووە، جگە لەوانەش سزای بانکەکان و کەرتی پیشەسازیی رووسیا دەدات.  هەرچەندە کۆمپانیا رووسییەکان دان بەوەدا دەنێن کە سزاکان کاریگەریی لەسەر ئۆپەراسیۆنەکە دەبێت، بەڵام پووتین هەڕەشەی گەمارۆ ئابوورییەکانی پشتگوێخستووە و پێیوایە ئەگەر ئەو هێرشەش نەبووایە وڵاتانی رۆژئاوا بە مەبەستی لاوازکردنی رووسیا ئەو گەمارۆیانەیان بەسەر وڵاتەکەیدا دەسەپاند.  پووتین بە سەرکردەکانی رووسیای گوتووە، "ئێمە لە لایەنی یاساکانی سنووردارکردن و گەمارۆی ئابووری، ئامادەکاریمان بۆ ئەوە کردووە کە ئێستا روودەدات".  دوایین هەنگاوی ئەمریکا سەپاندنی سزا بوو بەسەر بانکی حکومی سبێربانکی رووسی کە وەکو جانێت یێڵن، وەزیری گەنجینەی ئەمریکا دەڵێت، سزاکە بە مەبەستی پەکخستنی کرێملینە لە بەکارهێنانی ئابووریی رووسیا بۆ چالاکییە "شەیتانییەکانی".  لە برۆکسل پاولۆ جێنتیلۆنی، کۆمیسیاری ئابووریی یەکێتیی ئەوروپا ئاماژە بەوە دەکات، وڵاتانی ئەوروپاش لەلایەنی کەمبوونەوەی ئاستی هەناردەکاری و گرانبوونی نرخی سووتەمەنی باجی ئەو سزایانە دەدەن کە بەسەر رووسیا سەپێندراوە.  رووسیا نزیکەی ٤٠ % ـی گازی ئەوروپا دابین دەکات. بۆیە دەکرێت سزاکان بۆ سەر کەرتی وزەی رووسیا زیان بە ئەوروپاش بگەیێنێت، بۆیە تاوەکو ئێستا ئەو کەرتە لە لیستی سزاکان جێگەی نەبووەتەوە.  هەروەها ئەگەری ئەوەش هەیە چین کە دووەم هاوبەشی بازرگانیی رووسیایە، پشتگیریی دارایی رووسیا بکات و کاریگەرییەکانی سزاکان کەمبکاتەوە. شی جیپینگ، سەرۆکی چین هانی هەردوولا دەدات کە گفتوگۆیەکی هاوسەنگانە بکەن بۆ چارەسەری کێشەکان. هەروەها بەرپرسانی چین تاوەکو ئێستا ئۆپەراسیۆنەکەی رووسیا بە داگیرکاری ناو نابەن.  سبێربانک گەورەترین ئامانجی وڵاتانی رۆژئاوایە. سبێربانک گەورەترین بانکی رووسیایە و نزیکەی نیوەی پارەی رووسیا لەو بانکەیە. بەڵام رۆڵە گرنگەکەی لە ئابووریی رووسیا وایکردووە کە وڵاتانی رۆژئاوا ئەو بانکە بەتەواوی لە سیستەمی ئابووری دەربکەن.  گەمارۆکان تاوەکو ئێستا نەبوونەتە هۆی دەرکردنی رووسیا لە سویفت. سویفت، کورتکراوەی "کۆمەڵگەی پەیوەندییە داراییە جیهانییەکانی نێوان بانکەکانە"، لە ساڵی ١٩٧٣ وە دامەزراوە و لە ساڵی ١٩٧٧ وە دەستی بەکارەکانی کردووە، بارەگای سەرەکی لە بروکسل، پایتەختی بەلجیکایە.  ئێستا زیاتر لە ٩ هەزار دامەزراوە لە ٢٠٩ وڵاتی جیهان ئەندامن؛ ئامانج لە "سویفت" پێشکێشکردنی نوێترین رێگەی زانستی بۆ بازاڕە داراییەکان و ئاسانکردنی مامەڵە بانکییەکان و دابینکردنی خزمەتگوزارییە بانکییەکان لەسەر ئاستی دەرەوە و ناوەوەی وڵات.  گەمارۆکان لەو شوێنەدا وەستاون کە رووسیا لە سویفت دەربکرێت، رەنگە هۆکارەکەیشی ئەوە بێت کە لە ئەگەری دەرکردنی رووسیا لە سویفت ئەوروپا بێبەش دەبێت لە کڕینی گازی ئەو وڵاتە. برونۆ لێ مەیر، وەزیری دارایی فەرەنسا هۆشداریی لەبارەی دەرکردنی رووسیا لە سویفت دا و رایگەیاند، وەکو "چەکی ئەتۆمیی دارایی" ناوبرد.  هەرچەندە زۆربەی شارەزایانی ئابووری پێشبینی داڕووخانی لەناکاوی ئابووریی رووسیا ناکەن. بەپێی پێشبینییەکان گەمارۆکان داهاتی تاک بە رێژەی ١ % کەمدەکاتەوە و وا لە بانکی ناوەندی دەکات رێژەی سوود بۆ ٩.٥ % بەرزبکاتەوە کە دەبێتە هۆی گوشارخستنە سەر کۆمپانیا رووسییەکان.  هۆگلەر شمیدین، سەرۆکی ئابووریی بانکی بێرێنبێرگی ئەڵمانی دەڵێت، بە تێپەڕێنی کات سزاکان ئابووریی رووسیا لاواز دەکەن، تەنانەت یەدەگی وڵاتەکە کە دەگاتە ٦٣٠ ملیار دۆلار "ناتوانێت گەشە بە ئابوورییان بکات".