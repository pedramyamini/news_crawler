لەمانی تەمموزدا ئەڵمانیا، هۆڵەندا و بەلجیکا پڕ زیانترین وڵاتانی لافاولێدراو بوون، لەم مانگەشدا ئەمریکا پڕ زیانترینی گەردەلوول و باهۆزە، جگە لەوەش لە ئەفریقا، بەرازیل، ڤێتنام و چەندین وڵاتی دیکە لافاو زیانی زۆری بە شار و ناوچەکانیان گەیاندووە.  جۆ بایدن، سەرۆکی ئەمریکا رایگەیاند "باهۆزی ئیدا بۆ زریانێكی زۆر قورس و مەترسیدار دەگۆڕدرێت و بەرەوڕووی ویلایەتی لیویزییانا دەڕوات و ئەگەری هەیە لافاویش بەدوای خۆیدا بهێنێت. من باری نائاساییم راگەیاندووە و هەموو ئامادەکارییەکانمان کردوون، لەوانەش بڵاوکردنەوەی زیاتر لە ٥٠٠ تیمی گەڕۆک بە ئۆتۆمبیلی بەرز و سەرووی ٢ هەزار کارمەندی فریاکەوتن و هاوکاری. داوا لە خەڵک دەکەم پابەندی رێنماییەکانی دەسەڵاتە ناوخۆییەکان بن، لەوانەش مانەوە لە شێلتەرەکان".  هەرچەندە ئیدارەی بایدن رێکاری پێشوەختەی گرتبووە بەر بەڵام زریانی پلە چواری ئیدا تێکەڵ بە باران کە لەمانگی ئابی ئەمساڵدا لە ویلایەتی لیویزییانای ئەمریکای دا، سەرووی ١١٥ کوژراو و زیاتر لە ٦٥ ملیار دۆلار زیانی ماددی لێکەوتەوە؛  هەڵسەنگاندنەکانی دوای زریان و لافاوەکەش پێیانوابوو لە ئەگەری نەگرتنەبەری رێکارەکان، زیانە گیانی و ماددییەکان دوو هێندە دەبوون.  جێف ڤان درەو، دانیشتووی لیویزیانا دەڵێت: "سوپاس بۆ خودا ئێمە خۆشبەخت بووین، ئەو زریانە دڕندەیە بە کەمترین زیان کۆتاییهات، ئامادەکارییەکان نەبوونایە کارەساتەکە زۆر گەورەتر دەبوو".  لە هەمان مانگی ئابدا، زریانی گرەیس بە پلە ٣ لە کەناراوەکانی دەریای شاری ڤێراکروزی رۆژهەڵاتی مەکسیکی دراوسێ باشوورییەکەی ئەمریکای دا؛ میدیای ناوخۆیی مەکسیک بە پشتبەستن بە ئۆپۆزیسیۆن، رەخنەی تووندیان لە کەمتەرخەمیی حکومەت گرت لەئاست ئامادەکارییەکان.  گۆلیرمۆ لوونا، ماسیگرێکی مەکسیکی دەڵێت: "ئێمە بەو زریانە تووشی زیانێكی یەکجار گەورە بووین. حکومەت نە پێش و نە پاش زریانەکە هیچ ئامادەکاری و هاوکارییەکی نەکردووین".  تەمووزی ئەمساڵ لە شاری ژینگژووی هەرێمی هینانی چین، ماوەی چەند رۆژی بارانی بە لێزمە، ئاستی ئاوی لەهەندێ شوێن بۆ سەرووی مەتر و نیو بەرزکردبووەوە.  لێکۆڵینەوەیەکی ئەمریکی بەو ئەنجامە گەیشتووە، خێرایی لەیەکدانەوە و وەڵامدانەوەی چینییەکان لەئاست رووداوە نەخوازراوەکاندا دوو هێندەی ئەمریکییەکان زیاترە؛ ئەو خێراییەش لە ١٠ ساڵی داهاتوودا بۆ نزیکەی ٤ هێندە زیاتر دەبێت. لەگەڵ ئەوەشدا لافاوی ژینگژوو بە لانیکەم ٦٣ کوژراو و سەرووی ملیارێک دۆلار زیانی ماددی کۆتاییهات.  ئەوروپییەکانیش لە لافاو بێبەش نەبوون. لەهاوینی ئەمساڵدا ٨ وڵاتی رۆژئاوای ئەوروپا بەر لافاوی قورس کەوتن و لانیکەم ٢٤٢ کەس گیانیان لەدەستدا. زۆرترین زیانەکان بەر ئەڵمانیا کەوتن کە لانیکەم ١٩٦ کەس گیانیان لەدەستدا و لانیکەم ٨ ملیار دۆلار زیانی ماددییان لێکەوتنەوە. ئەوە هاوکات بوو لەگەڵ بڵاوکردنی زیاتر لە ١٩ هەزار کەس لە تیمە گەڕۆکەکان بۆ دابەزاندنی زیانەکان بۆ کەمترین ئاست.  ئانگێلا مێرکل - راوێژکاری پێشووی ئەڵمانیا لە یەکێک لە شوێنە لافاولێدراوەکانی وڵاتەکەی گوتی: "کاتێك کە دێتە ئێرە هەست بەو ترسە دەکەیت کە تووشی خەڵک دەبێت لەکاتی لافاوەکاندا. بە ئامادەکارییەکانمان توانیمان بەلانیکەمی زیانەکان دەرباز بین ئێستاش ئەوەی کە لە دەستماندا بێت، ئەنجامی دەدەین".  تەکنەلۆژیا لە هەوڵی بەردەوامدایە بۆ زیاتر تێگەیشتن لە کەشوهەوا، بەڵام هێشتا هێندەی پێویست لە ئانوسات و شێوازی تووڕەیی سرووشت تێنەگەیشتووە. ئەوەی کە روونبووەتەوە، ئەو راستییەیە کە لافاوەکان  ٤٠ % ی کارەساتە سرووشتییەکانی جیهان پێکدەهێنن و زۆرترین قوربانیشیان لێدەکەوێتەوە.