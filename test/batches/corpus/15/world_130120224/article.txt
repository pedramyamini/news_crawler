پەناخوازە ئەفغانییەکە ناوی رەسووڵی زوبەیدوڵڵایە، تەمەنی ٢٢ ساڵە و تۆمەتی ئەوەی دەدرێتە پاڵ کە رۆژی ٢٥ی حوزەیرانی ٢٠٢٠ لەگەڵ سێ کوڕی دیکەی ئەفغانی دەستدرێژییان کردووەتە سەر کچێکی نەمسایی تەمەن ١٣ ساڵ و دواتریش لەسەر شەقام جێیان هێشتووە تاوەکو گیانی لەدەستداوە.  دوای رووداوەکە سێ کەس لە دەستدرێژیکارەکان دەستگیرکران، بەڵام رەسووڵی زوبەیدوڵڵا خۆی گەیاندە فەرەنسا و لەوێشەوە چووە نێو بەریتانیا.  کچەکە ناوی لیۆنێ - یە، لە نزیک شاری ڤیەننای پایتەختی ئەو وڵاتە لەگەڵ دایک و باوکی و چوار خوشک و برای دەژیا.  پۆلیسی نەمسا دەڵێت، دوای لێکۆڵینەوەکانیان بۆیان روونبووەوە کە رۆژی ٢٥ی حوزەیرانی ٢٠٢٠ ئەو کچە لەگەڵ دوو کوڕی ئەفغانی لە کەناڵی دانوبیی شاری ڤیەننا هەندێک حەبیان بەکارهێناوە و دواتر دوو کوڕەکە لەگەڵ دوو کوڕی دیکەی ئەفغانیدا کچەکەیان بردووەتە شوقەیەک و دەستدرێژییان کردووەتەسەر.  پۆلیس دەڵێت، دواتر ئەو چوار کەسە کچەکەیان خستووەتە نێو فەرشێکەوە و بە دووریی نزیکەی ١٠٠ مەتر لە شوقەکە لەسەر شەقام جێیانهێشتووە تاوەکو مردووە.  دەستدرێژییەکە و مردنی کچەکە بەو جۆرە، بووەتە هۆی توڕەبوونی بەشێکی زیاتری نەمساییەکان لە کۆچبەرە نایاساییەکان.   میلانی دایکی لیۆنییە و دەڵێت، کچەکەی متمانەی بە کەسێکی ١٦ ساڵی کرد و ئەنجامەکەی ئەوە بوو کە گیانی لەدەستدا.  میلانی رووی دەمی دەکاتە حکومەت کە بۆچی هیچ رێکارێکی تووند بەرامبەر کۆچبەرە نایاساییەکان ناگرێتەبەر و دەڵێت، "ئەو کەسانە تاوەکو ئێستا چی دەکەن لەم وڵاتەدا؟ بۆچی دەرناکرێن؟ دەسەڵاتداران لە کوێن؟ " حکومەتی نەمساش دەڵێت، بە رژی کار لەسەر ئەو کەیسە دەکات.  فلۆریان هیۆڵوۆرت، پارێزەری دایک و باوکی لیۆنێیە و دەڵێت، دادگەی لەندەن بڕیاریداوە ئەو ئەفغانییە رادەستی حکومەتی نەمسا بکرێتەوە، بەڵام حەوت رۆژی لەبەردەمدایە تانە لە بڕیارەکە بدات.