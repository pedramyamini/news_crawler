کەس نازانێت بە دیاریکراوی چ کاتێک روویداوە، بەڵام دەگوترێت لە ماوەی نێوان ١٦ی کانوونی یەکەمی ٢٠٢١ بۆ ٣ی کانوونی دووەمی ئەمساڵ ئەنجامدراوە.  ئالفرێد کلارا، گوتەبێژی پۆلیسی فیدراڵیی ئەڵمانیا رایگەیاندووە، "ژمارەیەک دزی نەناسراو پێش کریسمس بە بەکارهێنانی ئامێری پێشکەوتوو بەردەکانی ئەم شەقامەیان بە درێژایی ٦٥ مەتر و لەسەر رووبەری ٢٨٠ مەتر چوارگۆشە هەڵکەندووە و بە بارهەڵگر گواستوویانەتەوە".  بەردەکان گرانبەهان، بۆ جوانکاریی شەقامەکان لە شوێنە گەشتیارییەکان لەجیاتی قیر و بۆ رازاندنەوەی باخچەی ماڵان بەکاردەهێندرێن.  دزەکان شارەزا بوون و زۆربەی بەردەکانی شەقامەکەیان بردووە و ئەوەشی پێی رانەگەیشتوون بیبەن یاخود بەکەڵکیان نەهاتوون، لە لێواری شەقامەکەدا فڕێدراون.  پۆلیس دەستی بە لێکۆڵینەوە کردووە و هێشتا دزەکان دەستگیرنەکراون.  گوتەبێژی پۆلیسی فیدراڵیی ئەڵمانیا ئاماژە بەوە دەکات، "وا دەردەکەوێت کە ژمارەیەک حەفارە و بارهەڵگری کەسێکی نەناسراو بەکارهاتوون. ئێمە نازانین بە دیاریکراوی چی بەسەر بەردەکاندا هاتووە. ئێمە قسە لەبارەی ٦٠ تۆن بەرد دەکەین کە دەکرێت لە باخچەی کەسێکدا بەکارهێندرابن یانیش لە بازاڕدا فرۆشرابن".  لە شارێکی ئەڵمانیا رووداوی دزیکردنی زۆر سەیر روودەدەن؛ لە ساڵی ٢٠١٩ ئامێرێکی بیناسازی کە کێشەکەی دەیان تۆن بوو لە شوێنێکی دروستکردنی بینا دزرا. لە نیسانی هەمان ساڵدا، دزێک هەر لەو ناوچەیە چەند جارێک هەڵیکوتایە سەر فرۆشگەیەکی گوڵفرۆشتن و تاڵانی کرد. مانگێک دوای ئەوەش، کابرایەک شۆفڵێکی قەبارە گەورەی دزی، بەڵام کەسێک دزەکەی بینیبوو و پۆلیس دەستگیری کرد.