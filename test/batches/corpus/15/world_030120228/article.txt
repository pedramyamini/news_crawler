رێکخراوی "کامیناندۆ فرۆنتێراس"ی ئیسپانی، کە لە ساڵی ٢٠٠٢ دامەزراوە و یەکێکە لە رێکخراوە "باوەڕپێکراوەکان" لە بواری کۆچ و کۆچبەران، لە راپۆرتی ساڵانەی تایبەت بە کۆچبەران دەڵێت لە ساڵی ٢٠٢١ دا ٤ هەزار و ٤٠٤ کۆچبەر لە دەریای نێوەڕاست خنکاون یان بێسەروشوێن بوونە؛ لەکاتێکدا لە ساڵی ٢٠٢٠ کەمتر لە ٢ هەزار و ١٧٠ کۆچبەر گیانیان لەدەستدابوو.  رێکخراوەکە راشیگەیاند ژمارەی قوربانییانی ساڵی ٢٠٢١، لە ماوەی ٦ ساڵی رابردوودا، بەرزترینەو لە ٩٠ % ی قوربانییان تەرمەکانیان نەدۆزراوەتەوە؛ بەو جۆرەش بە مردوو دادەنرێن.  هەروەها لە ٩٠ % ی ئەوانەی گیانیان لەدەستداوە، کە دەکاتە ٤ هەزار و ١٦ کۆچبەر لە هەوڵی گەیشتن بە دوورگەی " کەناری" ئیسپانیادا خنکاون.  دوورگەی "کەناری" ئیسپانیا لەنێو زەریای ئەتلانتیکە بە دووری لانیکەم ١٠٠ کیلۆمەتر لە رۆژئاوای کەناردەریاکانی مەغریبە.  مارییا گۆنزێلیز رۆڵان، یەکێکە لە ئامادەکارانی راپۆرتەکە دەڵێت، قوربانییان لە رەگەزی مێ لە ساڵی ٢٠٢١ زیاتر بوون لە ساڵەکانی پێشتر، کە بریتین لە مردنی ٦٢٨ ژن و ٢٠٥ منداڵ.  راپۆرتی ساڵانەی رێکخراوی کامیناندۆ فرۆنتێراسی ئیسپانی راشیگەیاند: "لە ساڵی ٢٠٢١ دا لانیکەم ٣٧ هەزار و ٣٨٥ کۆچبەر لە دەریای نێوەڕاستەوە گەیشتوونەتە ئیسپانیا، لەکاتێكدا لە ساڵی ٢٠٢٠ دا، کەمتر لە ٣٨ هەزار کۆچبەر گەیشتنە ئەو وڵاتە".