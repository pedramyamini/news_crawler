نافتالی بێنێت یەکەم سەرۆکە لەوەتەی شەڕی ئۆکراینا دەستیپێکردووە لەگەڵ پووتین کۆببێتەوە، ئەو سەردانەشی لەکاتێکدایە، ئۆکراینا داوای لە ئیسرائیل کردووە رۆڵی نێوەندگیر بۆ قەیرانی ئۆکراینا ببینێت بۆ ئەوەی دیالۆگ لەگەڵ رووسیا ئەنجامبدات.  سەردانەکەی بێنیت بە هاوئاهەنگیکردن لەگەڵ ئەمریکا، ئەڵمانیا و فەرەنسا بەڕێوەچوو، بێنێت، زیڤ ئێلکین، وەزیری ناوخۆی لەگەڵ خۆی بردبوو کە لە ئۆکراینای سەردەمی یەکێتی سۆڤیەت لەدایکبووە و بە رووسییەکی پاراو قسەدەکات.  ئیسرائیل زۆر بە هەستیاری و هۆشیاری قسە دەربارەی قەیرانی ئۆکراینا دەکات، بەو پێیەی بەرژەوەندی ئەمنیی لەگەڵ سوپای رووسیا هەیە کە پێگەیەکی بەهێزیان لە سووریای دراوسێی هەیە.  نافتالی بێنێت بە گوڕوتینەوە نەچووەتە پاڵ ئەمریکا و هاوپەیمانەکانی لە سەرکۆنەکردنی هێرشی رووسیا بۆ سەر ئۆکراینا، لەبری ئەوە بەردەوام ئاماژە بەوە دەدات کە ئیسرائیل پەیوەندییەکی پتەوی لەگەڵ هەریەک لە رووسیا و ئۆکراینا هەیە.