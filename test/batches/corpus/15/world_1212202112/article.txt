ئاهەنگگێڕانی جووتیارانی نیودەلهی لەدوای ئەوە هات کە حکومەت لە هەنگاوێکی چاوەڕواننەکراودا، لە چاکسازییەکانی تایبەت بە کشتوکاڵ پاشگەز بووەوە و هەڵیپەساردن.  ناگێندرا سینگ، جووتیارێکی شاری نیودەلهی دەڵێت، "جەنگی پادشای کەللەڕەق لەبەردەم هێزی جەماوەردا سەری دانەواند، جووتیاران دیموکراسییان پاراست. ئەگەر لەبەر دیموکراسی نەبووایە، مافی ئەم کەمپینەمان نەدەبوو، نەماندەتوانی ئەمڕۆ ئاهەنگ بگێڕین".  هەرچەندە لە کۆتایی مانگی تشرینی دووەمی ئەمساڵ پەرلەمانی ئەو وڵاتە پرۆژە یاسایەکی بۆ هەڵوەشاندنەوەی یاسای چاکسازی تێپەڕاند، بەڵام خۆپێشاندەران شوێنەکەیان جێنەهێشت و داوایانکرد بەهای دانەوێڵەکانی وەکو گەنم و جۆ گەرەنتی بکرێن و دەستگیرکردنی خۆپێشاندەران بە یاسای تاوان هەڵبوەشێندرێتەوە.  جەیگران، جووتیارێکی دیکەی شاری نیودەلهی - یە و باس لەوە دەکات، "نارێندرا مۆدی، سەرۆکوەزیرانی وڵات وەکو دیکتاتۆر رەفتاری کرد. جووتیارانی بە تیرۆریستی پاکستانی و چەند شتێکی دیکە ناوبرد. ئەگەر وا بیری لە ئێمە دەکردەوە، بۆچی سەری بۆ خۆپێشاندانەکان دانەواند؟ هەموو ئەمەی لەبەر هەڵبژاردنەکانی داهاتوو کرد و دەیەوێت سوود لەم هەنگاوەی ببینێت".  خۆپێشاندەران لە هیندستان توانییان پاڵپشتیی کۆمەڵگەی نێودەوڵەتی بەدەستبهێنن، لە حەوت ساڵی حکومڕانێتیی نارێندرا مۆدی، سەرۆکوەزیرانی هیندستان، خۆپێشاندانی جووتیاران وەکو گەورەترین ئاڵنگاری بەردەمی دەبیندرا.  خۆپێشاندانەکان بە شێوەیەکی ئاشتییانە بەڕێوەچوون، تەنیا ئەوە نەبێت کە لە کانوونی دووەمی ئەمساڵدا کاتێک ٢٦ هەزار خۆپێشاندەر دەستیان بەسەر شوێنی مێژوویی رێد فۆرت لە نیودەلهیدا گرت، ئەوکات تووندوتیژیی لێکەوتەوە و لە ئەنجامدا لانیکەم جووتیارێک گیانی لەدەستدا.  جووتیاران دەڵێن، لە سەرەتای دەستپێکی خۆپێشاندانەکانەوە تاوەکو ئێستا ٥٠٠ خۆپێشاندەر بە هۆکاری جیاوازی وەکو خۆکوشتن، کەشوهەوای سارد و کۆرۆنا گیانیان لەدەستداوە. داواش لە حکومەت دەکەن، هەر خێزانێک بە شەش هەزار و ٧٥٠ دۆلار قەرەبوو بکرێتەوە.