عەلی عەباس، گوتەبێژی وەزارەتی کۆچ و کۆچبەرانی عێراق بە رادیۆی رووداوی راگەیاند، پێشتر لیژنەیەکی هاوبەشیان پێکهێنابوو، بۆ بەدواداچوون بۆ کاری کۆچبەرانی عێراقی لیژنەکە سەردانی وڵاتانی لیتوانیا و پۆڵەندای کرد و داوایان لێکردوون بڕێک پارە بدەن بەو کۆچبەرە عێراقییانەی کە بە خواستی خۆیان دەیانەوێت بگەڕێنەوە.  لە نێوەڕاستی مانگی ئابی ساڵی رابردوو سەتان کۆچبەر لە عێراق و هەرێمی کوردستان بە مەبەستی گەیشتن بە وڵاتانی ئەوروپا چوونە سەر سنوورەکانی بێلاڕووس - پۆلەندا، بەڵام پۆلەندا رێگەی نەدا کۆچبەران بچنە وڵاتانی ئەوروپا، بەوهۆیەوە ماوەی چەند مانگێک هەزاران کۆچبەر لەسەر سنوورەکانی نێوان ئەو دوو وڵاتە مانەوە و ژمارەیەکیشیان گیانیان لەدەستدا کە بەشێکیان کورد بوون.  عەباس عەلی دەڵێت، "لیژنەکە داوایان لەو دوو وڵاتە کردووە پەنجەمۆری پەنابەران بسڕنەوە بۆ ئەوەی ئەو کەسانە لە داهاتوو گرفتی گەشتکردنیان بە فەرمی لە وڵاتان بۆ دروست نەبێت، بەڵام بۆ هەردوو داواکارییەکە تاوەکو ئێستا ئەو وڵاتانە هیچ وەڵامێکیان نەبووە. "  گوتەبێژی وەزارەتی کۆچ و کۆچبەرانی عێراق ئاماژە بەوە دەکات، "رێکخراوی IOM بە پشتیوانی وەزارەت بڕە پارەیەک دەدەن بەو گەنجانەی کە بیرۆکەی کاریان هەیە و دەیانەوێت ببن بە خاوەنی کاری خۆیان، ئەم هاوکارییە ئەو کەسانەش دەگرێتەوە کە کۆچیان کردووە و دەگەڕێنەوە بۆ عێراق. "  پێشتر گوتەبێژی وەزارەتی بازرگانی و پیشەسازیی هەرێمی کوردستان بە رادیۆی رووداوی راگەیاند، "له‌لایه‌ن رێكخراوی كۆچبه‌رانی نێودەوڵەتی، قه‌رزی درێژخایه‌ن ده‌درێته گه‌نجان تایبه‌ت بەو پرۆژانه‌ی پێشكه‌شی ده‌كه‌ن، له ساڵی رابردوو هه‌زار گه‌نج سوودمه‌ندبوون له سه‌رتاسه‌ری عێراق كه ٩٧ كه‌سیان له هه‌رێمی كوردستان بوون. "  ئەمساڵ ٤٠٠٠ گەنج لە عێراق و کوردستان دەتوانن لە پرۆژەکەی رێكخراوی كۆچبه‌رانی نێوده‌وڵه‌تی سوودمەندبن.  دەزگای لووتکە بۆ کاروباری ئاوارە و پەنابەران رایگەیاند، ساڵی رابردوو زیاتر لە ٥٣ هەزار کەس لە عێراق و هەرێمی کوردستان کۆچیان کردووە، ٨٨ کۆچبەریش لە رێگەی کۆچ گیانیان لەدەستداوە، یان بێسەروشوێن بوون.