ئەو  یەکێکە لەو پێنج کەسەی لەو گوندەدا ماون، ئەوانی دی لە ترسی پێکدادانی نێوان سوپای ئۆکراینا و هێزە چەکدارەکانی نزیک لە رووسیا رایانکردووە. ئەمە دووەم جارە لە مانگێکدا ماڵی ئەم ژنە بە تەمەنە بۆردووماندەکرێت.  لیودمیلا مۆمۆت، دانیشتووی نیڤلسکی دەڵێت "کێ پێشبینی دەکرد؟ هیچ کەسێک نەیدازنی بۆردوومان دەکرێین. ئێمە خۆمان بۆ زستان ئامادە دەکرد. من دار و خەڵوزم ئامادە دەکرد. "  لەگەڵ تێپەڕبوونی کاتدا، گرژی و ئاڵۆزییەکان لە رۆژهەڵاتی ئۆکراینا زیاتر دەبن، رووسیا نزیکەی ١٠٠ هەزار سەربازی لەسەر سنوور جێگیرکردووە و مەترسی داگیرکردن لەسەر ئۆکراینا هەیە.  قەیرانی ئۆکراینا هۆکارێکی گەورەی کۆبوونەوەی وڵاتانی یەکێتیی ئەوروپایە کە بەبێ پاڵپشتی یەکێتییەکە، قورسە کییڤ بتوانێت لە رووبەڕووبوونەوەی سەربازیی زیاتر، هەنگاوێکی دیکە بنێت.  ڤۆلۆدیمیر زیلینسکی، سەرۆکوەزیرانی ئۆکراینا دەڵێت "ئێمە بەیەکەوە ٥ بژاردەمان هەیە بۆ وەڵامدانەوەی ئەم قەیرانە، بەڵام بە تەنیا وەکو ئۆکراینا تەنیا یەک بژاردەمان لەپێشە، ئەوەیە کە لە ٢٠١٤ ـەوە دەیکەین. لەو ساڵەوە، شەڕ لە ناوچەکەمان بەردەوامە. "  لە ٢٠١٤ ـەوە لەوەتەی شەڕ لە رۆژهەڵاتی ئۆکراینا هەیە و هەرێمی کریمیا لە وڵاتەکە بووەتەوە، ١٤ هەزار کەس گیانیان لەدەستداوە و ٢ ملیۆن کەس دەربەدەربوونە.  لە ٢٠١٥ دا بەدەستپێشخەری ئەڵمانیا و فەرەنسا، رێککەوتنی ئاگربەست دۆخی ناوچەکەی هێورکردەوە کە پێی دەگوترا رێککەوتنی نۆرماندی، ئێستا هەردوو زلهێزەکەی ئەوروپا لەپاڵ هەڕەشەی سەپاندنی سزاکان، لە هەوڵی زیندووکردنەوەی رێککەوتنە چوارقۆڵییەکەن، بەڵام لەگەڵ ئەوەشدا یەکێتیی ئەوروپا بەردەوامە بۆ ئامادەکردنی پاکێجێکی سزا کە بەرپرسانی ئەوروپا بەبێ وردەکاری زیاتر بە "ئاگادارکدنەوەی تووند"ی رووسیا ناوی دەبەن.