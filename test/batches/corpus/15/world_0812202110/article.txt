ریم عەبالی رۆدڤان، لە لایەن ئۆلاف شۆڵتز، راوێژکاری نوێی ئەڵمانیاوە بە وەزیری دەوڵەت بۆ ئاوێتەکردن دیاریکراوە.   پێشتر ئەو کچە تەمەن ٣١ ساڵە، لە هەرێمی مێکلنبورگ - فۆرپۆمەرن کۆمسیاری کۆچبەران بووە.   ریم سەر بە پارتی سۆسیال دیموکراتە. بە رەچەڵەک ئاشووریە. لە ساڵی ١٩٩٠ لە مۆسکۆ لەدایکبووە و دواتر خێزانەکەی کۆچیانکردووە بۆ ئەڵمانیا. لە زانکۆی تەکنیکی کەیزەرسلاوتێرن و زانکۆی ئازادی بەرلین خوێندوویەتی. لە هەڵبژاردنەکانی ئەمساڵدا دەنگی پێویستی بەدەستهێنا و بووە ئەندام لە پەرلەمانی فیدڕالیی ئەڵمانیا کە بە بۆندستاگ ناسراوە.   ریم لە بارەی وەرگرتنی پۆستی وەزیری دەوڵەت بۆ ئاوێتەکردن لە تویتێکدا نووسیویەتی: "ئاوێتەکردن پێویستی بە کولتووری رێزگرتن و پەرەدان بە فرەڕەنگییە. من بە هیواوە لەم کارە دەڕوانم. "  ئەو کچە ئاشوورییە لە بارەی کۆچبەرانەوە نووسیویەتی: "لە پێگە نوێیەکەمدا، دەمەوێت کار بۆ بەهێزکردنی پێکەوەگونجانی کۆمەڵایەتی بکەم. راستەوانەی رێککەوتنی هاوپەیمانیی [پێکهێنەری حکومەت]، ئێمە بە روونی پابەند دەبین بە هێشتنەوەی ئەڵمانیا وەکو وڵاتی کۆچبەران. دەمەوێت پەرە بە سیاسەتی روون و گونجاو بدەم بۆ ئەوەی حکومەت و کۆمەڵگەی مەدەنی بتوانن هەموو شتێک بکەن تاوەکو زەمینە بۆ رەگەزپەرستی، دژەسامیێتی و ئیسلامۆفۆبیا نەهێڵدرێت. "  رۆژی چوارشەممە کابینەی نوێی حکومەتی ئەڵمانیا دەستبەکاربوو، کە لە پارتی سۆسیال دیموکرات، پارتی دیموکراتە ئازادەکان و پارتی سەوز پێکهاتووە.   لە کارنامەی ئەو هاوپەیمانییەدا هاتووە ئەوان یاساکانی وەرگرتنی کۆچبەران و پێدانی وەڵاتینامە ئاسانتردەکەن بە تایبەتیش بۆ ئەو پەناخوازانەی کە خاوەن بەهرە و توانان، ئەوەش بۆ ئەوەی کە کورتهێنان لە هێزی کاری ئەڵمانیادا پڕبکەنەوە.   ئەوەی کە پەیوەندیی بە بابەتی کۆچبەران و پەنابەرانەوەیە، سێ پارتەکە دەڵێن، حکومەتی نوێی ئەڵمانیا کار دەکات بۆ ئەوەی وڵاتەکە ببێتە جێگەی سەرنجی پەناخوازانی شارەزای بوارە جیاوازەکان و کارئاسانیش دەکات بۆ ئەو پەناخوازانەی، کە ئامادەیی ئەوەیان هەیە لەگەڵ کۆمەڵگەی ئەڵمانیدا تێکەڵ بن.  یەکێک لەو خاڵانەی لە کارنامەی سێ پارتەکەدا بۆ پێکهێنانی حکومەت هاتووە، کەسی بیانی دوای مانەوەی بۆ پێنج ساڵ لەو وڵاتە مافی وەرگرتنی وڵاتینامەی هەیە، تەنانەت لە هەندێک حاڵەتیشدا سێ ساڵ بەسە بۆ ئەوەی وڵاتینامەی پێبدرێت. ئەم خاڵە لە کاتێکدایە، ئێستا پێدانی وڵاتینامە هەشت ساڵی دەوێت و ئەو کەسانەش کەیسەکەیان زیاتر یارمەتیدەرە شەش ساڵی دەوێت.  وەکو لە کارنامەکەدا هاتووە، حکومەتی داهاتووی ئەڵمانیا رێگە دەدات هاووڵاتی چەند وڵاتینامەیەکی هەبێت. ئێستا وەرگرتنی وڵاتینامەی ئەڵمانی پێویستی بەوەیە داواکار دەستبەرداری وڵاتینامەکەی خۆی ببێت، بەڵام هەڵاوێردن ئەو کەسانە دەگرێتەوە کە خەڵکی وڵاتانی ئەندام لە یەکێتیی ئەوروپان.  بە گوێرەی یاسا نوێیەکە، وڵاتینامە دەدرێتە ئەو منداڵانەش کە لە ئەڵمانیا لەدایکبوون و دایک و باوکیان خەڵکی وڵاتانی دیکەن، بەڵام دایکەکە یان باوکەکە لانیکەم پێنج ساڵە لەو وڵاتەدایە.  ئەڵمانیا یەکێک لە وڵاتە هەرە پێشکەوتووەکانی ئەوروپایە، بۆ بووژاندنەوەی ئابوورییەکەیشی کە بەهۆی کۆرۆناوە زیانی بەرکەوتووە، پێویستی بە کەسانی بەئەزموون و کارزانە. سێ پارتەکە ئاماژە بەوە دەکەن حکومەتەکەیان پێدانی ڤیزە بەو کەسانە ئاسانتر دەکات کە دەیانەوێت بە مەبەستی کارکردن بچنە ئەو وڵاتە.  بەگوێرەی کارنامەی حکومەتەکە، ئەو کەسانەی مافی مانەوەیان لە ئەڵمانیا کاتییە، مافی زیاتریان پێدەدرێت و رێگەیان پێدەدرێت دوای مانەوەیان بۆ ماوەی چوار تاوەکو شەش ساڵ لەو وڵاتە، خێزانەکانیشیان ببەن.  حکومەتی نوێی ئەڵمانیا بناسە:  دوای شازدە ساڵ لە بەڕێوەبردنی وڵاتی خاوەن گەورەترین ئابووری و زۆرترین دانیشتووان لەسەر ئاستی یەکێتیی ئەوروپا، ئەنگێلا مێرکلی تەمەن ٦٧ ساڵی سەر بە پارتی کرستیان دیموکرات، رۆژی چوارشەممە، کاژێر سێی ئێوارە بە کاتی بەرلین ماڵئاوایی لە کۆشکی راوێژکاری ئەڵمانیا کرد و ئۆڵاف شۆڵتز چووە شوێنی بۆ ئەوەی بۆ چوار ساڵی داهاتوو، ئەڵمانیا بەنێو پەتای کۆرۆنا و پاشەکشەی ئابووریدا بەڕێوەببات.   لە ١٤ی حوزەیرانی ١٩٥٨ لە ئۆسنابروک لە ئەڵمانیای رۆژئاوا لەدایکبووە  ٢٠١١ تاوەکو ٢٠١٨ سەرۆکی شارەوانی هامبۆرگ بوو  ٢٠١٨ تاوەکو ٢٠٢١ وەزیری دارایی و جێگری راوێژکاری ئەڵمانیا  ٨ی کانوونی دووەمی ٢٠٢١ بووە راوێژکاری ئەڵمانیا  شۆڵتز بڕوای بەهیچ ئایینێک نییە و لە کاتی جێبەجێکردنی سوێندی دەستووریشدا، رۆژی چوارشەممە، لە بۆندستاگ، رستەی "خوا یارمەتیمبدات"ی نەخوێندەوە.  روانگەی سیاسی شۆڵتز بۆ یەکێتیی ئەوروپا و دەرەوەی چییە؟  دەڵێت دەیەوێت لە ماوەی ئەم چوار ساڵەی دەسەڵاتیدا، کار بۆ بەهێزکردنی سەرەوری یەکێتیی ئەوروپا و بەهێزکردنی پەیوەندییەکان لەگەڵ وڵاتانی رۆژهەڵاتی ئەوروپا بکات و بەو جۆرە رووبەڕووی هەژموونی رووسیا ببێتەوە.   راوێژکاری نوێی ئەڵمانیا، دوای سوێندخواردنی دەستووری لە بەرامبەر ئەندامانی پەرلەمانی وڵاتەکەی گوتی: "جیهانی داهاتوو ژمارەیەکی زۆر لە وڵاتانی کاریگەر پێکیدەهێنن، نەک تەنیا دوو وڵات. بۆیە گرنگە لە داهاتوودا ئەوروپا بتوانێت بەهێز و سەروەرییەوە هەنگاو بنێت".  هەروەها جەختیش لە بەهێزکردنی هاوئاهەنگی لە نێو هاوپەیمانی ناتۆدا دەکات و لە بارەی چینیشەوە، پێیوایە ئەڵمانیا دەبێت لە چوارچێوەی هاوپەیمانیی ناتۆ و یەکێتیی ئەوروپا مامەڵەی لەگەڵدا بکات.   بەرنامەی شۆڵتز بۆ دۆخی ئابووری و کۆمەڵایەتی:  شۆڵتز و حکومەتە نوێیەکەی دەیانەوێت یاسای قەرزنەکردن چالاک بکەنەوە و تاوەکو ساڵی ٢٠٢٣ قەرزەکانی ئەڵمانیا بۆ سفر دابەزێنن. ئەوە لە کاتێکدایە کە ئیدارەی مێرکل ساڵی رابردوو بەهۆی پاشەکشەی ئابووری لە ئەنجامی قەدەخەی هاتووچۆ و داخستنی بازاڕەکان بەهۆی کۆرۆنا، ناچار بوو یاساکە هەڵبپەسێرێت و ملیاران یۆرۆی قەرزکرد.   هەروەها لە کارنامەی کابینە نوێیەکەدا هاتووە کە مووچەی کارمەند و کرێکاران لە ٩ یۆڕۆوە بۆ ١٤ یۆرۆ لە کاژێرێکدا بەرزبکەنەوە، نرخی کرێی خانوو و شوققە هەرزان بکەن و ئەم چوار ساڵە، ساڵانە ٤٠٠ هەزار یەکەی نیشتەجێبوون دروستبکەن.  سێ پارتی پێکهێنەری حکومەتە نوێیەکەی ئەڵمانیا لەسەر ئەوەش رێککەوتوون تەمەنی یاسایی دەنگدان دابەزێنن بۆ ١٦ ساڵ، کە ئەوە لە بەرژوەندیی پارتی سەوز دەبێت، چونکە ژمارەیەکی زۆری گەنجانی ئەو تەمەن پشتگیری لە هەڵوێستەکانی ئەو پارتە بۆ پاراستنی ژینگە و رووبەڕوونەوەی گۆڕانی کەشوهەوا دەکەن، لە زیانی پارتە نەریتخوازەکەی ئەنگێلا مێرکلیش دەبێت، کە زۆربەی دەنگدەرەکانی خەڵکی خانەنشینبوون.   لە کابینەی نوێی ئەڵمانیادا، بەرەنگاربوونەوەی گۆڕانی کەشوهەوا یەکێک دەبێت لە کارە هەرە لەپێشینەکان، بەتایبەتی بۆ پارتی سەوز کە وەزارەتەکانی دەرەوە، ئابووری و پاراستنی کەشوهەوا، ژینگە و رۆشنبیری بەدەستەوە دەبن.   کابینەکە دەیەوێت تاوەکو ساڵی ٢٠٣٠ بەکارهێنانی خەڵۆز بە تەواوی بنبڕبکات و ١٥ ملیۆن ئۆتۆمبێلی کارەبایی بخاتە سەر شەقامەکانی ئەڵمانیا.    هەرچەندە ئەنگێلا مێرکل پۆستی راوێژکاری بۆ پیاوێک بەجێهێشت، بەڵام حکومەتی ئەمجارەی ئەڵمانیا لە هەموو کابینەکانی پێشوو ژنی زیاتری تێدایە. بە دیاریکراوی، نیوەی وەزیرەکانی کابینەکە ژنن.   ئۆڵاف شۆڵتز، راوێژکاری ئەڵمانیا، بەڵێنی خۆی بۆ یەکسانکردنی ژمارەی ژنان و پیاوان لە نێو حکومەتەکەیدا بردەسەر. هەر بەوەش نەوەستا، بەڵکو پێگە ئەمنی و دیپلۆماسییەکانی وڵاتەکەی رادەستی ژنان کردن.  بۆ یەکەمجار لە مێژووی خۆیدا، وەزیرانی دەرەوە و نێوخۆی ئەڵمانیا ژنن. هەروەها بۆ سێیەمجار لەسەر یەک، وەزیری بەرگرییەکەی ژنە.   ئۆلاف شۆڵتز، رۆژی دووشەممە گوتی: "لە نێو ئەم حکومەتەدا، ئاساییش دەکەوێتە دەستی ژنانی بەهێزەوە". گوتیشی: "ژنان و پیاوان هەر یەکەیان نیوەی دانیشتووان پێکدەهێنن، بۆیە پێویستە ژنانیش نیوەی دەسەڵاتیان بەدەستەوە بێت. زۆر سەربەرزم کە ئەم شتەمان بەدیهێناوە. "  ئەمەش بە واتەی ئەوە دێت کە جێگرەوە پیاوەکەی ئەنگێلا مێرکل توانی ئەو شتە بەدیبهێنێت کە ماوەی شازدە ساڵ ژنە بەهێزەکەی ئەڵمانیا نەیتوانی بیکات، کە ئەویش دابەشکردنی یەکسانیی پۆستە باڵاکانی حکومەتە بەسەر هەر دوو رەگەزەکەدا.   مێرکلی نەریتخواز بۆ ماوەیەکی زۆر خۆی لە وشەی فێمینزم بەدوورگرتبوو. تاوەکو ساڵانی کۆتایی دەسەڵاتەکەشی، بە دەگمەن باسی لە بەرەوپێشبردنی رۆڵی ژنان دەکرد. بە جۆرێک کە رۆژنامەی نیویۆرک تایمزی ئەمریکی دەڵێت: "ژنان زۆر بەرەوپێشچوونیان بەخۆیانەوە نەبینیوە لە ئەڵمانیا". تەنانەت لە سیاسەتیشدا، کە مێرکل بووە نموونە بۆ زۆر لە ژنان، ژمارەی وەزیر و ئەندام پەرلەمانە ژنەکان لە ماوەی دەسەڵاتەکەیدا تەنیا یەک لەسەر سێ بوو.   بەڵام رۆژنامەی نیویۆرک تایمز لەو بارەیەوە دەڵێت: "زۆر کەس سەردەمە درێژ و بەناوبانگەکەی مێرکل بەو هۆکارە دەبینن کە وای لە بەڕێز شۆڵتز و تیمەکەی کردووە ناچار بن پاڵپشتیی یەکسانی رەگەز بکەن لە دابەشکردنی پۆستەکاندا".  نانسی فەیزەر، نوێنەری پارتی سۆسیال دیموکرات لە ئەنجوومەنی نوێنەرانی هەرێمی هێس، ئەم چوار ساڵە وەزیری نێوخۆی ئەڵمانیا دەبێت.  لە گوتاری پەسەندکردنی راسپاردنەکەیدا، فەیزەر باسی لە رووبەڕووبوونەوەی تووندوتیژیی راستڕەوەکان کرد.  فەیزەر لە ماوەی رابردوودا، یەکێک بووە لە ئەندامە چالاکەکانی لیژنەکانی پەرلەمانی هێس و لێکۆڵینەوەی لەو دۆسیانەدا کردووە کە پۆلیس و ئاژانسە هەواڵگرییەکان نەیانتوانیوە لەسەر "تیرۆر"ی راستڕەوەکان ئاشکرایان بکەن.  لە ٣٠ - ٠٧ - ١٩٧٠ لە باد سۆدن لە رۆژئاوای ئەڵمانیا لەدایکبووە  سەر بە پارتی سۆسیال دیموکراتە.   لە ٠٥ - ٠٤ - ٢٠٠٣ بووەتە ئەندامی ئەنجوومەنی نوێنەرانی هەرێمی هێس.   ٢٠١٤ تاوەکو ٢٠١٩ بووەتە سکرتێری گشتیی پارتی سۆسیال دیموکرات لە هەرێمی هێس.   لە ٠٤ - ٠٩ - ٢٠١٩ بووەتە سەرۆکی فراکسیۆنی سۆشیال دیموکرات لە ئەنجوومەنی نوێنەرانی هەرێمی هێس.   لە ٠١ - ١٠ - ٢٠١٩ بە سەرکردەی پارتی سۆسیال دیموکرات لە هەرێمی هێس هەڵبژێردراوە.   ئانالینا بیێربۆک بووە یەکەمین ژن کە پۆستی وەزیری دەرەوە لە مێژووی ئەڵمانیادا وەربگرێت. ئەوەی جێی سەرنجە، ئەم ژنە تەمەن ٤٠ ساڵە پێشتر جیمناست (یاریزانی جیمناستیک) بووە.   ئانالینا یەکێکە لە دامەزرێنەرانی پارتی سەوز؛ لە ماوەی هەڵبژاردنەکاندا نەیتوانی خەونی جێگرتنەوەی مێرکل بەدەستبێنێت، بەڵام لەگەڵ ئەوەشدا نیگەرانیی دەنگدەران لە بارەی گۆڕانی کەشوهەوا و بەڵێنەکانی خۆی بۆ هێنانەدی "دەستپێکێکی تازە" بۆ ئەڵمانیا، ئەویان لە هەڵبژاردنەکانی ٢٦ی ئەیلوولدا گەیاندە پلەی سێیەم و ١٥ % ی دەنگەکانی بەدەستهێنا.  لە ١٥ - ١٢ - ١٩٨٠ لە شاری هانۆڤەر لەدایکبووە.  لە ٢٠١٣ - ٢٠٢١ ئەندامی ئەنجوومەنی نوێنەرانی فیدڕالیی ئەڵمانیا (بۆندستاگ) بوو.   ٢٠٠٩ - ٢٠١٣ سەرۆکی هاوپەیمانی (هاوپەیمانیی ٩٠ و سەوزەکان) بوو لە براندنبێرگ.   ٢٧ - ٠١ - ٢٠١٨ دووبارە بە سەرۆکی هاوپەیمانەکە هەڵبژێردرایەوە و تائێستاش ئەو پۆستەی بەدەستەوەیە.   کرستینە لامبغێشت کە لە کابینەی مێرکلدا وەزیری داد بوو، ئێستا وەزیری بەرگرییە.   ١٩ - ٠٦ - ١٩٦٥ لە مانهایم لەدایکبووە.  سەر بە پارتی سۆسیال دیموکراتە.  ١٩٩٨ - ٢٠٢١ ئەندامی پەرلەمانی فیدڕالیی ئەڵمانیا بووە  - ٢٠١٣ ٢٠١٧ سەرۆکی فراکسیۆنی سۆسیال دیموکرات بووە لە پەرلەمانی فیدڕالی وڵاتەکەی.   ١٤ - ٠٣ - ٢٠١٨ تاوەکو ٢٧ - ٠٦ - ٢٠١٩ سکرتێری دارایی پەرلەمان بووە.   ٢٠ - ٠٥ - ٢٠٢١ بووەتە وەزیری کاروباری خێزان، بەساڵاچووان، ژنان و گەنجان.   ٢٧ - ٠٦ - ٢٠١٩ بووەتە وەزیری داد و پاراستنی بەکاربەر   کریستیان لیندنەر، وەزیری دارایی (پیاو):  سەر بە پارتی دیموکراتە ئازادەکانە  کلارا گویتز، وەزیری نیشتەجێکردن، گەشەپێدانی شارستانی و ئاوەدانکردنەوە (ژن):  سەر بە پارتی سۆسیال دیموکراتە  مارکۆ بوشمان، وەزیری داد (پیاو):  سەر بە پارتی دیموکراتە ئازادەکانە  هوبەرتوس هەیل، وەزیری کار و کاروباری کۆمەڵایەتی (پیاو):  سەر بە پارتی سۆسیال دیموکراتە  جەم ئۆزدەمیر، وەزیری خۆراک و کشتوکاڵ (پیاو):  دایکی تورک و باوکیشی چەڕکەسە. (چەرکەسەکان کۆمەڵە خەڵکێکن کە بەرەچەڵەک خەڵکی باکووری قەوقازن لە ئەدیغەوە و چیچان و ئاڤارس ولەزگین و ناوچەکانی دیکە نیشتەجێ بوون پێش ئەوەی بەهۆی شەڕە فراونخوازییەکانی ئیمپراتۆریەتی رووسیا بەرەو ناوچەکانی ژێر دەسەڵاتی ئیمپراتۆریەتی عوسمانی کۆچبکەن.)  ئان شپیگێل، وەزیری کاروباری خێزان، بەساڵاچووان، ژنان و گەنجان (ژن):  کارڵ لاوتەرباخ، وەزیری تەندروستی (پیاو):  سەر بە پارتی سۆسیال دیموکراتە  ڤۆلکێر ڤیسینگ، وەزیری گواستنەوە و کاروباری دیجتاڵی (پیاو):  سەر بە پارتی دیموکراتە ئازادەکانە  ستێفی لێمێک وەزیری ژینگە، پاراستنی سرووشت، سەلامەتیی ئەتۆمی و پاراستنی بەکاربەر (ژن):  بێتینا ستارک ڤاتزینگەر، وەزیری پەروەردە و لێکۆڵینەوە (ژن):  سەر بە پارتی دیموکراتە ئازادەکانە  سڤینیا شۆڵتزە، وەزیری هاوئاهەنگیی و گەشەپێدانی ئابووری (ژن):  سەر بە پارتی سۆسیال دیموکراتە  ڤۆلگان شمیت، وەزیری کاروباری تایبەت و سەرۆکی نووسینگەی راوێژکار (پیاو):  سەر بە پارتی سۆسیال دیموکراتە