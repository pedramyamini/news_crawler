جۆ بایدن، سەرۆکی ئەمریکا ئاماژە بە رووبەڕووبوونەوەی راستەوخۆ لەگەڵ رووسیا ناکات، بەڵام دەڵێت بایی ٦٠٠ ملیۆن دۆلار چەک و کەرەستەی بەرگری داوەتە ئۆکراینا. بایدن دەڵێت لەگەڵ هاوبەش و هاوپەیمانەکانی زیانێکی گەورە لە رووی ئابوورییەوە بە رووسیا دەگەیێنن.  بایدن، کە بەبۆنەی ساڵێک لە دەستبەکاربوونی لە کۆشکی سپی قسەی بۆ رۆژنامەڤانان کرد، گوتی: "لە گفتوگۆکانم لەگەڵ پووتین هەردوومان هاوڕاین کە کێشەیەکمان نییە لە تێگەیشتن لە یەکدی، پێمگوتووە جارێک ئۆکراینات داگیرکرد باجەکەت دا، دووبارە داگیری بکەیتەوە باجی قورستر دەدەی، بەڵام ئەمجارە باجەکەی دەستبەجێ دەبێت، باجەکان بۆ ماوەیەکی نزیک و مامناوەند و درێژخایەن دەبن".  سەرۆکی ئەمریکا دەڵێت. باوەڕموایە پووتینیش نایەوێت جەنگێکی گەورە رووبدات، بایدن پێیوایە ئامانجی رووسیا لە کۆکردنەوەی ئەو هەموو هێزە لەسەر سنووری ئۆکراینا تاقیکردنەوەی ئەمریکا و ناتۆ بێت. بەڵام هەڕەشە دەکات و دەڵێت: "بە هەر پاساوێک کارێکی لەمجۆرە بکات پەشیمان دەبێتەوە. "  بایدن بەبۆنەی تێپەڕبوونی ساڵێک بەسەر حوکمڕانییەکەی لە کۆشکی سپی لە کۆنفرانسێکی رۆژنامەڤانی دوو کاژێری بەشێکی قسەکانی تەرخانکرد بۆ قەیرانی ئۆکراینا، ئەمە لەکاتێکدایە، رووسیا نزیکەی ١٠٠ هەزار سەربازی لە نزیک سنووری ئۆکراینا کۆکردووەتەوە، ئەمریکا دەڵێت نیازی وایە وڵاتەکە داگیربکات.  مۆسکۆ پشتڕاستینەکردووەتەوە کە نیازی وایە ئۆکراینا داگیربکات، بەڵام دەڵێت، ناهێڵن هەریەک لە ئۆکراینا و جۆرجیا ببنە ئەندام لە هاوپەیمانی ناتۆ و ناشهێڵن چیدی ناتۆ بە ئاراستەی رۆژهەڵاتی ئەوروپا و بە ئاراستەی سنوورەکانی رووسیا هەڵبکشێت.  رووسیا جارێکی دیکە جەختی لەوە کردەوە رووسیا نیازێکی نییە پەلاماری ئۆکراینا بدات، داوا لە ئەمریکا و وڵاتانی رۆژئاوا دەکات کۆتایی بەو "ژاوە ژاو" و دەنگۆ و هەرایە بێنن.  دوای کۆنفرانسە رۆژنامەڤانییەکەی بایدن، باڵیۆزخانەی رووسیا لە واشنتن لە هەژماری خۆی لە تویتەر نووسییویەتی: "کۆتایی بەو هیستریایە بێنن، رووسیا نیازی نییە هیچ شوێنێک داگیربکات. "