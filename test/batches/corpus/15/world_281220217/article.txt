رۆژی سێشەممە ٢٨ - ١٢ - ٢٠٢١ میدیای چین لە سەر زاری وانگ کیون، نێردەی چین بۆ نەتەوەیەکگرتووەکان و رێکخراوە نێودەوڵەتییەکان لە ڤیەننا، لەبارەی پرسی ئەتۆمیی ئێران و پرسی پەیوەندیداری دیکەوە، رایگەیاند، نابێت "سیاسەتی دووفاقی پەیڕەو بکرێت بۆ بەدەستخستنی بەرژەوەندیی خۆپەرستانە".   وانگ دەشڵێت، بۆ سەرکەوتنی گفتوگۆکان پێویستە، "هیچ سزایەکی نوێ لە میانی گفتوگۆکان بەسەر ئێراندا نەسەپێندرێن".  ئیدارەی بایدن لە ٧ ـی مانگی کانوونی یەکەم و لە میانی گەڕی حەوتەمی دانوستاندنەکانی پڕۆگرامی ئەتۆمیی ئێران، سزای بەسەر دوو ئاژانسی حکومەتی ئێران و ژمارەیەک بەرپرسی دیکەدا سەپاند.   وانگ کیون، گوتی، "گەڕی هەشتەمی گفتوگۆکان لە سەروبەندی سەری ساڵی نوێدا دەرخەری ئەو پێویستییەیە کە پێویستە هەموو لایەنەکان دانوستاندن دەستپێبکەنەوە".   لە سەرەتای مانگی نیسانی ئەمساڵەوە، نوێنەرانی هەریەکە لە چین، فەرەنسا، ئەڵمانیا، رووسیا، بەریتانیا و ئێران حەوت گەڕی دانوستاندنیان لە ڤیەننای پایتەختی نەمسا بەڕێکردووە، رۆژی دووشەممە ٢٧ - ١٢ - ٢٠٢١ گەڕی هەشتەمی گفتوگۆکان دەستیان پێکردەوە.