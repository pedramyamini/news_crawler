ماگدەلینا ئەندرسن، سەرۆکوەزیرانی سوێد دەڵێت، هەرچەندە لە بنەمای کاری سوێددا نییە کەرەستەی سەربازی بنێرێتە دەرەوەی سنوورەکانی، بەڵام ئەو بارودۆخە تایبەتەی کە ئەوروپا تێیکەوتووە، ناچاریان دەکات بڕیاری تایبەت دەربکەن.  ماگدەلینا ئەندرسن گوتی، نەک تەنیا ئەوروپا، بەڵکو سوێدیش لە دۆخێکی تایبەتدایە و ئەو بارودۆخەش پێویستی بە بڕیاری تایبەت هەیە، راشیگەیاند، لە پرەنسیپی سوێددا نییە کەرەستەی سەربازی هەناردەی دەرەوەی سنوورەکانی بکات و دوایین جار کە ئەمە روویدابێت کاتێك بوو یەکێتیی سۆڤێتی جاران لە ساڵی ١٩٣٩ هێرشیکردە سەر فینلاند؛ گوتیشی: "بۆ من وەک سەرۆکوەزیران، یەکەم و دوا پرسیارم ئەوەیە کە چ شتێك خزمەت بە ئاسایشی سوێد و گەلەکەی دەکات و بەو ئەنجامەش گەیشتووم کە ئاسایشمان لە رێگەی پاڵپشتیکردنی تواناکانی ئۆکراینا بۆ بەرگریکردن لەخۆی دژی رووسیا، بە باشترین شێوە خزمەت دەکرێت".  سەرۆکوەزیرانی سوێد راشیگەیاند: " لەسەر ئەو بنەمایە، سوێد پشتگیری تەواوی خۆی بۆ هێزە سەربازییەکانی ئۆکراینا دەنێرێت".  وەزارەتی بەرگریی سوێد رایگەیاندووە، ٥ هەزار مووشەکی دژە تانک لە جۆری "پانسارسکۆت - ٨٦ " پێشکێشی سوپای ئۆکراینا دەکات؛ هەروەها هاوکارییەکان ١٣٥ هەزار ژەمە خواردن، ٥ هەزار کڵاوی سەربازی و ٥ هەزار ئێلەکی سەربازیش لەخۆدەگرێت.  پێشتریش پیتەر هولتیگڤیست، وەزیری بەرگریی سوێد رایگەیاندبوو: " ئۆکراینا داوای لە حکومەتی سوێد کردووە سیستمی پێشکەوتووی دژە تانک لە جۆری "رۆبۆت - ٥٧ "ی پێشکێش بکرێت و ئەو سیستمەی پانسارسکۆت - ٨٦ "،  کە ئێمە پێشکێشی ئۆکرانییەکانی دەکەین ئەو توانایەی هەیە تانک و ئۆتۆمبێلە سەربازییەکانی تێکبشکێنێت؛ گوتیشی بەکارهێنانی سیستمی پانسارسکۆت - ٨٦ " ئاسانە و پێویستی بە راهێنان نییە و دەکرێت یەک سەرباز بە تەنیا بەکاری بهێنێت.  لەدوای هەڵوەشاندنەوەی یەکێتیی سۆڤیەت لە ساڵی ١٩٩١ و کۆتاییهاتنی شەڕی سارد، سوێد بە فەرمی کۆتایی بە سیاسەتی "بێلایەنی خۆیی" راگەیاند، هەرچەندە بە کرداری نەچووەتە نێو هیچ هاوپەیمانیەتییەکەوە و ئەندامی رێکخراوی ناتۆش نییە، بەڵام لە ناوەڕاستی نەوەدەکانی سەتەی رابردووەوە بە یەکێك لە وڵاتە هاوبەشەکانی ناتۆ دادەنرێت.