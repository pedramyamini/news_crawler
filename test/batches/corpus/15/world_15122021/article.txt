ئەمە لە کاتێکدایە ئەمریکا و ڵاتانی رۆژئاوا گومان دەکەن رووسیا هێرش بکاتە سەر ئۆکراینای هاوپەیمانیان و هۆشداریشیان بە مۆسکۆ داوە ئەگەر ئۆکراینا داگیربکات، ئەوا سزای قورسی بەسەردا دەسەپێنن.   کۆبوونەوەکە هەروەها رۆژێک دوای ئەوە دێت کە وەزیری دەرەوەی ئەمریکا رایگەیاند، واشنتن پەیوەندییە سەربازی و ئابوورییەکانی لەگەڵ وڵاتانی باشووری ئاسیا فراوان دەکات بۆ ئەوەی لە ناوچەی نێوان زەریاکانی هیندی و هێمن، بە دیاریکراویش لە دەریای باشووری چین، پاشەکشە بە هەژموونی چین بکەن.   ئەنتۆنی بلینکن، وەزیری دەرەوەی ئەمریکا دەڵێت، "نیگەرانییەکی زۆر لە باکووری رۆژهەڵاتی ئاسیا تاوەکو باشووری رۆژهەڵاتی ئاسیا و لە رووباری میکۆنگ Mekong  تاوەکو دەگاتە دوورگەکانی زەریای هێمن لە بەرامبەر چالاکییە دووژمنکارەکانی چین هەیە کە دەریاکە بە هی خۆی دەزانێت، بازاڕی ئازاد بۆ کۆمپانیاکانی سەر بە خۆی قورخدەکات، رێگە لە هەناردەکردن دەگرێت و ئەو رێککەوتنانەش هەڵدەوەشێنێتەوە کە لەگەڵ سیاسەتەکانی ناگونجێن، لە ماسیگریی نایاسایی و نا رێکخراودا بەشداریی دەکات. وڵاتانی سەرانسەری ناوچەکە داوا دەکەن ئەو رەفتارە بگۆڕدرێت. ئێمەش دەمانەوێت. بۆیە ئێمە سوورین لەسەر زامنکردنی ئازادیی هاتووچۆی دەریایی لە دەریای باشووری چین، کە لەو ناوچەیە، کارە دووژمنکارەکانی پەکین هەڕەشە لە ئاڵۆگۆڕی بازرگانی بە بەهای زیاتر لە سێ تریلیۆن دۆلار لە هەموو ساڵێکدا دەکەن. "  وەزارەتی دەرەوەی چین بە تووندی وەڵامی ئەو گوتانەی وەزیری دەرەوەی ئەمریکا دەدەاتەوە و دەڵێت، واشنتن دەیەوێت تۆوی دووبەرەکی لە ناوچەکەدا بچێنێت.   وانگ وێنبین، گوتەبێژی وەزارەتی دەرەوەی چینە، ئاماژەی بەوە کرد، "ئەگەر ئەمریکا بە راستی دەیەوێت وەکو خۆی بانگەشە دەکات، رۆڵێکی بونیادنەر لەپێناو گەشەسەندنی ناوچەی ئاسیا و زەریای هێمن بگێڕێت، پێویستە دڵسۆزانە رێز لە هاوئاهەنگیی نێوان وڵاتانی باشووری رۆژهەڵاتی ئاسیا بگرێت لە جیاتی ئەوەی لەسەر بنەمای ئایدیۆلۆژی هێڵی جیاکەرەوە لە نێوانیاندا بکێشێت و هانی رووبەڕووبوونەوەیان بدات. "  لەگەڵ تێکچوونی پەیوەندییەکانیان لەگەڵ وڵاتانی رۆژئاوا، رووسیا و چین هاوپەیمانیی نێوان خۆیان بەهێزکردووە و چەندین رێککەوتنی گەورەیان پێکەوە واژۆکردووە، بە تایبەتیش لە بواری وزەدا.  هەر ئەمساڵ، ڤلادیمیر پووتین و شی جینپینگ رێککەوتن بۆ ئەوەی پەیماننامەی هاوڕێیەتی و هاوئاهەنگیی نێوانیان درێژبکەنەوە.   گوتەبێژی کۆشکی کرملین رایگەیاندووە، لە لووتکە ئۆنلاینەکەی ئەمڕۆشیاندا، سەرۆکەکانی رووسیا و چین باس لە پەیوەندییەکانیان لە بواری وزە، بازرگانی و وەبەرهێنان دەکەن.