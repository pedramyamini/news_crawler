ئەوە لە کاتێکدایە ئەمڕۆ دیمیتری پێسکۆڤ، گوتەبێژی کۆشکی کرێملین بە میدیای وڵاتەکەی راگەیاند، ئامادەن لە شاری گۆمێلی بێلاڕووس لەگەڵ بەرپرسانی ئۆکراینا دەست بە گفتوگۆ بکەن.    سەرۆکی ئۆکراینا چەند شوێنێکی دیاریکردووە بۆ ئەوەی دانوستاندنی تێدا بکەن کە ئەمانەن: وارشۆ، برایسلاڤا، بوداپێست، ئیستەنبووڵ و باکۆ.  ئەمڕۆ چوارەم رۆژی هێرشی رووسیایە بۆ سەر ئۆکراینا. بەپێی بەرپرسانی ئۆکراینا ئەمڕۆ شاری نۆڤا خاکۆڤا بەتەواوی لەلایەن رووسیا کۆنترۆڵکراوە و هێزەکانی رووسیاش چوونەتە نێو خارکیڤ کە دووەم گەورەترین شاری ئۆکراینایە. هەروەها وەزارەتی بەرگریی رووسیاش دەڵێت، ماوەی ٢٤ کاژێرە شارەکانی خێرسۆن و بێردیانسکیان گەمارۆ داوە.  رۆژی یەکشەممە ٢٧ - ٠٢ - ٢٠٢٢ ئیگۆر کۆناشێنکۆڤ، گوتەبێژی وەزارەتی بەرگریی رووسیا لە راگەیێندراوێکدا ئاماژەی بەوە دا، لە ماوەی ٢٤ کاژێری رابردوودا بەتەواوی شارەکانی خێرسۆن و بێردیانسکیان گەمارۆ داوە. خێرسۆن و بێردیانسک دوو شاری سەرەکین و دەکەونە رۆژهەڵات و باشووری وڵاتەکەوە.  هەروەها ئۆلێگ سینێگوبۆڤ، بەڕێوەبەری ئیدارەی خارکیڤ رایگەیاند، هێزەکانی رووسیا چوونەتە نێو شارەکەیان کە دووەم گەورەترین شاری ئۆکراینایە، بەڵام بە گوتەی ئەو بەرپرسە، هێزەکانی ئۆکراینا توانیویانە هێرشەکانی رووسیا تێکبشکێنن.  لەلایەکی دیکەوە ڤۆلۆدیمیر کۆڤالێنکۆ، سەرۆکی شارەوانیی نۆڤا کاخۆڤا رایگەیاند، شارەکەیان لەلایەن رووسیاوە کۆنترۆڵکراوە و هەموو ئاڵاکانی ئۆکراینایان لەسەر باڵەخانەکان لابردووە. ئەو شارە دەکەوێتە باشووری ئۆکراینا لەسەر رووباری دنیپەر.