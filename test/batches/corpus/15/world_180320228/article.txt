لە ماوەی ٢٤ کاژێری رابردوودا زیاتر لە ١٩٠ هەزار تووشبووی کۆرۆنا لە ئەڵمانیا تۆمارکراون و ١٥١ تووشبووش گیانیان لەدەستداوە.   کۆی گشتیی ژمارەی تووشبووان لەو وڵاتە ١٨ ملیۆن و ٣٣٠ هەزاری تێپەڕاندووە و ئاماری مردووانیش ١٢٧ هەزاری دەربازکردووە. نزیکەی چوار ملیۆن کەسیش هێشتا هەڵگری ڤایرۆسەکەن.   ئۆلاف شۆڵتز، راوێژکاری ئەڵمانیا رۆژی پێنجشەممە دوای کۆبوونەوەی لەگەڵ سەرۆکەکانی ١٦ هەرێمەکەی وڵاتەکەی رایگەیاند: "ئێستا پێدەنێینە قۆناخێکی نوێی پەتاکەوە، کە تێیدا ئێمەش وەکو زۆرینەی وڵاتە دراوسێکانمان، دەتوانین زۆرینەی رێکارە خۆپارێزییەکان لاببەین. "  لە رۆژی یەکشەممەوە، بەستنی ماسک لە شوێنە گشتیەکان و سنوردارکردنی ژمارەی هاندەران لە یاریگە و هۆڵەکانی وەرزش، هەروەها ژمارەیەک رێکاری دیکەش هەڵدەوەشێندرێنەوە.   بەشێک لە حکومەتی خۆجێیی هەرێمەکانی ئەڵمانیا ئەو بڕیارەی حکومەتی فیدراڵیی وڵاتەکەیان بەدڵ نییە، ئەوە وێڕای ئەوەی کە حکومەتی هەرێمەکان دەسەڵاتی ئەوەیان هەیە بێ گەڕانەوە بۆ رێنماییەکانی بەرلین، رێکاری تایبەت بە خۆیان بسەپێنن، بەتایبەت لەو شوێنانەی بڵاوبوونەوەی کۆرۆنا زۆرە.  هاوکات پەرلەمانی فیدراڵیی ئەڵمانیا پێشنیازێکی بۆ سەپاندنی ڤاکسینی ناچاریی دژی کۆرۆنا بۆ هەموو کەسانی پێگەییشتوو تاوتوێکرد. ئۆلاف شۆڵتز پشتگیری لە پێشنیازەکە دەکات. دژبەرانیش پێشنیاردەکەن ڤاکسینی ناچاری تەنیا کەسانی تەمەن سەروو ٥٠ ساڵ بگرێتەوە، بەشێکی دیکەشیان کۆی بیرۆکەکە رەتدەکەنەوە. چاوەڕێدەکرێت لە چەند هەفتەی داهاتوو بڕیار لەسەر ڤاکسینی ناچاری بدرێت.