راڤینا شامداسانی، گوتەبێژی نووسینگەی مافەکانی مرۆڤی سەر بە نەتەوە یەکگرتووەکان رایگەیاند: "پۆلیسی رووسیا زیاتر لە هەزار و ٨٠٠ کەس لە خۆپێشاندەرانی دژ بە شەڕی رووسیا لە ئۆکراینای دەستگیرکردوون و مافەکانیان لە ئازادی رادەربڕین زەوتکردوون. "  لە راپۆرتێکیدا کە لە بارەگای نەتەوە یەکگرتووەکان لە جنێڤی سوێسرادا پێشکێشی کرد، شامداسانی رایگەیاند: "پۆلیسی رووسیا بە شێوەیەکی دڕندانە سەتان کەس لە خۆپێشاندەرانی دژ بە شەڕی رووسیای لە ئۆکراینا دەستگیرکردوون، هەروەها گوتیشی، " زانیارییەکانی بەردەستمان پێمان دەڵێن کە رووسیا زیاتر لە هەزار و ٨٠٠ خۆپێشاندەری دەستگیرکردووە. "  نەتەوە یەکگرتووەکان سەرکۆنەی رووسیا دەکات و دەڵێت: "ئەو کارە دڕندانەی کە دژ بەو خۆپێشاندەرانە ئەنجامیان داوە پێشێلی دیاری مافەکانی مرۆڤ و ئازادی رادەربڕین و گردبوونەوەی ئاشتییانەی خەڵک و بێبەشکردنی ناڕەوای خەڵکە لە ئازادییەکانیان. "  لەلایەکی دیکەوە، چاودێرێكی سەربەخۆ کە ئاژانسی ئەی ئێف پی پشتی پێبەستووە، دەڵێت پۆلیسی رووسی لە ٥١ شار لە سەرانسەری رووسیا، خەڵکی دەستگیرکردوون و فۆکەسی سەرەکییان دەستگیرکردنی " کەسایەتی ئۆپۆزیسیۆن"ـی وڵاتن.  راڤینا شامداسانی، گوتەبێژی نووسینگەی مافەکانی مرۆڤی سەر بە نەتەوە یەکگرتووەکان داوای لە دەسەڵاتی رووسیا کرد" دەستبەجێ دەستگیرکراوەکان ئازاد بکات کە تەنیا بەهۆی جێبەجێکردنی مافەکانیان، دەستگیرکراون. "