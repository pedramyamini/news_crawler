پیترۆ پرۆشینکۆ، سەرۆکی پێشووی ئۆکراینا چووە نێو سەربازەکان و داوای لە وڵاتانی رۆژئاوا کرد هاوکاریی زیاتر پێشکێشی وڵاتەکەی بکەن. ئەو دەڵێت، "تکایە هاوکاریتان زیاد بکەن. ئێمە هێلەکی گوللە نەبڕ، دژە تانک و دژە فڕۆکەمان پێویستە. پێویستمان بە زیادکردنی توانای بەرگرییە بۆئەوەی دەستدرێژیکاری ستەمکاری ئەوروپا بوەستێنین".  لە ناوەندی شاری کیێڤ کە ژمارەی دانیشتووانی دوو ملیۆن و ٨٠٠ هەزار کەسە، خەڵکەکە شڵەژاون و بەردەوام زەنگی ئاگادارکردنەوە لە سەرتاسەری شار دەبیسترێت بۆئەوەی خەڵکی خۆیان لە حەشارگەکاندا بشارنەوە.  بەشێکی خەڵکی بۆئەوەی بەشە خۆراکی حکومەتیان دەستبکەوێت، چەند کیلۆمەترێک بە پێ دەبڕن. لیدیا، دانیشتووی کیێڤ دەڵێت، "ئێمە پسوولەی خۆراکمان پێدراوە و دواتر گوتیان کە کۆگای خۆراک داخراوە و دەبێت بچینە شوێنێکی دیکە. بۆیە من و هاوژینەکەم چەند کیلۆمەترێک بە پێ هاتووین. ئەوەندە ماندوو بووم، خەریکە دڵم دەوەستێت".  بەگوێرەی وەزارەتی تەندروستیی ئۆکراینا، لە ماوەی سێ رۆژی شەڕدا ١٩٨ کەس لە سەرباز و سڤیلی ئۆکراینی کوژراون، کە سێ لەوانە منداڵ بوون و زیاتر لە هەزار کەسی دیکەش بریندار بوون کە ٣٣ لەوانەش منداڵ بوون. وەزارەتی بەرگریی ئۆکراینا دەڵێت، ٣٥٠٠ سەربازی رووسی کوژراون.  حکومەتی ئۆکراینا قەدەخەی هاتووچۆی تاوەکو بەیانیی رۆژی دووشەممە راگەیاندووە و خەڵک زۆر بە کەمی دەبیندرێن بە شەو لە ماڵەکانیان دەربچن.