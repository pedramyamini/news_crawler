لە کۆنفڕانسێكی رۆژنامەڤانیدا، ڤیکتۆریا نۆلاند گوتی، ئەمریکا هەمیشە ئامادەی دانووستاندن بووە لەبارەی بەئەندامبوونی هەردوو وڵاتی سوێد و فینلاند، گوتیشی، "لە ماوەی چەندین ساڵ کارکردنم لە پێنج ئیدارەی ئەمریکا بەردەوام بە سوێد و فینلاندمان گوتووە هەر کاتێك ویستان ببنە ئەندامی ناتۆ و ئامادەی گفتوگۆکردن بن، ئەمریکا ئامادەی ئەو گفتوگۆیانە دەبێت. "  ڤیکتۆریا نۆلاند، ئاماژەی بەوەش کردووە، ئەگەر هات و ئەو دوو وڵاتە لەو بارەیەوە هەنگاویان نا، ئەوا داواکارییەکانیان و هەروەها بە ئەندامبوونیان بەگوێرەی پێوەر و هەڵسەنگاندنەکانی ناتۆ دەکرێت.  رێکخراوی ناتۆ لە نیسانی ساڵی ١٩٤٩ وە دامەزراوە و ٣٠ لە وڵاتانی رۆژئاوایی لەخۆگرتووە، فینلاند هاوسنوورە لەگەڵ رووسیا کە دژایەتی بە ئەندامبوونی ئەو وڵاتانە دەکات کە هاوسنوورن لەگەڵی و بەمەترسی لەسەر خۆی دەزانێت.  لەو بارەیەوە، جێگری وەزیری دەرەوەی ئەمریکا رایگەیاند، "رێکخراوی ناتۆ هیچ مەترسییەک بۆسەر رووسیا پێکناهێنێت، ئەگەر خودی رووسیا مەترسی بۆسەر ناتۆ پێکنەهێنێت.  جێگری وەزیری دەرەوە ئەمریکا ئەوەشی خستەڕوو، رووسیا داوای کردووە رێکخراوی ناتۆ زیاتر بەرەو وڵاتانی رۆژهەڵاتی ئەوروپا نەکشێت و وڵاتانی سەر سنوورەکانی بە ئەندام وەرنەگرێت، بەڵام ئەوان بەمۆسکۆ دەڵێن، هیچ کەس مافی ڤیتۆی لەسەر وەرگرتنی ئەندامی نوێی ناتۆدا نییە.