سەربازە ئۆکراینییەکان بە گرنگییەوە لە سیاسەتی ئیدارەی بایدن دەڕوانن، بەڵام پێیانوایە دانووستاندنەکان ناتوانن قەیرانەکە چارەسەر بکەن.  میخایلۆ، سەربازی ئۆکراینی دەڵێت، "شەڕی رۆژهەڵاتی وڵات هەشت ساڵە هەیە؛ گومانم هەبوو گفتوگۆکانی پێشتریش شتێک بگۆڕن. سیاسەتی پووتین گۆڕانکاریی بەسەردا نایەت".  لە ماوەی دوو مانگی رابردوودا بایدن و پووتین دوو جار پێکەوە قسەیان کردووە؛ وەکو کۆشکی سپی دەڵێت، سەرۆکی ئەمریکا هۆشداریی بە سەرۆکی رووسیا داوە لە هێرشکردنە سەر ئۆکراینا.  وەزیری دەرەوەی ئەمریکاش دووەمجاریەتی بە رووسیا دەڵێت، گفتوگۆی نێوانیان هیچ ئەنجامێکی باشی نابێت، لە کاتێکدا ئاراستەی چەکەکانی رووسیا رووەو ئۆکراینایە.  ئەنتۆنی بلینکن، وەزیری دەرەوەی ئەمریکا داوا لە کرملن دەکات لەنێوان دیالۆگ و رووبەڕووبوونەوەدا یەکێکیان هەڵبژێرێت و ئاماژە بەوەش دەکات، کاردانەوەی تووندیان دەبێت، ئەگەر مۆسکۆ بژاردەی دووەمی هەڵبژارد.  وەزیری دەرەوەی ئەمریکا رایگەیاند، "کارە دووژمنکارانەکانی رووسیا هەڕەشەن بۆسەر ئەمن و ئاسایشی ئەوروپا. ئێمە ئامادەین بە تووندی وەڵامی هەر هەڵکشانێکی زیاتری کارە دووژمنکارانەکانی رووسیا بدەینەوە، بەڵام چارەسەری دیپلۆماسی هێشتا گونجاوە و بە باشتر دەزانرێت، ئەگەر رووسیا هەڵیبژێرێت".  رووسیا نیگەرانیی ئەمنیی هەیە و مەرجی هەیە تاوەکو سەرباز و چەکەکانی لە سنووری ئۆکراینا بکشێنێتەوە. مۆسکۆ دەڵێت، نابێت هیچ وڵاتێکی دیکەی جیابووەوە لە یەکێتیی سۆڤیەت ببێتە ئەندامی ناتۆ؛ هەروەها نابێت ناتۆ هیچ بنکەیەکی دیکەی سەربازی لە سنووری وڵاتانی پێشووی سۆڤیەت دابمەزرێنێت.  ڤیلادیمیر پووتین، سەرۆکی رووسیا رایگەیاندووە، "بەبێ هیچ فێڵ و تەڵەکەیەک، ئێمە زۆر بە راشکاوی گوتوومانە کە نابێت فراوانبوونی ناتۆ بە ئاراستەی رۆژهەڵات بەردەوام بێت. تۆپ لە گۆڕەپانی ئەوانە و دەبێت وەڵاممان بدەنەوە".  هەبوونی ئەو دۆخەی سنووری ئۆکراینا و رووسیا لە کاتێكدایە، ئەم چەند رۆژە پڕ لە کۆبوونەوە و دانووستاندنی لایەنی رووسی و رۆژئاوایی دەبن بە ئاراستەی کەمکردنەوەی گرژییەکە و چارەسەرکردنی قەیرانەکە.  واشنتن و یەکێتیی ئەوروپاش هۆشدارییان داوە کە مۆسکۆ "باجی ئێجگار قورس" دەدات لە ئەگەری پەلاماردانی ئۆکراینا.