ئینێرگۆتۆم، کۆمپانیای ئەتۆمیی دەوڵەتی ئۆکراینا بە ئاژانسی هەواڵیی ئینتەرفاکسی راگەیاندووە، ئەو دەنگۆیانەی رووسیا کە باس لەوە دەکەن دەستی بەسەر وێستگەی ئەتۆمیی زاپۆریژا گرتووە، "درۆیەکی شاخدارە و ساختەیە".  بەرەبەیانی رۆژی دووشەممە ٢٨ - ٠٢ - ٢٠٢٢ رووسیا رایگەیاند، هێزەکانی دەستیان بەسەر وێستگەی ئەتۆمیی زاپۆریژا - دا گرتووە و ئۆپەراسیۆنە سەربازییەکانیان بەشێوەیەکی ئاسایی بەردەوامن.  جەنەراڵ ئیگۆر کۆناشێنکۆڤ لە وەزارەتی بەرگریی رووسیا رایگەیاند، "هێزەکانی رووسیا بەتەواوی کۆنترۆڵی ناوچەکانی دەوروبەری وێستگەی ئەتۆمیی زاپۆریژا دەکەن و پاسەوانیی دەکەن".  ئەو جەنەراڵە رووسییە ئاماژەی بەوەش کردووە، شارەزایانی بوارەکە کار لەسەر دۆخی تیشکدانەوەی وێستگەکە دەکەن و تیشکدانەوەکەشی ئاساییە.  پێشتر هێزەکانی رووسیا دەستیان بەسەر وێستگەی ئەتۆمیی چێرنۆبیل - دا گرت و وەزارەتی بەرگریی رووسیاش رایگەیاند، سەربازانی وڵاتەکەی کۆنترۆڵی وێستگەی ئەتۆمیی چێرنۆبیل - یان کردووە بەمەبەستی "پاراستنی لە تیرۆریستان".