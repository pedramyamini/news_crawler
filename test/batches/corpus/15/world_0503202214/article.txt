پاتریک رێمشتێت، خۆبەخشێکی خەڵکی ئەڵمانیایە، لەگەڵ سێ کەسی دیکە رۆژانە بەبێ هیچ پشتیوانییەک لەسەر عەرەبانەیەکی گەڕۆک خواردنی گەرم بۆ ئاوارە ئۆکراینییەکان ئامادە دەکەن و دەڵێت، "ئێمە چوار کەسین کە لە ناکاو بەیەکگەیشتووین، بڕیارماندا بێین و لێرە خواردنی گەرم بدەینە ئاوارەکان، دوێنێ خواردنی چیلی کۆنکانامان لێنابوو، زۆر دژوار نەبوو، ئەمڕۆش شۆربا لەگەڵ سۆسێج، هەروەها نان و کەڵمی سەوزیشمان ئامادە کردووە. "   ناوەندێکی دیکەی پێشوازی لە ئاوارە ئۆکراینییەکان کە خەڵکی هیندستانن و دانیشتووی پۆڵەندان، بەهەمانشێوەی ناوەندەکانی دیکە خواردنی گەرم پێشکێشی ئاوارەکان دەکەن. سوگام، سەرۆکی دامەزراوەی خالسایە بۆ هاوکاریی مرۆیی و باسی لەوە کرد، "بۆ ماوەی هەفتەیەکە هەموو جۆرە خواردنێک پێشکێشی ئاوارەکان دەکەین، هیچ پارەیەکیش لە بەرامبەریدا وەرناگرین. "  کۆمپانیایەکی بواری پەیوەندی لە پۆڵەنداش بەبێ بەرامبەر سیمکارت بەسەر ئاوارەکان دابەش دەکات.  خۆبەخشێکی خەڵکی ئەڵمانیش بە پاس چووەتە پۆڵەندا و لەگەڵ خۆیدا دەرمان، خواردن و هەندێک پێداویستیی سەرەتایی بردووە، لەگەڵ پێنج پاسی دیکە بڕیانداوە ٢٠٠ ئاوارەی ئۆکراینی بە خۆڕایی بگەیێننە ئەڵمانیا.  یورگن بە رووداوی گوت، "ئێمە لە سەر ئەرکی تایبەتیی خۆمان لێرەین. رۆژی یەکشەممە تەلەفۆنێک لە هاورێیەکی زۆر باشمەوە بۆم هات کە هاوژینەکەی ئوکراینییە، پلانمان دانا بە ترانسپۆرتی من بە شتوومەکی هاوکاریکردن بێینە ئێرە و رۆژی دووشەممە بە پاسەکانمان هەندێک کەس بگوازینەوە بۆ ئەڵمانیا. "   لەگەڵ بەردەوامی شەڕ و ئاڵۆزییەکان لەنێوان رووسیا و ئۆکراینا، هاوسۆزی ئەوروپییەکان بۆ ئاوارە ئۆکراینییەکان زیاتر دەبێت، بەشێک لە دانیشتووانی وڵاتانی ئەوروپا خۆبەخشانە هاوکاریی و کۆمەک بۆ ئۆکراینییەکان کۆدەکەنەوە.