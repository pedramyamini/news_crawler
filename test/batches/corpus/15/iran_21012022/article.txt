ئیبراهیم رەئیسی، سەرۆککۆماری ئێران دەڵێت، "ئێمە بەدوای چەکی ئەتۆمییەوە نین و ئەم چەکەش لە ستراتیژییەتی بەرگریمان جێگەی نییە. ئێمە بە شتێكی کەمتر لە مافی خۆمان رازی نابین. کۆماری ئیسلامیی ئێران رژدە لە گەیشتن بە رێککەوتن، ئەگەر لایەنی بەرامبەر رژد بێت لەسەر هەڵگرتنی سزاکان. "  گفتوگۆ ئەتۆمییەکان لە ڤیەننای نەمسا، لە وێستگەی هەشتەمیاندا وەستاون، ئەنتۆنی بلینکن، وەزیری دەرەوەی ئەمریکا دەڵێت، بۆ زیندووکردنەوەی رێککەوتنی ئەتۆمی کاتێكی کەم ماوە.  ئەو قسانەی وەزیری دەرەوەی ئەمریکا لە کاتێکدایە جۆ بایدن، سەرۆکی وڵاتەکە پێچەوانەی بلینکن بە گەشبینی دەڕوانێتە دۆسیەکە.  لە کۆشکی سپی، رۆژنامەڤانێک پرسیاری لە سەرۆکی ئەمریکا کرد، "ویستم تەنیا بزانم ئایا گفتوگۆکانی ڤیەننا هیچ بەرەوپێشچوونێکیان تۆمارکردووە یان نا؟ ئایا ئێوە هێشتا پێتانوایە دەکرێت رێکبکەون؟ یان کاتی هاتووە واز لەو بابەتە بهێنن؟. "  جۆ بایدن لە وەڵامدا گوتی، "من بە پێچەوانەوە قسە دەکەم، من دەڵێم کاتی کۆڵدان و وازهێنان نییە، هەندێک بەرەوپێشچوون هەن، وڵاتانی پێنج کۆ یەک لەسەر یەک رێگەن، بەڵام هێشتا دەبێت ئەو رێگەیە ببینین. "  لەکاتێکدا ئەمریکا سەرقاڵی قەیرانی سەر سنووری ئۆکراینایە و کەوتووەتە نێو دانوستاندنێكی چڕ لەگەڵ رووسیا. رووسیا و چین لەگەڵ ئێران بۆ ماوەی سێ رۆژ مانۆڕێکی دەریایی و ئاسمانی لە زەریای هیندیدا دەکەن.