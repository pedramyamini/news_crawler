لەگەڵ زیادبوونی مەترسی لەسەر وڵاتانی ئەندامی ناتۆ و لە ئەگەری هەر هێرشێکی سەربازیی رووسیا بۆسەر ئۆکراینا و بە مەبەستی دڵنیاکردنەوەی وڵاتانی هاوپەیمانی ئەمریکا، لۆید ئۆستن، وەزیری بەرگریی ئەمریکا فەرمانی دەرکرد بە هێشتنەوەی کەشتیی فڕۆکەهەڵگری "یو ئێس ئێس هاری ئێس ترومان" لە دەریای نێوەڕاست و دواخستنی وادەی جووڵەپێکردنی کەشتییەکە بۆ ناوچەیەکی دیکەی رۆژهەڵاتی نێوەڕاست، کە بڕیاربوو لەم رۆژانە ئەنجام بدرێت.  بەرپرسێك لە پێنتاگۆن [وەزارەتی بەرگریی ئەمریکا] ئاشکرای دەکات، "گۆڕینی بەرنامەی کەشتییەکە گرنگیی مانەوەمان لە ئەوروپا پیشاندەدات، کە پێویستە بۆ دڵنیاکردنەوەی هاوپەیمان و هاوبەشەکانمان بە پابەندبوونمان بە بەرگریی هاوبەش".  دەریای نێوەڕاست دەکەوێتە باشووری وڵاتانی کیشوەری ئەوروپا کە چەندین وڵاتی ئەندامانی ناتۆ لەسەر کەنارە ئاوەکانیدان.  هێشتنەوەی کەشتییە فڕۆکەهەڵگرەکە، لە کاتێكدایە کە بڕیارە ئەمریکا و رووسیا لە رۆژی ١٠ - ٠١ - ٢٠٢٢ لە جنێڤی سویسرا گفتوگۆی تایبەت بە قەیرانی ئۆکراینا و ئاسایشی ئەوروپا بکەن.