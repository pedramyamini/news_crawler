لە کاتی دادگاییەکەدا ژمارەیەک لە هاووڵاتییانی سووری بەوێنەی کەسوکاریان لە بەردەم دادگەکە وەستان و چاوەڕێی بڕیارێکی دڵخۆشکەر بوون دژی ئەنوەر رەسلان، سەرۆکی پێشووی بەشی لێکۆڵینەوە لە لقی ٢٥١ ـی ئاسایشی وڵات لە دیمەشق.  یاسەمین مەشعان، خوشکی کەسێکە کە لەژێر ئەشکەنجەی ئەنوەر رەسلان، لە سووریا گیانی لەدەستداوە بە رووداوی گوت، "ئەنوەر رەسلان، دادپەروەرانە دادگاییکرا، بەڵام ئەگەر عوقبەی برام وەکو دادگاییەکەی ئەنوەر رەسلان، دادگایی بکرایە، ئەوا ئێستە دۆخەکە شتێکی دیکە دەبوو و براکەم نەدەکوژرا، زیاتر لە ١٣٠ هەزار دەستگیرکراو و بێسەروشوێنکراو لە زیندانەکانی سووریا هەن کە کەسوکارەکانیان هیچ زانیارییەکیان لەسەریان نییە، نازانن ماون یان مردوون. "  ئەنوەر رەسلان، تەمەنی ٥٨ ساڵە، لە ساڵی ١٩٩٥ چووەتە ریزەکانی هەواڵگریی سووریا، ساڵی ٢٠٠٨ بووەتە سەرۆکی بەشی لێکۆڵینەوەی ئاسایشی سووریا، تاوەکو ٢٠١٢ بەردەوام بووە. لەگەڵ زیادبوونی هێرش و گەمارۆکان دژی بەشار ئەسەد، دەچێتە ریزەکانی ئۆپۆزیسیۆنی ئەو وڵاتە و پەنا دەباتە ئوردن.   ساڵی ٢٠١٤ روو دەکاتە ئەڵمانیا و ساڵی ٢٠١٥ وەک ئەندامێکی ئۆپۆزیسیۆنی سووریا مافی پەنابەرێتی وەردەگرێت و تەنانەت بەشداری لە دانوستاندنەکانی جنێڤیش دەکات، بەڵام لەلایەن بنەماڵەی قوربانییان دەناسرێتەوە و سکاڵای لەسەر تۆمار دەکرێت.  ئەننا برۆدفیل، دادوەری دادگەی باڵای کۆبلێنس رایگەیاند، "بەهۆی ئەوەی ئەنوەر رەسلان، تاوانی دژی مرۆڤایەتی، کوشتن، ئەشکەنجە، پێشێلکردنی ئازادی، دەستدرێژی و گێچەلی سێکسی ئەنجامداوە. هەروەها تاوانبارە بە کوشتنی ٢٧ کەس. بۆیە ئەنجومەنی باڵای تاوانەکان بڕیاریدا کە سزادانی هەتاهەتایی بەسەر تاوانباردا بسەپێنێت. "  ساڵی ٢٠١٩ ئەنوەر رەسلان دەستگیردەکرێت، دادگەی باڵای کۆبلێنس، لە ١٠٦ دانیشتندا گوتەی نزیکەی ٨٠ شایەتحاڵی وەرگرتووە.  یاسپەر کلینەر، داواکاری گشتیی لە دادگەی کۆبلێنس ئاماژە بەوە دەکات، "ئێمە زۆر خۆشحاڵین بە بڕیاری دادگەی باڵای کۆبلێنس، چونکە سەلماندی کە رژێمی حکومەتی سووریا لە ساڵی ٢٠١١ سیستەماتیک تاوانی دژەمرۆڤایەتی بەرامبەر بە گەلی خۆی ئەنجامداوە، تاوانبار بەشێک بووە لەو سیستەمە. لەسەر بڕیاری ئەو بە هەزاران خەڵکی سڤیل نامرۆڤانە و دڕندانە ئەشکەنجەدراون. بۆیە ئەو بەرپرسە لە کوشتنی زیاتر لە ٢٧ کەس، بۆ ئەوەش بەڵگەی تەواومان هەیە و شایەتحاڵەکان ئەوەیان پشتڕاستکردووەتەوە. "  دادگەی باڵای شاری کۆبلێنس لە رۆژئاوای ئەڵمانیا، لە ماوەی سێ ساڵی پرۆسەی دادگایی رەسلاندا، جگە لە کۆکردنەوەی بەڵگەی تەواو دژی ئەو بەرپرسەی پێشووی حکومەتی سووریا، بڕیاری چوار ساڵ و نیو زیندانیشی بەسەر ئەفسەرێکی پێشووی هەواڵگریی سووریا بەناوی ئەیاد سەپاند.