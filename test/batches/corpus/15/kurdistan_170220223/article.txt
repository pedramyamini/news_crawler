گوتەبێژی وەزارەتی دەرەوەی رووسیاش بە تەنزەوە باسی میدیای رۆژئاوا دەکات. ماریا زاخارۆڤا گوتی، "میدیای رۆژئاوایی ئەمەی پێناخۆش دەبێت، بەڵام دووبارە جەنگ رووینەدا. ئەوە شتێکی پێکەنیناوی دەبوو، بەڵام ئێمە باس لە شتێک دەکەین کە هەموو جیهان دەتۆقێنێت، ئەویش وشەی جەنگە. ئەوان هەموو هەوڵێکیان دا جەنگ رووبدات. رەنگە شەڕەکە لەسەر ماڵپەرەکانیان دەستیپێکردبێت، بەڵام ئەوە هیچ پەیوەندیێکی بە راستییەوە نییە. "  ناتۆ و ئەمریکا دەڵێن رووسیا هیچ هێزێکی وای لە نزیک سنووری ئۆکراینا نەکشاندووەتەوە و ئەو هێزانەی کە ئێستا لە دەوروبەری ئۆکراینان، بەشی ئەوە دەکەن وڵاتەکە داگیربکەن.  یەکێتیی ئەوروپاش داوا لە رووسیا دەکات هەنگاوی کۆنکرێتی بۆ هێورکردنەوەی دۆخەکە بنێت. سەرۆکی ئۆکرایناش دەڵێت، هیچ بەڵگەیەک نییە بیسەلمێنێت سەربازە رووسەکان کشاونەتەوە، دەشڵێت ئامادەی بەرگریکردنن.   ڤۆلۆدمیر زێلنسکی، سەرۆکی ئۆکراینا باس لەوە دەکات، "ئێمە لە پێشبینییەکان ناترسین. ئێمە لە هیچ کەس ناترسین، لە هیچ دوژمنێک. لە هیچ رۆژێک ناترسین، چونکە ئێمە بەرگری لەخۆمان دەکەین. "  رۆژی چوارشەممە ١٦ - ٠٢ - ٢٠٢٢، دوای کۆبوونەوەی وەزیرانی بەرگریی ناتۆ، هاوپەیمانییەکە رایگەیاند، هێز و چەکی زیاتر بۆ ئەو وڵاتانەی رۆژهەڵاتی ئەوروپا دەنێرن کە لەگەڵ ئۆکراینا هاوسنوورن بۆ ئەوەی بەرگریی هاوپەیمانییەکە دژی رووسیا پتەوتر بکەن.