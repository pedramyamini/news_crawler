ڤیتالی، دانیشتوویەکی ماریوپۆلە و باس لەوە دەکات، "من دەمەوێت بە جوانی و بێدەنگی لە ئۆکراینا بژیم. من لە ئینتەرنێتەوە چاودێری رەوشەکەم دەکرد. نەفرەت لە پووتین. ئەو بە هاووڵاتییانی دەگوت کە پێویستبوو هێرشی سەر ئۆکراینا بکات، ئەگەر نا ئۆکراینا هێرش دەکاتە سەریان. ئەو کەسێکی شێتە. "  کریستینە کریێنکۆ، دانیشتوویەکی دیکەی ناوچەکەیە و دەڵێت، "من خەمی خۆمم نییە، خەمی منداڵەکانمە. ئەوان بە گریانەوە دەپرسن چی روودەدات دایکە؟ چییان پێ بڵێم؟ بڵێم جەنگە؟ خۆ ئەوان نازانن جەنگ چییە. نازانم چیبکەم. "   لەو ناوچەیە گیانەوەرانیش باجی جەنگ دەدەن. خەڵکی سڤیل کە زۆربەیان ژن و منداڵن، تاوەکو پێیاندەکرێت ماڵەکانیان جێدەهێڵن و خۆیان لەو حەشارگە و ژێرزەمینانەدا دەشارنەوە کە پێش جەنگ بۆیان دیاریکراون. ئیدی منداڵەکانیش لە مانای جەنگ تێدەگەن.  ڤلادا، دانیشتووی ناوچەکەیە و ئاماژە بەوە دەکات، "من بە دەنگی بۆمبێکی گەورە لەخەو راپەڕیم، تێگەیشتم کە شەڕ روودەدات. "  سەرۆکی ئۆکراینا دەڵێت لە یەکەم رۆژی جەنگدا، ١٣٧ کەس لە سەرباز و خەڵکی سڤیلی ئۆکراینا کوژراون و ٣١٦ کەسی دیکەش بریندار بوون. مۆسکۆش رایگەیاندووە کە یەکەم رۆژی جەنگ بە سەرکەوتوویی کۆتاییهاتووە و لە یەکەم رۆژدا ٧٤ بنکەی سەربازییی ئۆکراینایان بە ئامانجگرتووە کە ١١ لەوانە بنکەی فڕۆکەی جەنگیی بوونە.