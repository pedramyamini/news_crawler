ڤالێنتین گۆردینکۆ، بەرپرسی کاروباری مرۆیی - هەرێمی دۆنیتسک دەڵێت، "ئەمە ١٠٥ - مین کاروانی هاوکارییە مرۆییەکانی رووسیایە بۆ دۆنیتسک. ٩٧ تۆن لە دەرمان، ئامێری پزیشکی و خۆراک لەلایەن رووسیاوە نێردراوە".  ناردنی هاوکارییەکان بە هەرێمی دۆنباس، کە نەیاری سەرسەختی کیێڤە، بە هەراسانکردنی ناتۆ لەلایەن رووسیاوە لێکدەدرێتەوە.  ڤلادیمیر پووتین، سەرۆکی رووسیا ویستی بەو هەنگاوە پێشانی بدات کە هێشتا پشتگیری لە جوداخوازانی رۆژهەڵاتی ئۆکراینا دەکات. لە کۆنفرانسی رۆژنامەڤانیی ساڵانەیدا پەیامێکی تووند و روونی بە گوێی واشنتن و هاوپەیمانەکانی دا.  پووتین گوتی، "بە روونی دەیڵێین، نابێت ئۆکراینا ببێتە ئەندامی ناتۆ. نابێت ناتۆ مووشەکەکانی لەسەر سنووری ئێمە دابنێت. ئێوە داوای گەرەنتی لە ئێمە دەکەن، بەڵام راستییەکەی ئەوە ئێمەین کە دەبێت داوای گەرەنتی بکەین. ناتۆ لە نەوەدەکانی سەدەی رابردوو بەڵێنیاندا بەوەی کە وڵاتانی سەر سنووری رووسیا نەکەنە ئەندامی رێکخراوەکە، بەڵام کردیان، ئێمەیان هەڵخەڵەتاند بە جیددی هەڵیانخەڵەتاندین".  سنووری نێوان ئۆکراینا و هەرێمی دۆنیتسک لە مەیدانی شەڕ دەچێت. سوپای ئۆکراینی بە هاوکاریی ئەمریکا راهێنانەکانی بە جیددی دەستپێکردووە وای داناوە کە شەڕەکە چەند مەترێكی ماوە لە دەرگەی ماڵەوەیان بدات. مۆسکۆ راهێنانەکان بە ئامادەکاری بۆ هێرشکردنە سەر دۆنباس و کۆنترۆڵکردنی ناودەبات.  ئەو گومانەی رووسیا، لە کیێڤی پایتەختی ئۆکراینا کاردانەوەی لێکەوتەوە. ئیهۆر مێلنیک، دانیشتوویێکی کیێڤ - ئۆکراینا، "ئەگەر هێرشێكی سەربازی بکرێتە سەر دۆنباس شتێكی باشە، چونکە دەبێت ئەو هەرێمە بگەڕێتەوە ژێر دەستی ئۆکراینا".