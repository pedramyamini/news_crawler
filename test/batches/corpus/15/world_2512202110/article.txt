خاڵس ئیبراهیم ئەحمەد، سەرۆکی یەکێتیی پەنابەرانی گشتی لە یۆنان لە میانی بەشداریکردن لە بوولتەنی هەواڵەکانی کاژێر ١٠ ـی تۆڕی میدیای رووداو رایگەیاند، لە ماوەی ساڵی ٢٠٢١ ـدا ٢٥ بۆ ٣٠ بەلەمی کۆچبەران لە ئاوەکانی سنووری یۆنان ژێرئاوکەوتوون و بەهۆیانەوە نزیکەی دوو بۆ دوو هەزار و ٥٠٠ کۆچبەر خنکاون.  لەبارەی ژمارەی ئەو کۆچبەرە کوردانەی لە ئاوەکانی نێوان تورکیا و یۆنان خنکاون، خاڵس ئیبراهیم دەڵێت، بەهۆی ئەوەی ئەو کۆچبەرانە ناسنامەی راستی خۆیان ئاشکراناکەن و بەشێکیان خۆیان وەکو عەرەبی کەرکووک یان خەڵکی سووریا دەناسێنن ئامارێکی دروست لەبەردەست نییە کە لە ساڵی ٢٠٢١ ـدا چەند کورد لەو رێگەی خنکاون.  سەرۆکی یەکێتیی پەنابەرانی گشتی لە یۆنان گوتیشی، ئێستا رێکخراوەکانی تایبەت بە کۆچبەران کەمتر هاوکاریی کۆچبەران دەکەن و لەکاتی روودانی ژێرئاوکەوتنی بەلەمی کۆچبەرانیش پۆلیسی هەردوو وڵاتی تورکیا و یۆنان "هاوکاریی کۆچبەران ناکەن".  ئەو قسانەی خاڵس ئیبراهیم ئەحمەد، سەرۆکی یەکێتیی پەنابەرانی گشتی لە یۆنان لەکاتێکدایە، بەپێی زانیارییەکانی پاسەوانی کەناراوەکانی یۆنان، ژمارەی گیانلەدەستدان لەو بەلەمەی رۆژی هەینی لە دەریای ئیجەدا نقوومبوو بۆ ١٦ کەس بەرزبووەتەوە. چەندین کۆچبەریش رزگار کراون.   ئەوە سێیەم رووداوی نقوومبوونی بەلەمی کۆچبەرانە لە سێ رۆژی لەدوای یەک لە دەریای ئیجە.  پاسەوانی کەناراوەکانی یۆنان بەرەبەیانی ئەمڕۆ، ٢٥ - ١٢ - ٢٠٢١ رایگەیاند، لە ئەنجامی نقوومبوونی بەلەمێکی کۆچبەران لە دەریای ئیجە لە نزیک دوورگەی پارۆس، لانیکەم ١٦ کەس گیانیان لەدەستدا، ئەوەش چەند کاژێرێکی کەم دوای ئەوەی ١١ کۆچبەری دیکە رۆژی پێنجشەممە، لە رووداوێکی هاوشێوەدا لە هەمان دەریا گیانیان لەدەستدا.   ماوەی چەند هەفتەیەکە جموجووڵی بەلەمە قاچاخییەکان لە سنوورە ئاوییەکانی یۆناندا بەراورد بە چەند مانگی رابردوو زیادی کردووە.  بە گوێرەی ئاژانسی هەواڵی ئەسینا، درەنگانی شەوی هەینی لەسەر شەممە، پاسەوانی کەناراوەکانی یۆنان تەرمی ١٦ کۆچبەریان دۆزیوەتەوە کە ٣ ژن و منداڵێکی ساواشیان لە نێودایە، هەروەها ٦٣ کەسی دیکەی نێو بەلەمەکەیان رزگارکردووە دوای ئەوەی کە بەلەمەکە سەراوژێر بووە و نقوومبووە.  چەند کاژێرێک بەر لەوە، ئێوارەی رۆژی پێنجشەممە، تەرمی ١١ کۆچبەری بەلەمێکی دیکەی نقوومبووی نزیکی دوورگەی ئەنتیکیسیێرای یۆنان دۆزرابوونەوە، ئەوەش دوای ئەوەی کە بەلەمەکە خۆی بە ژمارەیەک بەرددا کێشابوو و ژێرئاوکەوتبوو.   ٩٠ کۆچبەری نێو بەلەمەکە پەنایان بردبووە بەر تاشەبەردەکانی دوورگەکە و لە لایەن پاسەوانی کەناراوەکانی یۆنانەوە رزگارکران.  رۆژی چوارشەممە، بەلەمێکی دیکەی چووپ لە نزیک دوورگەی فۆلێگاندرۆس نقوومبوو و لانیکەم سێ کۆچبەر خنکان.   ١٣ کۆچبەری دیکەی نێو بەلەمەکە رزگارکران، بە گوێرەی بەرپرسانی یۆنان زیاتر لە ٣٠ کەسی دیکە بێ سەروشوێنن.