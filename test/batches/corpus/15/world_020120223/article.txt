ڤییۆلیتا تیمبیال، بەشداربووی رێپێوانەکە دەڵێت، "ستیپان باندێرا قارەمانی وڵاتمانە، ئەو شەڕی بۆ ئێمە کرد، ئەو شەڕەی کە دەبێت ئێستا ئێمە درێژەی پێبدەین".  لەنێو کۆشکی سەرۆکایەتیی ئۆکراینا، بیرکردنەوەکان جۆرێكی دیکەن، کە زیاتر بە جیهانی واقیع و دوور لە ئەفسانە و خەیاڵ دادەڕێژرێن؛ سەرۆکی ئۆکراینا کۆتاییهێنان بە شەڕ لە رۆژهەڵاتی وڵاتەکەی کە هاوسنووری رووسیایە بە دوا ئامانجی ساڵی ٢٠٢٢ داناوە.  ڤۆلۆدیمیر زیلینسکی، سەرۆکی ئۆکراینا رایگەیاندووە، "بەداخەوە هێشتا کۆتاییمان بە شەڕی بەرەی رۆژهەڵاتی وڵات نەهێناوە، بەڵام ئەوە دوا ئامانجی ئێمەیە لە ساڵی ٢٠٢٢. من بۆیە وشەی هێشتا بەکاردەهێنم، چونکە لەم ساڵە نوێیەدا بارودۆخەکە باشتر دەبێت".  بایدن تاوەکو ئێستا لە بازنەی هۆشداریدان بە پووتین تێنەپەڕیوە و هەڕەشەی سەپاندنی سزای قورس بەسەر رووسیا دەکات؛ بەڵام سوپای رووسیا بە پێشکەوتووترین چەک، لەنزیک سنوورەکانی رۆژهەڵاتی ئۆکراینا راهێنان بە سەربازەکانی دەکات؛ ئەوەش وەکو پەیامێکی روونی پووتین بەوەی شەڕ و دیپلۆماسییەت، دوو سیاسەتی هاوتەریبی مۆسکۆن.  خوێندنەوە سەربازییەکان سەبارەت بە توانای سەربازیی ئۆکراینا لە ئاست رووسیا، هێندە بە سوودی کیێڤ ناشکێنەوە، بەڵام ئۆکراینییە پەڕگیرەکان بە هەڵە و ساختە تەماشای ئەم خوێندنەوەیە دەکەن.  دینیس ئانتیپۆڤ، بەشداربووی رێپێوانەکە ئاماژە بەوە دەکات، "تاکە بیرۆکە کە بۆ ئەمڕۆی ئۆکراینا گونجاو بێت، بیرۆکەکانی ستیپان باندێرا - ن. تەنیا سەرکەوتن، بەبێ هیچ سازشێک، تێکۆشانێكی بەردەوام تاوەکو سەرکەوتن".  ئێستا جیهان لە سەرەتای ساڵی ٢٠٢٢ دایە؛ دروست ئەو کاتەیە کە راپۆرتە هەواڵگرییەکانی رۆژئاوا پێشبینییان کردووە رووسیا هێرشێكی سەربازیی تەواو یان سنووردار بکاتە سەر ئۆکراینا.