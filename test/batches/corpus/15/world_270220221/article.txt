بەرەبەیانی رۆژی یەکشەممە ٢٧ - ٢ - ٢٠٢٢ نووسینگەی ڤۆلۆدیمیر زیلێنسکی، سەرۆکی ئۆکراینا رایگەیاند هێزەکانی سوپای رووسیا بۆڕییەکی گازیان لە خارکیڤ تەقاندووەتەوە، کە دەکەوێتە باکووری رۆژهەڵاتی ئۆکراینا و دووەم گەورەترین شاری وڵاتەکەیە.   چەند دیمەنێکی ڤیدیۆیی کە لەلایەن ئاژانسی تایبەتی پەیوەندیی ئۆکراینا بڵاوکراونەتەوە پیشانی دەدەن کە ئاگر و دووکەڵێکی گەورە لە ناوچەیەکی شاری خارکیڤ بەرزدەبێتەوە.   لای خۆشییەوە، حکومەتی ئۆکراینا رایگەیاند، ئەو دووکەڵەی کە لە تەقینەوەکەوە بەرزدەبێتەوە دەبێتە هۆی ژەهراویبوون، بۆیە هۆشداریی لە دروستبوونی کارەساتی ژینگەیی دا و داوای لە خەڵکی ناوچەکە کرد دەرگا و پەنجەرەکانیان بە قوماشی تەڕ دابپۆش بۆ ئەوەی ژەهراوی نەبن.   هاوکات، هەر لە بەرەبەیانی رۆژی یەکشەممە، سەرۆکی شارەوانیی شاری ڤاسلکیڤ رایگەیاند کۆگایێکی نەوت لەو شارە کراوەتە ئامانج  و لە چەند گرتە ڤیدیۆیەکدا، کە لەلایەن نووسینگەی رۆژنامەڤانیی سەرۆکی ئۆکراینا بڵاوکراونەتەوە، رووداوی ئاگرکەوتنەوە لەو کۆگایەدا پیشاندەدات.  ناتالیا بالاسینۆڤیچ، سەرۆکشارەوانیی ڤاسلکیڤ گوتی: "هاووڵاتیانی خۆشەویستی ڤاسیلکیڤ، ئێوە هەمووتان دەبینن چی روودەدات. ئێوە ئاگر دەبینن. ئەوە کۆگای نەوتە لە گوندی کریاچکی. دوژمن دەیەوێت هەموو شتێک لەنێوبەرێت، بەڵام هیچ شتێک بەدەست ناهێنێت".  شاری ڤاسلکیڤ، بە دووری ٤٠ کیلۆمەتر دەکەوێتە باشووری شاری کیێڤی پایتەختی ئۆکراینا.