بەپێی راپۆرتێکی بلوومبێرگ، پلەی گەرما لە ساڵی ٢٠٠٠ بۆ ٢٠٢٠، ٠.٧ پلەی سیلیزی بەرزبووەتەوە، بەپێی توێژینەوەکەی حکومەتی بەریتانیش ئەم بەرزبوونەوەیە رەنگە ببێتە هۆی کەمبوونەوەی بەرهەمەکانی دانەوێڵە بە رێژەی ٣٠ %، ئەمەش لەوانەیە قەیرانی خۆراک و برسییەتی زیاتر بکات کە ئێستا نەتەوە یەکگرتووەکان پێویستی بە ٤١ ملیار دۆلارە بۆ دابینکردنی پێداویستییە مرۆییەکان.  بەرزبوونەوەی پلەی گەرمای دارستانەکانی سیبریا بە ٣ پلە لە دوای دەستپێکی سەدەی ٢٠ مەوە، نموونەیەکی بەرچاوە لە دەیان کاریگەریی گۆڕانی کەشوهەوا کە چاوەڕواندەکرێت لە ٢٠٢٢ شدا تەنگ بە مرۆڤ هەڵچنن.  کاتێک دارستانەکانی سیبریا لە رووسیا لە مانگی ئەیلوولی ئەمساڵ گڕیانگرت، زاناکان یەکەم شت بەخەیاڵیاندا هات گۆڕانی کەشوهەوا بوو.  ماوەی نزیکەی ١٥٠ ساڵە دارستانی سیبیریا وشکەساڵی وای بەخۆیەوە نەبینیوە. زۆنگاوەکانیش دوای وشکبوونەوەیان لە ئاگر بێبەش نەبوون.  گریگۆری کوکسین، سەرۆکی بەرنامەی پاراستنی سەوزاییەکانی رووسیا لە ئاگر دەڵێت، " ١٠ ساڵ لەمەوبەر کەس باوەڕی نەدەکرد ئەگەر بمگوتبایە دەچم بۆ سیبریا بۆ کوژاندنەوەی ئاگری زۆنگاوەکان. "  کلەیر نولیس، گوتەبێژی رێکخراوی کەشناسیی جیهانی دەڵێت، "بەستەڵەکی باکوور، هەروەکو رێکخراوی کەشناسیی جیهانی بەردەوام دەڵێت، لە هەموو ناوچەیەکی گۆی زەوی خێراتر گەرم دەبێت، دوو هێندەی پلەی گەرمی گۆی زەوی خێراتر گەرمدەبێت. "  لە ٢٠٢١ هەندێ دیاردەی نائاسایی گۆی زەویی تەنی، لە سووتانی دارستانەکان لە یەک کاتی ساڵ لە چەندین شوێنەوە تاوەکو زیادبوونی لافاو و باهۆز و بەرزبوونەوەی ئاستی ئاو.  زاناکان دەڵێن تەنیا رێگەچارە بۆ رێگەگرتن لەو دیاردانە پابەندبوونە بە بڕیارەکانی لووتکەی گۆڕانی کەشوهەوای گلاسگۆ کە دیارترینیان کەمکردنەوەی گازی کاربۆن و میسان و هەنگاونان بەرەو بەکارهێنانی وزەی پاکە.