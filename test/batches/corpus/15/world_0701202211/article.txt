رۆژی هەینی، ٠٧ - ٠١ - ٢٠٢٢، وەزارەتی تەندروستیی سوێد بڵاویکردەوە، لە رۆژی چوارشەممەوە ٠٥ - ٠١ - ٢٠٢٢ ژمارەیەکی پێوانەیی تووشبوون بە کۆرۆنایان تۆمارکردووە، بەرپرسانی تەندروستیی ئەو وڵاتە بڵاوبوونەوەی ئەو رێژە زۆرە بۆ زیادبوونی ژمارەی تووشبووان بۆ تەشەنەکردنی گۆڕاوی جۆری ئۆمیکرۆن دەگەڕێننەوە، بەڵام ژمارەی ئەو تووشبووانەی گیانیان لەدەستداوە لە ئاستێکی جێگیردا ماوەتەوە.  سوێد کە بە درێژایی ماوەی پەتاکە خۆی لە سەپاندنی رێکاری تووند بە دوور گرتووە، مانگی رابردوو رێنماییەکانی بۆ کۆبوونەوە و گردبوونەوەی خەڵک لە شوێنە گشتییەکان گۆڕی و داوای لە هاووڵاتیانی کرد، ئەگەر لە توانایاندابوو لە ماڵەوە کاربکەن بۆ ئەوەی بڵاوبوونەوەی ڤایرۆسەکە بۆ نزمترین ئاست دابەزێنن.   بە گوێرەی رێنمایی و رێکارەکانی حکومەتی سوێد، پێویستە لە مەیخانە، خواردنگە، یانە، قاوەخانە و شوێنەکانی دیکە، خواردن و خواردنەوە تەنیا پێشکێش بەو کڕیارانە بکرێت کە دوور لە یەکدی دادەنیشن.   لەگەڵ زیادبوونی ژمارەی تووشبووان بە کۆرۆنا، ژمارەی ئەوانەش کە کەوتوونەتە نەخۆشخانەکان زیاد بوون، ژمارەی ئەوانەش لە سەرانسەری ئەو وڵاتەدا لە یەکەکانی چاودێریی چڕدا خەوێندراون لە خوار ١٠٠ کەس کەم و زیاد دەکات.   سەرووی ٨٢ % ـی ئەو کەسانەی تەمەنیان ١٢ ساڵ و بەرەو سەرەوەیە لە سوێد دوو قورچکە ڤاکسینیان وەرگرتووە، یەک لەسەر سێی پێگەییشتووەکانیش قورچکی سێیەمیشیان پێدراوە. هەڵامەتی وەرزیش لەگەڵ ئەو شەپۆلەی کۆرۆنایەدا بڵاوبووەتەوە کە وای کردووە ژمارەیەکی زیاتری خەڵک پێویستیان بە نەخۆشخانە بێت و گوشارێکی زیاتر کەوتووەتە سەر کەرتی تەندروستیی سوێد.   وڵاتانی دیکەی ئەوروپیش لەو شەپۆلەی کۆرۆنا بەدوور نین، هەر رۆژی چوارشەممە ٠٥ - ٠١ - ٢٠٢٢ لە نێو ئەوروپا بۆ یەکەمینجار ژمارەی تووشبووانی رۆژانە یەک ملیۆن کەسی تێپەڕاند، ئەوەش حکومەتەکانی هاندا رێکارە خۆپارێزییەکان تووندتر بکەنەوە.  رۆژێک دوای ئەوەی کە ئیمانوێل ماکرۆن، سەرۆکی فەرەنسا بەڵێنیدا "تەنگ بەو کەسانە هەڵبچنێت کە ڤاکسین وەرناگرن" بۆریس جۆنسن، سەرۆکوەزیرانی بەریتانیا هێرشی کردە سەر ئەو کەسانەی دژی وەرگرتنی ڤاکسینن و بە ئەنجامدانی کاری "پڕوپوچ" و "بێمانا" تۆمەتباری کردن.  جۆنسن لەو بارەوە گوتی، "دەمەوێت بە دژە ڤاکسینەکان بڵێم، ئەو خەڵکەی کە ئەو شتە پڕوپوچانە لە تۆڕە کۆمەڵایەتییەکان بڵاو دەکەنەوە تەواو هەڵەن. کارێکی سەرشێتانەیە کە یەکەکانی چاودێریی چڕ لە بەریتانیا لەو خەڵکانە پڕبوون کە ڤاکسینیان وەرنەگرتووە، لە کاتێکدا نزیکەی ١٥٠ هەزار تووشبوو گیانیان لەدەستداوە. "  لە فەرەنساش پەتاکە بووەتە بابەتێکی سیاسی و مشتومڕی قووڵ لە میدیاکانی ئەو وڵاتە لەسەری دەکرێت، لە کاتێکدا ئیمانوێل ماکرۆن و پارتەکەی لە حوزەیرانی ئەمساڵدا رووبەڕووی هەڵبژاردن دەبنەوە.   رۆژی پێنجشەممە، ٢٦١ هەزار و ٤٨١ تووشبووی نوێ لەو وڵاتە تۆمارکران، کە کەمتر بوو لەو ٣٣٢ هەزارەی رۆژی چوارشەممە تۆمارکرابوو.   ئەوە لە کاتێکدایە رۆژی پێنجشەممە پەرلەمانی فەرەنسا پلانەکەی ماکرۆنی پەسندکرد بۆ ئەوەی پاسپۆرتی ڤاکسین بکرێتە ناچاری لە کاتی سەردانیکردنی شوێنەکانی خواردن، خواردنەوە، هۆڵە وەرزشی و هونەرییەکان.   ئیتالیاش وەرگرتنی ڤاکسینی بۆ کەسانی تەمەن پەنجا ساڵ و بەرەو سەر کردووەتە ناچاری، کارمەندانی تەندروستیش بێ رەچاوکردنی تەمەنیان پێویستە ڤاکسینەکە وەربگرن. ئەوەش دوای ئەوە هات کە رۆژی چوارشەممە، ١٩٨ هەزار تووشبووی نوێ لەو وڵاتە تۆمارکران.  هەرچی نەمسایە، ئەو کەسانەی لە ماڵەکانیان هێشتوەتە کە ڤاکسینیان وەرنەگرتووە، وێڕای ئەوەی کە مانگی رابردوو قەدەخەی هاتووچۆی هەڵگرت. بڕیارە لە مانگی داهاتووەوە، ڤاکسینی ناچاری بەسەر زۆربەی دانیشتووانەکانیدا بسەپێنێت.   هەروەها بڕیارە پەرلەمانی ئەڵمانیاش لە ماوەیەکی نزیکدا، پرسی سەپاندنی ڤاکسینی ناچاری تاوتوێ بکات، بەرپرسانی وڵات دەڵێن، رەنگە تا ئادار بکرێتە یاسا و دەست بە جێبەجێکردنی بکرێت.