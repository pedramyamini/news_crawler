رۆژی پێنجشەممە جەیک سۆلیڤان، راوێژکاری ئاسایشی نیشتمانیی ئەمریکا لەدوای یەک هەفتە لە کۆبوونەوەی نێوان ئەمریکا و هاوپەیمانەکانی لەگەڵ رووسیا بە رۆژنامەڤانانی راگەیاند، "ئێمە بۆ هەر بژاردەیەک ئامادەین؛ ئامادەین بۆئەوەی بەرەوپێشچوونمان لەسەر مێزی گفتوگۆ هەبێت و ئامادەشین بۆئەوەی هەر هەنگاوێکی پێویست و گونجاو بنێین بۆ بەرگریکردن و پاڵپشتیکردنی هاوپەیمانەکانمان و وەڵامدانەوەی هەر دەستدرێژییەک کە دەکرێت بکرێتە سەریان".  ئەو گوتانەی راوێژکاری نیشتیمانیی ئەمریکاش لە کاتێکدایە کە ئەمریکا و هاوپەیمانەکانی بەردەوام رووسیا بەوە تۆمەتبار دەکەن کە نزیکەی ١٠٠ هەزار سەربازی لەسەر سنوورەکەی لەگەڵ ئۆکراینا کۆکردووەتەوە و "دەکرێت لە هەر ساتێکدا بێت ئۆکراینا داگیربکات".  لە بەرامبەر کشاندنەوەی هێزەکانیشی، رووسیا داوای گەرەنتی لە ئەمریکا و ناتۆ دەکات کە وڵاتانی سۆڤیەتی پێشوو "هەرگیز" نابنە ئەندامی ناتۆ و هاوپەیمانێتییەکە چیدی سنوورەکەی بەرەو رۆژهەڵات و بە ئاراستەی رووسیا فراوان ناکات.  سۆلیڤان دەڵێت، دەزگای هەواڵگریی ئەمریکا نەگەیشتووەتە ئەو ئەنجامەی کە پشتڕاستی بکاتەوە رووسیا بڕیاریداوە ئۆکراینا داگیربکات، بۆیە "ئێستا رووسیا چانسی ئەوەی هەیە بێتەوە سەر مێزی گفتوگۆ".  هاوکات، سێرگی ریابکۆڤ، جێگری وەزیری دەرەوەی رووسیا کە سەرکردایەتیی شاندی رووسیی دەکرد لە کۆبوونەوەی ژنێڤ لەگەڵ وێندی شێڵمەن، جێگری وەزیری دەرەوەی ئەمریکا، لە چاوپێکەوتنێکدا ئەوەی خستەڕوو کە ئەگەر رێگەی دیپلۆماسی شکستبهێنێت، مۆسکۆ هێزەکانی دەنێرێتە ڤەنزوێللا و کوبا و گوتیشی، "نامەوێت نە ئەوە پشتڕاست بکەمەوە و نە رەتیشی دەکەمەوە".  لەبارەی ئەم گوتانەی جێگری وەزیری دەرەوەی رووسیاش، سۆلیڤان بە "هەڕەشە" ناوی برد و گوتی، رووسیا بیرۆکەی لەو شێوەیەی لە دانووستاندنەکاندا نەهێناوەتە پێشەوە، دەشڵێت، "ئەگەر رووسیا بەو ئاراستەیە بجووڵێت، ئێمە بە تووندی وەڵامی دەدەینەوە".  لە ساڵی ١٩٦٢ ئەمریکا و رووسیا [یەکێتیی سۆڤیەتی ئەوکات]، لە هەر کاتێک زیاتر لە جەنگی ئەتۆمی نزیکبوونەوە، کاتێک رووسیا مووشەکی بالیستیی ناردە کوبا و قەیرانێکی قووڵی لەنێوان هەردوو وڵات دروستکرد.