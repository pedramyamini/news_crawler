مۆسکۆ لەسەر ئاگرێكی نەرم دوو دەستپێشخەری ئامادەکردووە، یەکێکیان بۆ ناتۆ و ئەوی دیکەیان بۆ ئەمریکا، تێیدا داوای کردووە ئۆکراینا نەکرێتە ئەندامی رێكخراوی ناتۆ. هەروەها ئەمریکا و ناتۆ هیچ مانۆڕێکی سەربازی لە نزیک رووسیا ئەنجام نەدەن. هاوکات ئامادەیی تەواوی بۆ ئەنجامدانی گفتوگۆ لەگەڵ ئەمریکا دەربڕیوە.  تی یوو ٢٢ ئێم سێ، فڕۆکەیەکی بۆمبوەشێنە بە توانای هەڵگرتنی بۆمبی ئەتۆمی بە ئاسمانی بێلاڕووسی هاوپەیمانی رووسیا کە دەکەوێتە باکووری ئۆکراینا دەسووڕێتەوە، ئەو جوڵەیە نیگەرانیی زۆری ئۆکراینییەکانی بەدوای خۆیدا هێناوە و دەڵێن، مانۆڕی فڕۆکەکانی رووسیا بۆ پاراستنی بێلاڕووس نییە، بەڵکو نیازی رووسیا پێشاندەدات بە جووڵەیەکی خێرا و پێشبینینەکراو هێرشبکاتە سەر ئۆکراینا.  سێرگی رەیبکۆڤ، جێگری وەزیری دەرەوەی رووسیا، رایگەیاند، "ئامادەین دەستبەجێ دەست بە گفتوگۆکانمان لەگەڵ ئەمریکا و ناتۆ لە وڵاتی سێیەمدا بکەین، بۆ ئەو مەبەستە شاری جنێڤمان بۆ ئەمریکییەکان پێشنیاز کردووە. "  راپۆرتە هەواڵگرییەکانی رۆژئاوا، ئەگەری هێرشکردنە سەر ئۆکراینا لەلایەن رووسیا هێشتا بەمەترسی دەبینن، ناتۆ دەڵێت، پێویستیان بە بونیاتنانی متمانە هەیە.  یانس ستۆلتینبێرگ، سکرتێری گشتی ناتۆ، دەڵیت، "ئێمە دوایین پێشنیازی رووسیامان بەدەست گەیشتووە، بەڵام هەر گفتوگۆیەک لەگەڵ رووسیا دەبێت نیگەرانییەکانی ناتۆ لە ئاست کردەکانی مۆسکۆ بڕەوێنێتەوە. کردارەکانی رووسیا پەیوەندیی راستەوخۆیان بە ئاسایشی ئەوروپا و ئۆکرایناوە هەیە. دەبێت رووسیا هەنگاو بەرەو کەمکردنەوەی ئاڵۆزییەکان بنێت. ئێمە ئامادەی گفتوگۆکردنین بۆ بنیاتنانی متمانە. "  ڤۆلۆدۆمیر زێلینسکی، سەرۆکی ئۆکراینا پێیەکی لە وڵاتە و ئەویدیکەی لە رۆژئاوایە، هەرچەندە بەردەوام باس لە ئامادەیی وڵاتەکەی بۆ شەڕی دژ بە رووسیا دەکات، بەڵام بارودۆخی مەیدانی سەر سنوورەکان هێندە بۆ کیێڤ دڵخۆشکەر نین، لە سەرەتای ئەمساڵەوە لانیکەم ٦٦ سەربازی ئۆکراینی بەدەستی گرووپە جوداخوازەکانی سەر بە رووسیا کوژراون، زیاتر لە ٢٦٢ سەربازی دیکەش برینداربوون.