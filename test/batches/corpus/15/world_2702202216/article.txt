یانس ستۆڵتنبێرگ، سکرتێری گشتیی ناتۆ دەڵێت، شێوازی قسەکردنی پووتین لەوبارەیەوە "مەترسیدارە. ئەم رەفتارەی نابەرپرسانەیە".  سکرتێری گشتیی ناتۆ ئاماژە بەوە دەکات، "بە دڵنیاییەوە، ئەگەر ئەم قسانە و ئەوەی لە ئۆکراینا دەیکەن لە بەرپاکردنی جەنگ دژی دەوڵەتێکی سەروەر و سەربەخۆ و ئەنجامدانی داگیرکارییەکی تەواو لە ئۆکراینا، پێکەوە گرێبدەیت؛ ئەوە دەردەکەوێت کە دۆخەکە چەند جیددییە [مەترسیدارە] ".     "دەبێت رۆژئاوا دژی رووسیا یەکبگرن"     سکرتێری گشتیی ناتۆ داوا لە ئەمریکا و ئەوروپا دەکات کە "بەڕاستی یەکبگرن" دژی دەستدرێژیی سەربازیی رووسیا بۆسەر ئۆکراینا و "هەڕەشە زارەکییەکان"ی پووتین.     ستۆڵتنبێرگ ئاماژە بەوە دەکات "ناتۆ جەنگی لەگەڵ رووسیا ناوێت و رووبەڕووبوونەوە و پێکدادانمان ناوێت.. ئێمە هاوپەیمانێتییەکی بەرگریکارین، بەڵام دەبێت دڵنیابینەوە لەوەی کە لێکتێگەیشتنی هەڵە و هەڵە تێگەیشتن لە تواناکانمان بۆ بەرگری و پاراستنی هاوپەیمانەکانمان رێگەپێدراو نییە".     سکرتێری گشتیی ناتۆ داوا لە ئەمریکا و ئەوروپا دەکات "بەڕاستی یەکبگرن بۆ کردەوە دەستدرێژیکارەکانی رووسیا دژی ئۆکراینا و هەڕەشە زارەکییەکانی مۆسکۆ". ستۆڵتنبێرگ دەشڵێت، رووسیا "داگیرکارییەکی تەواوی سەربازی بۆسەر وڵاتێکی ئاشتیخواز و سەروەری سەربەخۆ دەکات"، لەو کارەش ڤلادیمیر پووتین، سەرۆکی رووسیا بە بەرپرسیار دەزانێت.     ستۆڵتنبێرگ ئۆکراینا بە "هاوبەشێکی زۆر بایەخدار" ناودەبات و دەڵێت، ئەوان یارمەتییان دەدەن.  پووتین هێزی تایبەتی ئەتۆمیی رووسیای خستە حاڵەتی ئامادەباشییەوە  دوای ئەوەی ڤلادیمیر پووتین، سەرۆکی رووسیا داوای لە هێزی تایبەتی ئەتۆمیی وڵاتەکەی کرد "لە ئەوپەڕی حاڵەتی ئامادەباشیدا بن"، لیندا تۆماس گرینفیڵد، باڵیۆزی ئەمریکا لە نەتەوە یەکگرتووەکان وەڵامی دایەوە و رایگەیاند، "بە هیچ شێوەیەک قبووڵکراو نییە"؛ جین ساکی، سکرتێری رۆژنامەڤانیی کۆشکی سپیش پووتین بەوە تۆمەتبار دەکات کە هەڕەشەی هەڵبەستراو بەکاردەهێنێت بۆئەوەی پاساو بۆ "دەستدرێژیی زیاتر" بەکاربهێنێت.  رووسیا خاوەنی دووەم گەورەترین جبەخانەی چەکی ئەتۆمی و ژمارەیەکی زۆر لە مووشەکی بالستیکە.  رۆژی یەکشەممە ٢٧ - ٠٢ - ٢٠٢٢ سەرۆکی رووسیا فەرمانی بە هێزی تایبەتی ئەتۆمیی سوپای وڵاتەکەی کرد کە لە ئەوپەڕی حاڵەتی ئامادەباشیدا بن، وڵاتانی رۆژئاوایشی بەوە تۆمەتبارکرد کە هەنگاوی "نادۆستانە" دژی وڵاتەکەی دەنێن.  ئەمریکا و هاوپەیمانەکانی چەندین سزای ئابوورییان دژی رووسیا راگەیاندووە، ئەوەش بەهۆی داگیرکاریی رووسیا لە ئۆکراینا.  رۆژی ٢٤ - ٠٢ - ٢٠٢٢ ڤلادیمیر پووتین، سەرۆکی رووسیا فەرمانی بە سوپای وڵاتەکەی کرد ئۆپەراسیۆنی سەربازی بۆسەر ئۆکراینا ئەنجامبدەن.  تاوەکو ئێستا ئامارێکی فەرمی لەبارەی ژمارەی کوژراوەکان لەبەردەستدا نییە، هەردوو وڵاتیش [رووسیا و ئۆکراینا] ئاماری جیاواز لەبارەی دەستکەوتەکانیان بڵاودەکەنەوە.