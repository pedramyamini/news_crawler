موجاهید قاچاخچییەکی کوردە و دانیشتووی تورکیایە، ئەمڕۆ یەکشەممە ٢٦ - ١٢ - ٢٠٢١، لە رێگەی پەیوەندیی تەلەفۆنییەوە بەشداریی لە بوولتەنی هەواڵەکانی کاژێر ١٢: ٠٠ تۆڕی میدیایی رووداو کرد کە سەنگەر عەبدولڕەحمان پێشکێشی دەکات.  ئەو قاچاخچییە باسی هۆکاری خنکانی کۆچبەران لە سنوورە ئاوییەکانی نێوان تورکیا و یۆنان و ئیتاڵیا دەکات و قاچاخچییە "کوردەکان"یش بە هۆکاری خنکانی ئەو کۆچبەرانە دادەنێت و بە "بێویژدان و بکوژ" ناویان دەهێنێت.  بە گوتەی موجاهید خنکانی ئەو کۆچبەرانە، "هەمووی لە بێ ویژدانی قاچاخچییەکانی خۆمانن، ئەو یەختانە خۆی جێگەی ٥٠ کەس دەبێتەوە ئەوان ١٠٠ کەسی لێدەدەن، جێگەی ٦٠ کەس ببێتەوە ئەوان ١٢٠ کەسی لێدەدەن".  موجاهید، دەڵێت، "ئەو یەختانە هەمووی رزیون، قاچاخچییەکان بەدوای هەرزانترین یەخت دەگەڕێن، لە تۆڕە کۆمەڵایەتییەکانیش رێکلامی بۆ دەکەن بەناوی VIP، بەو شێوەیە کۆچبەرە کوردەکان هەڵدەخەڵەتێنن، هەر سەرنشینێکیش بڕی ١٢٠ و بۆ ١٣٠ وەرەقەیان لێ وەردەگرن و پێیان دەڵێن بە گرەنتی هەتا ئیتاڵیا دەتانپەڕێنینەوە. ئەوانەی ئەو کارانە دەکەن، قاچاخچییەکان هەمووی کوردی خۆمانن، خەڵکی هەولێر و سلێمانی و دهۆکن".  موجاهید، دەشڵێت: "ئێستاش دوابەدوای ئەو رووداوانە، قاچاخچی هەن رێکلام بۆ خۆیان دەکەن و دەڵێن یەختەکانی ئێمە VIPین، ئێستاش کاروانی دیکە ئامادەکراون، بە کوردییەکەی پارە لە خەڵک وەردەگرن و پێیان دەڵێن وەرە پارە بدە دەتکوژم".  بە گوتەی ئەو قاچاخچییە، کاروانی دیکەش بڕیارە لە تورکیاوە بەرەو سنوورە ئاوییەکانی ئیتاڵیا بەڕێبکرێن و دەڵێت: "دوو بەیانی کاروانێکی دیکە ئامادەیە بەو یەختە رزیوانە بەڕێدەکەوێت بۆ ئیتاڵیا، کە ماوەی ٦ بۆ ٧ رۆژیان پێویست دەبێت تاوەکو لە تورکیاوە دەگاتە ئیتاڵیا".  موجاهید، ئاماژە بەوەش دەدات "ئەو قاچاخچییانە، باش دەزانن ئەو یەختانە بەرگەی ئەو شەپۆلانە ناگرن و ژێر ئاو دەکەون، بەڵام ئەوانە تەنیا مەبەستیان ئەوەیە پارەی خۆیان وەربگرن، بۆیە ئەوانە بێ ویژدان و بکوژن".