لە کۆنفرانسی رۆژنامەڤانیی هەفتانەیدا، جۆن کێربی، گوتەبێژی وەزارەتی بەرگریی ئەمریکا رایگەیاند، وەزیری بەرگریی ئەمریکا بە لێبڕوانە تەماشای رووماڵەکانی میدیا دەکات سەبارەت بەو زیانانەی کە ئۆپەراسیۆنە سەربازییەکان بە خەڵکی سڤیلی دەگەیێنن، گوتیشی بەرگریی ئەمریکا کار لەسەر باشترکردنی رێکارەکانی تایبەت بە لێکۆڵینەوەکان دەکات.  لێدوانەکەی کێربی لە دوای هەواڵێکی رۆژنامەی نیویۆرک تایمزی ئەمریکی دێت کە تێیدا باس لە کوژرانی دەیان خەڵکی سڤیل لەنێویاندا ژن و منداڵ دەکات لە هێرشە ئاسمانییەکانی ئەمریکا بۆسەر چەکدارانی داعش لە نێوان ئەیلوولی ٢٠١٤ تاوەکو کانوونی دووەمی ٢٠١٨.  چەند رۆژێک پێش ئێستا رۆژنامەی نیویۆرک تایمزی ئەمریکی لە راپۆرتێکدا ئاماژەی بەوە دا، وەزارەتی بەرگریی ئەمریکا سکاڵای بەشێک لە دانیشتووانی موسڵی لەسەر کوژرانی خەڵکی سڤیل بە فڕۆکە جەنگییەکانی هاوپەیمانی نێودەوڵەتی بە سەرۆکایەتیی ئەمریکا، پشتگوێخستووە.  لە نیسانی ساڵی ٢٠١٧ دا و لە گەرمەی شەڕی دژ بە داعش لە موسڵ، ناوچەی ئەل - سیحە لە بەری رۆژئاوای شارەکە بۆردومانکرا و بەهۆیەوە ٣٠ کەسی سڤیل کوژران، لەنێویاندا ژن و منداڵ هەبوون.  شانەی سڤیلی پێنتاگۆن، تایبەت بە هەڵسەنگاندنی ئەو زیانانەی کە بەهۆی شەڕەوە بەر خەڵکی سڤیل دەکەون لە رێگەی یەكێك لە میدیا ناوخۆییەکانی عێراقەوە ئاگاداری بۆردوومانەکە بووە و پێنتاگۆن دەستی بە لێکۆڵینەوە کردووە و دوای ماوەیەکی کەم پێنتاگۆن بەو ئەنجامە گەیشتووە کە "ناوچەیەک بەناوی ئەل - سیحە لە بەری رۆژئاوای موسڵدا نییە، بۆیە لێکۆڵینەوەی زیاتر ئەنجام نادرێت و کۆتاییان پێدەهێندرێت".  رۆژنامەی نیویۆرک تایمزی ئەمریکی لێکۆڵینەوەیەکی لەو بارەوە کردووە و بەو ئەنجامە گەیشتووە کە "بە گەڕانێكی سادە و ساکار لەسەر نەخشەی گووگڵ بۆ ناوچەی ئەل - سیحە دەرکەوتووە کە هەڵەیەکی رێنووسی روویداوە کە ئەویش بریتی بووە لە جیاوازی نووسینی ناوی ئەل - سیحە بە ئینگلیزی، پێنتاگۆن بۆ ناوی Siha  گەڕاوە لەکاتێكدا لە نەخشەی گووگڵ بە Sihah نووسراوە".