رۆی کووپەر، حاکمی کارۆلاینای باکوور رایگەیاند، "کارۆلاینای باکوور ئێستا هەست بە کاریگەرییەکانی سەرمای زستان دەکات کە بە درێژایی ئەمڕۆ بەردەوام دەبێت. لە هەندێک شارۆچکە نزیکەی ٨ بۆ ١٢ ئینج بەفر باریوە، بەستنی زۆر لە هەندێک بەشی ویلایەتەکە کێشەی دروستکردووە. بارودۆخەکە بەگوێرەی شوێن دەگۆڕێت و لە هەندێک شوێن مەترسیدارە".  لە بەشێکی کارۆلاینای باکوور نزیکەی ٣٠ سەنتیمەتر بەفر باریوە. کێشە و ئاستەنگی لەبەردەم هاتووچۆی خەڵک دروستکردووە. لە هەردوو ویلایەتی کارۆلاینای باکوور و باشوور ١٥٠ هەزار کەس بێ کارەبا بوون. نەبوونی کارەبا واتە نەبوونی ئامێرەکانی خۆگەرمکردنەوە.  حاکمی کارۆلاینای باکوور دەڵێت، "وەکو پێشبینی کراوە، سەهۆڵ و با کارەبای بڕیوە؛ زیاتر لە ٤١٠٠ ماڵ و شوێنکار لە سەرتاسەری ویلایەتەکە بێ کارەبان، لەوانەیە ژمارەیان زیادبکات. هەندێک شارۆچکە پەناگەیان بۆ ئەوانە دابینکردووە کە بێ کارەبا و گەرما ماونەتەوە".  شەپۆلە ساردەکە بەرەو باکووری ئەمریکا هەڵدەکشێت. لە واشنتنیش ئۆتۆمبێلەکانی شارەوانی خرانە کار بۆ کردنەوەی رێگەکان بەڕووی خەڵکیدا. ٨٠ ملیۆن ئەمریکی کەوتوونەتە ژێر کاریگەریی شەپۆلە بەفرینەکە؛ ٢٣٥ هەزار ماڵ و شوێنکار بێ کارەبا ماونەتەوە، ٣٠٠٠ گەشتی ئاسمانی بۆ نێوخۆ و دەرەوە ئەمریکا هەڵپەسێردران و ٤٢٠٠ گەشتی دیکە دواخران.  لە فلۆریداش کەشوهەوا جیاواز بوو، باهۆزێک هەڵیکردووە کە زیانێکی زۆری لە خانووی هاووڵاتییان داوە.