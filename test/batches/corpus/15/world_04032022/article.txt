لەدوای کەوتنەوەی ئاگرەکە، ڤۆلۆدیمیر زێلێنسکی، سەرۆکی ئۆکراینا رووسیای تۆمەتبارکردووە بە "تیرۆری ئەتۆمی" و ویستی "دووبارەکردنەوەی" کارەساتی چێرنۆبیل.  سەرۆکی ئۆکراینا تکا لە سەرکردەکانی جیهان دەکات کە بەهۆش خۆیان بێن و رێگری بکەن لە "مەرگی [ئەوروپا] بە کارەساتی ئەتۆمی" و دەڵێت، هۆکاری کەوتنەوەی ئاگرەکە "هیچ وڵاتێک نییە جگە لە رووسیا".  زێلێنسکی دەڵێت، "ئەمە یەکەمجارە لە مێژووماندا، لە مێژووی مرۆڤایەتیدا. دەوڵەتێکی تیرۆریست ئێستا پەنا بۆ تیرۆری ئەتۆمی دەبات".  وێستگە ئەتۆمییەکە لە زاپۆریژیا، کە شارێکی پیشەسازییە لە باشووری رۆژهەڵاتی ئۆکراینا، ٤٠ % ی هێزی ئەتۆمیی وڵاتەکە دابیندەکات و بە گوتەی زێلێنسکی، لە کۆی ١٥ ریاکتۆر (کارلێکەری ئەتۆمی) شەشیان لەو شارەدان.  بەپێی راگەیێندراوی کیێڤ، ئاگرەکە لەدوای هێرشێکی سوپای رووسیا بۆسەر باڵەخانەیەکی  نزیک وێستگە ئەتۆمییەکە کەوتووەتەوە، سەرۆکی ئۆکراینا دەڵێت، "ئەمانە ئەو تانکانەن کە بە کامێرای حەراری پڕچەککراون، بۆیە دەزانن کە کوێ دەکەنە ئامانج". بەرپرسانی ئاگرکوژێنەوەی شارەکەش دوای چەند کاژێرێک لە کەوتنەوەی ئاگرەکە رایانگەیاند، ئاگرەکەیان کۆنترۆڵ کردووە.  بە گوتەی بەرپرسانی ناوچەکە بۆ دەزگای چاودێریی ئەتۆمیی نەتەوە یەکگرتووەکان، کەلوپەلە گرنگەکانی وێستگەکە زیانیان بەرنەکەوتووە و ئاستی تیشکدانیش لە وێستگەکە ئاساییە.  بنکە ئەتۆمییەکانی ئۆکراینا بوونەتە خاڵی سەرەکیی نیگەرانییەکان، ئەوەش دوای ئەوەی سوپای رووسیا بەرەبەیانی رۆژی پێنجشەممە ٢٤ - ٠٢ - ٢٠٢٢ دەستی بە ئۆپەراسیۆنێکی سەربازی بۆسەر ئەو وڵاتە کرد و بۆردوومانی شارەکانی بە مووشەک و بۆمب دەستپێکرد.  زێلێنسکی دەڵێت، "ئەگەر [لە وێستگە ئەتۆمییەکە] تەقینەوەیەک رووبدات، ئەوە کۆتایی هەموو شتێکە. کۆتایی ئەوروپایە"، دەشڵێت، "تەنیا کاردانەوەی دەستبەجێی ئەوروپا دەتوانێت سەربازانی رووسیا بوەستێنێت".  دەزگا خزمەتگوزارییەکانی ئۆکراینا رایانگەیاندووە، ئاگرەکە دەوروبەری کاژێر ٠٥: ٢٠ خولەکی بەرەبەیانی ئەمڕۆ هەینی ٠٤ - ٠٣ - ٢٠٢٢ بە کاتی ئەو وڵاتە، لەدوای بۆردوومانێکی سوپای رووسیا کەوتووەتەوە.  بۆریس جۆنسن، سەرۆکوەزیرانی بەریتانیا دوای کەوتنەوەی ئاگرەکە ڤلادیمیر پووتین، سەرۆکی رووسیای تۆمەتبارکرد بەوەی کە هەموو ئەوروپای خستووەتە مەترسییەوە. سەرۆکوەزیرانی بەریتانیا دەڵێت، "کردەوە بێباکانەکانی سەرۆک پووتین، ئێستا هەڕەشەی راستەوخۆن بۆ سەلامەتیی هەموو ئەوروپا"، هەروەها داوای کۆبوونەوەیەکی بەپەلەی ئەنجوومەنی ئاسایشی نێودەوڵەتییش دەکات لە كاژێرەکانی داهاتوودا.  جۆ بایدن، سەرۆکی ئەمریکا دوای کەوتنەوەی ئاگرەکە بە تەلەفۆن لەگەڵ ڤۆلۆدیمیر زێلێنسکی، سەرۆکی ئۆکراینا قسەی کردووە و باسیان لە رووداوەکە کردووە.  گەورەترین هێرش بۆسەر دەوڵەتێکی ئەوروپی لەدوای جەنگی جیهانیی دووەمەوە پێدەنێتە رۆژی نۆیەمی، بەهۆیەوە باس لە گیانلەدەستدان  و برینداربوونی هەزاران کەس و ئاوارەبوونی زیاتر لە یەک ملیۆن ئۆکراینی دەکرێت. ئابووریی رووسیاش لەلایەن وڵاتانی جیهانەوە کراوەتە ئامانج و سزای ئابووری بەسەریدا سەپێندراوە.