دواتر سانا مارین، کە پێکوتەی کۆرۆناشی وەرگرتووە، داوای لێبووردنی کرد بۆ ئەو کارەی کە خۆی بە "سەرەڕۆییانە" ناوی برد. بەڵام وێنەکانی ئەو شەوە بە فراوانی بڵاوبوونەوە و هەم تووڕەیی لێکەوتەوە و کەسانێک رەخنەیان لێگرت کە هەڵسوکەوتێکی نابەرپرسانەی کردووە، هەم کەسانێکی دیکەش پەسنیانکرد کە گەنجترین سەرۆکوەزیرانی جیهان ئەو توانایەی بۆ بەرگەگرتن هەیە، تاوەکو کاژێر ٤ی بەیانی ئاهەنگ بگێڕێت.  سەرۆکوەزیرانە ٣٦ ساڵەکە، کە سۆسیال دیموکراتە، پێشێلی رێنماییەکانی تەندروستی گشتیی وڵاتەکەی نەکردووە، چونکە فینلاند خەڵکی ڤاکسینکراو ناچار بە کەرەنتین ناکات، بەڵام رێنماییەکان بە تووندی رێنوێنی خەڵک دەکەن خۆویستانە خۆیان لە پەیوەندیکردن لەگەڵ کەسانی دەرەوەی خێزانەکانیان بەدووربگرن لەو کاتەی چاوەڕوانی ئەنجامی پشکنینی کەسێکیان دەکەن.  سانا مارین، سەرۆکوەزیرانی فینلاند رایگەیاند، کارمەندێک پێیگوتووە پێویست بە کەرەنتین ناکات چونکە هەموو ئەو کەسانەی لە پەیوەندیدابوون لەگەڵ کەسە تووشبووەکە ڤاکسینیان وەرگرتووە، بۆیە ئەویش گومانی لەو رێنوییانە نەکردووە چونکە وەکو خۆی دەڵێت، هاوشێوەی رێنماییەکانی دەزگای تەندروستی بووە.  دواتر کورتەنامەیەک بۆ تەلەفۆنە حکومییەکەی مارین دەچێت و داوا لە هەموو ئەو کەسانە دەکات کە نزیکی تووشبووەکەی کۆرۆنا بوون، کە پێکا هاڤیستۆ، وەزیری دەرەوەیە، نزیکی کەسانی دیکە نەبنەوە.  بەڵام سانا مارین تاوەکو یەکشەممە بەیانییەکەی کورتەنامەکەی نەبینی، دەڵێت لەبەر ئەوەی تەلەفۆنی کارەکەی لە ماڵەوە جێهێشتبوو، کاتێک شەو لە دەرەوە بوو و بەشێکی زۆری کاتەکەی لە یانەیەکی شەوانە بوو بە ناوی "بوتچەرس" کە بەنێوبانگە لە هێڵسنکی.  سانا مارین لە پۆستێکی فەیسبووکدا بڵاویکردەوە: "دەبوو شەوی شەممە بڕیارێکی باشترم بدابا، زۆر داوای لێبووردن دەکەم".  رۆژی یەکشەممە سانا مارین پشکنینی کۆرۆنای کرد و ئەنجامەکەی نێگەتیڤ بوو، دووشەممەش دووبارەی کردەوە و هەر نێگەتیڤ بوو.