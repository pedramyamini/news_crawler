لە ویلایەتی ئێلینۆیش کۆگایەکی کۆمپانیای ئەمازۆن رووخاوە، زیاتر لە ١٠٠ کەس لە ژوورەوە گیریان خواردووە و سەتان کارمەندی فریاکەوتن سەرقاڵی رزگارکردنیانن. پۆلیس دەڵێت، دوو کەس لە کۆگاکەدا گیانیان لەدەستداوە.  بەگوێرەی ئەو دیمەنانەی میدیای ئەمریکی بڵاویانکردوونەتەوە، لە شاری مەیفیڵد لە ویلایەتی کینتەکی گەردەلوول چەندین باڵەخانەی تێکشاندوون، دار و بەرد و ئاسنی فڕێداونەتە سەر شەقامەکان.  ئاندی بیشیر، حاکمی کێنتەکی بە رۆژنامەڤانانی گوت، "زیاتر لە ٥٠ کەس گیانیان لەدەستداوە، لەوانەیە ژمارەیان لەنێوان ٧٠ بۆ ١٠٠ کەس بن. " ئەم رووداوە سرووشتییەی ئەمریکا تەنیا دوو هەفتە بەر لە جەژنی کریسمس و بۆنەکانی سەری ساڵ دێت.  حاکمی کێنتەکی ئەوەی بە دژوارترین باهۆز و گەردەلوول لە مێژووی ویلایەتەکە ناوبرد.  لە بەرەبەیانی رۆژی شەممەوە سەتان کارمەندی بەرگریی شارستانی لە ئیلینۆی بە هانای ئەو کرێکارانەوە رۆیشتن کە لە کۆگایەکی کۆمپانیای ئەمازۆن سەقفی کۆگاکە بەسەریاندا رووخابوو. کارمەندەکان بەو نیوەشەوە خەریکی ناردنی داخوازییەکانی خەڵک بوون بۆ کریسمس.  نزیکەی سێ لەسەر یەکی کارمەندەکان رزگارکران، بەڵام پرۆسەکە لە تاریکایی بەڕێوەچوو، بەو پێیەی باهۆزەکە کارەبای تەواوی ناوچەکەی بڕی بوو.  جەی بی پریتزکەر، حاکمی ئێلینۆی لە لێدوانێکدا دڵنیاییدا کە هەموو سەرچاوەیەکی بۆ رزگارکردنی ئەو خەڵکە خستووەتەگەڕ، هاوخەمی بۆ کارمەندە گیرخواردووەکان پێشاندا، گوتی "نزادەکەم بۆ خەڵکی ئێدوارد سڤیڵ. "  ریچارد رۆچا، گوتەبێژی کۆمپانیای ئەمازۆنیش لە راگەیێندراوێکدا دڵنیاییدا و گوتی "سەلامەتی و لەشساخیی کارمەندان و هاوبەشانمان کاری لەپێشینەمانە. "  لە ئارکەنساسیش کەسێک بەهۆی باهۆزەوە گیانی لەدەستداو ٢٠ کەسی دیکەش لە خانەیەکی بەساڵاچوواندا ٢٠ کەس گیریان خواردووە، میدیای ئەمریکی دەڵێت، لە ویلایەتەکانی دیکەش قوربانی هەن.