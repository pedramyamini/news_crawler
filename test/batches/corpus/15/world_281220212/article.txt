پڕۆژەبڕیارەکە رۆژی دووشەممە، ٢٧ - ١٢ - ٢٠٢١ خراوەتەڕوو و تێیدا پێشنیازکراوە ئەلیکساندەر لۆکاشینکۆ، سەرۆکی وڵات تاوەکو ساڵی ٢٠٣٥ لە دەسەڵاتدا بمێنێتەوە.  لۆکاشینکۆ تەمەن ٦٧ ساڵ، لە تەمووزی ساڵی ١٩٩٤ بووەتە یەکەمین سەرۆکی بێلاڕووس، ئەوەش لەدوای راگەیاندنی سەرۆکایەتیی کۆماری بێلاڕووس لەو ساڵەدا.  لە ئابی ساڵی ٢٠٢٠ دا هەڵبژاردنی سەرۆکایەتی بێلاڕووس کرا، لۆکاشینکۆ، کە زۆرینەی دەنگەکانی بەدەستهێنا، بۆ جاری شەشەم بە سەرۆکی وڵات هەڵبژێردرایەوە.  ئۆپۆزیسیۆن ئەنجامی هەڵبژاردنەکانی رەتکردەوە و لۆکاشینکۆی بە ئەنجامدانی ساختەکاری تۆمەتبارکرد و دەیان خۆپیشاندانیان لە مینسکی پایتەخت و چەند شارێکی دیکەی وڵات رێکخست.  بەگوێرەی دەستووری بێلاڕووس، لۆکاشینکۆ بۆ ماوەی ٥ ساڵی دیکە واتە تاوەکو ساڵی ٢٠٢٥ لە دەسەڵات دەمێنێتەوە.  پڕۆژەبڕیارەکەی حکومەتی بێلاڕووس کە لە ماڵپەڕی فەرمیی نووسینگەی سەرۆکایەتی و هەروەها ماڵپەڕە فەرمییەکانی حکومەت بڵاوکراوەتەوە پێشنیازی هەموارکردنی دەستووری وڵات دەکات بەوەی کە خولی سەرۆکایەتی هەر سەرۆکێكی بێلاڕووس تەنیا دوو جار بێت، ٥ ساڵ بۆ هەر جارێك بەبێ مافی درێژکردنەوەی ماوەکە.  دەستووری ئێستای بێلاڕووس ماوەی سەرۆکی وڵاتی دیاری نەکردووە و خودی لۆکاشینکۆ زیاتر لە ٢٧ ساڵە سەرۆکی وڵاتە. هەوڵی ئێستای حکومەت لەژێر گوشاری ناڕەزایەتیی خەڵک و هەوڵی ئۆپۆزیسیۆن بۆ دوورخستنەوەی لۆکاشینکۆ لە دەسەڵات دێت.  ئەگەر دەستووری بێلاڕووس هەموارکرایەوە، ئەوا چالاککردنی دوو خولی سەرۆکایەتی لەدوای ساڵی ٢٠٢٥ دەستپێدەکات و رێگە بە لۆکاشینکۆ دەدات لە ئەگەری بردنەوەی هەڵبژاردنەکان، بۆ دوو خولی پێنج ساڵی، واتە تاوەکو ساڵی ٢٠٣٥ لە دەسەڵات بمێنێتەوە.  جگە لەوە، پێشنیازکراوە خولی پەرلەمانی لە ٤ ساڵەوە بۆ ٥ ساڵ درێژبکرێتەوە و هەروەها سەرۆکی پێشووی وڵات پارێزبەندی پێبدرێت دژ بە دادگاییکردنی لەسەر ئەو کارانەی کە لە کاتی سەرۆکایەتییدا کردوونی.  پرۆژەبڕیارەکە لە ئێستاوە بۆ رای گشتی بڵاوکراوەتەوە تاوەکو تێبینی خۆیانی لەسەر بدەن و بڕیارە لە مانگی شوباتی ساڵی ٢٠٢٢ دا لە گشتپرسییەکدا دەنگی لەسەر بدرێت. ئەگەر رێژەی بەشداریکردن لە ٥٠ % بوو و لە ٥٠ % ی دەنگدەرانیش دەنگیان پێدا، ئەوا ئەنجامی گشتپرسییەکە پەسند دەکرێت.