ئوسامە جومعە، بەڕێوەبەری نەخۆشخانەی خومس دەڵێت، "کێشەی ئەم تەرمانە شوێنی بەخاکسپاردنیانە، رێکخراوی نێودەوڵەتی کۆچ و کۆچبەران مامەڵە لەگەڵ یەک تەرم و دوو تەرم دەکات، بەڵام ژمارەیەکی گەورەی وەک ئەم تەرمانە لە بابەتی بەخاکسپاردنیان کێشەیەکی گەورەیە".  رێکخراوی نێودەوڵەتی کۆچبەران، رەشبینە و دەڵێت، مەترسی و هەڕەشەکان و تەنانەت مردنیش کۆچبەرانی لە جێهێشتنی وڵاتەکانیان دوورنەخستووەتەوە.  بەڕێوەبەری نەخۆشخانەکە دەشڵێت، "ئاگادارکردنەوەیەکمان لە رۆژی ٢٥ - ١٢ دا بەدەستگەیشت و تێیدا باس لە دۆزینەوەی چەند تەرمێك لە کەنارە دەریای قەسر خایاری دەکرد. ئێمە لەگەڵ رێکخراوی نێودەوڵەتیی کۆچبەران و پۆلیسی ناوچەکە تەرمەکانمان وەرگرت و تەرمەکان ئێستا لە ساردکەرەوەکانی نەخۆشخانەی خومسن".  تاوەکو کۆتایی مانگی تشرینی دووەمی ئەمساڵ، سەرووی ١٠٠ هەزار کۆچبەر بە دەریای نێوەڕاستدا بەرەو ئەوروپا رۆیشتوون؛  لانیکەم هەزار و ٥٠٠ یان خنکاون.  هەرچەندە بە گوتەی حکومەتی لیبیا و رێکخراوە مرۆییەکان زۆربەی کۆچبەران خەڵکی ئەفریقیان؛ بەڵام جگە لەوە زانیاریی زیاتریان لەبارەی ناسنامەی کۆچبەرانەوە نییە. ئەوەش کێشە لە بەخاکسپاردنیان دروست دەکات.