ئەمڕۆ هەینی ٢٥ - ٠٢ - ٢٠٢٢ بە دەنگی ٤٧ ئەندامی هەمیشەیی ئەنجوومەنی ئەوروپا، مافەکانی ئەندامانی رووسیا لە ئەنجوومەنەکە بێبەشدەکرێن.  لە لایەکی دیکەوە کۆشکی سپی رایگەیاند، هاوشێوەی یەکێتیی ئەوروپا و بەریتانیا، ئەمریکاش سزا بەسەر ڤیلادمیر پووتین، سەرۆکی رووسیا و سێرگی لاڤرۆڤ، وەزیری دەرەوەی ئەو وڵاتەدا دەسەپێنێت؛ سزاکە بریتییە لە سڕکردنی سامان و قەدەخەکردنی گەشتکردنیان بۆ ئەمریکا.   جین ساکی، گوتەبێژی کۆشکی سپی رۆژی هەینی، بە رۆژنامەڤانانی گوت قەدەخەکردنی گەشتکردن بۆ ئەمریکا، "بەشێک" دەبێت لەو سزایانەی کە ئەمریکا بڕیاریداوە بەسەر پووتین و لاڤرۆڤدا بسەپێنێت.   گوتیشی ئەو رێکارانە "بەشێکی ئاسایی" ئەو سزایانەن کە بەسەر کەسایەتییە بیانییەکاندا دەسەپێنرێن، دوپاتیشیکردەوە کە وردەکاریی ئەو سزایانە لە ماوەی داهاتوودا ئاشکرا دەکرێن.   جین ساکی هۆشداریشی بە رووسیا دا کە ئەگەر ڤۆلۆدمیر زێلێنسکی، سەرۆکی ئۆکراینا بە ئامانج بکەن، ئەوا ئەوە "کارێکی ترسناک دەبێت".  بەم سزایانە، ناوی پووتینیش چووە نێو لیستی کورتەکەی سەرکردەکانی جیهان کە ئەمریکا سزای بەسەردا سەپاندوون، لە نێویشیاندا عەلی خامنەیی، رێبەری باڵای ئێران، نیکۆلاس مادورۆ، سەرۆکی ڤەنزوێلا، کیم جۆنگ ئون، سەرۆکی کۆریای باکوور و بەشار ئەسەد، سەرۆکی سووریا.