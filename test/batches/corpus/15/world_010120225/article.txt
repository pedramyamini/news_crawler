رۆژی پێنجشەممە ٣٠ - ١٢ - ٢٠٢١ لە ناوچەیەکی دێنڤەر ئاگرکەوتەوە، ئەوەش دوای پاییزێکی وشک و زستانێکی بێ بەفر، بەهۆی هاتنی بایێکی بەهێزیش، ئاگرەکە بەخێرایی تەشەنەی کردووە و دیمەنەکان لە ئاسمانەوە قەبارەی زیانەکانی ئاگرەکە نیشاندەدەن، بەهۆی ئاگرەکەوە دەیان هەزار کەس ناچار بوون ماڵەکانیان جێبێڵن.   لە رووداوی ئاگرکەوتنەوەکەی ویلایەتی کۆلۆرادۆ، لانیکەم کارمەندێکی فریاکەوتن و شەش کەسی دیکە بریندار بوون، پۆلیس دەڵێت، رەنگە ژمارەی برینداران زیاتریش بێت.   هاوکات ئاژانسی نیشتمانیی کەشوهەوای ئەمریکا رایگەیاند، دوای ئاگرەکە شەپۆڵێکی گەورەی بەفربارین کە لە رۆژی هەینییەوە ٣١ - ١٢ - ٢٠٢١ دەستیپێکردووە، چاوەڕێدەکرێت نزیکەی یەک پێ بەفر لەسەر خۆڵەمێشی ئاگرەکە ببارێت.  ئاژانسەکە لە تویتەکەیدا ئاماژەی بۆ ئەوەش کردووە کە شەوی سەری ساڵ کەشەکە زۆر سارد دەبێت.  ئاگرەکە لە رۆژێ پێنجشەممەوە دەستی پێکردووە و تا رۆژی هەینیش بەردەوام بوو، بووە هۆی سوتانی لانیکەم ٦٥٠ هێکتار زەوی لە ناوچەی بۆڵدەر و دێنڤەر لە ویلایەتی کۆلۆرادۆ.