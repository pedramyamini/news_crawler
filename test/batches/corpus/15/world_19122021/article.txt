پاریسی پایتەختی فەرەنسا هەر زوو یاری ئاگرینی لە گۆڕەپانی ئێلیزێ بۆ ئاهەنگگێڕانی سەری ساڵی نوێ هەڵوەشاندەوە و کۆبوونەوە جەماوەرییەکانیش قەدەخەدەکات. سەرۆکی پەیمانگەی نیشتمانیی ئەمریکاش بۆ نەخۆشییە گوازراوەکان داوا دەکات، هاووڵاتییان قورچکی سێەمی ڤاکسین وەربگرن. لە رۆژانی داهاتوودا سینەما، شانۆ و هۆڵی بۆنەکان لە دانیمارک دادەخرێن و کاژێرەکانی کردنەوەی رێستۆرانت و کافێکانیش سنووردار دەکرێن  لەگەڵ نزیکبوونەوەی کۆتایی ساڵی ٢٠٢١، هیچ ئاماژەیەکی دڵخۆشکەر نییە بۆ کۆتاییهاتنی کۆرۆنا و گۆڕاوەکانی. بەپێچەوانەوە، گۆڕاوی ئۆمیکرۆن تەنگی بە بەشێک لە وڵاتانی جیهان و بەتایبەتی ئەوروپا هەڵچنیوە. تاوەکو ئێستا ٦٩.٨ % ی دانیشتووانی بەریتانیا بە تەواوی ڤاکسینیان وەرگرتووە؛ سەرەڕای ئەوەش، تووشبوون بە ئۆمیکرۆن گەیشتووەتە ٢٥ هەزار کەس.   دەیڤد کۆلێ، تووشبووی کۆرۆنا دەڵێت؛ "لە پێی خستووم. کە تووش دەبیت، نازانیت. من دوو قورچکە ڤاکسینیشم وەرگرتووە. مانگی حوزەیران و مانگی تەمووز ڤاکسینم وەرگرت. دکتۆرەکانیش دەڵێن، ئەگەر ڤاکسینم وەرنەگرتبایە، لەوانەیە ئێستا لە ژیاندا نەبوومایە. "    نیویۆرک؛ ئەو شارەی بەوە ناسراوە کە هەرگیز ناخەوێت؛ لە بەهاری ساڵی ٢٠٢٠ دا بە یەکێک لە خراپترین شارەکانی ئەمریکا دادەنرا لەڕووی ژمارەی تووشبوون و گیانلەدەستدان بە کۆرۆنا، بەجۆرێک تەنیا لە مانگی ئادار تاوەکو حوزەیران ١٨ هەزار و ٦٧٩ تووشبووی کۆرۆنا گیانیان لەدەستدا.   سپێنسەر رەیتەر، دانیشتووی بروکلین گوتی: "زۆر لە بەهاری ساڵی ٢٠٢٠ دەچێت؛ ئەمە جاری یەکەمە خەڵک بەمجۆرە لە ریزدا دەبینم. وەکو ئەوە وایە بگەڕێینەوە بۆ ئەو شوێنەی سەرەتا دەستمانپێکرد. "   سەرۆکی پەیمانگەی نیشتمانیی ئەمریکاش بۆ نەخۆشییە گوازراوەکان داوا دەکات، هاووڵاتیان قورچکی سێیەمی ڤاکسین وەربگرن.   ئەنتۆنی فاوچی، سەرۆکی پەیمانگەی نیشتمانیی ئەمریکاش بۆ نەخۆشییە گوازراوەکان گوتی: "بەرگریی نموونەیی بریتییە لە وەرگرتنی دوو قورچک لەگەڵ وەرگرتنی یەکێکی دیکەی بەهێزکەر. ئەوەی کە لە سەرەتاوە بە ئێوەمان گوتووە ئەوە بووە کە گرنگە ڤاکسین وەربگرن. ئەگەر ڤاکسینت وەرگرتووە، بۆ دەستکەوتنی بەرگریی نموونەیی، گرنگە قورچکی بەهێزکەریش وەربگریت. "  لە فەرەنسا ٧٢ % ـی کۆی دانیشتووانەکەی لانیکەم دوو قورچکە ڤاکسینیان وەرگرتووە. سەرەڕای ئەوە، هەفتەیەک دەبێت رۆژانە تێکڕا ٤٨ هەزار تووشبووی نوێ تۆماردەکرێن و بەگوێرەی تەندروستیی وڵاتەکەش ١٠ % کۆی ئەوانیش تووشبووی گۆڕاوی ئۆمیکرۆنن.   ژمارەکە بەرزە؛ هەربۆیە پاریس یاریی ئاگرین لە گۆڕەپانی ئێلیزێ بۆ ئاهەنگگێڕانی سەری ساڵی نوێ هەڵدەوەشێنێتەوە و کۆبوونەوە جەماوەرییەکانیش قەدەخەدەکات. کەم تا زۆر رێکارەکان سەرتاسەری فەرەنسا دەگرنەوە.  سەرۆکوەزیرانیش دەڵێت، لە چەند رۆژی داهاتوودا، پرۆژەیاسایەک بۆ وەرگرتنی ڤاکسین بەناچاری لەلایەن خەڵکەوە دەنێرنە پەرلەمان.   ژان کاستێکس، سەرۆکوەزیرانی فەرەنسا دەڵێت "لەبارەی ئەو کۆبوونەوە گەورانەی کە لە دەرەوە ئەنجامدەدرێن، بەتایبەتی ئاهەنگی سەری ساڵی نوێ، بەرپرسە خۆجێییەکان هەموو جۆرە کۆبوونەوەیەک قەدەخە دەکەن. ئەوان داواش لە شارەکان دەکەن کۆبوونەوە جەماوەرییەکان و ئاهەنگگێڕانەکان، بە تایبەتی یاریە ئاگرینەکان و کۆنسێرتەکان هەڵبووەشێندرێنەوە، بەتایبەتی کاتێک رێکاری خۆپارێزی جێبەجێ نەکرێت. "   لە سەرەتای بڵاوبوونەوەی ڤایرۆسی کۆرۆناوە، ٨٠ ملیۆن و ١٥٣ هەزار و ٧٧٧ کەس لە تەواوی ئەوروپا تووشی پەتاکە بوون و یەک ملیۆن و ٤٨٣ هەزار و ٦١٥ کەسیش بەهۆیەوە گیانیان لەدەستداوە.