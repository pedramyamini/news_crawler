ئەندیش ئیگمان، وەزیری ئاوێتەکردن و کۆچ لە حکومەتی سوێد لە  کۆنگرەیەکی رۆژنامەڤانیدا رایگەیاند: "پێویستمان بە چارەسەرکردنی گرفتی کرێکاری بیانیی هەیە، ئەوانەی کە دۆخی مرۆییان لە بازاڕی کارکردنی سوێد دەقۆزرێتەوە. بۆ ئەمەش، حکومەت پڕۆژەیاسایەکی ئامادەکردووە بۆ ئەوەی بیخاتە بەردەم پەرلەمان".   پێشتر مگدیلینا ئاندرشۆن، سەرۆکوەزیرانی سوێد رایگەیاندبوو، حکومەت لەبارەی هێنانی دەستیکار و هێزی کاری بیانیی چەند پێشنیازێک لە رێگەی پڕۆژەیاسایەکەوە پێشکەشی پەرلەمان دەکات و گوتی: "سنوورێک بۆ خاوەنکارەکان دادەنێین بە هێنانی دەستیکاری بیانی و دواتر قۆستنەوەی دۆخەکەیان و کارپێکردنیان وەک کۆیلە لە هەلومەرجێکی خراپدا. ئەمە شەرمەزارییە و پێویستە بە یاسا بخرێتە چوارچێوەی تاوان".   بەگوێرەی یاسای کارکردن لە سوێد، هەر کەسێک لەم وڵاتەدا هەلیکاری بۆ بڕەخسێت، بۆی هەیە داوای مۆڵەتی کارکردن بکات. بەڵام پێشنیازە نوێیەکە بۆ هەموارکردنی یاساکە رێگری لەمە دەکات و پێشنیاز کراوە، سەرەتا دەبێ گرێبەستێکی تەواوی کارکردن بەدەستبهێنێت و دواتر داوایەک پێشکەش دەکات بۆ ئەوەی مۆڵەتی کاری پێ بدرێت. هاوکات خاوەنکار هەر زانیارییەکی هەڵە لەبارەی دۆخی کرێکارەکان و هەلومەرجی کارکردن پێشکێش بکات، بە تووندی سزا دەدرێت.    هاوکات مەرجێکی دیکەش لە چوارچێوەی یاسای کۆچ دەخرێتە بواری جێبەجێکردنەوە، کە بریتییە لەوەی ئەو پەناخوازەی داوای بەیەکگەیشتنەوەی خێزانیی بکات، سەرەتا دەبێت مەرجی توانای بەخێوکردنی خێزانەکەی هەبێت و دوای تێپەڕاندنی بە چەندین میکانیزمی تایبەتی قورسەوە، رێگەی پێدەدرێت سوود لە بڕگەی بەیەکگەیشتنەوەی خێزانی ببینێت.   بەپێی پڕۆژەیاساکەش، ئەگەر لە پەرلەمان پەسندبکرێت داواکراوە هەر پەناخوازێک زانیاریی هەڵە بداتە فەرمانگەی کۆچ و وەزارەتی پەیوەندیدار بەپێی یاسای تاوانی قاچاخچێتیی بەمرۆڤ مامەڵەی لەگەڵ بکرێت.   وەزیری ئاوێتەکردن و کۆچ لە حکومەتی سوێد رایگەیاند: "پێویستە یاسای کارپێکردن و هێنانی دەستیکاری بیانی رێکبخرێتەوە، بەشێوەیەک نابێت خاوەنکار، لە هەلومەرجێکی خراپدا کار بە کرێکاری بیانی بکات. یان لە بەرامبەر کرێیەکی کەمدا چەندین کاژێر کاری پێبکات و بێبەشی بکات لە مافە بنەڕەتییەکانی بەهۆی ئەوەی کەسێکی بێگانەیە. ئەمە دژی بنەما مرۆییەکانی سوێدە و بۆ نازناوی وڵاتەکەمان کارێکی خراپە".