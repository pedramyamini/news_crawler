رێوڕەسمەکە کاژێر ١١: ٠٠ ـی بەیانی بە کاتی پاریس [١٢: ٠٠ ـی نیوەڕۆ بەکاتی هەولێر] لە کۆشکی ئیلیزێ دەستپێدەکات و ماکرۆن بۆ ٥ ساڵی داهاتوو کلیلی کۆشکی ئێلیزێ بە ئاڵنگاریی نێوخۆیی و دەرەکییەوە دەگرێتە دەست.   کاتێک ماکرۆن لە ساڵی ٢٠١٧ وەکو گەنجترین سەرۆک دەسەڵاتی وڵاتی وەرگرت، بەڵێنی ئەنجامدانی چاکسازیی دا و دەنگدەرانی داوا دەکەن پڕۆگرامەکەی جێبەجێبکات؛ جەنگی نێوان رووسیا و ئۆکراینا وەکو ئاڵنگارییەکی دیکە لە بەردەم سەرۆکی فەرەنسا دەبیندرێت.   سەرەتا، لۆرێنت فابیوس، سەرۆکی ئەنجوومەنی دەستووریی فەرەنسا راگەیێندراوێك دەخوێنێتەوە کە تێیدا سەرکەوتنی ماکرۆن لە گەڕی دووەمی هەڵبژاردنەکە کە لە ٢٤ ـی ئایار بەڕێوەچوو پشتڕاستدەکاتەوە. ماکرۆن توانی بە بەدەستهێنانی رێژەی ٥٨.٥٥ % ـی دەنگەکان پێش ماری لوپێنی ئەو پەڕی راستڕەوی رکابەریدا سەربکەوێت.  دوای ئەوە ئیمانوێل ماکرۆن گوتارێک پێشکێش دەکات کە بەگوێرەی بەرپرسێکی کۆشکی ئیلیزێ، گوتارەکەی "سیاسی نابێت، " بەڵکو وەکو خۆی دەڵێت بەشێک دەبێت لە مێژووی دەوڵەتی فەرەنسا و جەخت لە داهاتووی وڵاتەکەش دەکاتەوە.   بەپێی نەریتێک کە بۆ چەرخی نێوەڕاست دەگەڕێتەوە، لە کۆمەڵگەی بیرەوەریی سەربازیی ئینڤالیدز، بۆ ئاهەنگگێڕانی دەستبەکاربوونەکە، ٢١ تۆپ دەتەقێندرێن.   سەرەڕای ئەو رێوڕەسمەش، خولی دووەمی ماکرۆن ئەو کاتە بەشێوەیەکی فەرمی دەستپێدەکات کە خولی یەکەمی سەرۆکایەتییەکەی بەکۆتادێت، کە ئەوەش لە نیوەشەوی ١٣ ـی ئایار روودەدات.   چاوەڕواندەکرێت ماکرۆن سەرۆکوەزیرانی نوێ دیاریبکات بۆ ئەوەی لە شوێنی ژان کاستێکس بگرێتەوە، بەڵام ئەویش ئەو کاتە دەستبەکار دەبێت کە ماوەی فەرمیی سەرۆکوەزیران کۆتاییدێت.