زانکۆی براونی ئەمریکی تایبەت بە لێکۆڵینەوەکان، لە توێژینەوەیەکیدا کە لەسەر زیاتر لە ٢٠٠ منداڵ و مێردمنداڵ لە سەرانسەری جیهان ئەنجامیداوە، بەو ئەنجامە گەیشتووە لەدوای بڵاوبوونەوەی ڤایرۆسی کۆرۆنا، قوتابییانی منداڵ و مێردمنداڵ رەفتاری هۆشیارانەی کەمتر دەنوێنن. بەپێی توێژینەوەکە، توانای فێربوون و جوڵەی منداڵان لەچاو پێشتر کەمتر بووەتەوە، ئەوە جگە لەوەی کە منداڵان تووشی گۆشەگیری دەبن.  منداڵانی یەکێک لە قوتابخانەکانی وڵاتی کینیا لە ئەفریقیا بەشێکن لەو قوتابییانەی دیکەی جیهان کە ڤایرۆسی کۆرۆنا و کەرەنتینکردن کاریگەریی نەرێنیی بەسەریانەوە هەبووە.  ڤیرن دی سا، پزیشکی پەرەپێدانی هۆشی منداڵانە و دەڵێت، "دوای تووشبوونی منداڵان بە کۆرۆنا هەندێک گۆڕانکاریی بچووک روویانداوە، جووڵەیان کەمتر بووەتەوە، توانای فێربوونیان سست بووە. ئەو منداڵانەی کە توێژینەوەکەیان لەسەر کراوە، بە قورسی دەیانتوانی تێکەڵی دەوروبەریان ببنەوە، بە تەواوەتی هەستیان بە تەنیایی دەکرد".  کەرەنتینکردنی خەڵک، بەشی زۆری دایک و باوکانی لە ماڵەکاندا هێشتەوە، مێردمنداڵانیش ناچاربوون لە ماڵەوە بمێننەوە، ئەوەش ژینگەی فێربوونیانی لە قوتابخانەوە بۆ نێو ماڵ گۆڕی، هەروەها لەجیاتی وەرگرتنی زانیاری لەنێو قوتابخانە بە شێوەیەکی چالاک و خێرا، زانیارییەکان لەنێو ماڵدا وەردەگیران، ئەوەش منداڵێکی کەمتر زیرەکی بەرهەمهێناوە.  ئامیلیا رۆبێرتس، پرۆفیسۆر لە پزیشکی دەروونیی منداڵان، باس لەوە دەکات، "هەندێک لێکۆڵینەوە لە زانکۆی ئولمی ئەڵمانی هاوکات لەگەڵ لێکۆڵینەوەکەی زانکۆی براون ئەنجامدران، باس لە کاریگەریی کۆرۆنا دەکەن لەسەر تواناکانی دەربڕینی مرۆڤەکان، بەتایبەت منداڵان؛ کاتێک کە تۆ دەمامک دەبەستیت ئیدی توانای دەربڕین لە رێگەی نیوەی خوارەوەی دەموچاوت لەدەستدەدەیت، بەو جۆرە پەیوەندییەکان سست دەبن و دواجار پەیوەندی بە بەزەیی نێوان مرۆڤەکان لاواز دەبێت، ئەو کێشەیە زیاتر لە منداڵاندا دەردەکەوێت".  لە ساڵی ٢٠٢٠ دا زیاتر لە ١٦٨ قوتابی بەهۆی کەرەنتینەوە، لە قوتابخانەکان دابڕان، زیاتر لە ٢١٤ ملیۆنی دیکەش بەو هۆیەوە دوو لەسەر سێی وانەکانیان لەدەستداوە.