ئەمڕۆ یەکشەممە ٠٦ - ٠٣ - ٢٠٢٢ ئەنتۆنی بلینکن، وەزیری دەرەوەی ئەمریکا لە کۆبوونەوەیەکدا لەگەڵ ناتالیا گاڤریلیتا، سەرۆکوەزیرانی مۆڵدۆڤا گوتی، "شەڕ دوایین شتە کە هەر کەسێک بیەوێت، بەتایبەتی شەڕێک کە هیچ پێویست نەبێت و پێشتریش پلانی بۆ داڕێژرابێت".  وەزیری دەرەوەی ئەمریکا ئاماژەی بەوەش کرد، کاریگەریی ئەو شەڕەی ئێستا هەیە تەنیا لە سنووری ئۆکراینا و رووسیا نامێنێتەوە، بەڵکو دەگاتە وڵاتانی دراوسێ و وڵاتانی دیکەی جیهان، هەربۆیە گرنگە شەڕەکە دەستبەجێ بوەستێت.  سەرۆکوەزیرانی مۆڵدۆڤاش رایگەیاند، بە تووندی سەرکۆنەی ئەو شەڕە دەکەن کە دژی ئۆکراینا راگەیێندراوە و پاڵپشتیی خۆیشیان بۆ سەروەری و یەکپارچەیی ئۆکراینا دووپاتدەکەنەوە.  ناتالیا گاڤریلیتا ئەوەشی خستەڕوو، حکومەتی وڵاتەکەی داوادەکات سوود لە دیپلۆماسییەت وەربگیرێت بە مەبەستی کۆتاییهێنان بەو شەڕەی نزیکەی ١٠ رۆژە ئۆکراینای گرتووەتەوە.  سەردانەکەی بلینکن لە کاتێکدایە، زیاد لە ملیۆنێک و ٥٠٠ هەزار کەس ئۆکراینایان جێهێشتووە و نزیکەی ٢٣٠ هەزار کەس لەوان چوونەتە نێو مۆڵدۆڤا.  تاوەکو ئێستاش بەپێی ئامارەکانی نەتەوە یەکگرتووەکان ٣٥١ هاووڵاتیی مەدەنی لە ئۆکراینا کوژراون و سەدانی دیکەش برینداربوون.  رۆژی ٢٤ - ٠٢ - ٢٠٢٢ سوپای رووسیا بە فەرمانی راستەوخۆی ڤلادیمیر پووتین، سەرۆکی رووسیا ئۆپەراسیۆنێکی سەربازیی بۆسەر ئۆکراینا دەستپێکرد و تاوەکو ئێستاش بەردەوامە.