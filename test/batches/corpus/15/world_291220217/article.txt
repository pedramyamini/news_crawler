لەو راگەیێندراوەدا، کە لە لایه‌ن لیژنەکەوە بڵاوکراوەتەوە، ئاماژە بەوە کراوە، لە چوارچێوەی "پابەندبوون بە بنەماکانی مافەکانی مرۆڤ"، ئازەربایجان ئەو پێنج سەربازەی رادەستکردووەتەوە. لە راگەیێندراوەکەدا، ئەوەش ئاشکرا کراوە، کە راده‌ستكردنه‌وه‌ی دیلەکان بە نێوەندگیریی ھەنگاریا بەڕێوەچووە.  ئازەربایجان، لە ماوەی دوو مانگی رابردوودا ٢١ سەربازی دیلی ئەرمەنی راده‌ستی ئەرمینیا كردووه‌ته‌وه. دواجار رۆژی ١٩ی کانوونی یەکەمی ئەمساڵ ١٠ سەربازی دیل بەنێوەندگیری و دەستپێشخەری چارلس میشێل، سه‌رۆكی ئەنجوومەنی یه‌كێتیی ئه‌وروپا رادەستی ئەرمینیا کرابوو.   رۆژی ٢٧ی ئەیلوولی ٢٠٢٠ جەنگێکی ٤٤ رۆژی لەنێوان سوپای ئازەربایجان و ئەرمینیا سەریهەڵدا بۆ کۆنترۆڵکردنەوەی هەرێمی قەرەباخ. لە ئەنجامدا سوپای ئازەربایجان پێنج ناوەندی شار، چوار شارۆچکە و ٢٨٦ گوندی کۆنترۆڵکرد، ئەرمینیا لەڕێگەی سەرۆکوەزیرانیەوە، دانی بە شکست نا لەو شەڕەدا.  رۆژی ١٠ی تشرینی دووەمی ٢٠٢٠ هەریەک لە ئەرمینیا، ئازەربایجان و رووسیا، بەواژۆکردنی رێککەوتنی ئاشتی، کۆتاییان بە جەنگی نێوانیان هێنا و ئاگربەست لە هەرێمی قەرەباخ چووە بواری جێبەجێکردنەوە. بەپێی رێککەوتنەکە هەرێمی قەرەباخ گەڕێندرایەوە سەر سنووری ئازەربایجان. ئیلهام عەلیێڤ گوتاری سەرکەوتنی جەنگی بەسەر ئەرمینیادا پێشکەشکرد.  رۆژی ١١ی تشرینی دووەمی ٢٠٢٠ بنکەی چاودێری هاوبەشی سەربازیی تورکی - رووسی بە رێککەوتنی وەزیرانی بەرگریی تورکیا و رووسیا دامەزرا. رۆژی ١٧ی هەمان مانگ، پەرلەمانی تورکیا داواکاری ناردنی هێز بۆ چاودێریکردنی ئاگربەستی هەرێمی قەرەباخ بەزۆرینەی دەنگ پەسند کرد.