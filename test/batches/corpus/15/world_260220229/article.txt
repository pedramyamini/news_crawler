گوهدار قائیدی، بەڕێوەبەری نووسینگەی کاروباری ئێزدیان لە ئەڵمانیا و خاوەنی دەستپێشخەریی داننان بە کۆمەڵکوژیی ئێزدییەکان لە پەرلەمانی فیدراڵیی ئەڵمانیا، لەکاتی بەشداریکردنی لە بەرنامەی دیاسپۆرا، کە هێمن عەبدوڵڵا لە ئەوروپاوە پێشکێشی دەکات، سەبارەت بە دەستپێشخەرییەکە و هەنگاوەکانی دەرکردنی بڕیارەکە رایگەیاند: "لە کۆتایی مانگی ٧ ساڵی رابردوو، وەکو بەڕێوەبەری نووسینگەی کاروباری ئێزدیان لە ئەڵمانیا داوام لە پەرلەمانی ئەڵمانیا کرد، دان بە جینۆسایدی ئەو کارەساتەدا بنێن کە داعش بەسەر ئێزدییەکانی داهێناوە. تاوەکو ئێستا هەنگاوەکان سەرکەوتوون، رۆژی ١٤ - ٠٢ - ٢٠٢٢ بانگهێشتی پەرلەمانی فیدراڵیی ئەڵمانیا کرام و لەگەڵ لیژنەیەکی پەرلەمانی لەسەر ئەو بابەتە گفتوگۆمان کرد. کە سەرۆکی ٥ فراکسیۆنی تێدابوو".  گوهدار قائیدی دەڵێت: "ئومێدمان هەیە ئەو بڕیارە لە پەرلەمانی ئەڵمانیا بدرێت، تاوەکو ئێستا هەردوو پارتی سەوزی و (CDU) ١٠٠ % بەشێوەیەکی فەرمی و ئاشکرا پشتگیریی خۆیان بۆ پرۆژەکە دەربڕیوە، لایەنەکانی دیکەش پشتگیریی دەکەن، بەڵام وا بڕیارە نوێنەری ئەو پارتانە جارێکی دیکە کۆببنەوەو پێشنیازی خۆیان پێشکەشی پەرلەمان بکەن، پاشان دەرکردنی ئەو بڕیارە دەوەستێتە سەر دەنگی ئەندام پەرلەمانەکان کە بڕیار وایە لە مانگی ٣ی ئەمساڵ دەنگی لەسەر بدرێت".  لەبارەی کاریگەریی ئەو بڕیارە بەسەر ژیانی ئەو ئێزدییانەی ئێستا ئاوارەن و لە کەمپەکاندا ژیان بەسەر دەبەن. بەڕێوەبەری نووسینگەی کاروباری ئێزدیان لە ئەڵمانیا گوتی: "ئەگەر کاریگەری نەبووایە ئێمە ئەو کارەمان نەدەکرد، بەڵێنیش دەدەین هەموو شتێک بکەین و برین و دەردەکانیان دەرمان بکرێت، پشتیوان بە خودا دوای داننان بە جینۆسیادی ئێزدییەکان لە پەرلەمانی ئەڵمانیا بێشک لەو نزیکانە دەگەڕێنەوە سەر خاکی خۆیان. چونکە ئەو دوای دەکردنی ئەو بڕیارە پێویستە ناوچەکانیان ئاوەدان بکرێتەوە و حکومەتی عێراق گرنگی بەو ناوچانە بدات".  رۆژی ٦ - ٧ - ٢٠٢١، پەرلەمانی هۆڵەندا لە کۆبوونەوەیەکدا بە زۆرینەی دەنگ کردەوەکانی داعشی لەدژی کوردی ئێزدی لە باشووری کوردستان بە جینۆساید ناساند.  رۆژی ١٥ - ٠٧ - ٢٠٢١، پەرلەمانی بەلجیکا کۆمەڵکوژیی کوردانی ئێزدیی بە جینۆساید ناساند و لە کۆی ١٥٠ پەرلەمانتار ١٣٩ یان دەنگیان بە بەڵێ داوە، هیچ پەرلەمانتارێکیش بە نەخێر دەنگی نەداوە و دەنگی بەتاڵیشی تێدا نەبووە.  لە یادی حەوت ساڵەی كۆمەڵكوژیی ئێزدییەکاندا، فەرمانگەی پەیوەندییەكانی دەرەوەی حكومەتی هەرێمی كوردستان، لە راگەیێندراوێكدا سوپاسى پەرلەمان و حکومەتى وڵاتانى فەرەنسا، بەریتانیا، کەنەدا، ئوسترالیا، سکۆتلەندا، هۆڵەندا، پورتوگال، ئەرمینیا، بەلجیکا، پەرلەمانى ئەوروپا، ئەنجوومەنى پیرانى ئەمریکا، ئەنجوومەنى مافەکانى مرۆڤ، ئاژانسەکانى نەتەوە یەکگرتووەکان و چەندین دامەزراوەى دیکەی جیهان کرد کە بە فەرمى ئەو تاوانەى داعشیان بە جینۆساید ناساندووە.