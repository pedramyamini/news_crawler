بەڕێوەبەرایەتیی ئاسایشی باکووری رۆژئاوای فەرەنسا، لە ناوچەی مانش و نۆکەندی ئینگلیز کە ئەوبەری خاکی بەریتانیایە، رزگارکردنی ١٣٨ کۆچبەری لەنێو ئاوی نۆکەندەکە راگەیاند.  دەسەڵاتدارانی ئاسایش لە فەرەنسا ئاشکرایان کرد، لە ٢٤ کاژێری رابردوودا گەشتە ئاسمانی و دەریاییەکانیان توانییان لەنێو نۆکەندی ئینگلیزدا و لە چەند بەلەمێکی چوپی "کۆن و بێکەڵک"دا، ١٣٨ کۆچبەر کە نیازیان گەیشتن بە بەریتانیا بوو، لە مردن رزگار بکەن.  ئاسایشی فەرەنسا ئاماژەی بەوە کرد، ناوەندی هەرێمی تایبەت بە ئۆپەراسیۆنەکانی چاودێری و رزگارکردن لە ناوچەی گری - نێ هەواڵی بەپەلەی دایە ناوەندی سەرەکیی چاودێریکردن بە بوونی دەیان کۆچبەری گیرخواردوو لە نۆکەندی ئینگلیز و هۆشداریی دا لە ئەگەری ژێرئاوکەوتنی بەلەمەکانیان و خنکانیان. هەروەها دەشڵێت، لەدوای وەرگرتنی ئاگادارییەکان، دوو کەشتیی سەر بە دەریاوانیی فەرەنسا و دوو بەلەمی تایبەت بە کۆمەڵەی نیشتمانی بۆ رزگارکردنی دەریاوانی، توانییان ١٣٨ کۆچبەر رزگار بکەن  و گەڕێندرانەوە کەنار دەریای فەرەنسا.  دەسەڵاتدارانی ئاسایشی فەرەنسا ئەوەیان روونکردووەتەوە، سەرجەم کۆچبەرە رزگارکراوەکان لە بارودۆخی تەندروستیی باشدان، هەرچەندە لەڕووی دەروونییەوە زۆربەیان ترسی خنکانیان لێ نیشتبوو و حەپەسابوون.  لە ساڵی ٢٠١٨ وە کۆچکردن بە نۆکەندی ئینگلیز، کە دەکەوێتە نێوان فەرەنسا و بەریتانیا، رەواجی پەیدا کردووە. حکومەتی فەرەنسا رایگەیاندووە، لە هەشت مانگی سەرەتای ئەمساڵدا نزیکەی ١٥ هەزار و ٤٠٠ کۆچبەر هەوڵی پەڕینەوەیان بۆ بەریتانیا داوە، لەنێویاندا سێ هەزار و ٥٠٠ کۆچبەر لەنێو دەریادا لەلایەن فەرەنسییەکانەوە رزگارکراون.  لە ٢٤ - ١١ - ٢٠٢١ لانیکەم ٣٠ کۆچبەر کە زۆربەیان کوردی باشووری کوردستان بوون، لەنێو یەک بەلەمدا لە کەنداوی ئینگلیز ژێرئاو کەوتن و لەو ژمارەیەش تەنیا دوو کەس رزگاریان بوو؛ حکومەتی فەرەنسا ئەو رووداوەی بە "کارەسات" ناوبرد.