رۆژی شەممە ٥ - ٣ - ٢٠٢٢ سێرگی لاڤرۆڤ، وەزیری دەرەوەی رووسیا لە کۆنفرانسێکی رۆژنامەڤانیدا رایگەیاند، لە دانوستاندنەکانی پڕۆگرامی ئەتۆمیی ئێران، زۆربەی کێشەکان باسکراون و گوتیشی "ئەگەر ئێران رازی بێت، دەتواندرێت رێککەوتنەکە بچێتە واری جێبەجێکردنەوە".  وەزیری دەرەوەی رووسیا دەشڵێت، چەند کێشەیەک هەن کە بەرۆکی بەرژەوەندییەکانی رووسیایان گرتووە، ئەوەش بەگوتەی خۆی بەهۆی ئەو نیگەرانییانەی لەبارەی رێککەوتنەکەوە هەن کە گوایە مۆسکۆ لە کەرتی "ئەتۆمیی سڤیل" لە ئێران و فرۆشتنی چەک بە تاران تێوەگلاوە.   لاڤرۆڤ ئاماژەی بە سزاکانی رۆژئاوا بۆ سەر وڵاتەکەی کرد کە بەهۆی هێرشکردنە سەر ئۆکراینا بەسەریدا سەپێندراون و گوتی "مۆسکۆ ناچاربووە کە سەرەتا داوای گەرەنتی لە ئەمریکا بکات و وەڵامێکی روونی پێبدەن کە سزا نوێیەکان لەژێر چەتری رێککەوتنی ئەتۆمیدا، زیان بە مافەکانی رووسیا ناگەیێنن".  وەزیری دەرەوەی رووسیا گوتیشی، کە لە ژێر رێککەوتنی نوێی پرۆگرامی ئەتۆمیی ئێراندا، رێگە بە رووسیا و چین دەدرێت بۆ ئەوەی یارمەتیی ئێران بدەن لە پەرەپێدانی پڕۆگرامی ئەتۆمیی سڤیل ئەوەش "بەگوێرەی یاسای تەشەنە نەسەندن". لاڤرۆڤ گوتیشی کە سزاکان ئەم پڕۆژانە ناگرنەوە.   دەقی قسەکانی سێرگی لاڤرۆڤ، وەزیری دەرەوەی رووسیا  "ئێمە داوامانکرد هاوڕێ ئەمریکییەکانمان لانیکەم لە سەر ئاستی وەزارەتی دەرەوە گەرەنتیی نووسراومان پێبدەن بۆ ئەوەی ئەو سزایانەی کە ئێستا لەلایەن ئەمریکاوە راگەیێندراون بە هیچ شێوەیەک زیان بە مافی ئێمە نەگەیێنێت لە بازرگانیی سەربەست و ئابووری، هەروەها زیان بە هاوئاهەنگیی وەبەرهێنان و تەکنیکی سەربازیمان لەگەڵ ئێران نەگەیێنن. "