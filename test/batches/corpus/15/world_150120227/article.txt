لە راگەیێندراوێكیدا، نەتەوە یەکگرتووەکان نیگەرانی قووڵی دەربڕی لە ئەگەری ئەنجامدانی " تاوانی جەنگ" لەلایەن سوپای ئەسیوپیاوە. هاوکات هۆشداریشیدا لە ئەگەری وەستاندنی پرۆسەی دابەشکردنی هاوکارییە مرۆییەکان و رایگەیاند، "ناوچەکە لەسەر لێواری کارەساتێكی مرۆییە. "  لەلایەکی دیکەوە ئەنتۆنیۆ گوتەرێس، سکرتێری گشتیی نەتەوە یەکگرتووەکان لەسەر تویتەر، داوای لە هەموو لایەنەکان کرد، هەموو جۆرە شەڕکردنێک بوەستێنن، هاوکارییە مرۆییەکان بگەیێندرێنە ئەو شوێنانەی کە زۆر پێویستیان پێیانە، گوتەرێس گوتی، "کاتی ئەوە هاتووە دەست بە گفتوگۆ بکرێت و هەنگاو بەرەو ئاشتی بنرێت. "  پێشتریش ئیلیزابێس سروسێل، کۆمیسیاری نەتەوە یەکگرتووەکان بۆ کاروباری مافەکانی مرۆڤ نیگەرانی خۆی لە ئاست ئەو زانیارییانە دەربڕیبوو کە باس لە کوژارنی خەڵکی سیڤیل دەکەن بەهۆی بۆردومانی هەرێمی تیگرای لە باکووری ئەسیوپیا، باس لە کوژرانی لانیکەم ١٠٨ کەس و برینداربوونی سەرووی ٧٥ کەسی دیکەش دەکەن.  ئیلیزابێس سروسێل، ئاماژە بەوە دەکات، "خوێناویترین بۆردوومان لە رۆژی ٠٧ - ٠١ - ٢٠٢٢ دا بوو کاتێک بۆردومانی کەمپی دیدیبیت، تایبەت بە ئاوارەکان کرا و بەهۆیەوە تەنیا لەو هێرشە لانیکەم ٥٩ کەسی سیڤیل کوژران. "  سروسێل، باس لەوەش دەکات، نەتەوە یەکگرتووەکان لە هەڵمەتەکانی دەستگیرکردن نیگەرانە کە دەسەڵاتی ئەسیوپیا لە چوارچێوەی باری نائاسایی، دەستی پێکردووە.  زیاتر لە ١٤ مانگە شەڕ و پێکدادان لەنێوان سوپای ئەسیوپیا و چەکدارانی "بەرەی رزگارکردنی گەلی تیگرای" دەستیپێکردووە. لە مانگی تشرینی دووەمی ساڵی ٢٠٢٠ سوپای ئەسیوپیا بە فەرمانی ئابێ ئەحمەد، سەرۆکوەزیران هێرشیکردە سەر هەرێمی تیگرای.