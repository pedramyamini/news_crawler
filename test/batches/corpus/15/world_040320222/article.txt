رۆژی پێنجشەممە ٠٣ - ٠٣ - ٢٠٢٢ شاندی هەردوو وڵاتانی ئۆکراینا و رووسیا کۆبوونەوە، لەوبارەوە کیێڤ دەڵێت، بە تەواوی بەو ئامانجانە نەگەیشتوون کە مەبەستیان بووە، لە نێویشیاندا وەستاندنی شەڕ. سەرۆکی ئۆکرایناش لە شوێنێکی پارێزراوی کیێڤەوە گوتی، دەیەوێ لەگەڵ پووتین قسە بکات.   ڤۆلۆدمیر زێلێنسکی، سەرۆکی ئۆکراینا دەڵێت، "پێموایە پێویستە قسە لەگەڵ پووتین بکەم. پێویستە جیهان قسە لەگەڵ پووتین بکات، چونکە هیچ رێگەیەکی دیکە نییە بۆ وەستاندنی ئەم جەنگە. "  رۆژی پێنجشەممە، سەرۆکی فەرەنسا قسەی لەگەڵ هاوتا رووسییەکەی کرد، بەڵام بە گوێرەی کریملین، پووتین هیچی بە دەست ماکرۆنەوە نەداوە و سەرۆکی رووسیا جەخت لە بەردەوامیدان بە شەڕ دەکاتەوە.   ڤیلادمیر پووتین، سەرۆکی رووسیا باسی لەوە کرد، "هاوڕێیانی ئازیز، دەمەوێ بڵێم ئۆپەراسیۆنە سەربازییە تایبەتەکە رێک بە گوێرەی خشتەی کاتی و پلان بەڕێوەدەچێت. هەموو ئەرکە دیاریکراوەکان بە سەرکەوتوویی بەجێدەگەیێندرێن. "  لە رۆژی نۆیەمی شەڕەکەدا، فڕۆکە و مووشەکەکانی رووسیا لە بەئامانجگرتنی ئامانجە تایبەتەکان لە شارە گەورەکانی ئۆکراینا بەردەوامن. هێزەکانی ئۆکرایناش هێرشە مووشەکیی و ئاسمانییەکانیان بۆ سەر هێزە رووسییەکان نەوەستاندووە و دەڵێن، سەرسەختانە بەرگریی دەکەن.