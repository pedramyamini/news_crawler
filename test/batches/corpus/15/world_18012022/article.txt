رۆژی دووشەممە ١٧ - ١ - ٢٠٢٢ گوتەبێژی رێکخراوی کامیناندۆ فرۆنتێراس کە رێکخراوێکی ئیسپانییە و چاودێری بەلەمی کۆچبەران دەکات؛ رایگەیاند، لەنێو ئەو ٤٣ کەسەدا، سێ منداڵی شیرەخۆر هەبوون. توانراوە ١٠ کەسی دیکەی نێو هەمان بەلەم رزگار بکرێن.  ئەوانەشی کە رزگارکراون توانیبوویان داوای یارمەتی بکەن و بۆ ماوەی ٢ کاژێر لەگەڵ بەرپرسانی کەناراوەکانی مەغریب لە پەیوەندیدا بوونە.  بەگوێرەی رێکخراوە ئیسپانییەکەش، چەند کاژێرێکی خایاندووە تاوەکو بەرپرسانی مەغریب شوێنەکەیان دیاریبکەن و رزگاریان بکەن.   رێکخراوەکە گوتیشی تاوەکو ئێستا توانراوە تەنیا تەرمی دوو کەس لەو ٤٣ کەسە خنکاوە بدۆزنەوە. دەشڵێت، کۆچبەران بە نیازبوونە لە مەغریبەوە خۆیان بگەیێننە ' دوورگەکانی کەناری ' ئیسپانیا کە ١٠٠ کیلۆمەتر لە تەرفایەوە دوورە.   مەغریب بووەتە خاڵێکی سەرەکیی گواستنەوەی کۆچبەران بەرەو ئیسپانیا و ئیتاڵیا و لەوێشەوە بەرەو وڵاتانی دیکەی ئەوروپا.   بەگوێرەی ئامارەکانی رێکخراوی کامیناندۆ فرۆنتێراس، لە ماوەی ساڵی رابردوودا، زیاتر لە ٤ هەزار کۆچبەر لە کاتی هەوڵدان بۆ گەیشتن بە ئیسپانیا گیانیان لەدەستداوە یان بێسەروشوێن بوونە، کە ژمارەکە بەراورد بە ساڵی پێشووتر (٢٠٢٠) دوو هێندەی کردووە. هاوکات، تەرمی زۆربەشیان نەدۆزراوەتەوە.   بەگوێرەی وەزارەتی نێوخۆی ئیسپانیاش، تەنیا لە ماوەی ساڵی ٢٠٢١ دا، زیاتر لە ٣٧٣ هەزار کۆچبەر توانیویانە لەرێگەی دەریاوە خۆیان بگەیێننە ئەو وڵاتە.