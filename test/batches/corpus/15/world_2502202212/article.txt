لە راگەیێندراوی وەزارەتی بەرگریی رووسیادا هاتووە، ئەو کارە بۆ ئەوە دەکات تاوەکو دڵنیا ببێتەوە لەوەی "گرووپە نەتەوە پەرستەکان و رێکخراوە تیرۆریستییەکانی دیکە نەتوانن دۆخەکە لە ئۆکراینا بقۆزنەوە" بۆ مەبەستی دیکە.  رووسیا راشیگەیاندووە، دۆخەکە لە دەوروبەری وێستگە ئەتۆمییەکە ئاساییە و ستافێک بەردەوام چاودێریی ئاستەکانی تیشکدانەوەی دەکەن.  هێزەکانی رووسیا رۆژی پێنجشەممە دەستیان بەسەر وێستگەی ئەتۆمیی چێرنۆبیل - دا گرت.  لە بەشێکی دیکەی راگەیێندراوەکەیدا وەزارەتی بەرگریی رووسیا باسی لە دەستکەوتەکانی کردووە و ئاماژەی بەوە کردووە، سەربازانی وڵاتەکەی لە هەرێمەکانی دۆنێتسک و لوهانسک پێشڕەوییان کردووە، ١٥٠ سەربازی ئۆکراینی خۆیان بەدەستەوە داوە و دەیان پێگە و ژێرخانی سەربازی و چەک و ئۆتۆمبێلی سەربازیی ئۆکراینیش خاپوورکراون.  هاوکات هێزە چەکدارەکانی ئۆکراینا دەڵێن، هێزەکانی رووسیا "هیچ سەرکەوتنێکیان" بەدەستنەهێناوە و بەرپەرچیان داونەتەوە.  جێگەی سەرنجە کە بانگەشەکانی هیچکام لەو دوو لایەنە تاوەکو ئێستا لەلایەن سەرچاوەیەکی بێلایەنەوە پشتڕاست نەکراونەتەوە.