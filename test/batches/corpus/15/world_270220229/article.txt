ئەمڕۆ چوارەم رۆژی هێرشی رووسیایە بۆ سەر ئۆکراینا. بەپێی بەرپرسانی ئۆکراینا ئەمڕۆ شاری نۆڤا خاکۆڤا بەتەواوی لەلایەن رووسیا کۆنترۆڵکراوە و هێزەکانی رووسیاش چوونەتە نێو خارکیڤ کە دووەم گەورەترین شاری ئۆکراینایە. هەروەها وەزارەتی بەرگریی رووسیاش دەڵێت، ماوەی ٢٤ کاژێرە شارەکانی خێرسۆن و بێردیانسکیان گەمارۆ داوە.  ڤلادیمیر پووتین، سەرۆکی رووسیا لە پەیامێکی تەلەڤزیۆنیدا رایگەیاند، "پێزانینی تایبەتم بۆ ئەوانە هەیە کە بەشێوەیەکی قارەمانانە ئەرکە سەربازییەکانیان جێبەجێدەکەن لە چوارچێوەی ئۆپەراسیۆنێکی تایبەت بۆ دابینکردنی هاوکاری بۆ خەڵکی کۆماری دۆنباس".  دیمیتری پێسکۆڤ، گوتەبێژی کۆشکی کرێملین بە میدیای وڵاتەکەی راگەیاند، ئامادەن لە شاری گۆمێلی بێلاڕووس لەگەڵ بەرپرسانی ئۆکراینا دەست بە گفتوگۆ بکەن. بەڵام بەرپرسانی ئۆکراینا پێشتر رەتیانکردبووەوە کە لە بێلاڕووس دانوستاندن بکەن، چونکە ئەو وڵاتە رێگەی بە هێزەکانی رووسیا داوە کە بەنێو خاکەکەیان تێپەڕن و هێرشبکەنە سەر ئۆکراینا.  دواتریش ڤۆلۆدیمیر زێلێنسکی، سەرۆکی ئۆکراینا رایگەیاند، ئامادەن لەگەڵ رووسیا دانوستاندن بکەن، بەڵام نەک لە بێلاڕووس.