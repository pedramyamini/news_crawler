رووداوەکە رۆژی دووشەممە ١٣ - ١٢ - ٢٠٢١ لە بەردەم کەنیسەیەکی شاری سێرپوخۆڤ لە رووسیا روویدا. قوتابییەکی پێشووی کەنیسەکە لە ماڵەوە بۆمبێکی دروستکربوو، ویستبووی خۆی لە نێو هۆڵی نوێژکردن بتەقێنێتەوە، بەڵام لەبەر دەرگاکە بۆمبەکە تەقیەوە، لە ئەنجامدا ١٢ کەس برینداربوون، کە بەشێکیان قوتابین.   یوری ئوڤانۆڤ، ئەفسەری پۆلیس گوتی: "جامی پەنجەرەیەک ورد و خاش بوو، دەرگایێک لێبووەتەوە. لەو کاتەدا لە نێو هۆڵەکدا نوێژ دەکرا. ئەگەر خۆی لە نێو نوێژخوێناندا تەقاندبایەوە، خەڵکێکی زیاتر بەر تەقینەوەکە دەکەوت". گوتیشی: "زیانی ماددی هەیە، بەڵام سوپاس بۆ خوا کەس نەمرد. "  کوڕە هێرشکارەکە تەمەنی ١٨ ساڵە، ئەویش نەمردووە، بەڵام دوای گواستنەوەی بۆ نەخۆشخانە، بەهۆی سەختیی برینەکەیەوە، قاچێکی بڕایەوە.  ئۆلگا ڤاردی، نوێنەری لێژنەی لێکۆڵینەوەکانی رووسیا لە بارەی رووداوەکە گوتی: "لێکۆڵینەوەیەکی تاوانکاری لە هەوڵی کوشتنەکە و دروستکردنی تەقەمەنیی نایاسایی، دەستیپێکردووە. "  میدیای رووسیا بڵاویکردووەتەوە، هێرشکارەکە قوتابیێکی پێشووی کەنیسەکە بووە، پێشتر لەلایەن رەبەن و قەشەکانەوە قسەی پێگوتراوە، ئەویش ویستوویەتی لەو رێگەیەوە تۆڵەیان لێ بکاتەوە.