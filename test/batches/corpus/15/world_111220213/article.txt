ئەوە لە کاتێکدایە رۆژی پێنجشەممە ٩ - ١٢ - ٢٠٢١ جۆ بایدن، سەرۆکی ئەمریکا هۆشداریی دا کە ئەمریکا ئامادەکاری دەکات "رێکاری دیکە" دژی ئێران بگرێتەبەر، ئەگەر گفتوگۆکان شکستبهێنن.  عەلی باقری، جێگری وەزیری دەرەوەی ئێران و سەرۆکی شاندی دانوستاندنکاری ئەو وڵاتەش بۆ کۆبوونەوەکانی ڤیەننا رۆژی هەینی بە رۆیتەرزی گوت، ئەوان سوورن لە سەر ئەوەی کە دەبێت گفتوگۆ لەسەر ئەو داواکارییانە بکرێت کە چەند رۆژێک پێش ئێستا خستنیانە بەردەم فەرەنسا، ئەڵمانیا، بەریتانیا، رووسیا و چین.   لە کاتێکدا کە وڵاتانی ئەوروپی دەڵێن، ئەو داواکارییانە پێچەوانەی نێوەڕۆکی کۆبوونەوەکانی پێنج مانگ لەمەوبەرن و دەبنە هۆی هەڵوەشاندنەوەی هەموو ئەو هەنگاوە ئەرێنییانەی کە لەو ماوەیەدا بەدەستیان هێنابوون.   پێچەوانەی گوتەکانی عەلی باقری، بەرپرسێکی ئەوروپی بە رۆیتەرزی گوت، ئێران رازی بووە گفتوگۆکان لەسەر ئەو رەشنووسانە بن کە تا مانگی حوزەیرانی ئەمساڵ توانی بوویان بە گفتوگۆکردن لەگەڵ ئیدارەی حەسەن رۆحانی، ئامادەیان بکەن.