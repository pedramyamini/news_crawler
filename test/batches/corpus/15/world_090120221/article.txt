ماریا  زاخارۆفا، گوتەبێژی وەزارەتی دەرەوەی رووسیا رەخنەی تووندی لە لێدوانێكی ئەنتۆنی بلینکن، وەزیری دەرەوەی ئەمریکا گرت سەبارەت بە ناردنی هێزی رووسی بۆ کازاخستان، کە تێیدا گوتبووی: "ئەگەر رووسەکان بچنە نێو ماڵەکەتەوە، ئیدی بە ئەستەم دەتوانیت ناچاریان بکەیت بڕۆنە دەرەوە".  زاخارۆفا گوتی: "ئەمە قسەیەکی پڕوپووچە، ئەمریکا ناتوانێت بەردەوام بێت لەسەر ئەو قسەیەی کە تێیدا دەڵێت خۆپیشاندانەکانی کازاخستان ئاشتییانەن، ئەوان دەزانن کە وا نییە. ئەستەمە باوەڕ بکەین لەم بارودۆخەدا ئەمریکا بەردەوام دەبێت لە درۆکردن و دووڕوویی".  راشیگەیاند: "لێدوانەکانی بلینکن لە بێهیوایی سەرچاوەیان گرتووە و هیچ بنەمایەکیان نییە، بەرپرسانی ئەمریکا چ لە کۆشکی سپی یان لە وەزارەتی دەرەوە بن سەبارەت بە بارودۆخی کازاخستان نازانن چ شتێک بڵین و چ کارێک بکەن، بۆیە قسەی پڕوپووچ و بێ بنەما وەک ئەوەی بلینکن دەڵێنەوە".  سەبارەت بەو قسەیەی بلینکن کە گوتبووی: "ئەگەر رووسەکان بچنە نێو ماڵەکەتەوە، ئیدی بە ئەستەم دەتوانیت ناچاریان بکەیت بڕۆنە دەرەوە"، زاخارۆفا گوتی: " ئەگەر ئەمریکییەکان بە میوانداری هاتن بۆ ماڵەکەت بەبێ ئەوەی بانگهێشتیشیان بکەیت، بە دڵنیاییەوە رۆژەکە بەبێ تووندوتیژی، مردن و دزین کۆتایی نایەت".  بەرپرسەکەی رووسیا رەتیکردەوە هێزەکانیان بەبێ مۆڵەت چووبێتنە نێو کازاخستان و گوتی: "چوونی هێزەکانی رووسیا بۆنێو کازاخستان لەچوارچێوەی پەیماننامەی ئاسایشی بە کۆمەڵ و لەسەر بنەمای تەواو یاسایی بووە.  دوای ئەوەی هەفتەی رابردوو بەهۆی گرانکردنی نرخی گازەوە، کازاخییەکان رژانە سەر شەقام و خۆپێشاندانیان کرد. رووسیا لەسەر داوای سەرۆکی کازاخستان ٢٥٠٠ سەربازی رەوانەی ئەو وڵاتە کرد، کاری هێزەکەش پاراستنی دامودەزگاکانی کازاخستان دەبێت، کە هەندێکیان لەلایەن خۆپێشاندەرانەوە سووتێندراون.