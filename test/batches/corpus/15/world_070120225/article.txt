رۆژی هەینی ٠٧ - ٠١ - ٢٠٢٢ ئەنجوومەنی رێکخراوی ناتۆ لەسەر ئاستی وەزیرانی دەرەوە کۆبوونەوەیەکی ئۆنلاین ئەنجامدەدەن و تێیدا پرسی زیادبوونی هێزەکانی رووسیا لەسەر سنووری رۆژهەڵاتی ئۆکراینا و هەڵکشانی هەڕەشەکان بۆسەر ئاسایشی ئەوروپا، تاوتوێ دەکەن.  کۆبوونەوەکە لە کاژێر ٠٢: ٠٠ی پاشنیوەڕۆ بە کاتی بەلجیکا، ٠٤: ٠٠ی ئێوارە بە کاتی هەولێر، دەستپێدەکات و سێ کاژێر دەخایێنێت، چاوەڕوان دەکرێت کاژێر ٠٧: ١٥ خولەک بە کاتی هەولێر یانس ستۆلتینبێرگ، سکرتێری گشتیی ناتۆ کۆنفرانسی رۆژنامەڤانی ئەنجامبدات.  لە مانگی تشرینی دووەمی ساڵی رابردوودا، ئەمریکا و وڵاتانی دیکەی ناتۆ، رووسیایان بە پلاندانان بۆ "داگیرکردنی" ئۆکراینا تۆمەتبار کرد، ئەوەش لەدوای ئەوە هات کە رووسیا هێزێكی سەرووی ١٠٠ هەزار سەربازیی بە دووریی کەمتر لە ٥٠ کیلۆمەتر لە سنووری رۆژهەڵاتی ئۆکراینا کۆکردبووەوە.  رووسیا کۆکردنەوەی هێزەکانی لە چوارچێوەی ماف و سەروەریی وڵات پێناسە دەکات، هاوکات وڵاتانی ناتۆ بە هەڕەشەکردن لە رووسیا تۆمەتبار دەکات، ئەوەش بە گوتەی ڤلادیمیر پووتین، سەرۆکی رووسیا لە رێگەی هەوڵدان بۆ بەئەندامکردنی ئۆکراینا لە ناتۆ.