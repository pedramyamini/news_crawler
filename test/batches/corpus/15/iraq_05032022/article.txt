سەنا مارین، سەرۆکوەزیرانی فینلاند لە کۆنگرەیەکی ڕۆژنامەڤانی هاوبەشدا لەگەڵ هاوتا سوێدییەکەی ماگدالینا ئاندەرسۆن رایگەیاند: "هەردوو وڵاتی فینلاند و سوێد هاوئاهەنگی ئەمنیی نیوانیان زیاتر دەکەن. "  لە کاتێکدا ئەندامێتی ناتۆ بۆ وڵاتانی سوێد و فینلاند بە کراوەیی ماوەتەوە، سەرکردەکانی هەردوو وڵات داوایان نەکردووە وڵاتەکانیان بچێتە ناو هاوپەیمانی ناتۆ، بەڵام هێرشەکانی رووسیا بۆ سەر ئۆکراینا وایکردووە نزیکتریان بکاتەوە لە ناتۆ.  پشتیوانی گشتیی بۆ بەئەندامبوونی هەردوو وڵات لە ناتۆ روو لە هەڵکشاندایە، بۆ یەکەمجار زۆرینەی سوێدییەکان پشتگیریی ئەندامێتی ناتۆ دەکەن، بەپێی راپرسییەکە لە لایەن رۆژنامەی ئەفتۆنبلادت کە پڕفرۆشترین رۆژنامەی وڵاتەکەیە، ٥١ % ـی سوێدییەکان لەگەڵ ئەوەدان وڵاتەکەیان ببێت بە ئەندامی ناتۆ و لە بەرامبەردا ٢٧ % ـی نایانەوێت سوێد بچێتە ناو هاوپەیمانێتییەکەوە.  لە فینلاندیش پشتگیریی گشتیی بۆ چوونە پاڵ ناتۆ لە ئاستێکی بەرزدایە و راپرسییەکان لەم هەفتەیەدا ئاماژە بەوە دەکەن ٥٣ % ـی فینلاندییەکان پشتگیریی لە وڵاتەکەیان دەکەن بۆ بوون بە ئەندامی ناتۆ. هاوکات فینلاندییەکان خواستی بە ئەندامبوونی وڵاتەکەیان زیاترە و ٦٦ % ـی بەشداران لەگەڵ بە ئەندامبوونن ئەگەر سوێدیش بەشداری بکات.