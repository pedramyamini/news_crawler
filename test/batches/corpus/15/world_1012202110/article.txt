وەزارەتی بەرگریی رووسیا رۆژی هەینی ١٠ - ١٢ - ٢٠٢١ ڤیدیۆی رووداوەکەی بڵاوکردەوە کە رۆژی پێنجشەممە تۆمارکراوە.   وەزارەتەکە لە راگەیێندراوێکدا گوتی، فڕۆکە جەنگییەکانی فەرەنسا و ئەمریکا بەسەر سنوورە ئاوییە نێودەوڵەتییەکانی دەریای رەشدا بەرەو سنوورەکانی رووسیا فڕیون، بەڵام پێش ئەوەی سنووری رووسیا ببەزێنن لە رێگەی سێ فڕۆکەی سوخۆیەوە رێگرییان لێکراوە و یاوەریشیان کردوون تا لە سنوور دوورخراونەتەوە.   فڕۆکەکان بریتیبوون لە دوو فڕۆکەی جەنگیی فەرەنسی، دووی دیکەی چاودێریکردن و کۆکردنەوەی زانیاریی ئەمریکی و فڕۆکەیەکی دیکەی پڕکردنەوەی سووتەمەنی.   رووداوەکە لە سەروبەندی هەڵچوونی گرژییەکانی نێوان مۆسکۆ و وڵاتانی رۆژئاوا دێت لەسەر پرسی ئۆکراین، کە ئەمریکا و هاوپەیمانە ئەوروپییەکانی دەڵێن، رووسیا هێزێکی زۆری لەسەر سنووری ئەو هاوبەشەیان کۆکردووەتەوە.   پێشتریش چەندین جار رووسیا داوای لە هاوپەیمانی ناتۆ (رێکخراوی پەیماننامەی باکووری ئەتڵەسی) کردووە مانۆڕە سەربازییەکانی لە دەریای رەشدا لە سنوورە ئاوییەکانی وڵاتەکەی نزیک نەکاتەوە، چونکە بە مەترسی بۆ سەر ئاسایشی خۆی دەزانێت.