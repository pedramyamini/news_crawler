ژێرزەمینێکی شاری خارکیێڤ لە باکووری رۆژهەڵاتی ئۆکراینا پڕ بووە لە خەڵک. ئیکاتێرینا لەگەڵ سێ لە منداڵەکانی و هاوڕێکانی لە بەشێکی ژێرزەمینەکە ماونەتەوە، ئەوان لەڕێگەی ئینتەرنێتەوە چاودێریی بارودۆخی شارەکەیان دەکەن.  ئیکاتێرنیا بابێنکۆ، دانیشتووی خارکیێڤە و دەڵێت، "ئێمە زۆر نیگەرانین. ئێرە زۆر ترسناکە. ئێمە منداڵی بچووک و کەسی بەساڵاچوومان لەگەڵە. راستیەکەی بارودۆخەکە زۆر ترسێنەرە. "   لە خارکیێڤ پەناگەیەک گۆڕدراوە بۆ نەخۆشخانەی لەدایکبوون، ئەو منداڵانەی لە نەخۆشخانە لەدایکبوونە بەرەو ئەو ژێرزەمینە گوازراونەتەوە. بەگوێرەی تەندروستیی خارکیێڤیش، تاوەکو ئێستا دوو منداڵ لەو پەناگەیەدا لەدایکبوون.   لە شاری چێرنهیڤیش لە باکووری رۆژهەڵاتی کیێڤ، ژنێک ماڵەکەی بەهۆی بۆردوومانەوە ڕووخاوە و ئەوەی لە دەستی دایە، هەموو ئەو شتەیە کە لەگەڵ خۆی دەباتە پەناگەیەکی ئارام. ناو نەدراوە، باسی لەوە کرد، "تەنیا ئەمەم بۆ ماوەتەوە. داوا لە جیهان دەکەم ئەم شێتییە بوەستێنن. لێرە نۆرینگەیەکی منداڵان و خانووی سڤیلیان بۆردوومانکردووە. تاوانی ئێمە چییە؟ هیچیان بۆ نەهێشتووین. "   بەردەوام دەنگی تەقە و بۆردوومان لەچەند شارێکی ئۆکراینا دەبیسترێت. بەگوێرەی نەتەوەیەکگرتووەکان لەسەرەتای هێرشی رووسیا بۆ سەر ئۆکراینا تاوەکو ئێستا زیاتر لە ٨٠٠ هەزار کەس دەربەدەربوون و ژمارەکەش بەردەوام لە هەڵکشاندایە.