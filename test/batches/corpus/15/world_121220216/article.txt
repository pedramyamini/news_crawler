لە پەراوێزی لووتکەکە، وەزیرانی دەرەوەی ئەمریکا و بەریتانیا هۆشداریاندا، بەزاندنی سنووری ئۆکراینا باجی قورسی بەداوەدێت.  لیز ترەس، وەزیری دەرەوەی بەریتانیا گوتی، "ئەمە زۆر شتێکی جیددی دەبێت، ئەگەر رووسیا هەنگاوێکی لەمشێوەیە بنێت. هەڵەیەکی ستراتیژی دەکات و ئەنجامی قورسی بۆ رووسیا بەدواوە دێت. ئێمە ئێستا لەگەڵ ئۆکراینا کاردەکەین تاوەکو کار لەسەر توانای بەرگری و ئاسایشیان بکەین".  ئەم هەفتەیە گرتەی ڤیدیۆیی بڵاوبوونەوە، دەردەکەوێت رووسیا سیستەمی دژە مووشەکی جۆری Buk - M ١ بە ئاراستەی ئۆکراینا دەجوڵێنێت.  ئۆلاف شۆلتز، راوێژکارە نوێیەکەی ئەڵمانیا لە یەکەم سەردانی فەرمی بۆ برووکسل تکای لە سەرکردەکانی ئەوروپا کرد لە هەموو کاتێک بەهێزتر و یەکگرتووتربن لە دژی رووسیا.  راوێژکاری ئەڵمانیا گوتی، "زۆر نیگەرانین کە دەبینین بەدرێژایی سنوورەکانی ئۆکراینا سەرباز بڵاودەکرێنەوە. بۆیە گرنگە ئەوروپا لەو بابەتە تووندبێت و ئەوە دووپاتبکاتەوە کە سنوورەکانی ئەوروپا پێشێل ناکرێن و نابێت پێشێلبکرێن. "  لە راپۆرتێکی هەواڵگریی ئەمریکیدا هاتووە، رووسیا پلان بۆ داگیرکردنی ئۆکراینا دادەڕێژێت. هەرچەندە لە کۆبوونەوەی هەفتەی رابردوو پووتین دڵنیاییدایە بایدن کە رووسیا هێرش ناکاتە سەر ئۆکراینا، بەڵام جوڵەپێکردنی هێز لەلایەن مۆسکۆ و فرۆشتنی ٣٠ سیستەمی مووشەکی دژە تانکی ئەمریکی جۆری Javelin  بە بەهای ٦٠ ملیۆن دۆلار بە ئۆکراینا ئەوە دەردەخات کە رووسیا بە پاساوی پاراستنی ئاسایشی نیشتمانیی وڵاتەکەی تا دێت سنوورەکانی لە رۆژهەڵاتی ئەوروپا تووندتر دەکات.