زەبیحوڵلا موجاهید، گوتەبێژی تاڵیبان کە هاوکات جێگری وەزیری رۆشنبیری و راگەیاندنی بزووتنەوەکەیە دەڵێت، پێویستە کچان و کوڕان لە یەکدی جیابکەنەوە و بۆ ئەوەش پێویستییان بە شوێنی زیاترە. دەشڵێت، لە دوای سەری ساڵی نوێی ئەفغانی کە لە ٢١ ـی ئادارەوە دەستپێدەکات، قوتابخانەکانی دواناوەندی بۆ کچان دەکەنەوە.   گوتەبێژی حکومەتەکەی تاڵیبان دەشڵێت، "لە ژمارەیەکی زۆری پارێزگاکاندا پۆلەکانی دواناوەندیی کچان کراونەتەوە، بەڵام لە بەشێک لە شوێنەکاندا داخراون. هۆکارەکەشی قەیرانی ئابووری و نەبوونی شوێنە کە پێویستە کار لەسەر ئەو شوێنانە بکەین کە قەرەباڵخییان تێدایە. ئێمە لە دژی خوێندن و پەروەردە نین. وەزارەتەکانی پەروەردە و خوێندنی باڵا کار لەسەر چارەسەرکردنی کێشەکان و فەراهەمکردنی ژینگەیەک بۆ خوێندن دەکەن. "  لە کۆی ٣٤ ویلایەتی ئەفغانستان، ئێستا لە ١٠ ویلایەت قوتابخانەکانی ناوەندی و دواناوەندی بۆ کچان و ژنان بە جیا کراونەتەوە.   لە کابوولی پایتەخت، زانکۆ ناحکومییەکان و قوتابخانەی دواناوەندیی بەبێ دابڕان لە وانە خوێندن بەردەوامبوون، بەڵام کوڕان و کچان جیاکراونەتەوە.   یەكێک لەو هۆکارەکانی نەکردنەوەی قوتابخانەکان، وەکو تاڵیبان باسی دەکات، نەبوونی هاوکاریی مرۆییە لەلایەن کۆمەڵگەی نێودەوڵەتییەوە.   زەبیحوڵلا موجاهید دەشڵێت، "ئێمە کێشەی دەستی کارمان نییە. ئێمە پێویستمان بە هاوئاهەنگیی ئابووری هەیە بۆ خەڵکی ئەفغانستان. پێویستیمان بە هاوئاهەنگیی بازرگانی هەیە و پێویستە پەیوەندیی دیپلۆماسیی باش لەگەڵ وڵاتانی دیکە ببەستین. هەروەها ئێمە پێویستیمان بە هاوکاریی مرۆیی هەیە، چونکە خەڵکی ئەفغانستان هەژارن و پێویستە یارمەتی بدرێن. "   نەتەوە یەکگرتووەکان بەردەوام هۆشداریی لەبارەی بارودۆخی مرۆیی لە ئەفغانستان دەدات؛ ئێستا ٣ ملیۆن کەس لەبەر جەنگ، هەژاری و وشکەساڵی لەنێو وڵاتەکەیاندا ئاوارەبوون و منداڵەکانیان لە خوێندن بێبەش بوون.  بەگوێرەی ئامارەکانی نەتەوەیەکگرتووەکان، نزیکەی ٣.٧ ملیۆن قوتابیی خوار تەمەن ١٨ ساڵ لە ئەفغانستان لە خوێندن بێبەش بوون کە ٦٠ % ـیان کچن.