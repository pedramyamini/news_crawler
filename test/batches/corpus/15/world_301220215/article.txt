لەو خاڵەدا نموونەی ئاو وەردەگرن و سەرنج دەخەنە سەر ئەو ئاوەی ئاستی ترشێتی، خوێ و کالیسیۆمی نزمترە لە دەریا و زەریاکان، بەتایبەتیش لەو شوێنانەی قووڵاییان کەمە، بەوەش کاریگەریی توانەوەی سەهۆڵبەندانەکانیان بۆ دەردەکەوێت.  لەوانەیە پەنگوینەکان زیاتر لە هەر شتێک هەست بە توانەوەی نیشتمانە سەهۆڵییەکەیان بکەن.  جۆزێ لویس، سەرۆکی تیمی زانایان دەڵێت، "ئەو قەبارە گەورەیەی ئاو کاتی خۆی هەمووی سەهۆڵ بووە و ئێستا بووەتە ئاوی سازگار. لەو رووەشەوە، دەتوانین گۆڕان لە ئاستی ئاودا بەدی بکەین. ئێمە نازانین ئۆرگانیزمەکان، بەتایبەتیش زیندەوەرە بچووکەکان چۆن وەڵامدانەوەیان بۆ ئەو گۆڕانانە دەبێت".  ئەرکە زانستییەکە سەرنجی تایبەتی خستووەتە سەر ئۆرگانیزمێک کە ناویان ناوە "شەپۆلی سوور" کە گەشەسەندنی جۆرە قەوزەیەکی زیانبەخشە و دەتوانێت ئاوی دەریا سوور بکات.  ئەو ئۆرگانیزمە پێش نیو سەدە لەو ناوچەیە دۆزراوەتەوە. لەو کاتەشەوە بەرپرس بووە لە گیانلەدەستدانی ٢٣ کەس و زیاتر لە ٢٠٠ کەسی ژەهراوی کردووە.  لێکۆڵینەوەکە لە ١٤ شوێنی جیاوازدا کراوە؛ لە هەر شوێنێک سامپڵێک لە ئاستی جیاوازی دەریادا وەردەگرن تاوەکو دەگاتە قووڵایی ٢٠٠ مەتر لە ژێر ئاودا.  سامپڵی خۆڵی بنی دەریاش وەردەگرن کە هەندێکجار پێویست دەکات تاوەکو قووڵایی ٣٠٠ مەتر ئامێری وەرگرتنی سامپڵ بنێرنە ژێر ئاوەوە دواتر کاریگەریی ئۆرگانیزمەکەیان لەسەر ژەهراویبوونی ئاوەکە بۆ دەردەکەوێت.  فرانسیسکۆ بەهامۆندێ، زانای زیندەزانی دەڵێت، "گۆڕانی کەشوهەوا لێرەیە و گەرمبوونی گۆی زەوییش لەئارادایە و دەتوانین تێبینی بکەین، بۆ نموونە، ئەو بڕە گەورەیەی ئاوی سازگار کە لە شاخە سەهۆڵییەکانەوە دەتوێتەوە و دەڕژێتە نێو زەریا".  دوای کۆکردنەوەی زانیارییەکان، لە تاقیگەدا، هەڵسەنگاندن دەکرێت بۆئەوەی چارەسەرێک بۆ کۆنترۆڵکردنی ئەو جۆرە ئۆرگانیزمە بدۆزنەوە.  زانایان هیوا دەخوازن لە کۆنفرانسی داهاتووی کەشوهەوای سەر بە نەتەوە یەکگرتووەکان کە بڕیارە لە ساڵی داهاتوودا لە شەرمشێخی میسر بەڕێوەبچێت، کاری جیددی لەسەر گۆڕانەکانی کەشوهەوا بکرێت.