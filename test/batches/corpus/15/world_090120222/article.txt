رۆژی شەممە ٨ - ١ - ٢٠٢٢ ئەنجوومەنی ئاسایشی نیشتیمانیی کازاخستان کە ئاژانسی هەواڵگریی وڵاتەکەیە، لە راگەیێندراوێکدا گوتی کەریم مەسیمۆڤ، سەرۆکی پێشووی ئاژانسەکە رۆژی پێنجشەممەی هەفتەی رابردوو بە تۆمەتی ناپاکی دەستبەسەرکرداوە.   کەریم مەسیمۆڤ، پێشتر بۆ دوو خول سەرۆکوەزیرانی کازاخستان بووە و هاوپەیمانێکی نزیکی نورسوڵتان نازاربایڤ، سەرۆکی پێشووی کازاخستانە.  ئاژانسەکە گوتی: "لە رۆژی ٦ ـی ئەم مانگەدا ئەنجوومەنی ئاسایشی نیشتیمانی لێکۆڵینەوەیەکی لەبارەی ناپاکییەوە ئەنجامدا و لە هەمان رۆژدا، بە گومانی ئەنجامدانی ئەم تاوانە، مەسیمۆڤ، سەرۆکی پێشووی ئاژانسی هەواڵگری دەستبەسەرکراوە و لەگەڵ ئەوانی دیکەدا لە ناوەندێکی دەستبەسەرکردنی کاتیدا دەستبەسەرکراوە. "   گرژییەکانی کازاخستان لە چییەوە سەریانهەڵدا؟  گرژییەکانی کازاخستان رۆژی یەکشەممە ٠٢ - ٠١ - ٢٠٢٢ دەستیانپێکرد، کاتێک نرخی بەنزین لەو وڵاتە بۆ دوو هێندە بەرزبووەوە. هەرچەندە حکومەت رایگەیاند کە بەرزبوونەوەی نرخی بەنزین بۆ ماوەی شەش مانگ دەبێت، بەڵام راگەیێندراوەکە نەیتوانی کۆتایی بە خۆپێشاندانەکان بهێنێت.  رۆژی پێنجشەممە ٦ - ١ - ٢٠٢٢ خۆپیشاندانەکان لە شاری ئالماتی، کە بەهۆی بەرزبوونەوەی نرخی سووتەمەنیەوە رێکخراوبوون، گرژی لێکەوتەوە؛ بەشێک لە خۆپێشاندەران کە چەکیشیان پێبوو، هەڵیانکوتایە سەر چەندین باڵەخانە، لەوانەش باڵەخانەی شارەوانیی شاری ئالماتی لە باشووری رۆژهەڵاتی ئەو وڵاتە. هێڵەکانی ئینتەرنێتیش لەو وڵاتە پچڕان. هەرچەندە کازاخستان کە یەکێکە لە وڵاتە دەوڵەمەندەکان بە سامانی نەوت و گازی سرووشتی، بەڵام لە سەرەتای ئەمساڵەوە حکومەت دەستبەرداری پاڵپشتییەکانی بوو بۆ نرخی سووتەمەنی و بەو پێیەش نرخەکانی سووتەمەنیی بەرزکردەوە.  پۆلیسی ئالماتیش رایگەیاند دەیان خۆپیشاندەری کوشتووە. هاوکات، وەزارەتی نێوخۆی کازاخستان رایگەیاند، ٢٦ "چەکداری تاوانکار" کوژراون کە مەبەست لێی خۆپێشاندەرەکانە، ١٨ سەرباز و پۆلیسیش بە دەستی خۆپێشاندەران کوژراون کە دوو لەوانە "بە سەربڕدراوی" دۆزراونەتەوە و زیاتر لە ٧٤٠ ـی دیکەشیان برینداربوون. تاوەکو ئێستاش زیاتر لە ٤ هەزار و ٤٠٠ کەس بە تۆمەتی تێوەگلان لە خۆپیشاندان و ئەنجامدانی توندوتیژی دەستگیرکراون.    لەدوای سەرهەڵدانی خۆپیشاندانەکانیش، قاسم تۆکایێف، سەرۆکی کازاخستان داوای لە رێکخراوی هێزی ئاشتیپارێز کرد بۆ ئەوەی بەزوویی دەستوەردان بکات و رێگەنەدات وڵاتەکەی بەرەو ئاڵۆزی بڕوات.  لەدوای کەمتر لە ٢٤ کاژێر، هێزی ئاشتیپارێز لە رێکخراوی پەیماننامەی ئاسایشی بە کۆمەڵ کە رووسیا سەرکردایەتی دەکات وەڵامی دایەوە و دەستی بە ناردنی هێز کرد.  جگە لە رووسیا، هەریەک لە ئەرمینیا، بێلاڕووس، قیرغیزستان و تاجیکستان لە چوارچێوەی هاوپەیمانێتییەکەدا هێزیان ناردووەتە نێو کازاخستان. بەگوێرەی میدیای بەریتانی، کۆی ژمارەی سەربازە نێردراوەکان دوو هەزار و ٥٠٠ سەربازە و رووسیاش دەڵێت، بۆ ماوەی چەند هەفتەیەک دەمێننەوە و ئەرکیان پاراستنی دامەزراوەکانی کازاخستان دەبێت.  دوای دەستوەردانی رووسیا و هاوپەیمانەکانی، سەرۆکی کازاخستان رایگەیاند کە ئارامی بۆ زۆربەی ئەو شوێنانەی گرژیی تێیدا درووستببو، گەڕاوەتەوە.