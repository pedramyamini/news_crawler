رێککەوتنی ئاسمانی کراوە لە ساڵی ١٩٩٢ لەلایەن رووسیا، ئەمریکا و ٣٥ وڵاتی دیکە، کە زۆربەیان رۆژئاوایین واژۆکرا و تایبەتە بە دروستکردنی متمانە لەنێوان ئەو دوو لایەنە، ئەوەش لەڕێگەی فڕینی فڕۆکەکانی ئەو دوو لایەنە بە ئاسمانی هەردوولادا، بە مەبەستی چاودێریکردنی ئاسمان و بنکە و جووڵە سەربازییەکانی نێو خاکی یەکدی.  رێککەوتنەکە دوای ١٠ ساڵ لە واژۆکردنی، لە ساڵی ٢٠٠٢ چووە بواری جێبەجێکردنەوە.  لە مانگی تشرینی دووەمی ساڵی ٢٠٢٠، ئیدارەی ترەمپ لە رێککەوتنەکە کشایەوە و رووسیاشی بە "پێشێلکردنی رێنماییەکان و پابەندنەبوون بە رێکارەکان" تۆمەتبار کرد.  لە ١٩ - ٥ - ٢٠٢١، ئەنجوومەنی دۆمای رووسیا (پەرلەمان) پرۆژەیاسای تایبەت بە کشانەوەی رووسیا لە رێککەوتنەکەی پەسندکرد، لە ٢ - ٦ - ٢٠٢١ ئەنجوومەنی فیدراڵی رووسیا، کە دەسەڵاتی لە سەرەوەی پەرلەمانە، پرۆژەیاساکەی پەسند کرد و لە ٧ - ٦ - ٢٠٢١ دا ڤلادیمیر پوتین، سەرۆکی رووسیا واژۆی کرد. ئەمڕۆ شەممە ١٨ - ١٢ - ٢٠٢١ رووسیا بە فەرمی لە رێککەوتنەکە کشایەوە.  لە سەرووبەندی چوونە دەرەوەی رووسیا لە رێککەوتنی ' ئاسمانی کراوە ' دا، وەزارەتی دەرەوەی ئەمریکای بە تاکە بەرپرس لە "هەرەسهێنان"ی رێککەوتنەکە ناوبرد.