گەیر پیدەرسن، نێردەی نەتەوە یەکگرتووەکان بۆ سووریا رایگەیاند، "گەڕێکی دانوستاندنمان ئەنجامدا، بەڵام ئەو گەڕە هیچ تێگەیشتنێکی لەسەر خاڵە هاوبەشەکان لێ بەرهەم نەهات. بە ٤٥ نوێنەرەکەم گوت، ئەم کۆبوونەوەیە بێهیواکەر بوو".  شەڕی نێوخۆی سووریا هەر لەگەڵ دەستپێکردنی، کۆمەڵگەی نێودەوڵەتیی کردە دوو بەشەوە؛ دواجار لە کانوونی یەکەمی ٢٠١٥ دا ئەنجوومەنی ئاسایش پرۆژە بڕیاری ٢٢٥٤ی وەکو رێگەچارەی قەیرانەکە پەسندکرد.  بڕیارەکە داوای راگەیاندنی ئاگربەست،  دەستپێکردنی دیالۆگ لە دەستپێکی ساڵی ٢٠١٦ و ئەنجامدانی هەڵبژاردنێکی ئازادی بە چاودێری نەتەوەیەکگرتووەکان لە ماوەی ١٨ مانگدا دەکرد.  بەڵام بەرژەوەندیی تایبەتیی وڵاتان لە سووریا وایکرد، بەشی زۆری بەندەکانی بڕیارەکە جێبەجێ نەکرێن؛ خاڵێک کە گەیر پیدەرسن لە سەردانی ١٢ی ئەم مانگەی دیمەشقدا جەختی لێکردەوە.  نێردەی نەتەوەیەکگرتووەکان بۆ سووریا رایگەیاندووە، "ئێستا پێویستە لێکدانەوە نەک تەنیا بۆ هەڵوێستی عەرەبەکان، بەڵکو بۆ هەڵوێستی ئەمریکا، ئەوروپا، تورکیا، رووسیا و ئێرانیش بکەین. بە دڵنیاییەوە لێکدانەوە بۆ پێشهاتەکانی سووریاش دەکەین. پەیامی من ئەوەیە، دەرفەتێکی دیکەمان لەپێشە بەدوای رێگەچارەی دیکەدا بگەڕێین و لەم پرۆسەیەدا بەرەو پێشەوە هەنگاو بنێین".  ئەنجوومەنی ئاسایشی نێودەوڵەتی لەم کۆبوونەوەیەیدا باس لە خراپیی دۆخی مرۆیی سووریا دەکات کە ئێستا ٩٠ % ی خەڵکی وڵاتەکە بە رۆژئاوای کوردستانیشەوە لەژێر هێڵی هەژاریدا دەژین. نزیکەی ١٢.٤ ملیۆن کەس یان ٦٠ % ی ژمارەی دانیشتووانی وڵاتەکە، ئاسایشی خۆراکیان نییە. ئەو ژمارەیەش بەراورد بە ساڵی ٢٠١٩ نزیکەی ٥٧ % بەرزبووەتەوە.