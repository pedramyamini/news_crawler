لە تۆمارێکی ڤیدیۆییدا دەردەکەوێت، لە شاری ئەبوزەبیی ئیمارات، شۆفێرێک لەنێو تاکسییەکدا دانیشتووە، بەڵام هیچ رۆڵێکی لە لێخوڕینی تاکسییەکەدا نییە، چونکە تاکسییەکە بە سیستەمی زیرەک دروستکراوە و بۆ گواستنەوەی گشتی بەکاردەهێندرێت و لە ٩ وێستگەی جیاوازدا خەڵک دەگوازێتەوە.  حەلیم ئەلڕوومی، بەڕێوەبەری کۆمپانیای سپەیس ئی دەڵێت، "دەرکەوت ئەو ئۆتۆمبێلانەی بە سیستەمی زیرەک دروستکراون لێخوڕینیان لە هی مرۆڤ باشترە. بۆئەوەی رووداوەکانی هاتووچۆ کەمببنەوە، دەبێت ئەم ئۆتۆمبێلانە بە شێوەیەکی گشتی بەکاربهێندرێن و بە شێوەیەکی زیرەک پەیوەندی بە ئۆتۆمبێلی دیکەوە بکرێت".  سیستەمی تاکسیی زیرەکی بێ شۆفێر ئێستا لە ئەبوزەبی بەکاردەهێنرێت، ٩ وێستگە لە چەند شوێنێکی جیاواز دیاریکراون کە تاکسییەکان دەتوانن لەو وێستگانە سەرنشین هەڵبگرن و لە شوێنی مەبەست دایانبەزێنن.  حەلیم ئەلڕوومی ئەوەی خستەڕوو، "دەیان ساڵە گووگڵ و تێسلا هەوڵدەدەن برەوی زیاتر بەو جۆرە ئۆتۆمبێلانە بدەن، بەڵام بۆ ئەو مەبەستە لانیکەم ١٠ ساڵیان پێویستە تاوەکو سەلامەت بن و بێ مەترسی بەکاریبهێنن".  لە ساڵی ١٩٥٠ وە هەوڵی دروستکردنی ئۆتۆمبێلی بێ شۆفێر دەستیپێکردووە، یەکەم ئۆتۆمبێل لەلایەن گرووپی ناڤلاب لە زانکۆی کارنێگی میڵن لە ساڵی ١٩٨٠ دا دروستکرا. کۆمپانیای تێسلاش لە ساڵی ٢٠١٤ یەکەم ئۆتۆمبێلی بێ شۆفێری دروستکرد کە بە کارەبا کاردەکات و رێژەی سەلامەتیی ٩٠ % ـە.