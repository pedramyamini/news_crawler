ئیمانوێل ماکرۆن لە لێدوانێکدا بۆ رۆژنامەی لۆ پاغیسیان دەڵێت: "بەڕاستی دەمەوێت کەسانی ڤاکسیننەکراو تووڕە بکەم. تاوەکو کۆتاییش لەسەر ئەم کارەم بەردەوامدەبم، ئەمە ستراتیژییەکەیە. "  ماکرۆن وشەی "emmerder" بەکاردەهێنیت، کە لە زمانی فەرەنسیدا بە واتای "دەمارگرتن" دێت و وشەیەکی زۆر بازاڕییە، پێشتر ماکرۆن لەسەر لێدوانی لەو شێوەیە سەرزەنشتکراوە و دواتر داوای لێبووردنی کردووە.   ئەم لێدوانە هەرایەکی گەورەی لە فەرەنسا ناوەتەوە، ناڕەزایی بەشێک لە خەڵک و پارتەکانی ئۆپۆزیسیۆنی لێکەوتووەتەوە، ئەمەش لە کاتێکدایە، کە کەمتر لە چوار مانگی ماوە بۆ هەڵبژاردنی سەرۆکایەتیی وڵاتەکە.  ساڵی پار فەرەنسا پاسپۆرتی تەندروستی بردە بواری جێبەجێکردن بەبێ ئەوەی پێویست بە پشكنینی پی سی ئاڕ بکات، ئەمەش بۆ داخلبوون لە ریستورانت، کافێ و شوێنە گشتییەکانی دیکە. ئێستا حکومەت دەیەوێت بیکات بە پاسپۆڕی ڤاکسین، ئەمە مانای وایە تەنیا ئەوانەی ڤاکسینیان وەرگرتووە دەتوانن ببنە خاوەنی پاسپۆرتەکە.  ماکرۆن دەڵێت: "ئەوانەی ڤاکسینیان وەرنەگرتووە، من نایاننێرم بۆ زیندان، بە زۆر ڤاکسینیان پێنادەین، بەڵام دەمەوێت لە ١٥ی کانوونی دووەمەوە پێیان بڵێم، چیدی ناتوانن بچنە رێستورانتەکان، ناتوانن قاوەیەک بخۆنەوە، ناتوانن بچنە هۆڵەکانی شانۆ و سینەما. "  لە فەرەنسا ١٢٤ ملیۆن قورچک ڤاکسین بەسەر خەڵکی دابەشکراون، یاخود ٤٩.٧ ملیۆن لە دانیشتووانی ئەو وڵاتە بەتەواوی ڤاکسینکراون، کە دەکاتە ٧٣.٧ % ی دانیشتووانی وڵاتەکە، سەرۆککۆمار دەیەوێت تاوەکو رۆژی هەڵبژاردن زۆرترین خەڵک ڤاکسین وەرگرن.