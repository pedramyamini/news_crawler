کەرنەڤاڵەکە تاوەکو کۆتایی مانگی شووبات بەردەوام دەبێت و وەک ئامادەکارییەک بۆ ئۆڵەمپیادی زستانەی ٢٠٢٢ لە چین سەیر دەکرێت. کەرنەڤاڵەکە بە گڵۆپە سەرنجڕاکێش و رەنگاوڕەنگەکانی سەرنجی سەتان گەشتیاری راکێشاوە، زیاتر لە ١٢٠ کاری نەخشاندنی سەهۆڵ، بەفر و چرای رەنگاوڕەنگ و جیاواز پێشاندراون، پەیکەر لە سەهۆڵ نەخشێندراون و ١٠ پەیکەریش لە بەفر دروستکراون.   ژانگ یی، رێکخەرێکی کەرنەڤاڵەکەیە و دەڵێت، "یاری تۆپی پێی سەهۆڵ بۆ ئێمە پرۆژەیەکی نوێیە و زۆر سەرنجڕاکێشە، یاریزانان دەتوانن جووڵەی جیاواز لەسەر سەهۆڵەکە بکەن، ئەوەش یارمەتیی یاریزانان دەدات مێشک و جەستەیان بەهێزتر بێت. "   لەو فیستیڤاڵەدا ٢٠ کیلۆمەتری چوارگۆشە بە بەفر و سەهۆڵ داپۆشراوە، ژمارەیەکی زۆری ئامرازی خلیسکاندن بەردەستن، بڕیارە فیستیڤاڵی کولتووریی بەفر تاوەکو کۆتایی مانگی شووبات بەردەوام بێت و تاوەکو ئەو کاتە چالاکیی گەشتیاریی جیاواز ئەنجام دەدرێن. فیستیڤاڵی بەهارەش لە ١ ـی شووبات بە بۆنەی سەرەتای ساڵی چینی دەستپێدەکات.   وو ژوان، هاووڵاتییەکی چینییە و دەڵێت، "من حەزم بە هەموو جۆرە پڕۆژەیەکی بەفر و سەهۆڵە. هەر بۆیە ئەم شوێنە بۆ من زۆر خۆشە. هەست بە دڵخۆشی دەکەین کاتێک پێشوازیی لە ئۆڵۆمپیادی زستانەی پەکین دەکەین. "   چین خۆی بۆ ئۆڵۆمپیادی زستانەی ٢٠٢٢ ئامادە دەکات، بەڵام بە پاساوی "چەوساندنەوەی" موسڵمانانی ئیگۆر و موسڵمانەکانی دیکەی شینجیان، هەریەکە لە ئەمریکا، بەریتانیا، کەنەدا و ئوسترالیا بڕیاریانداوە هیچ نوێنەرێکی سیاسی نەنێرنە یارییەکانی ئۆڵمپیاد.