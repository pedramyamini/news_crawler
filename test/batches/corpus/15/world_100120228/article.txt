رۆژی دووشەممە، ١٠ کانوونی دووەمی ٢٠٢٢، دوای ١٠ مانگ لە هەڵبژاردن، وەزیرانی کابینەی مارک رووتە لە شاری لاهای، لە بەردەم پادشای وڵاتەکەیاندا سوێندی دەستووریان خوارد؛ دیلان یەشیلگۆز، ژنە سیاسەتڤانی هۆڵەندی بە رەچەڵەک کورد بووە وەزیری داد و ئاسایش.   دیلان یەشیلگۆز بە رەچەڵک خەڵکی دێرسمی باکووری کوردستانە. ئەمڕۆ بە کراسێکی سەوزەوە، لە ریزی پێشەوەی وەزیرەکان لە بەردەم ویلام ئەلێکساندەر، پاشای هۆڵەندا وەستا و وەکو وەزیری داد و ئاسایشی ئەو وڵاتە، سوێندی دەستووری خوارد. ئەمە دووەمجارە یەشلگۆز دەبێتە وەزیر. لە کابینەی پێشووشدا وەزیری کاروباری ئابووری، کەشوهەوا و وزەی هۆڵەندا بوو.   دیلان یەشێلگۆز سەر پارتی ' گەل بۆ ئازادی و دیموکراسییە '، کە پارتەکەی سەرۆکوەزیرانە.   دوای ئەوەی کە ١٥ تاوەکو ١٧ی ئاداری ٢٠٢١ هەڵبژاردنی پەرلەمانی هۆڵەندا بۆ دیاریکردنی ١٥٠ ئەندام پەرلەمان بەڕێوەچوو، دیلان یەشیلگۆز، توانی سەرکەوتن بەدەستبێنێت و کورسیێکی لە پەرلەمان مسۆگەرکرد.  لە ساڵی ٢٠١٠ ـەوە تاوەکو ئێستا، ئەمە چوارەمینجارە مارک رووتە دەبێتە سەرۆکوەزیرانی هۆڵەندا.   بەڵام ئەمجارە ٢٧١ رۆژی خایاند تاوەکو لەگەڵ سێ پارتی دیکە رێککەوتن حکومەتی نوێ پێکبهێنن، کە هەمان ئەو پارتانەن کابینەی پێشوویان لەگەڵ پارتەکەی مارک رووتە پێکهێنابوو، هەر ئەو پارتانەش بوون ساڵێک لەمەوبەر، بەهۆی ئابڕووچوونێکی داراییەوە متمانەیان لە کابینەکەی مارک رووتە سەندەوە.  کابینەی نوێی هۆڵەندا دەڵێت سەرنجی سەرەکیی لەسەر رووبەڕووبوونەوەی گۆڕانی کەشوهەوا دەبێت. بۆ ئەو مەبەستەش، بۆ یەکەمینجار، حکومەتی هۆڵەندا وەزیرێکی تایبەت بە کەشوهەوای دەبێت، لە کاتێکدا لە کابینەی پێشوودا کاروباری کەشوهەوا بەشێک بوون لەو وەزارەتەی کە دیلان یەشیلگۆز بەڕێوەی دەبرد.   دیلان یەشیلگۆز لە ١٨ی حوزەیرانی ١٩٧٧ لە ئەنقەرە لەدایکبووە. واتە تەمەنی ٤٤ ساڵە.  خێزانەکەی بە رەچەڵەک کوردی پارێزگەی دێرسمی باکووری کوردستانن. لە منداڵییەوە کۆچی کردووە بۆ هۆڵەندا.  یەشیلگۆز لە ساڵی ٢٠١٤ تاوەکو ٢٠١٧ ئەندامی ئەنجوومەنی شارەوانیی ئەمستردام بووە. لە ٢٠١٧ تاوەکو ٢٠٢١ ئەندامی پەرلەمانی هۆڵەندا بووە.   ٢٥ی ئایاری ٢٠٢١ تاوەکو ١٠ی کانوونی دووەم، واتە تاوەکو ئەمڕۆ وەزیری کاروباری ئابووری، کەشوهەوا و وزەی هۆڵەندا بووە.  ١٠ی کانوونی دووەمی ٢٠٢٢ بووە وەزیری داد و ئاسایشی هۆڵەندا.  دیلان یەشیلگوز لەکاتی سوێندن خواردنی دەستووری لە بەردەم پاشای هۆڵەندا. وێنە: em VAN DER WAL / various sources / AFP