رۆژی هەینی ١٤ - ٠١ - ٢٠٢٢ حوسێن ئەمیر عەبدوڵڵاهییان، وەزیری دەرەوەی ئێران سەردانی وڵاتی چینی کرد و لەگەڵ وانگ یی، وەزیری دەرەوەی چین کۆبووەوە. دوای کۆبوونەوەکە وەزیری دەرەوەی چین، جەختی لە هەڵوێستی وڵاتەکەی لە ئاست سزاکانی ئەمریکا بۆسەر ئێران کردەوە و رایگەیاند، ئەمریکا بەرپرسی سەرەکی ئەو بارودۆخە قورسە بەردەوامەیە لەگەڵ ئێران، ئەوەش بەهۆی کشانەوەی تاکلایەنانەی لە رێککەوتنی ئەتۆمیی ساڵی ٢٠١٥ ـی نێوان ئێران و وڵاتانی زلهێزی جیهان.  وانگ یی، گوتی، "چین بە تووندی پشتگیری لە دەستپێکردنەوە بە گفتوگۆکانی تایبەت بە زیندووکردنەوەی رێککەوتنە ئەتۆمییەکە دەکات، چین بەتووندی دژایەتی سەپاندنی سزا نایاساییە تاکلایەنەکانە دژ بە ئێران، دژایەتی ئەنجامدانی گەمەی سیاسیی دەکەین لە رێگەی قۆستنەوە و بەکارهێنانی مژارکانی وەک مافەکانی مرۆڤ، دەستوەردان لە کاروباری ناوخۆیی ئێران و وڵاتانی دیکەی ناوچەکە. "  لەساڵی ٢٠١٨ دا، لەدوای کشانەوەی تاکلایەنەی ئیدارەی ترەمپ لە رێککەوتنە ئەتۆمییەکە، واشنتن ئەو سزایانەی کە رێککەوتنە ئەتۆمییەکە سڕی کردبوون، دووبارە بەسەر ئێران سەپاندەوە.  لە سەردەمی ئیدارەی بایدندا، دەستکرایەوە بە گفتوگۆکانی تایبەت بە زیندووکردنەوەی رێککەوتنە ئەتۆمییەکە،  لەسەردەمی حکومەتی حەسەن رووحانی، سەرۆکی پێشووی ئێران، لەنێوان مانگی نیسان تاوەکو حوزەیرانی ساڵی ٢٠٢١،  شەش خوولی دانیشتن لە ڤییەننای نەمسا لەنێوان ئێران و وڵاتانی دیکەی پەیوەست بە رێککەوتنە ئەتۆمییەکە، جگە لە ئەمریکا بەڕێوەچوون.  لەسەردەمی دەسەڵاتی ئیبراهیم رەئیسیدا، هەردوو خوولی ٧ و ٨ ئەنجامدراون، بەڵام تاوەکو ئێستا گفتوگۆکان بەهیچ ئەنجامێکی فەرمی و راگەیێندراو نەگەیشتوون.  ئەمریکا بەشێوەیەکی راستەوخۆ بەشداری گفتوگۆکان ناکات، بەڵکو بەنێوەندگیری رووسیا بەشداری لە گفتوگۆکان دەکات، ئەوەش لەڕێگەی بینینی پێشنیازی ئێرانییەکان لەسەر کاخەزی نافەرمی بەبێ لۆگۆ و نووسینی تێبینی لەسەری  و رەوانەکردنەوەی بۆ ئێرانییەکان لەڕێگەی رووسەکانەوە.