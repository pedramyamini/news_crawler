لە کۆنفرانسێکی رۆژنامەڤانیدا، ستیڤان دوژاریک، گوتەبێژی سکرتێری گشتیی نەتەوە یەکگرتووەکان رایگەیاند، "بەردەوام دەبین لە چاودێریکردنی بارودۆخی کازاخستان و چەندین پەیوەندی لەنێوان نەتەوە یەکگرتووەکان و بەرپرسانی کازاخستانی کراون، لەنێویاندا پەیوەندیی نێوان نوێنەری نەتەوە یەکگرتووەکان بۆ ناوچەی ئاسیا لەگەڵ جێگری وەزیری دەرەوەی کازاخستان".  گوتەبێژی سکرتێری گشتیی نەتەوە یەکگرتووەکان ئاماژە بەوە دەکات، "نەتەوە یەکگرتووەکان داوای لە هەموو لایەنەکان کردووە دان بە خۆیاندا بگرن و دووربکەونەوە لە تووندوتیژی".  لە رۆژی چوارشەممە، ٠٥ - ٠١ - ٢٠٢٢، لەدوای بەرزکردنەوەی نرخی غاز، سەتان خۆپێشاندەر لە شاری ئالماتیی کازاخستان و ناوچەی مانگیستاو لە رۆژئاوای وڵات رژانە سەر شەقامەکان و دژ بە گرانبوونی نرخی غاز خۆپێشاندانیان کرد.  خۆپێشاندانەکان بە گوللەی پلاستیکی و گازی فرمێسکڕێژی هێزە ئەمنییەکان وەڵامدرانەوە. بەگوێرەی هەندێک سەرچاوە، لانیکەم ١٨ کەس لە هێزە ئەمنییەکان کوژراون، لە بەرامبەردا دەیان خۆپێشاندەر کوژران، زیاتر لە ٧٠٠ کەس برینداربوون و زیاتر لە دوو هەزار کەسیش دەستگیرکران.