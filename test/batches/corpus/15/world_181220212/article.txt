رووسیا بە پێویستی دەزانێت واشنتن و هاوپەیمانەکانی کردارە دووژمنکارەکانیان دژی وڵاتەکەی رابگرن و بە رێگەی دیالۆگ کێشەکان چارەسەر بکەن. هەروەها واشنتن رەتیدەکاتەوە بەبێ هاوبەشە ئەوروپییەکانی لەگەڵ رووسیا لەبارەی ئاسایشی رۆژهەڵاتی ئەوروپا دانوستاندن بکات.   لە بەرەیەکی جەنگی لە رۆژهەڵاتی ئۆکراینا، سەربازانی ئەو وڵاتە لە پلەی گەرمیی ژێر سفردا لە ترسی جوداخوازەکان بە وریاییەوە جموجووڵ دەکەن، شاری دۆنێتسک لە نزیکیانە کە پێگەیەکی بەهێزی جوداخوازەکانی نزیک لە رووسیایە. پشتەوەشیان ئەو خانوو و ئۆتۆمبێلانەن کە پێش هەشت ساڵ لە کاتی دەستپێکردنی جەنگدا بەجێهێڵدران.   ڤیکتۆر، سەربازێکی ئۆکراینایە و ئێستا لە سەنگەردایە دەڵێت، "لە کاتی دووژمنکاریی رووسیادا پێویستە هەندێک کاری راستەقینە لەلایەن رۆژئاواوە ئەنجامبدرێت، جگە لە دەربڕینی نیگەرانیی قووڵ. دەبوو ساڵی ٢٠١٤ هەنگاوی کۆنکرێتی دژ بە رووسیا هەبوونایە. چونکە سزاکان زیانی زۆر بە ئابووریی رووسیا ناگەیێنن. "   سێرگی ریابڤۆک، جێگری وەزیری دەرەوەی رووسیا گوتی، "پێویستە واشنتن و هاوپەیمانەکانی لە ناتۆ بەخێرایی کردارە دووژمنکارییەکانیان بوەستێنن، وەکو راهێنانی سەربازی، رووبەڕووبوونەوەی مەترسیدار و کۆکردنەوەی کەشتیی و فڕۆکەی جەنگی. "   نێد پرایس، گوتەبێژی کۆشکی سپی دەڵێت، هیچ کۆبوونەوەیەک سەبارەت بە ئاسایشی ئەوروپا بەبێ بەشداربوونی هاوبەش و هاوپەیمانەکانیان لە ئەوروپا لەگەڵ رووسیا ئەنجام نادرێت. یەکێتیی ئەوروپاش لە هۆشدارییەکانی بە رووسیا بەردەوامە و دەڵێت، هەر هەنگاوێکی بەرامبەر ئۆکراینا کاردانەوەی بەدواوە دەبێت.   ئۆرسولا ڤۆندەر لاین، سەرۆکی کۆمیسیۆنی یەکێتیی ئەوروپا رایگەیاند، "ئێمە بەردەوام داوا لە رووسیا دەکەین گرژییەکانی کەمبکاتەوە و خۆی لە هەر دووژمنکارییەکی دیکە بەدوور بگرێت. ئەگەر رووسیا دژی ئۆکراینا بجوڵێت، یەکێتیی ئەوروپا سزای بەسەردا دەسەپێنێت. "  وڵاتانی رۆژئاوا رووسیا بەوە تۆمەتبار دەکەن کە نزیکەی ١٠٠ هەزار سەربازی بە درێژایی سنوورەکەی لەگەڵ ئۆکراینا جێگیرکردووە، واشنتن پێیوایە رووسیا لە سەرەتای ساڵی داهاتوودا هەوڵی داگیرکردنی ئەو وڵاتە دەدات، بەڵام مۆسکۆ ئەو دەنگۆیانە رەتدەکاتەوە.