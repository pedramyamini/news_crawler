فلێنسبۆرگ دوایین شاری باکووری ئەڵمانیایە، بە رووباری زۆر و باڵندەی کۆچەر ناسراوە، ئەم شارە لەگەڵ دانیمارک هاوسنوورە و مێژوویەکی هاوبەش لەنێوان خەڵک و دانیشتووانی شارەکە بە تەواوی عەشیرەتەکانەوە هەیە.  ناوی فلێنسبۆرگ و زۆرینەی گوند و شارۆچەکانی دیکەی سنوورەکە بە هەردوو زمانی دانیمارکی و ئەڵمانی نووسراوە. لەنێو شارەکەدا گەڕەک و شوێنی پێکهاتەکانی نیشتەجێی، جیایە و هەندێکجار شانشین و میری تایبەت بەخۆیانیش هەبووە.  کرستیان دیرشاوەر، سەرۆکی پارتی کۆمەڵەی دەنگدەرانی باشووری شلێسڤیگ دەڵێت، "پارتی ئێس ئێس ڤێ وەک پارتی کەمینەیی دانیمارکی و میللەتی فریزی ناسراوە، بەڵام زیاد لەوەش ئێمە سیاسەت بۆ هەموو هەرێمەکە دەکەین. ئەگەر بارودۆخی هەرێمەکە باش بێت، بارودۆخی کەمینەکانیش باش دەبێ و بۆ ئێمە بەتایبەتی پارچەی شلێسڤیگ لە هەرێمەکە گرنگە، کە ئێمە ئێستا لێینە لە فلێنسبورگ بەهێز بکەین، چونکە پارچەی شلێسڤیگ لە هەرێمەکەمان ژێرخانێکی لاوازی هەیە. بەداخەوە سەلماندوومانە کە حکومەتی هەرێمەکەمان رەوچاوی پارچەی هەرێمەکەمان وەکو پێویست ناکات. "   لە ساڵی ١٨٦٤ تاوەکو ساڵی ١٩٢٠ بە دوو گشتپرسی پرسی شلێسڤیگن یەکلایی بووەوە. لەسەر دیواری "ماڵی فلێنسبۆرگ" تەنیا بە زمانی ئەڵمانی نووسراوە و ئاڵای دانیمارکیش لەسەر بیناکە هەڵکراوە، بەڵام کەس بەوە تووڕە نابێت. لە تەنیشت ئەو ماڵە ئۆفیسی سەرۆکی کۆمەڵەی دەنگدەرانی شلێسڤیگنی باشوور هەیە کە پارتێکی تایبەتە بە کەمینەکانی دانیمارکی.  پارتی ئێس ئێس ڤێ، سێ کورسی لە پەرلەمانی هەرێمی شلێسڤیگ هۆڵشتاین و یەکێکیشی لە پەرلەمانی فیدراڵ هەیە، لەو شوێنەی کە دەنگەکانیان زۆرە، رەوشی کەمینەکانی دانیمارکی و خەڵکی فریزی کە هاوبەشیانن، باشە.  سەرۆکی پارتی کۆمەڵەی دەنگدەرانی باشووری شلێسڤیگ هەروەها باسی لەوەش کرد، "زۆر زۆر گرنگ ئەوەی پەیوستە بە ناسنامەوە بێگومان پرسی زمانە. ئێستا ئێمە لە بواری زمانی فریزیدا ئاڵنگاری زۆر گەورەمان هەن. کەمی مامۆستا هەیە و بەمەش وانەکان کەمدەبنەوە و یەکێک لە ئامانجەکانمان بۆ نەتەوەی فریزی ئەوەیە وانەی فریزی بەهێز بکەین و زیاتر خەڵک و قوتابی بۆ وانەی زمانی فریزی قەنەعاتیان پێ بهێنین، بەڵام لە هەمانکاتدا بتوانرێ وانەشیان پێ بدرێت. جگە لەوەش بە گشتی یەکسانی خەڵکە زۆرینەکە گەڵ کەمینەی دانیمارکی لە هەموو مژارەکاندا نییە. لە ساڵانی رابردوودا زۆر شت کراون، بەڵام بەتایبەتیش لەنێوان ٢٠١٢ تاوەکو ٢٠١٧ کە ئێمە بەشداربووین لە حکومەتدا. لە ئاستی هەرێمدا زۆر شت کراوە، بەڵام ئێمە بە بەردەوام دەیسەلمێنین کە لە ئاستی شارەوانییەکان زەحمەتە یەکسانی بەرجەستە بکرێت و پەیڕەو بکرێت. بۆ نمۆنە لە پرسی باخچەی ساوایاندا کە بۆ تەواوی رۆژەکە هەیە. ئەو پارەیەی بۆ قۆتابیانی ئەڵمان خەرج دەکرێت بەهەمانشێوە نییە بۆ قۆتابیانی ئێمە. "  لارس هارمس، بەربژێری ژمارە یەک و سەرکردەی ئێس ئێس ڤی، لە میللەتی فریزییە، هاوبەشی ئێش، ئازار، مێژوو و جوگرافیای ئەوانە و لەگەڵ کەمینەکانی دانیمارکییە لە ئەڵمانیا.  لارس هارمس، سەرکردەی پارتی کۆمەڵەی دەنگدەرانی باشووری شلێسڤیگ گوتی، "بۆ ئێمە سێ مژار هەن، یەکەم دەمانەوێ ژیان لە هەرێمی شلێسڤیگ هۆڵشتاین لەڕووی خەرجییەوە گونجاو بمێنێت. ئێستا بەو شێوەیە کە کرێی خانووەکان گران دەبن، کارەبا و غاز و بەنزین گران دەبن و ئێمە دەمانەوێ باج کەمبکرێتەوە بۆ ئەوەی خەڵکە ئاساییەکە بتوانێت ستانداردی ژیانی پێشووتری خۆی  بپارێزێت؛ ئەمە زۆر زۆر گرنگە. دووەمیش ئەوەیە کە ئێمە بەرپرسیارین لە کەمینەی دانیمارکی و فریزی، کورد ئەم شتە دەزانێت، ئەگەر مرۆڤ کەمینە بێت دەبێ مرۆڤ بۆ مافەکانی تێبکۆشێت. ئەمە ئیشی ئێمەیە و بێگومان ئێمە بەردەوام دەبین و خاڵی سێیەمیش کە لەوانەیە لە کوردیش بگرێت ئەوەیە کە ئەو خەڵکەی لێرە دەژیت، بەڵام وڵاتینامەی ئەڵمانییان نییە، مافی دەنگدان و هەلبژاردنیان لە ئاستی شارەوانییەکان هەبێت بەمەش خەڵک دەتوانێت بەشدار بێت لە بڕیارسازی و چانسی ئەوەیان دەبێ لێرە بەشداری دیموکراتییەت ببن و نامانەوێ خەڵک بەدەر ببێ، تاوەکو ئێستا زۆرینەمان بۆ ئەمە نییە، بەڵام لە پەرلەمانی داهاتووی هەرێمەکە بۆی تێدەکۆشین. "  پارتی ئێس ئێس ڤی بە تەنیا لە هەرێمی شلێسڤیگ هۆڵشتاین هەیە، بەربەستی ٥ % ـی دەنگدەران بۆ پەرلەمان ئەوان ناگرێتەوە.