لە وەڵامی پرسیارێکدا لەبارەی راگەیێندراوەکەی سەرۆکی رووسیا بەوەی هێزی تایبەتی ئەتۆمیی وڵاتەکەیی خستووەتە ئەوپەڕی ئامادەباشی؛ جین ساکی، سکرتێری رۆژنامەڤانیی کۆشکی سپی بە میدیاکانی وڵاتەکەیی راگەیاندووە، ئەو شێوازی قسەکردنەی پووتین، بۆ ئەوەیە کە پاساو بداتە سوپای وڵاتەکەی بۆئەوەی "دەستدرێژیی زیاتر" ئەنجامبدات.  لیندا تۆماس گرینفیڵد، باڵیۆزی ئەمریکا بۆ نەتەوە یەکگرتووەکان رایگەیاندووە، بە تووندی سەرکۆنەی ئەو هەنگاوەی پووتین دەکات، دەشڵێت "ئەوە مانای وایە کە سەرۆک پووتین بەردەوام دەبێت لەم جەنگە، بە جۆرێک کە بە هیچ شێوەیەک قبووڵکراو نییە".  رووسیا خاوەنی دووەم گەورەترین جبەخانەی چەکی ئەتۆمی و ژمارەیەکی زۆر لە مووشەکی بالستیکە.  رۆژی یەکشەممە ٢٧ - ٠٢ - ٢٠٢٢ سەرۆکی رووسیا فەرمانی بە هێزی تایبەتی ئەتۆمیی سوپای وڵاتەکەی کرد کە لە ئەوپەڕی حاڵەتی ئامادەباشیدا بن، وڵاتانی رۆژئاوایشی بەوە تۆمەتبارکرد کە هەنگاوی "نادۆستانە" دژی وڵاتەکەی دەنێن.  ئەمریکا و هاوپەیمانەکانی چەندین سزای ئابوورییان دژی رووسیا راگەیاندووە، ئەوەش بەهۆی داگیرکاریی رووسیا لە ئۆکراینا.  رۆژی ٢٤ - ٠٢ - ٢٠٢٢ ڤلادیمیر پووتین، سەرۆکی رووسیا فەرمانی بە سوپای وڵاتەکەی کرد ئۆپەراسیۆنی سەربازی بۆسەر ئۆکراینا ئەنجامبدەن.  تاوەکو ئێستا ئامارێکی فەرمی لەبارەی ژمارەی کوژراوەکان لەبەردەستدا نییە، هەردوو وڵاتیش [رووسیا و ئۆکراینا] ئاماری جیاواز لەبارەی دەستکەوتەکانیان بڵاودەکەنەوە.