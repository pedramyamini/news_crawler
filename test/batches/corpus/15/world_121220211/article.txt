رۆژی هەینی ١٠ - ١٢ - ٢٠٢١ بەلەمێکی ماسیگری فەڕەنسی لە کاتی راوەماسیدا، تەرمێك بە تۆڕەکەیانەوە بووە و دەستبەجێ پەیوەندییان بە هێزە دەریاییەکانی فەرەنساوە کردووە.  پۆلیسی دەریایی فەرەنسا گەیشتوونەتە شوێنەکە و تەرمەکەیان گواستووەتەوە بۆ کالێ و بەگوێرەی زانیارییە سەرەتاییەکان گومان دەکرێت تەرمەکە یەکێک بووبێت لەو ٢٧ کۆچبەرەی کە لە رۆژی ٢٤ - ١١ - ٢٠٢١ دا لە نۆکەندی ئینگلیزدا خنکان.  هاوکات بەرپرسانی بەریتانیا ئاماژە بە زیادبوونی شەپۆلی کۆچبەران بەرەو وڵاتەکەیان دەکەن و وەزارەتی ناوخۆی بەریتانیا رایگەیاندووە لە ماوەی ٢٤ کاژێری رابردوودا نزیکەی هەزار و ١٨٥ کۆچبەر لە نۆکەندی ئینگلیزەوە گەیشتوونەتە بەریتانیا.  راشیگەیاند زۆربەی ئەو کۆچبەرانەی کە هەوڵی گەیشتن بە بەریتانیا دەدەن لە وڵاتانی یەمەن، سوودان و عێراقن.  رۆژی چوارشەممە ٢٤ - ١١ - ٢٠٢١، ٣٣ کۆچبەر بە بەلەمێکی چووپەوە هەوڵیاندا بەنێو نۆکەندی ئینگلیزدا لە فەرەنساوە خۆیان بگەیێننە بەریتانیا، بەڵام بەلەمەکەیان نوقمبوو و ٢٧ کۆچبەریان خنکان، کە بەگوێرەی زانیارییەکان زۆربەیان کوردن.   دوو کە رزگاربووانی بەلەمەکە کە پێشتر قسەیان بۆ رووداو کردبوو گوتبوویان بەلەمەکە ٣٣ کەسی لەسەر بووە، حکومەتی فەرەنساش رایگەیاند، کە تەرمی ٢٧ کۆچبەر دۆزراونەتەوە، بەو پێیە بێت هێشتا چارەنووسی چوار تەرمەکەی دیکە دیار نییە.