ئالا شاڵی، نێردراوی تۆڕی میدیایی رووداو لە ئۆکراینا لەگەڵ یەکێک لە فەرماندە سەربازییە باڵاکانی شاری لڤیڤ قسە دەکات. ئەو دەڵێت، رۆژانە نزیکەی هەزار خۆبەخش روو لە بنکەکانی تۆمارکردنی ناو دەکەن. هەروەها دەشڵێت، "سەرسامین بەو ژمارە زۆرە و چەکی تەواومان هەیە بۆ خۆبەخشەکان. "  تێراس، فەرماندە سەربازییەکەی شاری لڤیڤ بە تۆڕی میدیایی رووداوی گوت، "سەیری دۆکیومێنتەکان دەکەین، ناوی راستەقینە و باکگراوەندی هەر کەسێک دەنووسین، چونکە تاوانکار وەرناگرین. دواتر، هەر کەسێک دەنێرین بۆ ئەو یەکەیەی کە تایبەتکراوە بۆی و لەوێ پێداویستییەکان و جلوبەرگ وەردەگرێت. ئەو کەسە دەبێتە ئەندامێکی راستەقینەی یەکەکە بۆ پارێزگاریکردن لە شارەکە. "   نازار، هاووڵاتییەکی ئۆکراینییە و تەمەنی ٢٨ ساڵە. هەرچەندە دەرچووی ئەندازیاریی کۆمپیوتەرە، بەڵام ماوەی سێ رۆژە ئامادەکاریی دەکات بۆ ئەوەی وەکو خۆبەخش وەربگیرێت. دوای وەرگرتنی رەزامەندی، دەیەوێت دەستبەجێ بنێردرێتە بەرەکانی شەڕ.  نزار ڤانچوک بە رووداوی گوت: "دەبێت هەندێک کاخەز واژۆبکەم، بە هەندێک پرۆسەدا تێپەڕدەبم و ئومێدەوارم پەیوەندیی بە سوپای وڵاتەوە بکەم بۆ ئەوەی یارمەتی سوپا بدەم تاوەکو لە شەڕی دژی پووتین و رووسیادا براوە بین. ئەمە ویستی منە، لەوانەیە بۆ سێ رۆژ لێرە بم، چونکە یەکە سەربازییەکان پڕن و هەر بۆیە زەحمەتە ئێستا بچینە نێو سوپاوە. ریزێکی درێژ دەبینن و ژمارەیەکی زۆر کەسی خۆبەخش هەن کە دەیانەوێت پەیوەندیی بە سوپاوە بکەن، بەڵام ئێستا شوێن نییە. "  بەهۆی ئەوەی لە ئۆکراینا سەربازیی ناچاری هەیە، زۆرینەی ئەوانەی ناوی خۆیان تۆمار دەکەن، ئەزموونی سەربازییان هەیە. ئەندرێی هاووڵاتییەکی دیکەی وڵاتەکەیە و تەمەنی ٣٢ ساڵە، تازە ژیانی هاوژینی پێکهێناوە، ئەو هیوای ئەوەیە رۆژێک ببێتە باوک، بەڵام پێیوایە بۆ ئەوەی رۆڵەکەی دڵخۆش بێت، دەبێت وڵاتێکی ئازادیان هەبێت.  ئەندرێی بایین باسی لەوە کرد: "ئێستا هەمومان زۆر ورەمان بەرزە و یەکگرتوین، هەموومان دەمانەوێت یەکگرتووانە رووبەڕووی دوژمن ببینەوە. ئێستا هەموو ناکۆکییەکان و جیاوازییەکانمان بەلاداوە و کاتی یەکگرتووییە. ئێستا گرنگترین شت وڵاتەکەمانە. پێویستە وڵاتەکەمان لە هەموو لایەنێک و هەموو هێرشێک بپارێزین، هەم  لە دەرەوە و هەم لە نێوخۆی وڵات. "   ئۆکراینا ٢٠٠ هەزار سەربازی هەمیشەیی و زیاتر لە ٢٥٠ هەزار سەربازی یەدەگی هەیە. لە بەرامبەردا رووسیا ٩٠٠ هەزار سەربازی هەمیشەیی و ٢ ملیۆن سەربازی یەدەگی هەن.