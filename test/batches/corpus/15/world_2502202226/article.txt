کەتەرینای تەمەن ٢٨ ساڵ بە چاوی پر لە فرمێسکەوە پەیام بۆ وڵاتانی ناتۆ دەنێرێت و دەڵێت، "کاردانەوەی ناتۆ و ئەوروپا و ویلایەتە یەکگرتووەکانمان لەبیردەبێت و پێیان دەڵێم، ئەگەر یارمەتیمان نەدەن، ئەوا لەبیرمان ناچێت. ئەگەر ئێمە بکەوین، ئەوا دواتر سەرەی ئێوەش دێت. پووتین کەسێکی گێلی مەترسیدارە، ئەو هێزێکی زۆری هەیە و خاوەنی چەکی ئەتۆمیشە. دەمەوێت لێرە بمێنمەوە و تاوەکو کۆتاییش لێرە دەمێنینەوە، ناکرێت شتێکی دیکە بکەین. "   بە سەتان کۆچبەر روویان لەو شارە کردووە، هەندێک لەوێوە بەرەو سنووری پۆڵەندا بەڕێدەکەون و هەندێکش هەر لەو شارە دەمێننەوە و نازانن چی روودەدات. لە کەنیسەیەکی گەورەی ناوجەرگەی شاری لڤیڤ، خەڵک دەست بە دوعان بۆ شارەکەیان.  ڤیلادیسلاف، هاووڵاتییەکی ئۆکراینییە و دەڵێت، "سەرەتا هەست دەکەم کەمێک پەشۆکاوم. جێگەی بەزەییە، پووتین دەیەوێت هەموو جیهان بێدەنگ بکات. ئێمە ئێستا بەرگریی لە هەموو رۆژئاوا دەکەین، بەڵام ئەوان نایانەوێت یارمەتیمان بدەن. دۆخەکە ئاسان نییە چاوەڕێم کە سەرۆکی حکومەتەکەم روونکردنەمان بداتێ بزانین چی روودەدات. ئەم شەڕە چییە.؟ "   یوورە، هاووڵاتییەکی دیکەی شاری لڤیڤە و باس لەوە دەکات، "من ئەوەندە نیگەرانم کە ئامادەم مال و ژنەکەم بەجیبهێڵم، ئەگەر وڵاتەکەم پێویستی پێم بێت دەچمە بەرەی جەنگ و بەرگریی دەکەم. "   لە شاری لڤیڤ بە بەردەوامی هەواڵی بیستنی شەڕ و پێکدادان لە نزیک پایتەخی وڵات دەبیسترێت، خەڵکی شارەکە و ئەوانەشی کۆچبەر بوون، لە دڵەڕاوکێی چارەنووسی نادیاردا دەژین. ڤۆلۆدیمیر زێلینسکی، سەرۆکی ئۆکرایناش لە پەیامێکی ڤیدیۆییدا بە گەلەکەی راگەیاند، "ئێمە بە تەنیا جێهێڵراوین بۆ بەرگریکردن لە دەوڵەتەکەمان" و شەڕی دژی رووسیا.