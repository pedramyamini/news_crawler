تیمەکانی رزگارکردن ماوەی دوو رۆژە هەوڵی رزگارکردنی کوڕێکی تەمەن ٩ ساڵان دەدەن کە لە گوندێکی باشووری ویلایەتی زابوول کەوتووەتە نێو بیرێکەوە.  ئەو رووداوەی ئەفغانستان کەمتر لە دوو هەفتە لەدوای رووداوەکەی مەغریب دێت کە تێیدا رەیانی پێنج ساڵان لەدوای چوار رۆژ لە مانەوەی لە بنی بیرێکی ٣٢ مەتری گیانی لەدەستدا. رووداوەکە سەرنجی زۆربەی میدیاکانی جیهانی بەلای خۆیدا راکێشا.  رۆژی پێنجشەممە چەند وێنەیەک لە تۆڕە کۆمەڵایەتییەکان بڵاوبوونەوە کە دەریدەخەن منداڵێک، کە ناوی حەیدەرە، کەوتووەتە نێو بیرێکەوە.  هاوکات لە تۆڕە کۆمەڵایەتییەکان هاشتاگی تایبەت بە حەیدەر دانراوە و خەڵک داوای ئەوە دەکەن هەرچی پێویستە بکرێت بۆئەوەی رووداوەکەی مەغریب دووبارە نەبێتەوە.  بەگوێرەی بەرپرسانی ئەفغانستان، تیمەکانی فریاگوزاری، کامێرایەکیان بە پەتێکەوە شۆڕکردووەتەوە و بۆیان دەرکەوتووە کە کوڕەکە هێشتا زیندووە و "کاتێک باوکی بانگی کردووە و پێی گوتووە: قسەم لەگەڵ بکە و مەترسە رزگارت دەکەین. کوڕەکە وەڵامی داوەتەوە و بە دەنگێکی پڕ لە ترس گوتوویەتی: باشە، بەردەوام دەبم لە قسەکردن".  هاوکات، بەگوێرەی بەرپرسانی حکومەتی تاڵیبان، "تیمێک بە ئەمبوڵانس، ئۆکسجین و پێداویستییەکانی دیکەوە "گەیشتوونەتە شوێنی رووداوەکە و هەوڵی رزگارکردنی حەیدەر دەدەن".  تیمەکانی بەهاناوەچوون لە لێواری بیرەکەوە بە حەفارە چاڵێك هەڵدەکەنن بۆئەوەی بگەن بەو خاڵەی حەیدەر تێیدا گیریخواردووە. بەگوێرەی بڵاوکراوە ڤیدیۆییەکان، پرۆسەیەکی هاوشێوەی ئەوەی بۆ رزگارکردنی رەیان ئەنجامدرا، بۆ حەیدەریش ئەنجامدەدرێت.  بەشێکی بەرپرسانی تاڵیبانیش لە هەڵمەتەکەدا بەشدارن؛ ئەمڕۆ پێنجشەممە مەلا یەعقوب ئاخوند، وەزیری بەرگریی حکومەتی تاڵیبان چووە شوێنی رووداوەکە و لەنزیکەوە چاودێریی پرۆسەکە دەکات.