بەرەبەیانی رۆژی دووشەممە ٢٧ - ١٢ - ٢٠٢١ چەند سەرچاوەیەکی ئاگادار لە کەیسەکە رایانگەیاند، ئەو کەسە رۆژی شەممە ٢٥ - ١٢ - ٢٠٢١ لە باشووری فەرەنسا دەستگیرکراوە و ئاماژەیان بەوەش کرد، ئەو کەسە لەدایکبووی ساڵی ١٩٦٢ ە و لە دەرەوەی فەرەنسا ژیاوە، "بەڵام بۆ پشووی سەری ساڵ لەگەڵ خێزانەکەی گەڕاوەتەوە وڵات".  دەستگیرکردنەکەشی بەگوێرەی سەرچاوەیەک لە دادگەی فەرەنسا، بەهۆی ئەوە بووە کە گومان دەکرێت "پیلانگێڕی بۆ ئەنجامدانی تاوانی دژی مرۆڤایەتی، هاوکاربوون تێیدا و هاوکاربوون بۆ ئەنجامدانی تاوانی جەنگ" ئەنجامدابێت.  بەگوێرەی سەرچاوەکە، ئەو تاوانانەی ئەو کەسەی لەسەری دەستبەسەر کراوە، دەگەڕێتەوە بۆ ئاداری ساڵی ٢٠١١ کە ئەو کات تازە جەنگی نێوخۆی سووریا دەستیپێکردبوو، تاوەکو لانیکەم مانگی کانوونی دووەمی ٢٠١٨ لەسەر ئەو کارانە بەردەوام بووە کە پێی تۆمەتبار کراوە.  ئەو سەرچاوە ئەوەی خستووەتەڕوو کە ئەو کەسە کۆمپانیای لە شوێنی جیاواز هەبووە و "بەشداریی لە دابینکردنی کەرەستەی جیاواز بۆ حکومەتی سووریا بۆ دروستکردنی چەکی نائاسایی کردووە"، ئاماژەی بەوەش کردووە، "ئەمە دەبێتە جاری یەکەم کەسێک بەهۆی گومانی پاڵپشتیکردنی حکومەتی سووریا دەخرێتە ژێر لێکۆڵینەوەی فەرمییەوە" لە فەرەنسا.  جەنگی سووریا تاوەکو ئێستا بووەتە هۆی کوژرانی نزیکەی نیو ملیۆن کەس، کە بە گەورەترین جەنگ لەدوای جەنگی دووەمی جیهانییەوە دادەنرێت.  حکومەتی سووریا رەتیدەکاتەوە چەکی کیمیایی بەکارهێنابێت و دەڵێت، لە چوارچێوەی رێککەوتنێکی ساڵی ٢٠١٣ دا چەکە کیمیاییەکەی لەنێوبردووە.  لە مانگی نیسانی ئەمساڵدا سووریا لە مافی دەنگدان لە رێکخراوی قەدەخەکردنی چەکی کیمیایی تایبەت بەو وڵاتەدا بێبەش کرا و هەرواش دەمێنێتەوە تاوەکو بە شێوەکی یەکجارەکی "چەکە کیمیاییەکەی و ئەو شوێنانەی لێی دروستدەکرێت" ئاشکرا دەکات.