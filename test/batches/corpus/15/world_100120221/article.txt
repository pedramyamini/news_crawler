ناتالیا، دانیشتووی شارۆچکەی کارساکبای لە کازاخستان دەڵێت، "خێزانەکەم لە ناوەڕاستی کێشەکاندایە، کچەکەم لە شاری ئالماتییە. شەڕ و پێکدادانەکانیش لەوێن، ئێستا تەنیا بە تەلەفۆن هەواڵیان دەزانم، زۆر ترسناکە. هەموو شتێك وێران بووە، لە باڵەخانە، رێستۆرانت؛ هەموو شتێك لەنێوبراوە".  تەلەڤزیۆنی فەرمیی کازاخستان دیمەنی وێرانکارییەکانی بڵاوکردەوە و خۆپێشاندەرانی بە بەرپرس زانی، راشیگەیاند، "گێرەشێوێنان ٢٦ ئەندامی هێزە ئەمنییەکانی وڵاتیان کوشتووە". لە بەرامبەردا چالاکڤانانی سڤیل لە تۆڕە کۆمەڵایەتییەکان کردە تێکدەرەکان دەخەنە ئەستۆی "سیخوڕانی دەسەڵات"، هاوکات باس لە دەستگیرکردنی سەرووی ٤٤٠٠ خۆپێشاندەر لەلایەن هێزە ئەمنییەکانەوە دەکرێت.  ڤلادیسلاڤ ڤۆیکین، دانیشتووی ئالماتی ئاماژە بەوە دەکات، "زۆر ترسناکە، ئەوەی کە لە باشووری وڵات روودەدات زۆر ترسناکە. راستییەکەی سەرەتا بەشی زۆری کازاخییەکان پاڵپشتییان لە خۆپێشاندانە ئاشتییانەکاندا کرد، بەڵام دواتر کە تاڵانی دەستیپێکرد و خۆپێشاندانەکان بەلاڕێدا بران، ئیدی کەس پشتگیریی لە خۆپێشاندانەکان نەکرد".  خۆپێشاندانەکان بەشی زۆریان لە رێگەی هێزەکانی رووسیا و وڵاتانی رێکخراوی پەیماننامەی ئاسایشی بە کۆمەڵەوە کپکرانەوە؛ لە کاتێکدا بەشێک لە کازاخییەکان سەرۆکی وڵات بە "نیشتمانفرۆش" ناودەبەن.  سەرۆکی کازاخستان دەڵێت، زیاتر لە ٢٠ هەزار "چەتە" هەڵیانکوتاوەتە سەر دامەزراوە حکومییەکان و سامانی گەلیان تاڵانکردووە و بانگهێشتکردنی هێزە بیانییەکان "بۆ بەرگریکردنە لە گەل و نیشتمان".