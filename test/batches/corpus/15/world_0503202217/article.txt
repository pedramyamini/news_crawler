رۆژی شەممە ٥ - ٣ - ٢٠٢٢ ئەنتۆنی بلینکن، وەزیری دەرەوەی ئەمریکا سەردانی ناوچەی کۆرزۆوا لە باشووری رۆژهەڵاتی پۆڵەندای کرد. دواتر هەر لەسەر سنوور، لە دۆخێکی سیکیوریتیی چڕدا، بۆ ماوەی ٤٥ خوولەک لەگەڵ دمیتری کولێبا، وەزیری دەرەوەی ئۆکراینا کۆبووەوە.   بەگوێرەی ئاژانسە هەواڵییەکان، هەردوولا قسەیان لەسەر دابینکردنی چەکی زیاتر بۆ سوپای ئۆکراینا و زیادکردنی گوشاری نێودەوڵەتی بۆ سەر مۆسکۆ کردووە.  لەدوای کۆبوونەوەکە، هەردوو وەزیرەکە لەسەر سنوور بۆ میدیاکان قسەیان کرد و کولێبا هیوای خواست کە خەڵکی ئۆکراینا ئەوە وەکو بەڵگەیەکی روون ببینن کە ئەوان هاوڕێیان هەیە و لەگەڵیان دەوەستن. لای خۆشیەوە، بلینکن گوتی، "ئۆکراینا سەردەکەوێت".   کولێبا رایگەیاند کە داوای لە هاوتا ئەمریکییەکەی کردووە بۆ ئەوەی هاوکاریی زیاتری سەربازیی بگەیێننە وڵاتەکەی، بەتایبەتیش فڕۆکەی شەڕکەر و سیستەمی بەرگریی بەرپەچدانەوەی فڕۆکە بۆ ئەوەی وەکو خۆی دەڵێت، "شەڕی فڕۆکە جەنگییەکانی رووسیای پێبکەن. " هەروەها گوتیشی، "ئەگەر بێتو بەرگریی ئاسمانەکەیان لەدەستدا، خوێنی زیاتر دەڕژێت. "   وەزیری دەرەوەی ئۆکراینا رەخنەی لە ناتۆ گرت بەوەی کە رەتیکردووەتەوە ناوچەی دژە فڕین رابگەیێنێت. ئەوەش لەکاتێکدایە رۆژی هەینی ناتۆ رایگەیاند، بیرۆکەی ناوچەی دژە فڕین وادەکات ناتۆ راستەوخۆ بچێتە نێو جەنگەوە لەگەڵ رووسیا و گوتیشی، "ئەو جەنگەی ئێستا هەیە بەرفراوانتر دەبێت. "   لەو بارەشەوە، کولێبا گوتی، ئەو پێیوایە ئەو هەڵوێستەی ناتۆ نیشانەی "لاوازیی" ناتۆ یە و گوتیشی، خەڵکی ئۆکراینا باجی "بێباکیی" ناتۆ دەدەن.