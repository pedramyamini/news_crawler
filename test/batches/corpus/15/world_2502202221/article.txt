هاوکات ئەلێکساندەر لوکاشێنکۆ، سەرۆکی بێلاڕووس رایگەیاند، ئەوان ئامادەن کەشی گفتوگۆ لە نێوان مۆسکۆ و کیێڤدا دروستبکەن.   ئەوە لە کاتێکدایە کە پێشتر ڤۆڵۆدیمیر زێلێنسکی، سەرۆکی ئۆکراینا گوتی، بە تەنیا لە بەردەم هێرشی رووسیا بەجێهێڵراون و رەخنەی لە وڵاتانی ئەوروپی گرت کە لە سەپاندنی سزاکان بەسەر رووسیا و ناردنی پاڵپشتیی سەربازی بۆ ئۆکراینا، خێرا نەبوون.   لە لایەنی مەیدانیشەوە، پێشڕەویی تانکە رووسییەکان بەرەو ناوەندی کیێڤ بەردەوامە. سوپای رووسیا رایگەیاند، هێزەکانیان بە پەڕەشووت دابەزیون و ژمارەیەک بنکەی ئاسمانییان لە نزیک کیێڤ کۆنتڕۆڵکردووە.   سوپای رووسیا دەشڵێت، لە شەڕی فڕۆکەخانەی هۆستۆمیل لە نزیک کیێڤ ٢٠٠ سەربازی هێزی تایبەتی ئۆکراینایان کوشتووە. وەزارەتی بەرگریی رووسیاش، باس لەوە دەکات ئەوان لە گەمارۆدانی کیێڤ سەرکەوتوو بوون.   سوپای ئۆکرایناش پشتڕاستیکردەوە کە شەڕ و پێکدادانی قورس لە باکووری کیێڤ لەگەڵ هێزەکانی رووسیا بەردەوامە، هەروەها راشیگەیاند، لە سەرەتای هێرشی رووسیاوە تاوەکو ئێستا نزیکەی هەزار سەربازی رووسیا کوژراون.  سەرۆکی ئەنجوومەنی شاریی کیێڤ رایگەیاند، شارەکەیان چووەتە قۆناخی "بەرگرییەوە" و تانک و زرێپۆشەکانی ئۆکراینا بۆ ئەو مەبەستە چوونە نێو شارەکە.   سوپای رووسیاش دەڵێت، ئەو ناوچانەی کە خەڵکی سڤیلیان تێدایە بۆردوومان ناکەن. نەتەوە یەکگرتووەکانیش سەرکۆنەی کوژرانی ٢٥ کەسی سڤیل دەکات.