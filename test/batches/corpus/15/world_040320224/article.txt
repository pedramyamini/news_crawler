ماکرۆن رۆژی پێنجشەممە بە نامەیەک بە خەڵکی  وڵاتەکەی رایگەیاند، خۆی بۆ خوولی دووەمی سەرۆکایەتی بەربژێردەکاتەوە، کە ئەگەر سەرکەوتوو بوو، دەبێتە یەکەمین کەس لە ماوەی ٢٠ ساڵی رابردوودا، دوو خوول لەسەر یەک، سەرۆکایەتیی فەرەنسا بکات.   خۆبەربژێرکردنەوەی ماکرۆنی تەمەن ٤٤ ساڵ، شتێکی چاوەڕوانکراو بوو بۆ خەڵکی فەرەنسا، بەڵام بەهۆی شەڕی نێوان رووسیا و ئۆکراینا، ناچاربوو چەندین جار بڕیارەکەی دوابخات.   لە نامەکەیدا، ماکرۆن دەڵێت: "من بەربژێرم بۆ ئەوەی لەگەڵ ئێوە داهێنان بکەین و بە وەڵامێکی یکەگرتووی فەڕەنسی و ئەوروپی رووبەڕووی ئاڵنگارییەکانی ئەم سەدەیە ببینەوە. من بەربژێرم بۆ بەرگریکردن لە بەهاکانمان کە گرژییەکانی ئەم جیهانە هەڕەشەیان لێدەکەن. "  ماکرۆن دان بەوەدا دەنێت، کە ئەم هەڵبژاردنەی مانگی نیسان، بەهۆی شەڕەکەی رۆژهەڵاتی ئەوروپاوە، ئاسایی نابێت.   دەشڵێت: "بێگومان، بەهۆی دۆخەکەوە، من توانای ئەوەم نابێت بەو جۆرە بانگەشە بکەم کە حەزم لێی بوو، " بەڵام لە هەمانکاتدا بەڵێن دەدات بە "روونی" پڕۆژە و نیازەکانی بۆ ئاییندەی فەرەنسا بخاتەڕوو.   راپرسییەکان پێشانیدەدەن کە لە هەڵبژاردنەکانی سەرۆکایەتیی ئەم جارەدا کە بە دوو گەڕ لە ١٠ و ٢٤ی نیسان دەکرێن، ماکرۆن زۆرترین دەنگ بەدەستدەهێنێت، ئەو بە پێچەوانەی بەربژێرەکانی دیکە،  زیاتر سەرنجی لەسەر سیاسەتی دەرەوەیە.