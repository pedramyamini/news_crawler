لەگەڵ بەردەوامیی شەڕ لە بەشی زۆری خاکی ئۆکراینا و دوای تێپەڕبوونی سێ هەفتە بەسەر شەڕەکەدا، رووسیا و ئۆکراینا لە دوورەوە داوای دانووستاندن دەکەن. تاوەکو ئێستاش گفتوگۆکان ئەنجامی زۆر کاریگەری نەبووە و هەردوولا یەکدی تۆمەتبار دەکەن.  ڤۆلۆدمیر زیلینسکی، سەرۆکی ئۆکراینا لە پۆستێکی فەیسبووکدا رایگەیاند: "کاتی ئەوەیە کۆ ببینەوە، قسە بکەین لەسەر نوێکردنەوەی یەکگرتوویی خاکی ئۆکراینا و دادپەروەری بۆ وڵات، بە پێچەوانەوە باجی رووسیا لەم شەڕەدا و زیانەکانی بەجۆرێک دەبن کە بۆ چەندین نەوەی داهاتوو نەتوانن هەڵبستنەوە".  هەرچەندە رووسیا دەڵێت، چوونەتە سەنتەری ماریۆپۆل، بەڵام بەرپرسێکی وەزارەتی بەرگریی ئەمریکا رایگەیاند: "پێشڕەوییەکانی سوپای رووسیا وەستاون؛ سوپای رووسیا لە رۆژهەڵاتی ئۆکراینا ٣٠ کیلۆمەتر لە سەنتەری کیێڤەوە دوورە و رووبەڕووی بەرگری تووندی ئۆکراینییەکان بووەتەوە. "  بەپێی ئەو بەرپرسە: "سوپای رووسیا لە باکووری رۆژهەڵاتی خارکیڤیش پێشڕەوی ئەوتۆی نەکردووە، لەکاتێکدا ئەو شارە گەمارۆدراوە؛ هاوکات ئۆکراینییەکان بەرگریی لە شاری چێرنیێڤیش دەکەن کە لە باکووری وڵاتەکە هەڵکەوتووە".  وەزارەتی بەرگری بەریتانیاش دەڵێت: "رووسیا لە پێشڕەوی سوپاکەیدا رووبەڕووی ئاستەنگ بووەتەوە، تەنانەت پێویستیی سەرەکیش لە سووتەمەنی و خۆراک بۆ سوپاکەی لە ئۆکراینا کەمبووەتەوە، هۆکارەکەشی هێرشی ئۆکراینییەکان بۆ سەر هێڵەکانی پشتیوانی سوپای رووسیا. "  سەرەڕای چڕبوونەوەی شەڕی چەندین ناوچە، وەزارەتی بەرگریی رووسیا رایگەیاند: "سوپا و یەکەکانی کۆماری گەلی دۆنێتسک پێشڕەوییان لە ماریۆپۆل کردووە"؛ چەندین رۆژ بوو شارەکە لەژێر گەمارۆی رووسیادا بوو و ئێستا سوپای رووسیا دەڵێت، چوونەتە نێو شارەکەوە.   سەرۆکی شارەوانی ماریۆپۆلیش پشتڕاستی کردەوە کە شەڕ گەیشتووەتە نێو جەرگەی شارۆچکەکە؛ تیمەکانی فریاگوزاریش بەردەوامن لە گەڕان بەدوای دەیان بێسەروشوێن لە ژێر داروپەردووی شانۆی ماریوپۆل کە رۆژی چوارشەممە بۆردوومانکرا؛ پێش چەند کاژێرێک لە بۆردوومانەکە ئەنجوومەنی پارێزگای ماریۆپۆل رایگەیاندبوو، نزیکەی هەزار کەس لەو شوێنە خۆیان پەنا داوە و سەرۆکی ئۆکراینا لەوبارەوە رایگەیاند: "هێشتا نازانین چەند کەس گیانیان لەدەستداوە، بەڵام ١٣٠ کەس رزگارکراون، بەشێکیان بە سەختی بریندارن، ٩ هەزار کەسیش لە ماریۆپۆل بەگشتی رزگارکراون. "  لە باشووری ئۆکراینا، ئەلکیساندەر سێنکیڤیچ، سەرۆکی شارەوانی میکۆلایێڤ لە پۆستێکی فەیسبووکدا رایگەیاند: "بەشێکی گوندەکانی ئەو ناوچەیە لەلایەن رووسیاوە داگیرکراون؛ شارەکەش لەژێر بۆردوومانی سەختدایە" و ئەو هێرشانەی بە رۆژێكی سەخت بۆ خەڵك ناوبرد.  میدیای ئۆکراینیش بڵاویکردەوە، رووسیا بۆردوومانێکی چڕی ئاسمانی میکۆلایێڤ دەکات و ئاماژە بەوەش دەکات، لە بۆردوومانێکیدا بۆ سەر یەکەیەکی سوپا لەو شارە لانیکەم ٤٠ سەربازی ئۆکراینی کوژراون.   وەک میدیای ئۆکراینا باسی دەکات، مووشەکی رووسیا گەیشتوەتە بەندەری لڤیڤیش لە رۆژئاوای وڵاتەکە و بەوجۆرە شەڕ لە سنووری ناتۆ و پۆڵەندا نزیکبووەتەوە، رووسیا هێرشەکەی بە تێکشکاندنی ژێرخانی سەربازی ئۆکراینا ناوبرد. لە کیێڤیش، بەپێی گوتەی بەرپرسانی ئۆکراینی، کەسێک لە مووشەکبارانی رووسیا لە دەوروبەری شارەکە کوژراوە، باخچەیەکی منداڵان و قوتابخانەیەکیش بۆردوومانکراون.   لەگەڵ زیادبوونی هێرشەکانیش، ژمارەی ئاوارە و پەنابەران لەزیادبووندایە؛ سەرۆکی ئۆکراینا رووسیا بەوە تۆمەتبار دەکات کە رێگری دەکات لە گەیاندنی هاوکاری بۆ خەڵك لە ناوچەکاندا و هەنگاوەکانی رووسیاشی لە ئۆکراینا بە "تاوانی جەنگ" ناوبرد، بەڵام ڤلادیمیر پووتین، سەرۆکی رووسیا بە هەمان شێوە لە پەیوەندییەکی تەلەفۆنی لەگەڵ ئێمانوێل ماکرۆن، سەرۆکی فەرەنسا ئۆکراینای بە هەمانشێوە بە "تاوانی جەنگ" تۆمەتبار کرد و رایگەیاند: "مۆسکۆ هەرچی لەدەستبێت دەیکات بۆ رێگری لە قوربانییانی سڤیل"  لەکاتێکدا وڵاتانی جیهان بەردەوامن لە کاردانەوەی هێرشی رووسیا بۆ سەر ئۆکراینا و سزادانی مۆسکۆ، واشنتن دەڵێت: "سەرۆک بایدن هۆشداری داوەتە شی جین پینگ، سەرۆکی چین لە لێکەوتەکانی پشتیووانی رووسیا لە هێرشی سەر ئۆکراینا.''  واشنتن ترسی هەیە چین پشتیووانی سەربازی و دارایی بۆ مۆسکۆ بنێرێت، بەجۆرێک جەنگەکە بگوازرێتەوە بۆ رووبەڕووبوونەوەیەکی جیهانی.  لە پەیوەندیی تەلەفۆنی هەردوو سەرۆکی چین و سەرۆکی ئەمریکا کە نزیکەی دوو کاژێری خایاند، سەرۆکی چین رایگەیاند، ئەو جەنگە لە بەرژەوەندی کەسدا نییە، بەڵام هیچ ئاماژەیەکی نەدا کە بچێتە پاڵ ئەو بەرەیەی سەرکۆنەی هێرشەکە دەکەن.   سەرەڕای ئەوەش دابڕاندنی مۆسکۆ لە رووی دیپلۆماسییەوە قووڵتربووەتەوە و وڵاتانی ئەستۆنیا، لاتڤیا و لیتوانیا رایانگەیاند: " ١٠ دیپلۆماتی رووسیان دەرکردووە".  سندووقی نێودەوڵەتی دراو و بانکی جیهانی و قەرزبەخشەکانی دیکە هۆشداریانداوە کە کارەساتێکی مرۆیی دەستیپێکردووە و دەڵێن لێکەوتەکانی ئەو جەنگە کاریگەرییەکەی لەسەر ئابووریی جیهان زیاتر دەبێت.  ئەو دابڕاندنەی جیهان بۆ مۆسکۆ لە کاتێکدایە، سەرۆکی رووسیا لە یاریگەی وەرزشی مۆسکۆ بە گوتنەوەی دروشمی "رووسیا، رووسیا، رووسیا" جەختی لە بەردەوامی هەوڵی وڵاتەکەی بۆ نەهێشتنی چەک لە ئۆکراینا کردەوە و رایگەیاند: "ئۆپەراسیۆنمان لە ئۆکراینا بۆ رزگارکردنی خەڵكە لە دەردەسەری و جینۆساید. "  بۆ زۆربەی ئۆکراینییەکان هێرش و بۆردوومانەکانی رووسیا تەواو پێچەوانەی ئەو دانیشتن و ویستانەن لە گفتوگۆکاندا باس دەکرێت کە  ئێستا وەستاون، بەڵام پووتین لە گفتوگۆیەکدا لەگەڵ ئۆڵاف شۆڵتز، راوێژکاری ئەڵمانیا بەرپرسانی ئۆکراینی بە راگرتنی گفتوگۆکان تۆمەتبار کرد و رایگەیاند: "بەردەوام پێشنیازی ناڕاستەقینە پێشکێش دەکەن". بەپێی راگەیێندراوی کریملن، پووتین گوتوویەتی، "سەرەڕای ئەوەش لایەنی رووسی بەردەوامن لە گەڕان بە دوای رێگەچارەیەکی هاوتەریب بۆ دۆخی ئۆکراینا و چوارچێوەی هاوبەش. "  رووسیا دەیەوێت چەک لە ئۆکراینا نەمێنێت و پشتیش لە رۆژئاوا بکات، بەڵام ئەو هەنگاوانە کیێڤ بە ناڕەوا ناویان دەبات و دەڵێ دەیانکاتە پاشکۆی رووسیا.  بەرپرسی شاندی رووسیا بۆ گفتوگۆکان رۆژی هەینی رایگەیاند: "مۆسکۆ و کیێڤ هەڵوێستەکانیان تاوەکو بکرێت لەیەکدی نزیک دەکەنەوە و لە چوارچێوەی پڕۆژەیەک دایاندەنێن تاوەکو ئۆکراینا ببێتە وڵاتێکی بێلایەن"، بەڵام میخایلۆ پۆدۆلیاک، راوێژکاری سەرۆکی ئۆکراینا رایگەیاند: "هەڵوێستمان نەگۆڕاوە و هەروەکو خۆی ماوەتەوە، هەر رستەیەک دەگوترێت لە میدیا بۆ شێواندنی دۆخەکەیە. "