رۆژی چوارشەممە، دوای کۆبوونەوەی لەگەڵ ئانالینا بێربۆکی هاوتا ئەڵمانیەکەی، وەزیری دەرەوەی ئەمریکا لە کۆنگرەیێکی رۆژنامەڤانیی هاوبەشدا گوتی، بۆ ئەوەی گفتگۆکان لەگەڵ رووسیا بەرهەمیان هەبێت، پێویستە مۆسکۆ گرژییەکان لەگەڵ ئۆکراینا کەمبکاتەوە.   وەزیری دەرەوی ئەمریکا گوتیشی، ئەگەر رووسیا ئۆکراینا داگیربکات، ئەوا پێویستە ئەڵمانیا پڕۆژەی بۆڕی گازی نۆرد ستریم دوو بوەستێنێت، کە ئامانج لێی گواستنەوەی گازی سرووشتیی رووسیایە بۆ ئەوروپا. ئەمریکا هەر لە سەرەتاوە لە دژی بووە.   بلینکن هۆشداریشی بە رووسیا دایەوە، کە ئەگەر بەردەوامبێت لە زیادکردنی گرژییەکان لەسەر سنووری ئۆکراینا، ئەوا ئەمریکا وەڵامێکی خێرای بۆ دەبێت.   وەزیری دەرەوەی ئەمریکا گوتی: "ئەگەر رووسیا بڕیاربدات گرژییەکان زیادبکات، ئێمە بە خێرایی وەڵامدەدەینەوە. ئەمریکا، ئەڵمانیا و هاوپەیمان و هاوبەشەکانمان، لە نێویشیاندا ناتۆ، یەکێتیی ئەوروپا و گرووپی حەوت زۆر راشکاوبوون لەسەر ئەوەی کە رووسیا رووبەڕووی لێکەوتەی گەورە دەبێتەوە لە بەرامبەر نوێکردنەوەی دوژمنکارییەکانی دژی ئۆکراین".  رووسیا، هەر یەک لە ئەمریکا و ناتۆ و یەكێتیی ئەوروپا بە هۆکاری قەیرانەکە دەزانێت و داوا دەکات چەکەکانی ناتۆ لە سنوورەکەی دووربخرێنەوە.   بلنکن دەڵێت: "با زۆر زۆر روون بین لەبارەی ئەمەوە. ناتۆ ئۆکراینای داگیرنەکرد. ناتۆ جۆرجیای داگیرنەکرد. ناتۆ لە مۆڵدۆڤا دژی خواستی خەڵکەکەی هێزی جێگیر نەکرد. ئەوانە هەموو ئەو شتانەن، لە نێو کۆمەڵێک شتی دیکەدا، کە رووسیا لەم ساڵانەی دواییدا ئەنجامیداون. لە ماوەی دوو دەیەی رابردوودا، ئەوە رووسیا بوو کە وڵاتانی دراوسێی خۆی داگیرکرد و دەستوەردانی لە هەڵبژاردنەکانی وڵاتانی دیکەدا کرد".  "پێموایە بۆ ئەوەی گفتوگۆکان بەرهەمدار بن، بۆ ئەوەی بەرەوپێشچوونی راستەقینە پێشانبدەن، پێویستە گرژییەکان کەمبکرێنەوە. زۆر زەحمەتە بەرەوپێشچوونی راستەقینە دروستبێت لەو بوارانەدا، لە کەشێکی هەڵچوون و هەڕەشەدا کە لوولەی تفەنگ بە سەری ئۆکرایناوە بێت، بۆیە با ببینین ئەمە لە هەفتەی داهاتوودا بە کوێ دەگات. "