کازومی، هەواداری کەسایەتی ڤێرچووالی ئۆکامی دەڵێت، "ئەم کچە هەندێکجار وەک دایکێک و هەندێ جاریش وەکو کچە خۆشەویستێک مامەڵە دەکات. هەست دەکەم ئێمە وەکو یەک خێزانمان لێهاتووە. پارەی پێدەدەم، بەڵام لە بەرامبەریشدا چێژ وەردەگرین".  نزیکەی پێنج ساڵە شێوازێکی نوێی کاری نێو کەناڵەکانی یوتیووب هاتووەتە ئاراوە کە بە ڤی - تیووبەر، واتە ڤێرچوواڵ تیووبەر ناسراوە، بە ئانیمەیشن کەسایەتییەکی جوان دروستدەکرێت و کەسێک دەنگی خۆی لەسەر ئەو کەسایەتییە دادەنێت، وەکو یومی کۆتۆبوکی، کارەکتەری دیجیتاڵی.  یومی کۆتۆبوکی، کارەکتەری ڤێرچوواڵ گوتی، "سڵاوتان لێبێت، خۆشحاڵم بە بینینتان، من یوومیم، ئێستا لەسەر هێڵم و ڤیدیۆی جوانتان بۆ دادەنێم کوڕە جوانەکان، پێکەوە کاتێكی خۆش بەسەر دەبەین".  ئەو دەنگە، ماییو لیزوکای لە پشتەوەیە، لیزوکای ملیۆنان هەواداری تەمەن ١٤ تاوەکو ٢٥ ساڵانی هەیە، بەهۆیانەوە ساڵانە سەرووی ملیۆنێك دۆلاری ئەمریکی دەستدەکەوێت.  ماییو لیزوکا، ڤی - تیووبەر دەڵێت، "لە ناخمدا ترسێکم هەیە لەوەی ئەو ملیۆنان هەوادارەی یوومی کە دڵیان چووەتە سەر جوانی جەستە و چاوەکانی، تووشی شۆک و بێهیوایی بن کاتێک کە کەسە راستەقینەکەی پشتی دەبینن".  ڤی - تیووبەر بە خێرایی لە جیهاندا بڵاودەبێتەوە، داتاکان باس لە سەرووی ١٦ هەزار ڤی - تیووبەر لە جیهاندا دەکەن، زۆرینەیان بوونەتە ملیۆنێر، هەندێ هەوادار هەن ئامادەن تەنانەت بۆ بەدەستهێنانی یەک لایکی ئەو کەسایەتییە دیجیتاڵییانە، ٤٠٠ دۆلاری ئەمریکی بخەنە سەر هەژمارەکانیان.  میزوکی ماتسومۆتۆ، هەواداری کەسایەتی ڤێرچووالی یوومی باسی لەوە کرد، "ئەو ڤی - تیووبەرانە بەردەوام ڤیدیۆکانیان بە ئۆنلاین دادەبەزێنن. من بەردەوام تەماشایان دەکەم و بە پارەی گیرفانیشم پاڵپشتییان دەکەم".  ساڵی ٢٠٢١، لەنێو جیهانی سۆشیال میدیادا نۆ کەسایەتی ڤی - تیووبەر، زۆرترین داهاتی ساڵانەیان هەبووە کە بە نێوان ٧٠٠ هەزار دۆلار تاوەکو ملیۆنێک و ٧٠٠ هەزار دۆلار بووە.