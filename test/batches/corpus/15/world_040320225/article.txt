لە گوندێکی باکووری کیێڤ کە ٢٨ کیلۆمەتر لە ناوەندی شارەکەوە دوورە و هێشتا لەژێر دەستی سوپای ئۆکراینادایە. ئۆلگا فادیرۆڤنا کە ٣٠ ساڵە لەو گوندەی نزیک کیێڤ دەژی، یەکێکە لەو کەسانەی کە ماڵەکەی بەر بۆردوومانی سوپای رووسیا کەوتووە.   ئۆلگا فادیرۆڤنا دەڵێت، "کاتی بەرەبەیان بوو. گوێم لە دەنگی فڕۆکەیەک بوو و رۆیشتم دەرگەکە بکەمەوە. سەرەتا دەرگەکە بەسەرمدا کەوت، دواتر داروپەردووی بنمیچەکە و هەموو شتێک کەوت بەسەرمدا، بەڵام رزگارم بوو. سەیربکە چۆن خانووەکەم رووخاوە. "  لە گوندێکی دیکەی نزیک کیێڤ، بەهۆی بۆردوومانی فڕۆکەکانی رووسیا لانیکەم ١٢ کەس بریندار بوون. لە وێستگەیەکی شەمەندەفەری شاری لڤیڤیش، ئەندرێ لەگەڵ سەدان کەسی دیکە ئاوارەی ئەوێ بووە و دەیەوێت هاوژین و منداڵەکەی بەرەو پۆڵەندا بەڕێبکات.   هاوژینی ئەندرێ دەڵێت، "دایک و باوکمان لێرە دەمێننەوە، نایانەوێت شارەکە جێبهێڵن. هاوژینەکەشم دەیەوێت بمێنێتەوە و شەڕ بکات. هاوژینەکانی هەموو هاوڕێکانیشم دەمێننەوە بۆ ئەوەی شارەکە بپارێزن. "  لە شارۆچکەی بوکای سەر بە پارێزگای کیێڤ، رۆژی پێنجشەممە دووبارە ئاڵای ئۆکراینای تێدا هەڵکرا، دوای ئەوەی کە هێزە ئۆکراینییەکان رایانگەیاند، لە دەستی هێزەکانی رووسیا دەریانهێناوەتەوە.   لە شارۆچکەی بۆرۆدیانکاش کە دەکەوێتە باکووری رۆژئاوای کیێڤ، بۆردوومانی رووسیا بووەتە هۆی رووخان و سووتانی ژمارەیەک یەکەی نیشتەجێبوون، وەک بەرپرسانی ئۆکراینا دەڵێن، لە کاتێکدا پێشتر سوپای رووسیا رەتیکردووەتەوە شوێنی سڤیلنشین بکاتە ئامانج.