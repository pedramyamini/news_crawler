مارتن هێس، پەرلەمانتاری فراکسیۆنی AFD، کە پارتێکی راستڕەوی ئەڵمانیایە ئاشکرایکرد، فراکسیۆنی پارتەکەی پرسیاری لە حکومەتی ئەڵمانیا کردووە لەبارەی دیپۆرتکردنەوەی کەسە مەترسیدارەکان، لە بەرامبەردا حکومەت بە نووسراوی فەرمیی وەڵامی داونەتەوە، کە ئەمساڵ ١٨ کەسی ئیسلامیی پەڕگیر و پێنج کەسی دیکەی پاڵپشتیکار بۆ تیرۆر، کە ناویان لە لیستی "کەسە مەترسیدارەکان"دا بووە بۆ سەر سیستەم و کۆمەڵگەی ئەڵمانیا، دیپۆرتی وڵاتەکانیان کردووەتەوە.   هێس ئاشکرایکرد، ئەو ١٨ کەسە، کە ' ئیسلامیی پەڕگیر ' بوون و ناویان لە لیستی ' کەسە مەترسیدارەکاندا ' بووە؛ پێنج کەسیان بۆ رووسیا، چوار کەس بۆ تورکیا، دوو کەس بۆ بۆسنە، حەوت کەسی دیکەش بۆ هەریەک لە عێراق، ئێران، جەزائیر، کوێت، پاکستان، سۆماڵ و تاجیکستان،  دیپۆرتکراونەتەوە.   پێشتر لە وەڵامی هەمان فراکسیۆندا، حکومەتی ئەڵمانیا رایگەیاندبوو، دەزگای هەواڵگریی ناوخۆ و رێکخستنەکانی پاراستنی دەستووری فیدراڵی ئەڵمانیا، ٩٤٠ کەسیان لە خانەی ئیسلامییە پەڕگیرەکان لە ئاستی تیرۆریست دەستنیشانکردووە و لەژێر چاودێری چڕی دەزگا هەواڵگری و ئەمنییەکاندان. لەمانە ٢٨٠ کەسیان هاووڵاتی سوورین، ١٢٠ هاووڵاتی تورکیان، ٩٠ هاووڵاتی رووس و ٦٠ هاووڵاتی عێراقین.