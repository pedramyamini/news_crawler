تەرمەکان رۆژی چوارشەممە دۆزراونەتەوە، کە ئەو کاتە پلەی گەرمیی شوێنەکە ٣٥ پلە لەژێر سفری سەدیدا بووە.  رۆژی پێنجشەممە ٢٠ - ١ - ٢٠٢٢ پۆلیسی کەنەدا لە راگەیێندراوێکدا رایگەیاند: "بەپێی لێکۆڵینەوە سەرەتاییەکان، وا دەردەکەوێت کە هەموویان بەهۆی سەرماوە گیانیان لەدەستدابێت".   تەرمی دوو کەسی پێگەیشتوو و منداڵێک بە دووری ١٢ مەتر لە سنووری ئەمریکا و بە دووری نزیکەی ١٠ کیلۆمەتر لە شاری ئێمرسن لە ناوەندی پارێزگای مانیتۆپای کەنەدا دۆزراونەتەوە.   دوای ئەوەش، بەگوێرەی پۆلیس، تەرمی کەسی چوارەم کە پێدەچوو کوڕێکی گەنجێک بێت، دۆزراوەتەوە.   پێشتر هەر لەو رۆژەدا، پاسەوانی سنووری ئەمریکا ژمارەیەک کۆچبەری دەستبەسەرکرد، کە توانیبوویان لە کەنەداوە سنووری ئەمریکا ببڕن. ئەوان جلوبەرگی منداڵانیان پێبوو، بەڵام هیچ منداڵێکیان لەگەڵ نەبووە، بۆیە پاسەوانی سنوور لە هەردوو دیوی ئەمریکا و کەنەدا دەستیان کرد بە گەڕان بەدوای منداڵێک کە پێدەچوو لێیان ون بووبێت یان لە سەرمان مردبێت.   هاوکات رۆژی پێنجشەممە، وەزارەتی دادی ئەمریکا رایگەیاند، کەسێکیان بە تۆمەتی بەقاچاخبردنی مرۆڤ لەسەر هەمان ئەو رێگەیەی چوار کەسەکەی تێدا گیانیان لەدەستداوە، دەستگیرکردووە. وەزارەتەکە گوتیشی ئەو کەسە تەمەنی ٤٧ ساڵە و دانیشتووی فلۆریدای ئەمریکایە؛ کاتێک دەستبەسەرکراوە، دوو کەسی هیندیی لە ئۆتۆمبێلەکەیدا سەرخستووە و ویستوویەتی بیانگوازێتەوە نێو ئەمریکا.