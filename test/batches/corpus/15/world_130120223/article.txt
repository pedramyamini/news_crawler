دوای ئەوەی خۆپێشاندانەکانی دژی بەرزبوونەوەی نرخی سووتەمەنی گرژی و شەڕیان تێکەوت و بوونە هۆی کوژران و برینداربوونی چەندین کەس، ئەو هێزانە ٦ی ئەم مانگە رەوانەی کازاخستان کرابوون.  کشاندنەوەی ئەو سەربازانە لە کاتێکدایە کە پێشتر ئەمریکا و وڵاتانی رۆژئاوا رایانگەیاندبوو هیچ هۆکارێک بۆ مانەوەی ئەو هێزانە لە کازاخستان نەماوە و داوایان لە مۆسکۆ کرد، بیانکشێنێتەوە.   بڕیاری ناردنی هێزی ئاشتیپارێز بۆ کازاخستان یەکەمین بڕیاربوو لە لایەن رێکخراوی پەیماننامەی ئاسایشی بەکۆمەڵ بدرێت، کە رێکخراوەکە لە لایەن رووسیاوە سەرکردایەتیی دەکرێت هەندێ جار وەکو هاوتای ناتۆ ناودەبرێت.   لە رێوەڕەسمی کۆتاییهاتنی ئەرکی رێکخراوەکە لە کازاخستان، سەربازانی رێکخراوەکە ریز ریز راوەستان و سروودی نیشتمانیی هەر شەش وڵاتی ئەندام لە رێکخراوەکە، لێدران و دواتریش ژمارەیەک بەرپرس گوتاریان پێشکێشکرد.  ئەندرێ سیردیوکۆڤ، فەرماندەی یەکە سەربازییەکە کە لە سەربازانی رووسیا، بێلاڕووس، ئەرمینیا، تاجیکستان و قیرغزستان پێکهاتبوو، گوتی "ئۆپەراسیۆنی پاراستنی ئاشتی تەواوبوو. ئەرکەکەمان بەدیهێنا. "  وەزارەتی بەرگریی رووسیا رایگەیاند "هێزە ئاشتیپارێزەکان دەستیان بە ئامادەکردنی کەلوپەلەکان کردووە بۆ ئەوەی بۆ نێو فڕۆکەکانی گواستنەوەی سەربازیی هێزە ئاسمانییەکانی رووسیا باریان بکەن و بگەڕێنەوە خاڵەکانی جێگیرکردنی هەمیشەیی خۆیان. "  قاسم جۆمار تۆکایێڤ، سەرۆکی کازاخستان رۆژی چوارشەممە لە کاتی سەردانیکردنی شاری ئالماتی، رایگەیاند رووسیا و هاوپەیمانەکانی "رۆلێکی گرنگیان لە سەقامگیرکردنی دۆخەکە لە نێو وڵاتدا بینیوە".   ئالماتی، کە گەورەترین شار و شوێنی نیشتەجێبوونی ١.٨ ملیۆن کەس و ناوەندێکی دارایی هەرە گەورەی کازاخستانە، لە کاتی پێکدادانەکانی نێوان هیزە ئەمنییەکانی و دژبەرانی حکومەتدا زیانی گەورەی بەرکەوت و دووچاری تاڵانکاری بووەوە.