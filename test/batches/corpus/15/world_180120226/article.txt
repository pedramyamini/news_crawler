زیاتر لە ١٠٠ ساڵە شارۆچکەی کیمیرەر بۆ بەرهەمهێنانی کارەبا پشت بە وێستگەی سووتاندنی خەڵووز دەبەستێت، خەڵووزیش لە کانەخەڵووزەکانی ناوچەکەوە دابیندەکرێت، هەم وێستگەکە و هەم کانەکەش سەتان هەلیکاریان بۆ دانیشتووانی ئەو ناوچەیە رەخساندووە. بڕیارە هەموو ئەوانە دابخرێن و وێستگەیەکی ئەتۆمی بۆ بەرهەمهێنانی کارەبا دابنرێت.  کریستال بۆوین، کرێکاری وێستگەی کیمیرەر بۆ بەرهەمهێنانی کارەبا دەڵێت، "من نازانم ئایا بەڕاستی ئەگەر ئەم وێستگەیەی  کارەبا نەبووایە، شارۆچکەی کیمیرەر دەما؟ من دەڵێم نەخێر دەبوو بە شاری مردووان و  هیچ کەسی تێدا نەدەما. "  بڕیارە دووکەڵی چڕی سووتاندنی خەڵووز لە وێستگەی بەرهەمهێنانی کارەبا لە شارۆچکەی کیمیرەری ویلایەتی وایۆمینگی ئەمریکا، لە ٢٠٢٥ دا کۆتایی پێبهێندرێت.  رۆجەر هۆڵت، بەڕێوەبەری پرۆژەی وێستگەی ئەتۆمی کیمیرەر ئاماژەی بەوە کرد، "کاتێك کە کرێکارەکانی ئەم ناوچەیە قسەمان لەگەڵ کردن، ئەوان لە چارەنووسی کارەکانیان نیگەران بوون، بەڵام ئێمە ئەوەمان لەبەرچاو گرتووە، پلانمان داناوە بۆ ئەوەی راهێنان بەو کرێکارانە بکەین، تاوەکو بتوانن لە وێستگە ئەتۆمییەکە کار بکەن و بێکار نەبن. "  ئەمریکا لە ساڵی ١٩٥٨ وە دەستیکردووە بە دانانی وێستگە ئەتۆمییەکانی تایبەت بە بەرهەمهێنانی کارەبا، لە ساڵی ٢٠٢١ لانیکەم ٩٤ رییاکتۆر لە ٥٦ وێستگەی ئەتۆمی لە ٣٠ ویلایەتی ئەمریکادا هەبوون. کەرتی وزەی ئەتۆم لانیکەم ٤٩٥ هەزار هەلیکاری بۆ ئەمریکییەکان رەخساندووە.  بیل سێک، سەرۆکشارەوانی کیمەرەر گوتی، "من لەگەڵ ئەو قسەیە نیم کە هەموو شتێك سەوز دەبێت. ئەم وزە پاکە کێشەشی هەیە، تەماشای ئۆتۆمبێلە کارەباییەکان بکەن بزانن لە کاتی بەفر باریندا چۆن پەکیان دەکەوێت، بەڵام من بە گشتی لەگەڵ پاراستنی ژینگەم. "  لە ئەمریکا سەرووی ٢٤٥ وێستگەی بەرهەمهێنانی کارەبا بە خەڵووز کار دەکەن، نزیکەی ١٥٠ هەزار هەلیکاری راستەوخۆ و ١٥٠ هەزار هەلیکاری ناراستەوخۆی رەخساندووە، بەڵام لەکاتێدا سووتاندنی خەڵووز کەمتر لە ٤٤ % ی کارەبای ئەمریکا بەرهەمدەهێنێت، بەرپرسیشە لە پیسبوونی ٨٠ % ی ژینگەی وڵاتەکە.