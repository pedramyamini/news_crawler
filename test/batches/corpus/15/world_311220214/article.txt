رۆژی پێنجشەممە ٣٠ - ١٢ - ٢٠٢١ لە نزیک شاری دێنڤەری ویلایەتی کۆلۆرادۆی ئەمریکا ئاگر لە دوو کۆمەڵگەی نیشتەجێبوون کەوتەوە و بەرپرسانی ناوچەکەش داوایان لە دانیشتووانی ئەو دوو کۆمەڵگەیە کردووە هەرچی زووە ماڵەکانیان جێبێڵن.   لە شاری لویزڤێڵ، کە ژمارەی دانیشتووانەکەی نزیکەی ٢١ هەزار کەس دەبێت، داوایان لێکراوە ماڵەکانیان جێبێڵن، ئەوەشەدوای ئەوە هات شاری سوپێریەر، کە ژمارەی دانیشتووانەکەی ١٣ هەزار کەسە، داوایانلێکرا بۆ سەلامەتی گیانیان ماڵەکانیان جێبێڵن. ئەو دوو شارەش نزیکەی ٣٢ کیلۆمەتر لە باکووری رۆژئاوای دێنڤەرەوە دوورن.  بەشێکی ئاگرەکان دەگوترێت بەهۆی شۆرتی کارەباوە روویانداوە. بەگوێرەی ئاژانسی کەشوهەوای نیشتیمانیش لە کۆلۆرادۆ، ئاگرەکە لەگەڵ بایەک بەخێرایی ١٦٩ کیلۆمەتر لە کاژێرێکدا رێیکردووە.   گوتەبێژی نەخۆشخانەی بروومفیڵدیش دەڵێت، بەهۆی ئاگرەکەوە ٦ کەس برینداربوون. هاوکات، جارید پۆولس، حاکمی ویلایەتی کۆلۆرادۆ باری نائاسایی لە ویلایەتەکەی راگەیاند و ئاگرەکەی بە "لەنێوبەر" باسکرد. دەشڵێت لە ناوچەی بۆڵدەری دێنڤەر، لانیکەم ٦٤٧ هێکتار زەوی بەهۆی ئاگرەکەوە سووتاون.