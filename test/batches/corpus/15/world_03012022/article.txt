حکومەتی هۆڵەندا بڕیارێکی بۆ رێگەگرتن لە بڵاوبوونەوەی ڤایرۆسی کۆرۆنا دەرکردووە؛ بەگوێرەی بڕیارەکە، تاوەکو ١٤ی ئەم مانگە تەنیا رێگە بە شوێنە زۆر پێویستەکان دەدرێت بە کراوەیی بمێننەوە؛ هەزاران کەسیش لە ئەمستەردام و شوێنەکانی دیکە ئامادەنین بچنە ژێر باری بڕیارەکە.  ئەم رێکارەی هۆڵەندا لە کاتێکدایە، هەفتەی رابردوو بڵاوبوونەوەی کۆرۆنا بە شێوەیەک دەستیپێکردەوە کە لە هەر ١٠٠ هەزار کەسێک ٨٥ کەس تووشبوو دەستنیشانکراون؛ ئەوەش لە کاتێکدایە لە هۆڵەندا ٨٥.٩ % ی خەڵک بە تەواوی ڤاکسینیان وەرگرتووە.  مارتین نانینگا، هاووڵاتیی دانیشتووی ئەمستەردام رایگەیاندووە، "لێرەم، چونکە دەمەوێت بژیم. پێموانییە پێویست بکات بمانترسێنن و ژیانمان بوەستێنن؛ ئەوان وا دەزانن لە مردن دەترسین؟ هەموومان دەمرین، من دەمەوێ بژیم، من دڵم خۆشە! "  لە هیلسنکیی پایتەختی فینلەنداش ناڕەزایی هەیە، بەڵام لە کەشێکی هێمنتردا بەڕێوەدەچێت؛ خەڵک دژی بڕیاری حکومەتی فینلەندا وەستانەوە کە ناهێڵێت هیچ کەسێک بێ ڤاکسین بچێتە نێو وڵاتەکەوە.  ئەسانسیۆس بۆبۆریس، گەشتیار لە فینلەندا دەڵێت، "پێموایە ئەوانەی ڤاکسینیشیان وەرنەگرتووە پێویستە رێگەیان پێبدرێت سەردانی فینلەندا بکەن، چونکە لەوانەیە خەڵک هەبێت لە دەرەوە بژی، بەڵام خێزانیان خەڵکی ئێرە بێت؛ ئەگەر ڤاکسینیان وەرنەگرتبێت ئەوا ناتوانن".  فەرەنسا، ئەڵمانیا، نەمسا و چەندین وڵاتی دیکە لە ئەوروپا ڤاکسینی کۆرۆنایان بۆ چوونە نێو مارکێت و شوێنە گشتییەکان کردووەتە ناچاری.  لە کۆتایی ساڵی ٢٠٢١ دا تووشبوون بە کۆرۆنا جارێکی دیکە لە ئەوروپا رووی لە هەڵکشان کرد، بەتایبەتی دوای بڵاوبوونەوەی گۆڕاوی ئۆمیکرۆن کە زاناکان دەڵێن، خێراتر دەگوازرێتەوە.  بەڵام تاوەکو ڤاکسینی کۆرۆنا زیاتر بەسەر خەڵکیدا دابەشدەکرێت، ناڕەزایی خەڵک دژی قەدەخەی هاتووچۆ فراوانتر دەبێت، بەتایبەتی کە ئێستا حکومەتی وڵاتان داوای دابەشکردنی قورچکی سێیەمی ڤاکسین بەسەر خەڵکی خۆیاندا دەکەن.