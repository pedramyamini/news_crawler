دانیەڵ لارین، قوتابیی ئۆکراینی دەڵێت، "باوەڕم وایە هەموو گەنجێكی ئەم وڵاتە دەبێت ئامادەبێت بۆ شەڕ و بزانێت لە گۆڕەپانی شەڕدا چۆن دژی دووژمن دەجەنگێت".  سوپای ئۆکراینا لەڕووی ژمارەوە، لەدوای رووسیا و فەرەنسا دێت بە سەرووی ٢٥٥ هەزار سەرباز، لەنێویاندا سەرووی ٣٣ هەزار سەرباز لە رەگەزی مێن. بەشی زۆری راهێنانەکان لەسەر شێوازی شەڕی گەریلاییە کە ئۆکراینا لە ساڵی ١٩٤١ ـەوە دژ بە سوپای یەکێتیی سۆڤێتی جاران ئەنجامی دا و ئێستا ئەزموونێکی تەمەن ٨٠ ساڵی لەلای کەڵەکە بووە.  مارتا یوزکیڤ، پزیشک دەڵێت، "باوەڕم وایە ئێمە دەرفەتێکی سەرکەوتن بەسەر رووسیامان دەبێت کە لەڕووی ژمارە و جۆری چەکەوە لەپێش ئێمەوەیە، ئەوەش ئەگەر بێتو هەموو تاکێکی ئەم وڵاتە ئامادەی بەرگریکردن لە نیشتمان بێت".  ڤادیم ئۆزیرنی، فەرماندە لە سوپای ئۆکراینا دەڵێت، "دەبێت گەنجان بێن و راهێنانی چەکیان پێبکرێت، تاوەکو بەرگری لە وڵات بکەن دژ بە رووسیا". رووسیا داوای گفتوگۆکردنی لەگەڵ ئەمریکا و ناتۆ کردووە و دەڵێت، "بێنە پێشەوە با رێکبکەوین".  لە وەڵامی پرسیاری ئەوەی کە "ئەگەر بێتو گوێیان لە ئێوە نەگرت، ئێوە گوتتان وەڵامێکی سەربازیتان دەبێت، ئەو وەڵامە دەکرێت چۆن بێت؟ " ڤلادیمیر پووتین، سەرۆکی رووسیا رایگەیاند، "دەکرێت چەند جۆرێک بێت، ئەوە بەو پێشنیازانە بەستراوەتەوە کە فەرماندە سەربازییەکان دەیخەنە بەردەمم، بەڵام ئێمە هیوادارین پەنا بۆ پێشنیازی سەربازی نەبەین، بەڵکو بیر لە دەستپێشخەریی دیپلۆماسی بکەینەوە".  زمانی دیپلۆماسیی رووسیا هاوکاتە لەگەڵ راهێنانە تەواو نوێ و سەردەمییەکانی لە خاڵێک کە تەنیا ٥٠ کیلۆمەتر لە سنووری رۆژهەڵاتی ئۆکرایناوە دوورن.  رووسیا بە سوپایەکی تۆکمەی سەرووی یەک ملیۆن سەربازی و دەیان هەزار شارەزای شەڕی گەریلایی چاوی لە ناتۆ و هاوپەیمانەکانیەتی.