به‌پێی ماڵپه‌ڕی Flightaware. com، كه زانیاریی له‌باره‌ی گه‌شته ئاسمانییه‌كان تێدایه، رۆژی یەکشەممە ٢٦ی کانوونی یەکەمی ٢٠٢١، له سه‌رانسه‌ری ئه‌مریكادا ٥,٩٠٠ گه‌شتی ئاسمانیی دواخراون و نزیكه‌ی ١,٤٠٠ گه‌شتیش هه‌ڵوه‌شێنراونه‌ته‌وه.  كه‌ناڵی سی ئێن ئێن، كه هه‌مان ماڵپه‌ڕی كردووه‌ته سه‌رچاوه، ئاماژه‌ی به‌وه كردووه، رۆژی دووشەممە ٢٧ی کانوونی یەکەمی ٢٠٢١، نزیكه‌ی ٢,٢٠٠ گه‌شتی ئاسمانیی هه‌ڵوه‌شێنراونه‌ته‌وه و زیاتر له ٣، ٠٠٠ گه‌شتیش دواخراون.  هۆكاری هه‌ڵوه‌شاندنه‌وه یان دواخستنی گه‌شته‌كان بۆ مه‌ترسیی تووشبوونی كارمه‌ندانی هێڵه ئاسمانییه‌كان به گۆڕاوی ئۆمیكرۆن گه‌ڕێنراوه‌ته‌وه، کە ئێستا لە جیهاندا زۆر بەخێرایی بڵاودەبێتەوە.  لە پشووی کریسمەسدا ئەمریکییەکان زۆربەی گەشتەکانیان لە رێگەی فڕۆکەوە دەکەن، ئەو رێککارانەی بۆ رووبەڕووبوونەوەی ئۆمیکرۆن لە فڕۆکەخانەکان گیراونەتەبەر، کاریگەریی زۆری لەسەر گەشتیاران هەبووە.