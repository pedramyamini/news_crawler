سیزار و هاوڕێکانی بۆ خوێندن چوونەتە ئۆکراینا، بەڵام شەڕ ناچاریکردن ئەو وڵاتە جێبهێڵن، ئێستا سیزار و دوو هاوڕێی لە وارشۆن لە پۆڵەندا و بارزانیش خۆی گەیاندووەتە میونشن لە ئەڵمانیا. سیزار عیماد دەڵێت، مەترسی لەسەر ژیانیان هەبوو، لەماڵەوە بوون و دەنگی فیشەک دەهات، لە نێوشاریشدا تەقە بوو.   سیزار لە قۆناخی پێنجەمی کۆلێژی پزیشکی ددانە لە کیێڤ، ئەو هاونیشتمانییە بە تۆڕی میدیایی رووداوی گوت، حکومەتی عێراقی هیچی نەکردووە بۆ گەڕاندنەوەیان بۆ هەرێمی کوردستان.  سیزار عیماد هەروەها باسی لەوەش کرد: "لە سنووری ئۆکراینا دەرچووین بۆ پۆڵەندا، بەڕاستی پۆڵەندا رێزیان گرتین و بێزاریان نەکردین، تەنانەت نەیانگوت پاسپۆرتی عێراقییان پێیە. "  بە گوێرەی ئاماری نەتەوەیەکگرتووەکان، لە چەند رۆژی رابردوودا نیو ملیۆن کەس لە ئۆکراینا ماڵ و حاڵی خۆیان جێهێشتووە، زیاد لە ١٥٦ هەزاریان چوونەتە نێو پۆڵەندا کە وڵاتێکی درواسێی ئۆکراینایە.   بارزان عەلی، یەکێکی دیکەیە لەو خوێندکارانەی لە کیێڤەوە چووەتە وارشۆ و ئاماژە بەوە دەکات: "ئێمە لە کیێڤەوە تاوەکو گەیشتینە دەروازەی پۆڵەندا ١٢ بۆ ١٣ کاژێرمان پێچوو، چونکە قەرەباڵخییەکی زۆری وەستانی ئۆتۆمبێل هەبوو. "  ئەو هاونیشتمانییانەی کارمەندی وەزارەتی خوێندنی باڵان و بۆ خوێندنی باڵا چوونەتە ئۆکراینا تەنیا ٢٢ کەسن، بەڵام ئەوانەی لە سەر خەرجی خۆیان بۆ خوێندن چوونەتە ئەو وڵاتە نزیکەی ٣٠٠ کەس دەبن و لە ٣٧ زانکۆی ئەو وڵاتە دەخوێنن.