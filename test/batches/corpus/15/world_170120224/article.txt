فیستیڤاڵی بازدان بەسەر ئەسپەوە بەنێو بڵێسەی ئاگر دوای ساڵێک دابڕان بەهۆی پەتای کۆرۆناوە، جارێکی دیکە لە شاری دی پینارێس لە ئیسپانیا بەڕێوەدەچێت. ئەوانەی یارییەکە دەکەن دەڵێن، تەنیا ئەسپسوارەکان چێژی ئەو یارییە دەزانن.  ماریا ئەلڤارێز، ئەسپسوارە و دەڵێت، "ئەمە شتێکی تایبەتە، من لە تەمەنی ٥ یان ٦ ساڵییەوە ئەسپسواری دەکەم و باوکم فێری کردووم. سوپاسی دەکەم کە فێری ئەسپسواری کردووم و وایکردووە لەگەڵ ئەم خۆشییەدا بژیم.. دەبێت بە حەزەوە ئەم کارە بکەی، ئەوەی خولیای کارەکەی نەبێت چێژی لێنابینێت. "  فیستیڤاڵەکە بە "لاس لومیناریاس" ناودەبرێت، مێژووی بۆ ٥٠٠ ساڵ لەمەوبەر دەگەڕێتەوە. مێژوونووسان دەڵێن، بۆنەکە لە نەریتێکی میللی کاسۆلیکیەوە هاتووە کاتێک دووکەڵ بۆ پاکبوونەوە لە نەخۆشی بەکارهێندراوە.  ئەلیسیا مارتین، ئەسپسوارە و باس لەوە دەکات، "یەکێکە لە هەستە هەرەخۆشەکانی ژیانم، کاتێک کە گوێ بۆ میوزیکی فیستیڤاڵەکە دەگری، موچرکە بەگیانتدا تێپەڕدەبێت، ئەو کات دەزانیت ئەو رۆژە هاتووە. "  ئیسپانیا بە فیستیڤاڵی شێتانە ناوبانگی دەرکردووە، ئەمە یەکێکە لەو فیستیڤاڵانەی ساڵانە سەرنجی هەزاران کەس بۆ خۆی رادەکێشێت. رۆژێک پێشتر ئامادەکاریی تەواو بۆ فیستیڤاڵەکە دەکرێت، تیپێک لە کلکی ئەسپەکە دەئاڵێندرێت، ئەمەش بۆ ئەوەی کلکی نەسووتێت.  هەرچەند رێکخراوە ئاژەڵپارێزەکان رەخنەیان لەو فیستیڤاڵە گرتووە، بەڵام رێکخەرانی بەرگریی لێدەکەن و دەڵێن ئەسپ بەم بازدانە بەنێو ئاگردا تووشی ئازار نابێت.