رۆژی یەکشەممە ١٦ - ١ - ٢٠٢٢ وەزارەتی دەرەوەی ئەمریکا لەسەر زاری گوتەبێژێکی لە رێگەی ئیمەیلەوە لەوبارەیەوە وەڵامی تۆڕی میدیایی رووداوی دایەوە و گوتی: "ئەمریکا و تورکیا بەرژەوەندییەکی هاوبەشیان هەیە بۆ بەرەوپێشبردنی چارەسەرێکی سیاسی بۆ شەڕی سووریا. ئێمە بەردەوام راوێژ و داوای هاوئاهەنگی لە ئەنقەرە و هاوبەشەکانمان لە ناوچەکەدا دەکەین و بە تووندی پشتگیری لە بوونیادنانەوە و رێزگرتن لە هێڵەکانی ئاگربەست دەکەین".   هەفتەی رابردوو بەشێک لە میدیاکانی رۆژئاوای کوردستان و سووریا بڵاویانکردوەوە ئەمریکا داوای وادەیەکی لە تورکیا کردووە بۆ کشانەوە لە سووریا. راپۆرتە هەواڵییەکان لە سەردانێکی نایدن ماینزا، سەرۆکی کۆمیسیۆنی ئازادی ئایینی نێودەوڵەتی، سەرچاوەیان گرتبوو کە گوایە نادین ماینزا رایگەیاندووە حکومەتی وڵاتەکەی داوای لە تورکیا کردووە لە سووریا بکشێتەوە و خشتەیەکیش بداتە ئەمریکا لەبارەی ئەوەی چۆن و کەی لە سووریا دەکشێتەوە.  دوای ئەوەش رووداو پەیوەندی بە وەزارەتی دەرەوەی ئەمریکاوە کرد و داوای روونکردنەوەی هەڵوێستی ئەمریکای لەسەر سووریا کرد.   لە وەڵامی رووداودا، وەزارەتی دەرەوەی ئەمریکا گوتی کە ویلایەتە یەکگرتووەکانی ئەمریکا، تورکیا بە هاوپەیمان و هاوڕێیەکی دێرین و بە بەها دەبینێت و "ئێمە بەردەوام بەدوای هەلی ئەوەدا دەگەڕێین تاوەکو هاوبەشیی دوولایەنەی دێرینی نێوانمان بەهێزتر بکەین".   لە بەشێکی دیکەی وەڵامەکەی کە بۆ تۆڕی میدیایی رووداوی ناردووە، وەزارەتی ئەمریکا پەسنی تورکیای کردووە بۆ لەخۆگرتنی پەنابەرانی سووریا کە لە شەڕی نێوخۆی وڵاتەکەدا ئاوارەبوون و دەڵێت: "ئێمە سوپاسی تورکیا دەکەین بۆ ئەو پاڵپشتییەی بۆ زیاتر لە ٣ ملیۆن پەنابەری سووری تەرخانیکردووە کە بەهۆی شەڕی نێوخۆی سووریا، وڵاتەکەیان جێهێشتووە. "   پێشتریش نادین ماینزاش، بە ئیمەیڵ بە رووداوی راگەیاند کە ئەو بە سەردانێکی تایبەت لە رۆژئاوای کوردستان بووە، نەک بە نوێنەرایەتی حکومەتی ئەمریکا. لە وەڵامی ئەوەی کە ئایا حکومەتی ئەمریکا داوای کشانەوەی لە تورکیا کردووە، ماینزا ئاماژەی بەو راپۆرتانە کرد کە کۆمیسیۆنەکەی بۆ حکومەتی ئەمریکایان ناردووە.   نادین ماینزا، سەرۆکی کۆمیسیۆنی ئازادی ئایینی نێودەوڵەتی ئەمریکایە، ئەو کۆمیسیۆنەش کۆمەڵێک پێشنیازی لە راپۆرتی ساڵانەی خۆیدا بۆ حکومەتی ئەمریکا خستووەتەڕوو، یەکێک لە پێشنیازەکان ئەوەیە ئەمریکا داوا لە تورکیا بکات لە سووریا بکشێتەوە، پێشنیازێکی دیکەش ئەوەیە حکومەتی ئەمریکا بە فەرمی مامەڵە لەگەڵ بەڕێوەبەرایەتیی خۆسەری رۆژائاوی کوردستان بکات. بەڵام تاوەکو ئێستاش، حکومەتی ئەمریکا وەڵامی پێشنیازەکەی کۆمیسیۆنی ئازادی ئایینی نەداوەتەوە.  کۆمیسیۆنی ئازادی ئایینی نێودەوڵەتی، دەزگایەکی فیدراڵیی حکومەتی ئەمریکایە، بەڵام سەربەخۆیە. کاری ئەو کۆمیسیۆنە، بڕیاردان و قسەکردن نییە بە ناوی حکومەتی ئەمریکاوە. بەڵکو کاری پێشنیازکردنی سیاسەت و بڕیارە بۆ حکومەت و کۆنگرێسی ئەمریکا.