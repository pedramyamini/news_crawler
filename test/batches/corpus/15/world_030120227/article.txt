ئەڵمانیا بە نیازە تاوەکو کۆتایی ئەمساڵ ئەو سێ وێستگە ئەتۆمیە دابخات کە وزەی کارەبا بەرهەمدێنن و تاوەکو ساڵی ٢٠٣٠ ـیش بەکارهێنانی خەڵۆز بە تەواوی رادەگرێت، بەڵام فەرەنسای دراوسێی دەیەوێت وێستگە ئەتۆمییەکانی نۆژەنبکاتەوە و ژمارەیەکی نوێشیان دروستبکات بۆ ئەوەی کارەبای پێویست بۆ وڵاتەکەی دابینبکات.   پێچەوانەی ئەوە، بەرلین دەیەوێت پشت بە وزەی سروشتی ببەستێت، تاوەکو ئەوکاتەی دەتوانێت بە سەرچاوەیەکی دیکەی وزەی پاک شوێنی پڕبکاتەوە.   ئەو دوو هەڵوێستە دژبەیەکەی دوو وڵاتە خاوەن ئابوورییە هەرە گەورەکەی یەکێتیی ئەوروپا، وایکردووە لە نێو کۆمسیۆنی ئەوروپیدا ناکۆکی دروستبێت.  لە رەشنووسی پلانێکی یەکێتیی ئەوروپادا هاتووە، کە دەتوانرێت بە چەند مەرجێک، بۆ وەبەرهێنان، پشت بە وزەی ئەتۆمی و گازی سرووشتی ببەسترێت.  شتێفن هیبەشتخایت، گوتەبێژی حکومەتی ئەڵمانیا لە بەرلین، رۆژی دووشەممە، بە رۆژنامەڤانانی گوت: "ئێمە پێمانوایە وزەی ئەتۆمی مەترسیدارە، " باسیشی لەوە کرد کە پرسی لەکۆڵکردنەوەی پاشماوەی ئەتۆمی کە بۆ ماوەی هەزاران ساڵ بەهۆی تیشکدانەوەی ئەتۆمی بە مەترسی دەمێنێتەوە، هێشتا چارەسەرنەکراوە.   هیبەشتخایت گوتیشی ئەڵمانیا بە "راشکاوی" هەڵسەنگاندنی یەکێتیی ئەوروپا بۆ وزەی ئەتۆمی رەتدەکاتەوە و هەڵوێستی خۆیشی لەو بارەیەوە بە کۆمسیۆنی ئەوروپی گەیاندووە، کە ئەو دامەزراوەیە خاوەن دەسەڵاتی جێبەجێکاریی یەكێتیی ئەوروپایە.   ژینگەپارێزەکان پێشتر رەخنەیان لە سووربوونی ئەڵمانیا لەسەر بەکارهێنانی گازی سرووشتی گرتووە، کە هەرچەندە لە سووتەمەنییەکانی دیکە کەمتر ژینگە پیس دەکات، بەڵام بڕێکی دوانە ئۆکسیدی کاربۆن هەر بەرهەمدێنێت.   هیبەشتخایت گوتی ئامانجی حکومەتی ئەڵمانیا ئەوەیە کە گازی سرووشتی تەنیا وەکو "پردێکی تەکنەلۆژی" بەکاربێنێت و تاوەکو ساڵی ٢٠٤٥ لەگەڵ جێگرەوەیەکی دیکەی پیسنەکەری وەکو هایدرۆجین  بیگۆڕێتەوە.   ئەڵمانیا بڕیاریداوە تاوەکو ئەو ساڵە بە تەواوی هەموو سووتەمەنییە پیسکەرەکان لە کۆڵبکاتەوە.