دادگەی شاری ئۆدێنس، سێیەم شاری گەورەی دانیمارک لەدوای دوو مانگ لێکۆڵینەوە، دواجار کۆمپانیای (دان بانکرینگ) و کۆمپانیای (بانکەر هۆڵدینگ)ی بە تاوانبار ناساند. ئەو دوو کۆمپانیایە بە فرۆشتنی ١٧٢ هەزار تۆن سووتەمەنیی فڕۆکە بە کۆمپانیا رووسییەکان لەنێوان ساڵانی ٢٠١٥ تاوەکو ٢٠١٧ بە تاوانبار ناسراون.  ئاندرێس ریکێندۆف، دادوەر دەڵێت "بەڕاستی ئەمە بڕیارێکی مێژووییە. سووتەمەنیی فڕۆکە نێردراوە بۆ سووریا. خراوەتە نێو فڕۆکەی جەنگیی رووسی و لە بەرژەوەندیی رژێمی ئەسەد بۆردوومانی کردووە. هەڵبەتە ئەمە زۆر جیددییە، لەبەر ئەوەش ئەم بڕیارە بڕیارێکی مێژووییە".  بەهای ئەو سووتەمەنییەی کە کۆمپانیاکان لە رێگەی ٣٣ باری کەشتییەوە ناردوویانە بۆ سووریا، ٩٠ ملیۆن یۆرۆ بووە. دادگەکە ئەو دوو کۆمپانیایەی بە نزیکەی پێنج ملیۆن و ٢٠٠ هەزار دۆلار سزادا و بڕیاریادا سەرۆکی بانکەر هۆڵدینگ بۆ ماوەی چوار مانگ لە پۆستەکەی دووربخرێتەوە.  ئاندرێس ریکێندۆف سەبارەت بە کۆمپانیای دان بانکرینگ، ئاماژە بەوە دەکات، "دادگە بۆی دەرکەوتووە کە هەر لە سەرەتاوە ئەوان بەنیازی ئەم کارە بوون و ٣٣ باری سووتەمەنییان گواستووەتەوە، لەبەر ئەوە بەڵێ بە دڵنیاییەوە زۆر خۆشحاڵم بەو بڕیارەی کە دادگە دەریکردووە".  لە کاتی بەرگریکردن لە خۆیاندا، بەرپرسانی کۆمپانیای بانکەر هۆڵدینگ جەختیان لەوە کردەوە بێ تاوانن و ئەو کۆمپانیا رووسییانەی کە مامەڵەیان لەگەڵ کردوون لە لیستی گەمارۆکانی ئەوروپادا نەبوون. دادگە هەڵوێستی بەرپرسانی بانکەر هۆڵدینگی رەتکردووەتەوە و رایگەیاندووە، دەبووایە بە ئاسانی هۆڵدینگەکە بیانزانیبایە کە سووتەمەنییەکان دواجار لەلایەن فڕۆکە جەنگییەکانی رووسیاوە بەکاردەهێنرێن. دادوەرانی دادگەی ئۆدێنس سەرەتا داوای سزادانی کۆمپانیاکانیان بە بڕی نزیکەی ٥٠ ملیۆن دۆلار کردبوو، هەروەها داوای بەندکردنی سەرۆکی کۆمپانیاکەیان کردبوو بۆ ماوەی دوو ساڵ.