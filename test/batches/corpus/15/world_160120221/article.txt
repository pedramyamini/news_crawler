مارین لۆپێن سەر بە پارتی کۆمەڵەی نیشتمانییە. داوا دەکات وەرگرتنی کۆچبەرانی یاسایی رابگیرێت و دەشڵێت ئەگەر ببێتە سەرۆک، ئەو یاسایانە هەڵدەوەشێنێتەوە کە رێگە بە کۆچبەرە نایاساییەکان دەدەن ببنە دانیشتووی یاسایی. بەڵێنیشیداوە ئەو پارە و یارمەتییە کەمبکاتەوە کە بە کۆچبەرە نوێیەکان دەدرێت. هەروەها دەیەوێت سنووری فەرەنسا تووندوتۆڵتر بکات.   مارین لوپێن، بەربژێر بۆ هەڵبژاردنی سەرۆکایەتی فەرەنسا دەڵێت: "من پێشتریش بە ئێوەم گوت سنوورەکانمان بوونەتە بێژنگ. وا دیارە کونەکانی ئەو بێژنگە بچووک نابنەوە، بەڵکو پێچەوانەی بانگەشەکانی ئیمانوێل ماکرۆن، فراوانتر دەبن. "  ئێریک زیمو، سەر بە پارتی ریکۆنکوێتە. دژە موسڵمان و دژە کۆچبەرە. پێشتر دوو جار بەهۆی بڵاوکردنەوەی رق و کینە، لە لایەن دادگاکانی فەرەنساوە سزادراوە. زیمو بەڵێنیداوە ئەگەر ببێتە سەرۆکی فەرەنسا، کۆتایی بە وەرگرتنی کۆچبەران بێنێت، موسڵمانان ناچار بکات ناوی فەرەنسی لە منداڵەکانیان بنێن و کۆچبەران ناچاربکات ژیانیان بگۆڕن بۆ ئەوەی بە گوتەی خۆی فەرەنسیانە بژین.   هەروەها ڤالێری پێکرێس، کە سەر بە پارتێکی راستڕەوە بە ناوی "با ئازاد بین"،  دەیەوێت سنوورەکانی فەرەنسا بە رووی کۆچبەراندا تووندتر بکات و پێوەرەکانی وەرگرتنی پەناخوازانیش زەحمەتتر بکات.   ڤالێری پێکرێس، بەربژێر بۆ هەڵبژاردنی سەرۆکایەتیی فەرەنسا دەڵێت: "من هیچ سنوورێک بۆ ژمارەی پەناخوازان دانانێم، چونکە پەناخوازەکان لە وڵاتی خۆیان رووبەڕووی چەوساندنەوە دەبنەوە. بۆیە هیچ سنوورێک بۆ ژمارەیان دانانێم، بەڵام فیلتەرەکان قورستر دەکەم و رێکارەکانیش خێراتر دەکەم. "  هاوکات ئیمانوێل ماکرۆن کە بە نیازی خۆ بەربژێرکردنەوەیە بۆ خولی دووەمی سەرۆکایەتیی فەرەنسا، لە ماوەی رابردوودا ژمارەیەک یاسای دژی موسڵمانان لە وڵاتەکەی دەرکردووە، کە بەشێك لە میدیای فەرەنسی و ئەوروپی دەڵێن، ماکرۆن دەیەوێت لەو رێگەیەوە دەنگی راستڕەوەکانی وڵاتەکەی بەدەستبێنێت.