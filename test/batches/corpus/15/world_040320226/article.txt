لەبارەی جەنگی ئۆکراینا، لیندزی گراهام، سیناتۆری ئەمریکی بە کەناڵی تەلەڤزیۆنیی فۆکس - ی ئەمریکیی گوتووە، "چۆن ئەمە [ئەم جەنگە] کۆتایی دێت؟ کەسێک لە رووسیا دەبێت هەستێت رووبەڕووی ئەمە ببێتەوە.. و ئەم کەسە [پووتین] دوورخاتەوە".  دواتر لە زنجیرەیەک تویتدا ئەو سیناتۆرە ئەمریکییە جەختی لەوە کردووەتەوە، "تاکە گەل کە دەتوانن ئەمە چارەسەرکەن، گەلی رووسیایە"، هەروەها بە ئاماژەکردن بە کوشتنی گایوس جولیوس سێزار، دەسەڵاتداری رۆمان کە لەلایەن چەند سێناتۆرێکەوە لە سەردەمی خۆیدا کوژرا، گراهام گوتوویەتی "ئایا لە رووسیا بروتوسێک هەیە؟ " ئەوەش وەکو ئاماژەیەک بۆ بکوژی سێزار، کە ناوی مارکوس جونیوس بروتوس بووە.  گراهام کە پێشتر بەربژێر بووە بۆ پۆستی سەرۆککۆماری ئەمریکا پرسیویەتی کە ئەگەر، "کەسێکی سەرکەوتووتر لە کۆلۆنێڵ ستاوفێنبێرگ" لە سوپای رووسیا هەبێت، کە مەبەستی لە کلاوس ڤۆن ستاوفێنبێرگ، ئەو ئەفسەرە ئەڵمانییەیە کە لە ساڵی ١٩٤٤ بۆمبێکی ئاراستەی ئەدۆڵف هیتلەر کرد بۆئەوەی بیکوژێت، هەروەها ئەوەشی گوتووە کە "ئێوە [رووسییەکان] خزمەتێکی گەورەی وڵاتەکەتان و جیهانیش دەکەن" بەو کارە.  سیناتۆرە ئەمریکییەکە ماوەی ٢٠ ساڵە لە کۆنگرێس خزمەت دەکات و پێشتر هاوپەیمانێکی نزیکی دۆناڵد ترەمپ، سەرۆکی پێشووی ئەمریکا بووە.  ئۆکراینا دەڵێت، لانیکەم ٣٥٠ هاووڵاتیی سڤیلی وڵاتەکە بەهۆی هێرشەکانی رووسیاوە کوژراون، نەتەوە یەکگرتووەکانیش ئاماژە بەوە دەکات کە زیاتر لە یەک ملیۆن ئۆکراینی لەو وڵاتە ئاوارە بوون.  مۆسکۆ دەڵێت، ئەو ناوچانە ناکاتە ئامانج کە هاووڵاتیی سڤیل تێیاندا نیشتەجێن.  رۆژی پێنجشەممە ٢٤ - ٠٢ - ٢٠٢٢ سوپای رووسیا بە فەرمانی راستەوخۆی ڤلادیمیر پووتین، سەرۆکی رووسیا دەستی بە "ئۆپەراسیۆنێکی تایبەت"ی سەربازی بۆسەر ئۆکراینا کرد و ئەمڕۆ هەینی ٠٤ - ٠٣ - ٢٠٢٢ ئەو ئۆپەراسیۆنە پێی نایە نۆیەم رۆژیەوە.