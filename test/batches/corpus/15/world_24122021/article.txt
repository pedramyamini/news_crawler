ئامانج لە هەڵبژاردنەکان ئەوە بوو کۆتایی بە جیاوازییەکان بهێندرێت و حکومەتێکی یەکگرتوو پێکبهێندرێت کە کاروباری وڵات بەڕێوەببات.  هانی عوبەیدی، دانیشتووی بەنغازی دەڵێت، "ئێمە وەکو خەڵکی لیبیا، پێویستمان بە سەقامگیریی سیاسی، ئابووری و دەروونییە، ئەوەش بەبێ هەڵبژاردن روونادات".  لە ساڵی ٢٠١٤ وە لیبیا بەسەر دوو بەرەی دژبەردا دابەشبووە. رۆژئاوای وڵاتەکە لە لایەن حکومەتی ویفاقی نیشتمانییەوە کۆنترۆڵ کراوە کە لەلایەن نەتەوە یەکگرتووەکانەوە دانی پێدا دەنرێت. رۆژهەڵاتیش لە دەستی خەلیفە حەفتەردایە و سەرکردایەتیی ئەو هێزانە دەکات کە بە سوپای نیشتمانیی لیبیا ناسراون. ئۆکتۆبەری ساڵی رابردوو، هەردوولا لە جنێڤ رێککەوتنی ئاگربەستیان واژۆ کرد.  مانگێک دوای ئەوە، لە تونس بڕیاریاندا کە ٢٤ - ١٢ - ٢٠٢١ هەڵبژاردنە سەرۆکایەتی و پەرلەمانییەکان بکرێن، بەڵام وەکو پێویست کار بۆ بەجێگەیاندنی پرۆسەکە نەکرا.  ئەنەس جوماتی، بەڕێوەبەری پەیمانگەی سادق بۆ لێکۆڵینەوە لە کاروباری لیبیا دەڵێت، "کاتی پێویست لەبەردەستدا نییە بۆ تۆمارکردنی ناوی بەربژێرەکان و یەکلاکردنەوەی ئەوەی کە کێ مافی بەربژێربوونی هەیە و کێ نییەتی، هەروەها کاتی پێویست بۆ ژماردنی دەنگەکان و ئاشناکردنی کۆمیسیۆن بە بەربژێرەکان و روانگەیان بۆ وڵات نییە".  ناکۆکیی سەرەکیی لایەنە لیبیەکان لەسەر پێشینەی بەربژێرانی سەرۆکایەتی بوو. لە رۆژهەڵات، خەلیفە حەفتەر خۆی بەربژێر کردووە لە کاتێکدا کە لەلایەن دژبەرەکانیەوە بە ئەنجامدانی تاوانی جەنگ تۆمەتبار دەکرێت.  لە رۆژئاواشەوە، عەبدولحەمید دوبەیبە لە کێبڕکێکەدایە، کە سەرۆکی حکومەتی کاتیی ویفاقی لیبیایە و پێشتر و بە مەرجی خۆبەربژێرنەکردنەوە ئەو پۆستەی پێدرابوو.  لە باشووری لیبیاش سەیفول ئیسلامی کوڕی موعەمەر قەزافی خۆی بەربژێر کردووە کە ئەویش بە ئەنجامدانی تاوانی دژی مافی مرۆڤ تۆمەتبارە.  کلاودیا گازینی، شارەزای کاروباری لیبیا رایگەیاند، "هەر لە سەرەتاوە ئەنجامدانی هەڵبژاردنەکانی لیبیا لە قومارێکی مەترسیدار دەچوو، بەڵام هۆکاری سەرەکیی ئەم وەستانەی پرۆسەی هەڵبژاردن، ئەو ناکۆکییە بوو کە لەسەر بەربژێرە سەرەکییەکانی هەڵبژاردنی سەرۆکایەتی هەبوو".  پەرلەمان کە لە رۆژهەڵاتی لیبیایە، پێشنیازی کردووە هەڵبژاردنەکان بۆ ٢٤ی مانگی داهاتوو دوابخرێن، بەڵام بەهۆی ناکۆکییەکان، چاوەڕوان ناکرێت بە ئاسانی لەسەر رێککەوتێکی نوێ پێکبێن.  ئەگەرچی ساڵی ٢٠٢١ بەهۆی ئاگربەستەوە، بۆ لیبیا ساڵێکی ئارام بوو، ئێستا لیبیەکان لەوە دەترسن شەڕ دەستپێبکاتەوە، چونکە لە ئەمڕۆوە وادەی حکومەتە کاتییەکەی تەرابلووس بەسەردەچێت و مشتومڕیش لەسەر مانەوە و نەمانەوەی حکومەتە کاتییەکە لە هەڵچووندایە.  نەتەوە یەکگرتووەکانیش هۆشداری دەدات کە گرووپە چەکدارەکان لە تەرابلووس دەستیان بە گردبوونەوە کردووە.