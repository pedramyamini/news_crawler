لە کەمپی پەنابەرانی شێدا لە نزیک شاری هەرات لە ئەفغانستان، دانیشتووانی کەمپەکە لە رەوشێکی خراپدا دەژین، هاوکارییە مرۆییەکان زۆر کەمن، هەلیکاریش بە ئەستەم دەستدەکەوێت، هەژاری چەند خێزانێکی نیشتەجێی کەمپەکەی ناچارکردووە کچەکانیان بفرۆشن، قەندی گوڵ، منداڵێکی تەمەن ١٠ ساڵانە و باوکی بە بڕی ١٠٠ هەزاری ئەفغانی فرۆشتوویەتی کە دەکاتە هەزار دۆلاری ئەمریکی، بەو پارەیە خواردن و پێداویستی بۆ خێزانەکەی دابینکردووە.  عەزیز گوڵ، دایکی قەندیی تەمەن ١٠ ساڵان دەڵێت، "خواردن لە ماڵمان نەبوو، بە هاوژینەکەمم گوت بۆ ئەوەی منداڵەکان نەمرن خواردنیان بۆ پەیدا بکە، خواردنی هێنا، لێم پرسی پارەت لە کوێ پەیداکرد؟ گوتی کچەکەمم فرۆشتووە بۆ هاوسەرگیری تاوەکو خواردن بکڕم، ئێستا ئەو پیاوە قەرزی لامانە، ئەگەر پارەکەی نەدەینەوە کچەکەمان لێ دەستێنێت. "  هاوسەرگیریکردن بە منداڵان لەو ناوچەیە بووەتە دیاردە، خێزانی زاوا پارە دەدەنە باوکی کچە منداڵەکان و لای باوکیان دەبن تاوەکو تەمەنیان دەگاتە ١٥ ساڵ، دواتر هاوسەرگیری پێدەکرێت و دەچێتە ماڵی خۆی.  حەمید، دانیشتوویەکی کەمپەکەیە و کچە حەوت ساڵانەکەی فرۆشتووە بۆ ئەوەی خواردن بۆ منداڵەکانی دیکەیی و دەرمانیش بۆ هاوژینە نەخۆشەکەی بکڕێت، ئاماژە بەوە دەکات، "من ئەو کچەمم فرۆشتووە تاوەکو خواردن و دەرمان بکڕم، کچێکی دیکەشم هەیە، ئەویش لەبەر هەژاری و نەبوونی دەرمان دەفرۆشم، ئەمڕۆ ناتوانم خواردن بۆ منداڵەکانم و دەرمان بۆ هاوژینەکەم بکڕم. "  دوای ئەوەی تاڵیبان لە ئەفغانستان حوکمی گرتە دەست، رێکخراوە نێودەوڵەتییە مرۆییەکان وڵاتەکەیان جێهێشتووە، ئەوەش رەوشی مرۆیی لەو وڵاتە دژوار کردووە.  ئاسونتا چارلێس، بەڕێوەبەری رێکخراوی "World Vision" لە ئەفغانستان، گوتی، "رەوشی ئەو وڵاتە بەرەو وێرانە دەڕوات، بە تایبەت بۆ منداڵان، مایەی نیگەرانییە کە خێزانێک منداڵێکی خۆیان دەفرۆشن بۆ ئەوەی خواردن بۆ ئەندامەکانی دیکەیان پەیدا بکەن، دەبێت رێکخراوە نێودەوڵەتییەکان بە دەم هاواری خەڵکی ئەفغانستانەوە بێن. "  لە مانگی ئابی ساڵی ٢٠٢١، رێکخراوی تاڵیبان ئەفغانستانی کۆنترۆڵکرد، کۆمەڵگەی نێودەوڵەتیی پارەی حکومەتی ئەو وڵاتەیان بلۆککردووە و تاوەکو ئێستا دانیان بە حکومەتی نوێی ئەفغانستاندا نەناوە، ئەوەش وایکردووە رەوشی مرۆیی و ئابووریی ئەو وڵاتە رۆژ بە رۆژ خراپتر ببێت. بە گوێرەی ئامارێکی نەتەوە یەکگرتووەکان نزیکەی ٣.٢ ملیۆن منداڵی خوار تەمەن پێنج ساڵان لە ئەفغانستان تووشی بەد خۆراکی بوون