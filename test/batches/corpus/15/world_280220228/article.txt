لە راگەیێندراوێکدا کە لە فەیسبووک بڵاوکراوەتەوە، بەرپرسانی ئۆکراینا رایانگەیاندووە، نزیکەی پێنج هەزار و ٣٠٠ سەربازی رووسییان لە چوار رۆژی رابردوودا کوشتووە، هەروەها ١٩١ تانک، ٢٩ فڕۆکەی جەنگی، ٢٩ هێلیکۆپتەر و ٨١٦ ئۆتۆمبێلی سەربازییان تێکشکاندوون.  تاوەکو ئێستا ئەم ئامارانە لەلایەن لایەنێکی سەربەخۆوە پشتڕاست نەکراونەتەوە، وەزارەتی بەرگریی بەریتانیاش لەو باوەڕەدایە کە رووسیا لە پێکدادانەکاندا قوربانیی "زۆری" هەبووە.  وەزارەتی بەرگریی رووسیا رایگەیاندووە کە هێزەکانی زیانیان بەرکەوتووە، بەڵام بەرپرسانی سوپای رووسیا هیچ ئامارێکیان لەبارەی ژمارەی قوربانیان نەخستووەتەڕوو.  هاوکات نەتەوە یەکگرتووەکانیش رایگەیاندووە، توانیویانە پشتڕاستی ئەوە بکەنەوە کە لانیکەم ٩٤ هاووڵاتیی سڤیل لە یەکەم رۆژی شەڕی رووسیا لە ئۆکرانیا کوژراون.  نەتەوە یەکگرتووەکان ئاماژەی بەوە کردووە، داگیرکاریی ئۆکراینا بووەتە هۆی ئەوەی "دۆخی مرۆیی خراپتر ببێت" و ژمارەی قوربانییەکانیش بەپێی خەمڵاندنەکانیان زیاتر دەبێت.