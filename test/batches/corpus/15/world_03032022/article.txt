ئیگۆر کۆناشینکۆ، گوتەبێژی وەزارەتی بەرگریی رووسیا لە کۆنفرانسێکی رۆژنامەڤانیدا رایگەیاند، شارەکەیان لەژێر کۆنتڕۆڵدایە و ژیان لە خێرسۆن ئاساییە و هیچ کێشەیەکی کورتهێنانی خواردن و پێداویستییە سەرەتاییەکانی ژیان نییە.  ئیگۆر کۆلیکاڤیڤ، سەرۆکی شارەوانیی خێرسۆن داوا لە سەربازانی رووسی دەکات تەقە لە خەڵکی سڤیل نەکەن، داواش لە خەڵک دەکات تەنیا لە کاتی رۆژدا بێنە دەرەوە.  رووسیا دەڵێت، شاری بێردیانسکشیان گرتووە، هەرچی شاری ماریۆپۆلە، سەرۆکی شارەوانییەکەی دەڵێت پاڵەوانەنە بەرپەرچی هێرشی رووسیایان داوەتەوە و نەیانهێشتووە بکەوێتە دەستیان.  هەریەک لە شارەکانی خێرسۆن، ماریۆپۆل و بێردیانسک شاری ستراتیژی بەندەرین، دەکەونە سەر دەریای رەش و سێ سەرچاوەی گەورەی ئاڵوگۆڕی بازرگانی ئۆکراینان لەگەڵ وڵاتانی ناوچەکە.  کۆمەڵەی گشتیی نەتەوە یەکگرتووەکان بە زۆرینەی دەنگ داوایکرد شەڕی ئۆکراینا بوەستێنرێت  کۆمەڵەی گشتیی نەتەوە یەکگرتووەکان رۆژی چوارشەممە کۆبوونەوەیەکی تایبەتی لەبارەی دۆخی ئۆکراینا ئەنجامدا و بە زۆرینەی دەنگ پڕۆژەیاسایێکی پەسەندکرد بۆ ئەوەی داوا لە رووسیا بکەن دەستبەجێ شەڕەکە بوەستێنێت. لە ئەنجوومەنی ئاساییشی نەتەوە یەکگرتووەکان کە دامەزراوەیەکی بەهێزترە و دەسەڵاتی زیاتری هەیە، هەوڵێکی لەو جۆرە درا بەڵام رووسیا ڤیتۆی بەکارهێنا.   لە کۆمەڵەی گشتیی نەتەوە یەکگرتووەکان رێگە بە بەکارهێنانی ڤیتۆ نادرێت. ١٤١ ئەندامی کۆمەڵەی گشتیی نەتەوە یەکگرتووەکان دەنگیان بە پڕۆژە یاساکە دا کە داوا دەکات دەستبەجێ شەڕ رابووەستێنرێت و هەموو سەربازانی رووسیا لە ئۆکراینا بکشێنەوە.   رووسیا، بێلاڕووس، کۆریای باکوور، سووریا و ئەریتریا دژی پڕۆژە بڕیارەکە دەنگیاندا و ٣٥ وڵاتی دیکەش بێلایەن مانەوە.   ئێران و عێراق دوو لەو وڵاتانە بوون کە نە بە بەڵێ و نە بە نەخێر دەنگیان نەدا.