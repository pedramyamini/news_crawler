ناوچەی ڤاسیلکیڤ لە نزیک کیێڤ، ئاسەواری شەڕ بە دار و دیواریەوە دیارە. ناوچەی بوچا - یش هەر لە نزیک کیێڤ، تانکەکانی رووسیا تەنانەت ناوچە سڤیلەکانیش بۆردوومان دەکەن.  میدیای رووسی دەڵێت، لە شەوی رابردووەوە تانکەکانیان چوونەتە نێو خارکیێڤی دووەم گەورەترین شاری ئۆکراینا. زێلێنسکی ئەوە رەتدەکاتەوە و داوای دانبەخۆداگرتن دەکات، دەشڵێت هاوپەیمانێتییەکی زەبەلاحیان لە دژی رووسیا پێکهێناوە.  ڤۆلۆدیمیر زێلێنسکی، سەرۆکی ئۆکراینا رایگەیاند، "چەکمان بۆ دێت، کەرەستەی پزیشکی، خۆراک، سوتەمەنی و پارەمان بۆ دێت. هاوپەیمانێکی بەهێز بۆ پاڵپشتیکردنی ئۆکراینا پێکهێندراوە، هاوپەیمانێکی دژە جەنگ".  ڤلادیمیر پووتین، سەرۆکی رووسیا چوارەم رۆژە شەڕی کۆنترۆڵکردنی ئۆکراینا دەکات، بەڵام بەگوێرەی نەخشەیەک، سوپای ئۆکراینا لە باکووری رۆژهەڵات لە شارەکانی بێرێزنا، نیژین، ئیڤانکۆڤسکی و دەوروبەری کیێڤ، بەرگری دەکەن. لە باکووری رۆژئاواش لە شاری لوستک، لە باشووریش لە شاری خێرسۆن و ئۆدێسا لە شەوی رابردووەوە شەڕێکی قورس هەیە.  رۆژی یەکشەممە ٢٧ - ٠٢ - ٢٠٢٢ بە لێدوانێک ڤلادیمیر پووتین شەڕەکەی بردە قۆناخێکی نوێوە، هێزی بەرپەرچدانەوەی ئەتۆمیی خستە ئەوپەڕی ئامادەباشییەوە. سەرۆکی رووسیا رایگەیاند، "داوام لە وەزیری بەرگری و سوپاسالاری هێزە چەکدارەکانی رووسیا کردووە هێزی بەرپەرچدانەوە بخەنە باری خزمەتگوزاریی سەربازییەوە".  رۆژی دووشەممە ٢٨ - ٠٢ - ٢٠٢٢ شەڕی ئۆکراینا دەچێتە رۆژی پێنجەم و بەرپرسە باڵاکانی دەوروبەری زێلێنسکی دەڵێن، تاوەکو دوا هەناسە دەجەنگن. بڕیارە شاندێکی ئۆکراینی و رووسی لەنزیک سنووری بێلاڕووس کۆببنەوە، قسە لەسەر هەر دەرفەتێک دەکەن کە بتوانێت ئاوێک بکات بە ئاگری ئەو شەڕەی کە واشنتن دەڵێت، لە رۆژی پێنجشەممەوە رووسیا تاکلایانە هەڵیگیرساندووە.