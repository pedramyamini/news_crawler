پەیامنێری رووداو چووەتە ئەو مۆزەخانەیەی جلی ئەو کەشتیوانەی تێدایە کە ٥٠ ساڵ لەمەوبەر چووە سەر مانگ. لەتەنیشتییەوە جلی هاوتا رووسییەکەی دانراوە، ئەوکاتە کە ئەمریکا سەردانی مانگی کرد بۆ رکابەریکردنی یەکێتیی سۆڤیەت بوو، ئێستاش رکابەریی چین پاڵنەرێکی سەرەکییە، بەڵام ئەمجارە بۆمانەوەی لەسەر مانگ ئەمریکا، پلانێکی زۆر درێژخایەن تری هەیە، دەیەوێت مانگ وەکو وێستگەیەک بۆ گەشتی زیاتر بۆ بۆشایی ئاسمان بەکاربهێنێت.   گەشتی ئەمجارەی ئەمریکا بۆ یەکەمجار ئافرەتێک و کەسێکی هیسپانیک ئەنجامی دەدەن.   ئەماندا ستیڤنسن، راهێنەری تیمی ئەو پرۆژەیەیە کە بڕیارە خەڵک بنێرن بۆسەر مانگ و ناوی ئارتەمیسە دەڵێت، "لە پرۆژەی ئەپالۆ، ٥٠ ساڵ بەر لە ئێستا یەکەم مرۆڤمان گەیاندە سەر مانگ، پرۆژەی ئارتەمیس دەستە خوشکی ئەپالۆیە، ئەوەش رێککەوتێکی باشە، چونکە لە رێگەی ئەم پرۆژەیەوە یەکەم ئافرەت و یەکەم کەسی کەمینەکان دەنێرینە سەر مانگ. "  ئەماندا ستیڤنسن دەشڵێت، "جیاوازییەکە لەنێوان ئەپالۆ و ئارتەمیس ئەوەیە کە لە پرۆژەی ئارتەمیس دەمانەوێت لەسەر مانگ بۆ ماوەیەکی درێژ بمێنینەوە، نەک هەر ئەوەی بچینە سەر مانگ و بگەڕێینەوە بەڵکو دەچینە ئەوێ، لەوێ دەمێنینەوە و دواتر ئەوەی کە لە رێگەی چوون بۆ مانگ فێری دەبین، بەکاری دەهێنین بۆ ئەوەی پێی بگەینە مەریخ. "  گەڕانەوەی ئەمریکا بۆ سەر مانگ تەنیا بۆ لێکۆڵینەوە لە چۆنێتیی گەیشتن بە مەریخ نییە وەکو ئەماندا باسی دەکات، چاودێرانی زانستی و ئاسترۆفیزیایی پێیان وایە، هەندێک سەرچاوەی سرووشتیی مانگ هەن کە لە رووی زانستییەوە دوور نییە بتوانرێت سوودی لێ وەربگیرێت بۆ دابینکردنی پێداویستیی گەشتکردنی مرۆڤ بۆ شوێنی دوورتری بۆشایی ئاسمان.  رێژەیەکی زۆر ئاو و سەهۆڵ لە جەمسەری باشووری مانگ هەن، ئەمریکا دەیەوێت نەک تەنیا بۆ خواردنەوە بەڵکو بۆ گەشتکردنی زیاتریش بۆ بۆشایی ئاسمان بەکاریان بهێنێت.  ئاو لە دوو گەردیلەی هایدرۆجین و یەک گەردیلەی ئۆکسجین پێکدێت، لە ساڵی ١٨٠٠ پرۆسەیەک داهێنرا کە پێی دەگوترێت ئێلێکترۆڵەسیس، ئەم پرۆسەیە دەتوانێت گەردیلە هایدرۆجینەکان لە گەردیلە ئۆکسجینەکە جیا بکاتەوە، دواتر هایدرۆجین بۆ سووتەمەنی و ئۆکسجینیش بۆ هەناسەدان بەکاربهێندرێت.   بەپێی پلانی ناسا، پرۆژەی ئارتەمیس لە ساڵی ٢٠٢٢ کەشتیی ئاسمانیی ئۆرایۆن بەبێ مرۆڤ بۆ تاقیکردنەوە دەنێرێتە بۆشایی ئاسمان، دواتر لە ساڵی ٢٠٢٤، لە گەشتی دووەمی ئۆرایۆندا، چەند بەربژێرێکی هەڵبژێردراوی ناسا دەچنە بۆشایی ئاسمان، بەدەوری مانگدا دەسوڕێنەوە و لە گەشتی سێیەمی ئارتەمیسدا کەشتی ئۆرایۆن لەسەر مانگ دەنیشێتەوە و بەلای کەمەوە دوو لە سەرنشینەکانی لەسەر مانگ دادەبەزن.   ئێلکین نۆرێنا، کارمەندی ناردنی رۆکێتە بۆ بۆشایی ئاسمان، دەڵێت، "یەکەم گەشت تاقیکردنەوەیەک دەبێت بە چواردەوری مانگدا و ئامادەکاری دەبێت بۆ گەشتی دووەممان کە مرۆڤ تێیدا بەشدار دەبن، ئەوەش وا دەکات کە بۆ یەکەمجار کەسێکی کەمینەکان بگەیێنینە سەر مانگ، دواتر بۆ مەریخ هەنگاو بنێین، چونکە ئێستا سەردەمێکی باڵکێشە. "   دوای گەیشتنی ئەمریکییەکان بۆ سەر مانگ کە تەنیا ٣٨٤ هەزار کیلۆمەتر لە زەوییەوە دوورە، ناسا دەست دەکات بە ئامادەکاری بۆ ناردنی مرۆڤ بۆ سەر مەریخ، گەشتێک کە پێویستی بە ئامادەکارییەکی زۆر زیاتر و بڕینی ٥٤.٦ ملیۆن کیلۆمەتر هەیە.