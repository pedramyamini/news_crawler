ماگدالینا ئەندەرسن، سەرۆکوەزیرانی سوێد بە میدیای وڵاتەکەی راگەیاند: "ئەو کەسانەی کە تاوانیان لە سوێد ئەنجامداوە و خاوەن وڵاتینامەی سوێد نین، دەبێت بگەڕێندرێنەوە وڵاتەکانیان. پێم وایە دەبێت ژمارەیەکی زیاتریان بگەڕێندرێنەوە. "  سەرۆکوەزیرانی سوێد گوتیشی، حکومەتی وڵاتەکەی دەستی بە وردبوونەوە لە بژارەکانی بەردەمی کردووە و ئاماژەی بەوەشکرد، ئەگەر کەسێک سزایەکی ٦ مانگی لەنێو سوێد بۆ بڕایەوە لە بەرامبەر ئەنجامدانی تاوانێکدا، ئەوا دەبێت ئەو سزادانە بەس بێت بۆئەوەی رەوانەی وڵاتی خۆی بکرێتەوە. "  ئەندەرسن گوتیشی، ئەندەرس یگیمان، وەزیری کۆچبەرانی وڵاتەکەی راسپاردووە بۆئەوەی پرۆژەی پێویست لەو بوارەوە ئامادە بکات و ئومێدیشی خواست پەرلەمانی وڵاتەکەی پاڵپشتی لە هەنگاوەکانی بکات.   سەرۆکوەزیرانی سوێد ئاماژەی بەوەشکرد کە رێژەی تاوان لە سوێد بەرزە و هەربۆیە ئەرکێکی سەرەکیی حکومەتەکەی کارکردن دەبێت بۆ کەمکردنەوەی و سەپاندنی سزای تووند بەسەر تاوانکاراندا.   کۆچکردن بۆ وڵاتانی ئەوروپا لە ماوەی چەند دەیەی رابردوودا زۆر بووە و دەیان هەزار کۆچبەر لەوانیش چوونەتە سوێد. بە گوێرەی ئاماری "رێکخراوی هاریکاریی ئابووری و پێشکەوتن"ـی ئەوروپا، ١٤ % ی دانیشتووانی سوێد لە وڵاتانی دیکە لەدایکبوون و % ١٩ی ئەوانیش لە ماوەی ٥ ساڵی رابردوودا گەیشتوونەتە ئەو وڵاتە.   وەک لە ئامارەکەدا هاتووە، ٦٢ % ی ئەو کەسانە کاریان دەستکەوتووە.   لە ساڵی ١٩٠٠ دا ژمارەی دانیشتووانی سوێد نزیکەی ٥ ملیۆن کەس بوو و لەو ژمارەیەش تەنیا ٣٥ هەزار و ٦٢٧ کەسیان لە وڵاتانی دیکە لەدایکببوون، واتە رێژەی ٠.٧ % یان؛ ٢١ هەزار و ٤٩٦ کەسیان خەڵکی دانیمارک، فینلەندا، ئایسلەندا و نەرویج بوون؛ ٨٥٣١ کەسیان خەڵکی وڵاتانی دیکەی ئەوروپا، ٥٢٥٤ کەسیان خەڵکی ئەمریکای باکوور، ٩٠ کەسیان خەڵکی ئەمریکای باشوور، ٨٧ کەسیان خەڵکی ئاسیا و ٧٩ کەسیان خەڵکی ئەفریقا بوون.   ژمارەی کۆچبەران لە دوایین دەیەکانی سەدەی رابردوو و دوو دەیەی یەکەمی ئەم سەدەیەدا بۆ ئەو وڵاتە زیادیکرد. لە ساڵی ٢٠١٠ دا ژمارەی ئەو کەسانەی لە وڵاتانی دیکە لەدایکببوون و لە سوێد نیشتەجێبوون گەیشتە ١.٣٣ ملیۆن کەس و ئەوەش ١٤.٣ % ی کۆی دانیشتووانی دەکرد.