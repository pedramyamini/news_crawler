رۆژی سێشەممە ١١ - ٠١ - ٢٠٢٢ نێد پرایس، گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانیدا رایگەیاند، ئەو کۆبوونەوەی نێوان مۆسکۆ و واشنتن، گفتوگۆی سەرەتایی بوون و بۆ ئەوە بوون تاوەکو مۆسکۆ بە بیرۆکەی کردەیی بێتە پێشەوە، بۆ ئەوە بوو تاوەکو بزانین تاچەند پێشڤەچوون لە ئارادایە. پرایس گوتیشی، ئەوان چاوەڕێی ئەوەیان نەکردووە لەم دانوستاندنەدا بگەنە بڕیار و رێککەوتنی کۆنکرێتی.  نێد پرایس، گوتی، "لە ماوەی چەند رۆژی داهاتوودا لەگەڵ رووسیا لە پەیوەندیدا دەبین بۆ ئەوەی دیاریبکەین کەی و چۆن ئەم دانوستاندنانە بەرەوپێشەوە ببەین. "  نێد پرایس، گوتیشی، "ئەوەی ئێمە داوامانکردووە، گەڕانەوەی هێزەکانی رووسیایە بۆ بنکە سەرەکییەکانیان، ئەگەر گەڕانەوەکە ببینین، ئەوە دەبێتە نیشانەیەکی داکشانی گرژییەکان. ئێمە قسە لەبارەی سازشکردنەوە ناکەین، بەڵکو قسە لەبارەی گەڕان بەدوای بیرۆکەدا دەکەین، گەڕان بەدوای ئەو پێشنیازانەدا دەکەین کە لە بەرژەوەندیی ئاسایشی گشتیدان. "  گوتەبێژی وەزارەتی دەرەوەی ئەمریکا، ئەوەشی خستەڕوو، ئەوە شتێک نییە کە ئەوان تاکلایەنانە ئەنجامی بدەن. ئەوە شتێک نییە تەنیا بۆ ئەوە بیکەن کە مۆسکۆ بکشێتەوە و هێزەکانی بگەڕێنێتەوە بنکە هەمیشەییەکانیان. بەڵکو گفتوگۆ دیپلۆماسییەکان بۆ ئەوەیە کە سوودیان بۆ ئاسایشی بەکۆمەڵیان هەبێت.   ئەوە لە کاتێکدایە کە رۆژی دووشەممە ١٠ - ٠١ - ٢٠٢٢ کۆبوونەوەی شاندە باڵاکانی ئەمریکا و رووسیا لە جنێف لەسەر پرسی ئۆکراینا و ناتۆ بەڕێوەچوو، کۆبوونەوەکە حەوت کاژێری خایاند.   ئەمریکا دەیەوێت مۆسکۆ دڵنیایی پێبدات کە سوپای رووسیا هێرش ناکاتە سەر ئۆکراینا، مۆسکۆش دەیەوێت وڵاتانی رۆژئاوا گەرەنتیی بدەن کە ئۆکراینا و وڵاتانی دیکەی دراوسێی رووسیا هەرگیز نابنە ئەندام لە هاوپەیمانیی ناتۆ.  سێرگی ریابکۆڤ، جێگری وەزیری دەرەوەی رووسیا دەڵێت، "ئەمریکا پێشنیازەکانی مۆسکۆی بەهەند وەرگرتووە و ئەوانیش دڵنیاییان بە واشنتن داوە کە رووسیا هەرگیز پلانی بۆ داگیرکردنی ئۆکراینا دانەناوە، نیازیشی نییە ئەو کارە بکات. "  هاوکات ویندی شێرمن، جێگری وەزیری دەرەوەی ئەمریکا دوای کۆبوونەوەکە، لە کۆنگرەیەکی رۆژنامەڤانیدا، بە رۆژنامەڤانەکانی راگەیاند، ئەوان پێشنیازێکی رووسیایان رەتکردووەتەوە کە داوایان کردبوو ئۆکراینا هەرگیز نەبێتە ئەندام لە ناتۆ.   باسیشی لەوە کرد، شاندەکەی رووسیا گرەنتیی نەداوە کە مۆسکۆ ١٠٠ هەزار سەربازەکەی لە نزیک سنووری ئۆکراینا دەکشێنێتەوە.   جێگری وەزیری دەرەوەی ئەمریکا ئاماژەی بەوەشکردووە، "ئێمە ئامادەیی خۆمان بۆ شاندەکەی مۆسکۆ دەربڕیوە لە ماوەی داهاتوودا کۆبوونەوەی زیاتر بکەین بۆ ئەوەی گفتوگۆ لەسەر شوێنی جێگیرکردنی چەکەکانی ناتۆ لە رۆژهەڵاتی ئەوروپا بکەین. "  باسی لەوەش کردووە، ئەمریکا و ناتۆ ئامادەن لەگەڵ رووسیا کاربکەن بۆ ئەوەی بەشێوەیەکی یەکسان و دوولایەنانە، هەنگاو لەبارەی بابەتی جێگیرکردنی مووشەکەکان بنێن.