ئەمریکا و هاوپەیمانەکانی بە دووری نازانن کە پووتین سەرکێشی زیاتر ئەنجامبدات، بە رادەیەک تەنیا دوای ئاگر کەوتنەوەیەک لە وێستگەیەکی ئەتۆمی ئۆکراینا، بەپەلە بەریتانیا داوای کۆبوونەوەیەکی ئەنجومەنی ئاسایشی نێودەوڵەتیی کرد. باربرا ودوۆرد، نوێنەری بەریتانیا لە نەتەوەیەکگرتووەکان دەڵێت، "ئێمە هەر دوێنێ شەو بەپەلە پەیوەندیمان بە هاوتا رووسییەکانمانەوە کرد بۆ ئەوەی زوو هێرشەکەیان بوەستێنن و دڵنیاببنەوە کە ئاگرەکە کوژایەوە و دۆخەکە کۆنترۆڵکرا. "  جێرالدین بێرن نەیسن، نوێنەری ئێرلەندا لە نەتەوە یەکگرتووەکان گوتی، "ئەوەی ئەمشەو روویدا جێگەی مەترسی بوو، دوای ئەوە بینیمان هێرشی سەربازیی کرایە سەر وێستگەی ئەتۆمی. لەبەر ئەوە وەزیری دەرەوەمان داوای راگرتنی دەستبەجێی هەموو چالاکییە سەربازییەکانی کرد لە ناوچەکە. "   ئەو ناوچەیەی باڵوێزی ئێرلەندا باسی دەکات، وێستگەی ئەتۆمی زاپۆریژیایە لە ئۆکرانیا کە شەوی پێنجشەممە هێرشی سەربازیی کرایە سەر و لە دەرئەنجامدا ئاگرێکی گەورە لە بەشێکی وێستگەکە دروستبوو، ئەگەر وێستگەکە بتەقیبایەوە یان گوڕە ناوکییەکەی بتوایەتەوە، ئەوە دەبووە هۆی کارەساتێکی ژینگەیی کە بۆ سەتان ساڵ کاریگەرییەکەی لەسەر ئەوروپا دەمایەوە.   لیندە تۆماس گرینفیڵد، نوێنەری ئەمریکا لە نەتەوە یەکگرتووەکان باسی لەوە کرد، "بەهۆی میهرەبانی خودا جیهان لە لێواری کارەساتێکی ئەتۆمی گەڕایەوە. رووسیا پێویستە بوەستێت لە بەکارهێنانی هێزی سەربازیی زیاتر کە ئەو ١٥ سیستەمە ئەتۆمییە کارایەی ئۆکراینا بخاتە مەترسییەوە. "   رووسیا دەڵێت ئەوان ئەو هێرشەیان ئەنجامنەداوە و نوێنەری مۆسکۆ رایگەیاند، ئەوان ئەوەندە هیزێکی نا بەرپرسیار نین کە رێگە بە روودانی کارەساتێکی ئەتۆمی بدەن. ڤاسلی نابینزیا، باڵوێزی رووسیا لە نەتەوە یەکگرتووەکان ئاماژەی بەوە کرد، "ئەمڕۆ جارێکی دیکە گوێمان لە کۆمەڵێ درۆ گرت کە چۆن هێزەکانی رووسی گوایە هێرشیان کردووەتە سەر وێستگەی ئەتۆمی زەپەریژیا. ئەمە هەمووی بەشێکە لە هەڵمەتێکی کەموێنەی درۆ و بڵاوکردنەوەی زانیاریی ناڕاست لە دژی رووسیا. "  دوای هەڕەشەکانی پووتین و سێرگێی لاڤرۆڤ دەربارەی چەکی ئەتۆمی، ئەمریکا و هاوپەیمانەکانی متمانەیان بە رووسیا نەماوە کە رێگری لە کارەساتی ئەتۆمی بگرێت لە ئۆکراینا، سەرەڕای ئەو راستییەی کە ئاژانسیی نێودەوڵەتیی ئەتۆمی لە هەمان کۆبوونەوە رایگەیاند، ئاگرەکەی وێستگەی ئەتۆمی زاپۆریژیا کوژێنراوەتەوە و هیچ کام لە کوورە ئەتۆمییەکانی لە ژێر هەڕەشەدا نین.