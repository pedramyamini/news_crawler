لە کۆبوونەوەکەدا وەزیرانی دەرەوەی ئەمریکا، فەرەنسا، ئەڵمانیا، ئیتاڵیا، کەنەدا، بەریتانیا، ژاپۆن و نوێنەری یەکێتیی ئەوروپا باس لە دۆخی ئابووریی جیهان لە دوای دەرکەوتنی کۆرۆنا، تەندروستی و مافەکانی مرۆڤ دەکەن.   بۆ یەکەمین جار وەزیرانی دەرەوەی وڵاتانی باشووری رۆژهەڵاتی ئاسیا کە ئەندامی گرووپی "ئاسیەن"ـن، بۆ کۆبوونەوەکە بانگهێشتکراون بۆ ئەوەی لەگەڵیاندا تاوتوێی رکابەرییە ئابوورییەکانی چین و رووسیا بکرێت.   گرووپی ٧ لە ئەمریکا، فەرەنسا، ئەڵمانیا، ئیتاڵیا، کەنەدا، بەریتانیا، ژاپۆن و یەکێتیی ئەوروپا پێکدێت، ٤٦ % ی بەرهەمی نێوخۆی جیهان لای ئەوانە.  بە گوێرەی پێگەی وێڵد پۆپیولەیشن ریڤیوو، ساڵی ٢٠١٨، ٦٠ % ی سامانی جیهان لای وڵاتانی گرووپی حەوت بووە، کە ٣١٧ ترلیۆن دۆلار بووە. لەکاتێکدا دانیشتووانی ئەو وڵاتانە تەنیا ١١ % ی دانیشتووانی جیهان پێکدەهێنن.   بە گوێرەی نوێترین ئامارە فەرمییەکانی وڵاتانی ئەو گرووپە، بەراورد بە ساڵی ٢٠١٨، جگە لە بەریتانیا، ئەمساڵ ئابووریی هەموویان گەشەی کردووە بە جۆرێک کە ئابووریی بەریتانیا ٥.١ % پاشەکشەی کردووە، بەڵام ئابووریی ئەمریکا زۆرترین گەشەی بەخۆوە بینیوە کە قەبارەکەی بە رێژەی ١٦.٦ % ی ئاستی ساڵی ٢٠١٨ زیادیکردووە.