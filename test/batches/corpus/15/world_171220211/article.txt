ڤۆندەرلاین دەڵێت: "با هیچ گومانێک نەبێت، ئەگەر رووسیا دژی ئۆکراینا بجوڵێت، یەکێتیی ئەوروپا سزا دەسەپێنێت کە دەکرێت تێچووەکەی گەورە بێت. "  ئەو هۆشدارییەی سەرۆکی کۆمسیۆنی یەکێتیی ئەوروپا لە کۆنفرانسێکی رۆژنامەڤانیدا هات، دوای ئەوەی کە سەرکردەکانی ٢٧ وڵاتە ئەندامەکەی یەکێتییەکە لە برۆکسل کۆبوونەوە.  ڤۆندەرلاین باسی لەوە کرد کە وڵاتە ئەوروپییەکان دەیانەوێت پەیوەندییان لەگەڵ رووسیا باش بێت، بەڵام ئەوە "تاڕادەیەکی زۆر پشت بە بژارەکانی مۆسکۆ دەبەستێت. "  دووبارە داواشی لە رووسیا کردەوە گرژییەکان کەمبکاتەوە و بە گوتەی خۆی، "خۆی لە هەر دوژمنکاریێک بە دووربگرێت. "  بەرپرسانی هەواڵگریی ئەمریکا دەڵێن رووسیا ٧ هەزار سەربازی لە نزیک سنووری ئۆکراینا جێگیرکردووە و گوماندەکەن لە سەرەتای ساڵی داهاتووەوە ئەو وڵاتە داگیر بکات، بەڵام مۆسکۆ دەنگۆییەکان رەتدەکاتەوە.