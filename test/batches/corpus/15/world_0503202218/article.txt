ئیبراهیم کاڵن، لەبارەی هەڵوێستی وڵاتەکەی لە شەڕی ئۆکراینا جەختیکردەوە کە ئەنقەرە لەگەڵ وەستانی شەڕ و دەستپێکردنی دانوستاندنە، هەروەها ئاماژەی بەوەش کرد، تورکیا یەکیک لەو وڵاتانەیە کە دەتوانێت دیالۆگ لەگەڵ هەردوولادا بکات.  ئیبراهیم کاڵن لەبارەی دوایین پەیوەندیی نێوان ئەردۆغان و پووتین رایگەیاند: "بەر لە دەستپێکردنی شەڕ، ئەوکاتەی رووسیا دوو هەرێمەکەی دۆنباسی ناساند کە بە هەرێم ناوی دەبات، رۆژێک دوای ئەو رووداوە سەرۆککۆمارمان پەیوەندییەکی تەلەفۆنیی لەگەڵ پووتین کرد. جا ئەم پەیوەندییەی ئەمجارە گرنگتریش دەبێت".  لەبارەی ئەو زنجیرە گەمارۆیەی سەر رووسیا لەلایەن وڵاتانی رۆژئاواوە کاڵن گوتی: "ئێستا هیچ پلانێکی گەمارۆمان نییە. هەروەک گوتم، ئێمە نامانەوێ ببینە لایەنێکی ئەم شەڕە. پێویستە لە پێگەیەکدا بین کە بتوانین لەگەڵ هەردوولا دیالۆگ بکەین. بێگومان ناشمانەوێ ئابووریمان بەم شێوەیە زیانی بەربکەوێت".  گوتەبێژی سەرۆکایەتیی کۆماری تورکیا هەروەها باسی لەوە کرد، "پێویستە لە خۆمان بپرسین، ئەگەر هەمووان نێوانیان لەگەڵ رووسیا نەمێنێت، کێ دیالۆگی لەگەڵدا دەکات؟ "