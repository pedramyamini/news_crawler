جۆن کێربی، گوتەبێژی وەزارەتی بەرگریی ئەمریکا لە کۆنگرەیەکی رۆژنامەڤانیدا رایگەیاند، "ئێمە پێشتر ئەم یاریکردنەمان بینیوە، بە دیاریکراوی لە ٢٠١٤ دا، ئەو دەمەی رووسیا کریمیای داگیرکرد. ئێستاش زانیاریمان هەیە پێشانی دەدەن رووسیا بە دوای پاساوێکە بۆ هێرشکردنە سەر ئۆکراینا. رووسیا بەنیازە گرووپێكی چەکدار دروستبکات وا دەرکەوێت کە هێرش دەکاتە سەر ئۆکراینییەکانی دانیشتووی رۆژهەڵاتی وڵات تاوەکو بە بیانووی ئەوەوە هێز بباتە نێو خاکی ئۆکراینا".  ئەم گوتانەی گوتەبێژی وەزارەتی بەرگریی ئەمریکا بە پشتبەستن بە سەرچاوە هەواڵگرییەکانیان لەکاتێکدایە، هەفتەیەکە گفتوگۆکانی رووسیا - ئەمریکا بۆ هێورکردنەوەی دۆخی ئۆکراینا بەڕێوەدەچن، بەڵام تاوەکو ئێستا هیچ ئەنجامێکی یەکلاکەرەوەیان نەبووە.  رۆژی هەینی هێرشی ئەلیکترۆنی کرایە سەر چەند ماڵپەڕێکی حکومی ئۆکراینی، بەرپرسانی کیێڤ رووسیایان تۆمەتبارکردووە. لەسەر ماڵپەڕە هاککراوەکان نووسراوە، "لەوەش خراپترتان بەسەر دەهێنین. "  هەواڵگریی ئەمریکا باس لەوە دەکات، گوایە رووسیا دەستی بە شەڕی میدیایی و تەکنەلۆژی دژ بە ئۆکراینا کردووە، بۆ ئەوەی هەراسانیان بکات و بکەونە هەڵەوە و پاساوێک بدەنە پووتین، سەرۆکی رووسیا پەلاماریان بدات.  ئۆلیکسی دانیلۆڤ، سکرتێری ئەنجوومەنی بەرگریی و ئاسایشی نیشتمانیی ئۆکراینا لەبارەی هێرشە ئەلیکترۆنییەکەوە رایگەیاند، "بە روونی دەتوانین بە دوای جێپەنجەی ئەنجامدەرانی ئەم هێرشە بکەوین، روونە کە شارەزا رووسەکان هێرشەکەیان ئەنجامداوە. لە ٩٩.٩ % دڵنیام رووسەکان ئەم کارەیان کردووە. ئامانجیان بڵاوکردنەوەی ناسەقامگیرییە تاوەکو دواتر هێرش بکەنە سەر ئەم وڵاتە".  مۆسکۆ هەموو تۆمەتەکان رەتدەکاتەوە و دەڵێت، ئەمریکا و ناتۆ دەیانەوێت لە رێگەی فراوانکردنی رێکخراوەکەیان، گەمارۆی چین و رووسیا بدەن.