ئەم گوتانەی جۆن کێربی لە کاتێکدایە، جێن ساکی، گوتەبێژی کۆشکی سپی چەند خولەکێک بەر لە گوتەکانی پێنتاگۆن، هۆشداری دا و گوتی رووسیا ئامادەکاری کردووە لە هەر کات و ساتێکدا هێرشبکاتە سەر ئۆکراینا.  جۆن کێربی، گوتەبێژی وەزارەتی بەرگریی ئەمریکا لە کۆنفرانسێکی رۆژنامەڤانیدا گوتی، ئەمریکا ئامادەیە چەک و پاڵپشتیی سەربازیی بە هاوپەیمانەکانی لەنێو ناتۆ بدات بۆ بەرگریکردن لەخۆیان لە ئەگەری سەرهەڵدانی جەنگێکی سارد لەگەڵ رووسیا.  کێربی جارێکی دیکە جەختیکردەوە و گوتی: "هێشتا پێمانوایە دەرفەتی دیپلۆماسی ماوە" بۆ هێورکردنەوەی دۆخەکە و داوای لە رووسیا کرد بە بڕیارەکانیدا بچێتەوە و نەکەوێتە هەڵەی هێرشکردنەسەر ئۆکراینا.  گوتەبێژی پێنتاگۆن گوتی، بەرچاوڕوونیمان نییە ئاخۆ پووتین بە نیازی چییە لە کۆکردنەوەی ئەو هەموو هێزە لەسەر سنوورەکانی ئۆکراینا، ئەوەشی گوت، ئێستا قورسە بزانن ئاخۆ پووتین دوایین بڕیاری بۆ هێرشکردن داوە یاخود نا، بەڵام جەختیکردەوە کە باشترین بژاردە بۆ رووسیا کشاندنەوەی هێزەکانییەتی، بەڵام گوتی "دەبینین کە ئەمە روونادات. "  سەبارەت بە وردەکاریی سزاکان، جۆن کێربی روونیکردەوە، سزای ئابووری لەنێو بژاردەکاندا هەن و ئەگەر هاوپەیمانەکانیشیان لەنێو ناتۆ بۆ سەلامەتی خۆیان داوای پاڵپشتیی سەربازیی بکەن، ئامادەن پێشکێشکیان بکەن.