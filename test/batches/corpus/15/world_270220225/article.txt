زێلێنسکی لەلایەن ئەمریکاوە ئۆفەرێکی راکردنی بۆ رەخسێندراوە، بەڵام ئەو لە وەڵامدا گوتوویەتی، "شەڕ لێرەیە، ئێمە چەکمان دەوێت نەک گەشت".  ڤۆلۆدیمیر زێلێنسکی، سەرۆکی ئۆکراینا دەڵێت، "من لێرەم و چەک دانانێم. بەرگری لە دەوڵەتەکەمان دەکەین، چونکە چەک راستیی ئێمەیە. راستیی ئێمە خاکی ئێمەیە. خاکی ئێمە منداڵەکانمانن".  پڕوپاگەندەی شەڕ، زۆر کار لەسەر ئەوە دەکەن لەڕێگەی بڵاوکردنەوەی دەنگۆی ساختەوە ورەی سوپای ئۆکراینا بڕوخێنن، بەڵام زێلێنسکی کەم رۆژ هەیە دوو جار لەبەردەم کۆشکی کۆماری لە کیێڤی پایتەخت دەرنەکەوێت و پاڵپشتی بۆ سوپاکەی دووپاتنەکاتەوە.  سەرۆکی ئۆکراینا دەڵێت، "هاوپەیمانیی دژی جەنگ کاری خۆی دەکات. چەک و کەرەستەی بەرگری وا دەگەن بە ئۆکراینا".  شەڕی ئۆکراینا پێدەنێتە رۆژی چوارەم، زێلێنسکی هێشتا لە ئۆفیسی خۆیەتی، لەگەڵ وەزیر و بەرپرسە باڵاکانی وڵات کارەکانی رادەپەڕێنێت.  زێلێنسکی ئاماژە بەوە دەکات، "بەرگریمان کردووە و سەرکەوتووانە بەڕووی دووژمندا وەستاوینەتەوە. شەڕ لە چەندین شار و شارۆچکەی وڵاتەکەمان بەردەوامە".  لە ساڵی ٢٠٠٠ زێلێنسکی بووەتە ئەکتەرێکی کۆمیدیی فیلمە سینەماییەکان، تەنانەت لە ڤیدیۆیەکدا دەردەکەوێت کە زێلێنسکی نواندنی کاری مامۆستایەک دەکات کاتێک دەبێت بە سەرۆکی ئۆکراینا.  زێلێنسکی لەلایەن رۆژئاواوە بە "پاڵەوانی جەنگ" ناودەبرێت و لەلایەن رووسیاشەوە بە "بووکەڵەی رۆژئاوا"؛ بەڵام زێلێنسکی سەختترین بەرپرسیارێتیی تەمەنی کەوتووەتە ئەستۆ، باجی بەهێزکردنی قەڵخانی ناتۆ لە دژی رووسیا دەدات، شەڕێکی بە وەکالەت بۆ نەیارانی ڤلادیمیر پووتین دەکات، ئەو سەرکردەیەی رۆژئاوا پێیوایە هەوڵدەدات ئایدۆلۆژیای یەکێتیی سۆڤیەت زیندووبکاتەوە.