گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانیدا رایگەیاند، ئەمریکا پێشوازی لە ئاساییبوونەوەی دۆخی کازاخستان دەکات. گوتیشی، "پێشوازی لەوەش دەکەین کە سەرۆک تۆکایڤ، گوتوویەتی هێزە ئاشتیپارێزەکان ئامانجی بەرنامەکەی خۆیان پێکاوە. "  هەفتەی رابردوو رووسیا دەستپێشخەری کرد و زیاتر لە ٢٠٠٠ سەربازیان لەگەڵ ژمارەیەک لە وڵاتانی یەکێتیی سۆڤییەتی جاران نارد بۆ کازاخستان، ئەوەش لەدوای ئەوەی خۆپێشاندانێکی گەورە دژی دەسەڵاتی وڵاتەکە لەسەر بەرزبوونەوەی نرخی سووتەمەنی دروستبوو.  ئەمریکا دەڵێت، تاوەکو هێزەئاشتیپارێزەکان لە کازاخستان بمێننەوە، ئەوان بەردەوام داوایان لێدەکەن رێز لە مافەکانی مرۆڤ بگرن، هەروەها پابەندی کشانەوەیەکی خێرابن لە کازاخستان.  رۆژی سێشەممە ١١ - ٠١ - ٢٠٢٢ سەرۆکی کازاخستان رایگەیاند، هێزی ئاشتیپارێز لە دوو رۆژی داهاتوودا دەست بەکشانەوە دەکەن و کشانەوەکە هەنگاو بە هەنگاو دەبێت، بە گوتەی تۆکایڤ، تەواوی هێزە بیانییەکان لە ماوەی ١٠ رۆژدا لە وڵاتەکە دەکشێنێتەوە.  رووسیا هەڵوێستی خۆی لەسەر کشانەوەکە ئاشکرا کردووە و رایگەیاندووە، تاوەکو بەتەواوی سەقامگیری بۆ وڵاتەکە نەگەڕێتەوە لە کازاخستان دەمێننەوە، کشانەوەکەش هەر لەسەر داوای حکومەتی کازاخستان دەبێت.