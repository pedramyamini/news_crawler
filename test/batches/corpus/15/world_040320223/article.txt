لۆدمیلا کە ئێستا لەگەڵ دایک، داپیرە و کوڕەکەی ئاوارەی کەمپێکی سەر سنووری پۆڵەندان، باس لەوە دەکات، داهاتوویان نادیارە و کەس نازانێت چی روودەدات، هەروەها دەشڵێت، "لە دەنگی تۆپ و تەقینەوە بە خەبەر بووینەوە، نەماندەویست شارەکەمان جێبهێڵین، بەڵام لە ژێر ئاگردا بووین و ناچار بووین ئەوە بکەین. "  ئاڵا شاڵی لە ژنێکی ئۆکراینی بە ناوی لۆدمیلا دەپرسێت، دەتوانی بۆم باس بکەی دۆخی خارکیف چۆن بوو؟   لۆدمیلا لە وەڵامدا باس لەوە دەکات: ٢٤ ـی شوبات بە دەنگی تەقینەوەیەکی زۆر بەهێز بەخەبەربووینەوە. تاوەکو دواین دەقەش باوەڕمان نەدەکرد کە شەڕە، یەکەم تەقینەوە روویدا دەستمان بە کۆکرنەوە و پێچانەوەی جانتاکانمان کرد.   لە بەشێکی شارەکە کارەبا بڕابوو، تووشی ترس و دڵەڕاوکێ بووین. هەستاین دەستمان کرد بە پێچانەوەی ئەو شتانەی پێویستمانە و چووینە ژێرزەمین. لەوێ ماینەوە. باوەڕمان نەدەکرد لە سەدەی ٢١ شەڕ روبدات، تاوەکو دواین سات دەمانگوت نابێت شتی وا رووبدات. چوار رۆژ لە ژێرزەمین لەگەڵ منداڵەکانمان ماینەوە. بۆردوومانەکان چڕتر و زیاتر دەبوون، ماڵەکان دەڕوخان، پەنجەرەکان دەبوون بە هەزار پارچەوە. لەگەڵ ئەو هەموو ترسە نەماندەویست خارکیف بە بەجێبهێڵین. دواجار بۆ رزگارکردنی منداڵەکان، وەکو موعجیزەیەک گەیشتینە وێستگەی شەمەندەفەر کە شەمەندەفەرەکە دەرچوو شارەکەمان بینی وێران ببوو. بە ٣٠ کاژێر گەیشتینە لڤیڤ.  هەروەها لۆدمیلا باسی لەوەش کرد: ئێستا دایک، داپیرەم و منداڵەکانم لەگەڵە و دەمانەوێت لەڕێگەی خۆبەخشەکانەوە هەر چۆنێک بێت بگەینە سەر سنوورەکان. ئەوەی توانیمان لەگەڵ خۆمان هێنامان، رۆژانە پەیوەندی بە هاوڕێ و خزم و کەسوکارەکانمان دەکەین، ئێستا زۆر زەحمەتە خارکیف بەجێبهێڵن. ئێمە زۆر بەختەوەر دەژیاین، ئێمە شەڕمان ناوێت مردنی هیچ لایەکمان ناوێت. ئەو گەنجانەی لە سەرە مەرگدا بوون زۆر ئازاریان چەشت، کارەساتە. کەسی گەنج دەمرن.  ئالا شاڵی: وەکو باسی دەکەیت دۆخەکە زۆر خراپبووە. دەتوانیت بۆم باس بکەیت رۆژانەتان چۆن بەسەر دەبرد؟  لۆدمیلا لە وەڵامدا ئاماژەی بەوە کرد: هەستمان بەهیچ شتێک نەدەکرد کاتێک لە ژێرزەمینەکە بووین، واماندەزانی چەندین ساڵە لە ژێرزەمین دەژین. خزمەکانمان ئەوانەی کە لەوێ ماون ناتوانن دەرچن خەریکە خواردن و ئاوی پاکیان پێنامێنێت. هەموو خەڵک شڵەژاون، هەرچۆنێک بێت هەوڵ دەدەین بە دەرمان هاوکاری یەکتری بکەین.   هەموو هاوکاریی یەکدی دەکەین، کەس بێئومێد ناکەین. هەموو خەمی یەکدی دەخۆین و پەیوەندیی بەیەکەوە دەکەین. ئێستا مەترسیدارە بڕۆینە دەرەوە تاوەکو ئاو بهێنین، چونکە لە ئاسمانەوە ئاگر دەبارێت، کەس نازانێت بەر کوێ دەکەوێت و کێ لە کێ دادەبڕێت. بۆیە هەموو ناچارین دانیشین و چاوەڕێ دەکەین تاوەکو کۆتایی دێت.   تکایە تکایە، داوا لە هەموو جیهان دەکەم کۆتایی بەم جەنگە بهێنن. منداڵەکانمان نایانەوێت ئەوە ببینن. ئێمەش نامانەوێت خەڵک بکوژرێت. داواتان لێدەکەم ئێستا کارەسات روودەدات، ئێستا خەوێکی ناخۆشی ترسناکە. ئێمەش نامانەوێت ماڵەکانمان و ئاژەڵەکانمان جێبهێڵین، ئەگەر ئەم شەڕە بەزووترینکات کۆتایی نەیەت، هەموو جیهان لە ژێریدا دەناڵێنێت.   تکایە هاوکارمان بن، ئەم کارەساتە ترسناکە کۆتایی پێبهێنن. ئێمە نامانەوێت ئۆکراینا بە جیێبهێڵین. ئێمە وڵاتی خۆمانمان خۆشدەوێت. پیاوەکانمان، کوڕەکانمان، براکانمان دەبێت بەرگریی بکەن، ئێمەش نازانین دەڕۆین بەرەو شوێنێکی نادیار و کەس نازانێت بۆ کوێ دەچین.   ماکسیم، منداڵی لودمیلایە، تەمەنی ١١ ساڵە و دەڵێت: زۆر ترسناک بوو، ترسم زۆر بوو، نەک لەوەی کە پەنای ماڵەکەمان بۆردوومان دەکرا، بەڵکو لەوەی کە ماڵەکەمان تۆپێکی بەرکەوێت و بڕوخێت بەسەرماندا.  لۆدمیلا بەردەوام دەبێت لە قسەکردن و دەشڵێت: لێرە ئێمە لە لڤیڤ لە ئاسایشداین، بەڵام هەر کە دەنگێگ دێت منداڵەکانم دەیانەوێت راکەنە ژێرزەمین. دەترسن و دەگرین رادەچڵەکێن. وابزانم دەبێت کاتێکی درێژخایان لەگەڵ ئەو ترسە بژین.  ئاڵا شاڵی: لۆدمیلا چۆن بڕیارتدا خارکیڤ بەجێبهێڵیت؟ زەحمەت بوو ئەو بڕیارە؟   لۆدمیلا: ئێمە دەمانویست تاوەکو دواین سات لە ماڵی خۆمان بمێنینەوە، بەڵام نادیار بوو، مانەوەمان لە ژێرزەمین لەگەڵ منداڵەکانم داهاتوومان ناڕوون دەکات، بۆیە هەوڵمدا رێگەیەک بدۆزمەوە و منداڵەکانم رزگار بکەم، چونکە من دەمەوێت منداڵەکانم دواڕۆژێکی باشیان هەبێت.  ئاڵا شاڵی: دەتەوێت لێرەوە بڕۆیت بۆ کوێ؟  لۆدمیلا: بۆ من هیچ شوێنێک جیاوازیی نییە، تەنیا شوێنێک کە بۆمب، تەقە و مووشەک بە سەرماندا نەبارێت. ئێمە ئێستا دەترسین کە کاتێک بێت نەتوانرێت لاشەکانمان لەژێر خانووە رووخاوەکاندا رزگار بکرێن. بۆیە ئاساییە بۆ کوێ دەڕۆین، هۆڵەندا یان چیک. دەمەوێت بگەڕێمەوە بۆ لای مێردەکەم و کەسوکارم، بۆ وڵاتەکەم. ئێستا ئامانجم تەنیا رزگارکردنی منداڵەکانمە.