بەهۆی توندکردنی رێکارە تەندروستییەکانەوە مانگی رابردوو خۆپێشاندانی گەورە لە پاریس دژی رێکارە خۆپارێزییەکان بەڕێوەچوو. هەروەها حکومەت بڕیاریداوە لە بری ماسکی ئاسایی، مامۆستا و کارمەندانی هەموو قوتابخانەکان ماسکی پزیشکی بەکاربهێنن بۆ ئەوەی ڤایرۆسەکە بۆ منداڵان نەگوازرێتەوە.   ژۆن کاستێکس، سەرۆکوەزیرانی فەرەنسا دەڵێت، "ئێمە لەگەڵ وەزیری پەروەردە بڕیارماندا تاوەکو کۆتایی ئەم مانگە ماسکی پزیشکی بەسەر هەموو مامۆستاکاندا دابەشبکەین، بە خێرایی دەست بەو کارە دەکەین. تاوەکو ئێستا ماسکی پەڕۆیان هەبوو. ئەو ماسکەی ئێمە پێیان دەدەیین FFP ٢ نییە، بەڵکو FFP ١ ـە. "  لە ئیتاڵیاش، وەرگرتنی ڤاکسین بۆ کەسانی تەمەن سەروو ٥٠ ساڵ کرایە ناچاری. بەشێک لە دانیشتووانی رۆما پێشوازی لە بڕیارەکە دەکەن.   ئیمیلیۆ ساتامارییا، فەرمانبەرە لە ئیتاڵیا و ئاماژە بەوە دەکات، "پێموایە پێویستە ڤاکسینی ناچاری فراوان بکرێت بۆ ئەوەی هەموو کەسێک بگرێتەوە، یانیش لانیکەم هەموو پێگەییشتووان. پێم وایە شتێکی باشە. "  بەراورد بە هەفتەی رابردوو، لە ئەوروپا تووشبوون بە کۆرۆنا ٦٦ % زیادیکردووە، بەڵام مردن ٤ % کەمبووەتەوە. ئەوە لە کاتێکدایە لانیکەم شەش لێکۆڵینەوە دەریانخستووە گۆڕاوی جۆری ئۆمیکرۆن بە راددەی دەلتا و گۆڕاوەکانی دیکە زیان بە سییەکان ناگەیێنێت، بەڵکو کاریگەرییەکەی زیاتر لە بەشی سەرەوەی کۆئەندامی هەناسە دەردەکەوێت.