بەرەبەیانی رۆژی هەینی ١٨ - ٣ - ٢٠٢٢ لە دەریای رەشەوە بە ژمارەیەک مووشەک دەوروبەری شاری لڤیڤ کرایە ئامانج، لە کاتێکدا کە شارەکە بووەتە شوێنی بەیەکگەییشتنی ئەو خەڵکەی لە شوێنەکانی دیکەی ئۆکراینا بەهۆی شەڕەوە هەڵدێن، هەروەها بووەتە دەروازەیەک بۆ گەیاندنی هاوکاریی وڵاتانی رۆژئاوا بە ئۆکراینا.   دوای هێرشەکە، بۆ ماوەیەکی زۆر دووکەڵی رەش لە شوێنێکی چاککردنەوەی فڕۆکە لە نزیک فڕۆکەخانەی نیودەوڵەتیی شارەکە بەرزبووەوە، کە تەنیا شەش کیلۆمەتر لە ناوەندی شارەکەوە دوورە.   ماکسیم کۆزیتسکی، سەرۆکی ئەنجوومەنی هەرێمی لڤیڤ رایگەیاند، لە ئەنجامی هێرشەکە کەسێک برینداربووە.   چەند شایەتحاڵێک رایانگەیاند، ماوەیەکی کورت دوای بەئامانجکردنی ئەو شوێنە، ژمارەیەک مووشەکی دیکە ئاراستەی ناوچەکە کراون.   لڤیڤ دەکەوێتە نزیک سنووری پۆڵەندا و لە بەرەکانی جەنگەوە دوورە، بەڵام خۆی و دەوروبەرەکەشی لە هێرشەکانی رووسیا پارێزراو نەبووە. ئەندری سادۆڤی، سەرۆکشارەوانیی شاری لڤیڤ رایگەیاند، شوێنێکی چاککردنەوەی پاسیش زیانی بەرکەوتووە.   لە خراپترین هێرشدا، یەکشەممەی رابردوو، ٣٠ کەس لە ناوەندێکی مەشق و راهێنان لە نزیک شارەکە کوژران. دانیشتووانی شاری لڤیڤ نزیکەی ٢٠٠ هەزار کەس زیادبووە دوای ئەوەی کە لە هەموو ناوچەکانی دیکەی ئۆکرایناوە خەڵک پەنای بۆ بردووە.