زانایان بەچکە دایناسوورەکەی نێو هێلکە بەردینییەکەیان ناو ناوە Baby Yingliang. هێلکەکە لە شاری گوانژوو لە چین دۆزراوەتەوە.   فیۆن وایسم، کە یەکێکە لەو زانایانەی توێژینەوەیان لەسەر ئەم بابەتەدا کردووە و توێژینەوەکەی لە گۆڤاری زانستی iScience بڵاوکردووەتەوە رایگەیاندووە، کە "ئەم هێلکەیە باشترین جۆری بەردینکراوە لەنێو کۆرپەی دایناسۆرەکان. کاتێک Baby Yingliang دۆزرایەوە، پشتی کووڕ بوو، قاچەکانی لە پاڵ سەری بوو کە تا نزیک سکی لاربوو. ئەم جۆرە چەمانەوەیە تایبەتە بە کۆرپەکانی باڵندە کاتێک لەناو هێلکەکانیاندان و بە هی دایناسۆرەکان ناچێت. کاتێک باڵندە لەنێو هێلکەکەیدا خەریکی هەڵهێنان دەبێت، سەری لەژێر باڵەکانیدا دەشارێتەوە و بە دەنووکی هێلکەکە دەشکێنێت، بەڵام ئەو کۆرپانەی بەمشێوەیە کار بۆ هەڵهێنانی هێلکەکە نەکەن، دەمرن".   وایسم پێیوایە، ئەم نەریتەی هەڵهێنانی هێلکە لەلایەن باڵندەکانەوە، نەریتێکی بۆماوەییە لەلایەن دایناسۆرەکانەوە بۆیان ماوەتەوە. بەپێچەوانەوە، کرداری دەرچوون لەناو هێلکە و هەڵهێنانیان هاوشێوەی تیمساحەکان دەبێت کە سەریان کووڕ دەکەنەوە و دادەنیشن و بەمشێوەیە لەنێو هێلکەکەیان دەردەچن.   ئاژەڵەکانی ئۆڤێراپتۆرۆسۆر جۆرێک بووە لە دایناسۆرەکان کە پەڕیان هەبووە و لە چاخی تەباشیری درەنگدا لە ناوچەکانی ئاسیا و ئەمریکای باکوور دەژیان. تەنانەت رووخسار و قەبارەی لاشە و سیستەمی خۆراکیشیان جیاواز بووە. رەنگە قەبارەیان لە مەیموونێکەوە تاوەکو دەگاتە گیگانتۆرابتۆر بگۆڕێت کە باڵایان دەگەیشتە هەشت مەتر.   زانایان پێیانوایە، تەمەنی هێلکە بەردینکراوەکە لەنێوان ٦٦ ساڵ تاوەکو ٧٢ ملیۆن ساڵ بێت و وای بۆ دەچن هێلکەکە لەژێر چەندین چینی بەهێزی قوڕ شاردرابێتەوە، کە لە گۆڕانی کەشوهەوا و ئاژەڵەکانی دیکەی پاراستبێت.   زانایان وای بۆ دەچن رەنگە کۆرپەکە لەکاتی پێگەیشتنیدا باڵاکەی بگەیشتایە دوو تاوەکو سێ مەتر و رووەکخۆریش بووایە. هەروەها پێیانوایە رەنگە ئەم هێلکەیە و چەندین هێلکەی دیکە بەمشێوەیە هەڵگیرابن. ئەم هێلکەیەش هەر بەمشێوەیە لەبیرکرابوو، تاوەکو ئەو کاتەی زانایان بەشێکی هێلکەکەیان شکاند و Baby Yingliangیان دۆزییەوە.   پرۆفیسۆر ستیف برۆساتە مامۆستا لە زانکۆی ئێندبەر، کە یەکێکە لە توێژەرانی ئەم بابەتە رایگەیاند: "ئەم بەچکە دایناسۆرە یەکێکە لە جوانترین بەچکە دۆزراوەکان. رووخسار و لاشەی زۆر بەو باڵندانەی چاخی دایناسۆرەکان دەچێت، بەڵام بە جیاوازیێکی کەم".   زانایەکان هیوا دەخوازن، کامێرایەکی زۆر ورد و پێشکەوتوو هەبێت بۆ ئەوەی بە کواڵێتییەکی زۆر بەرزتر، وێنەی کۆرپە دایناسۆرەکەی نێو هێلکەکە بگرێت بەڕاددەیەک بتوانن توێژینەوەی زیاتری لەسەر بکەن.