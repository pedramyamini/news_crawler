هەرچەندە ئەمریکا و هاوپەیمانەکانی دەیانەوێ گوشار بخەنە سەر ئێران بەوەی کاتی گفتوگۆکان بەسەردەچێت ئەگەر بەزوویی رێکنەکەون، بەڵام ئێران پشوودرێژانە هەنگاودەنێت، تاران نایەوێ لە داهاتوودا دووچاری ترەمپێکی دیکە ببێتەوە.  سەعید خەتیبزادە، گوتەبێژی وەزارەتی دەرەوەی ئێران رایگەیاند، "لەنێوان ئێران و ویلایەتە یەکگرتووەکانی ئەمریکا رێچکەیەکی روون و ئاشکرا لە گۆڕینەوەی بیروڕاکان هەیە. هەموو شتێک لەسەر ئەو رێچکەیە دیاریکراوە و بەشێوازی نووسین روونکراوەتەوە بۆ ئەوەی هیچ لێکتێنەگەیشتنێک روونەدات. پەیامەکان بە نووسین ئاڵوگۆڕیان پێکراوە، بەڵام پێشنیازەکان بە نافەرمی گۆڕدراونەتەوە. هەموو ئەمانە لە رێگەی کۆمیتەی هاوبەشی هاوئاهەنگیکردن ئەنجامدراون. "  هەندێ ئاماژەی روون هەن بۆ گەیشتن بە رێککەوتن، بۆ نموونە بەشداریکردنی جێگری وەزیری دەرەوەی کۆریا لە گفتوگۆکان بۆ گەڕاندنەوەی حەوت ملیار دۆلارە بلۆککراوەکەی ئێران لە وڵاتەکەی، بەڵام هیچ پارەیەکی ئێران بەبێ گڵۆپی سەوزی ئەمریکا ناگەڕێندرێتەوە. ئەم بابەتانە لەگەڵ چەند بابەتێکی زیادکراوی سەردەمە نوێکەی ئیبراهیم رەئیسی، سەرۆککۆماری ئێران نێوەڕۆکی گەڕی هەشتەمی گفتوگۆکانی ڤیەننان کە لە دووشەممەی رابردووەوە دەستیان پێکردووەتەوە.  جێن ساکی، گوتەبێژی کۆشکی سپی دەڵێت، "گفتوگۆکانی هەفتەی رابردوو بەرەوپێشچوونێکی مامناوەندییان بەخۆیانەوە بینیوە. هیوادارین ئەم هەفتەیە بتوانین بەرەوپێشچوون لەسەر ئەم بناخەیە بونیادبنێین. ئەوەی روونە ئەوەیە، ئەگەر بەم نزیکانە نەگەینە تێگەیشتنێکی هاوبەش دەربارەی گەڕانەوە بۆ رێککەوتنی ئەتۆمی، ئەوا هەنگاوە خێراکانی ئەتۆمیی ئێران رێککەوتنەکە لەنێودەبەن. بۆیە کاری لەپێشینەی ئێمە وەکو گەیشتن و جێبەجێکردنی گەڕانەوەیەکی هاوبەش بۆ رێککەوتنەکە دەمێنێتەوە. چاوەڕوانیش دەکەین ئەو گفتوگۆیانە سەرنج بخەنە سەر ئەم بابەتانە، نەک سەر کۆمێنتی هەر سەرکردەیەک لە سەرتاسەری جیهان. "  ئاماژەیەکی دیکەی نزیکبوونەوە لە رێککەوتن گۆڕانی هەڵوێستی ئیسرائیلە کە جاران دژی رێککەوتنی ئەتۆمی دەوەستایەوە، بەڵام هەفتەی رابردوو ئاهارۆن هالیڤا، سەرۆکی ئاژانسی هەواڵگریی ئیسرائیل بە وەزیرانی حکومەتەکەی گوت، سنووردارکردنی بەرنامەی ئەتۆمیی ئێران لەرێککەوتنێکدا بۆ ئیسرائیل باشترە لە نەبوونی رێککەوتنێک.  ئەوە لەکاتێکدایە کابینەی حکومەتی ئیسرائیل بە سەرۆکایەتیی نافتالی بێنێت بۆ هەڵسەنگاندنی نوێ دەربارەی ئەگەری گەیشتن بە رێککەوتنی ئەتۆمی ئێران کۆدەبێتەوە.