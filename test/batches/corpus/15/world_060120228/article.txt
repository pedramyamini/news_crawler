جۆزێپ بۆرێڵ، بەرپرسی سیاسەتی دەرەوەی یەکێتیی ئەوروپا رایگەیاند، "ئێمە لێرەین تاوەکو؛ یەکەم، پاڵپشتیی تەواوی ئەوروپا بۆ سەربەخۆیی و سەروەریی ئۆکراینا دووپاتبکەینەوە. دووەم، بۆئەوەی پێکەوە لەسەر کەمکردنەوەی گرژییەکان کار بکەین".  وڵاتانی رۆژئاوا هەڵوێستی تووندتر لە بەرامبەر رووسیادا دەنوێنن. لەدوای کۆبوونەوەی لەگەڵ ئانالینا بێربۆکی هاوتا ئەڵمانییەکەی، وەزیری دەرەوەی ئەمریکا گوتی، ئەگەر رووسیا هێرش بکاتە سەر ئۆکراینا، پێویستە ئەڵمانیا نۆرد ستریم ٢ رابگرێت، کە پرۆژەیەکی گەورەی بۆریی گازە و لە ئەگەری تەواوبوونیدا راستەوخۆ گازی رووسیا بۆ ئەوروپا دەگوازێتەوە. دەشڵێت، ئەمریکا بە خێرایی وەڵامی هەر داگیرکارییەکی رووسیا دەداتەوە.   ئەنتۆنی بلینکن، وەزیری دەرەوەی ئەمریکا رایگەیاند، "پێموایە بۆئەوەی گفتوگۆکان بەرهەمداربن، پێویستە گرژییەکان کەمبکرێنەوە. زۆر زەحمەتە بەرەوپێشچوونی راستەقینە دروست ببێت لەو بوارانەدا، لە کەشێکی هەڵچوون و هەڕەشەدا کە لوولەی تفەنگ بە سەری ئۆکرایناوە بێت، بۆیە با چاوەڕوان بکەین و بزانین ئەمە لە هەفتەی داهاتوودا بە کوێ دەگات".  وەزیری دەرەوەی ئەڵمانیاش لە واشنتن رایگەیاند، لە ئەگەری هەڵکشانی زیاتری گرژییەکان و پێشێلکردنی سەروەریی ئۆکراینا، رێگەی دیکە دەگرنەبەر و دەرهاویشتەی دیپلۆماسی و ئابووریی قورسی بەدوادا دێت؛ هەروەها وەڵامی داواکارییەکەی ئەنتۆنی بلینکنیشی دایەوە.  ئانالێنا بێربۆک، وەزیری دەرەوەی ئەڵمانیا رایگەیاند، "جارێکی دیکەش بە روونی گوتم کە حکومەتی نوێی ئەڵمانیا پابەندە بە رێککەوتنەکەی لەگەڵ ئەمریکا و ئەگەر رووسیا وزە وەکو چەکێک بەکاربهێنێت، کاریگەریی دەخاتە سەر پرۆژەی نۆرد ستریم ٢ ".  نواندنی هەڵوێستی لەو شێوەیە لەلایەن وڵاتانی رۆژئاواوە لە کاتێکدایە کە ئەوان رووسیا بە کۆکردنەوەی دەیان هەزار سەرباز لەسەر سنووری ئۆکراینا و خواستی داگیرکردنی تۆمەتبار دەکەن. هاوکات رووسیا دەیەوێت لە کۆبوونەوەی دیپلۆماسیی هەفتەی داهاتووی لەگەڵ ئەمریکا و ناتۆدا کە بڕیارە لە ژنێڤ بەڕێوەبچێت، گەرەنتیی ئەندام نەبوونی ئۆکراینا لە هاوپەیمانێتیی ناتۆدا مسۆگەر بکات.