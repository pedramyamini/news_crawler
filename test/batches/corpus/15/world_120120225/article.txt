بۆریس جۆنسن، سەرۆکوەزیرانی بەریتانیا لە ٢٠ی ئایاری ٢٠٢٠ لەگەڵ هاوژینەکەی و ٣٠ کەسی دیکە لە هۆڵێکی داخراو کۆبوونەوە، ئەم کۆبوونەوەیان وەکو پێشێلکردنی رێوشوێنەکانی کۆرۆنا مامەڵەی لەگەڵدا کرا و هەرایەکی گەورەی لە نێوخۆی بەریتانیا نایەوە، جۆنسن لە کۆبوونەوەی ئەمڕۆی پەرلەماندا داوای لێبووردنی کرد، ئامادەیشی دەربڕی هەر لێپێچینەوەیەکی لەگەڵدا بکرێت، سەرۆکوەزیرانی بەریتانیا دەڵێت بۆ مەبەستێکی حکومی ئەو کۆبوونەوەیان کردووە.  کەیر ستارمەر، سەرۆکی پارتی کاری بەریتانی بە تووندی هێرشی کردە سەر بۆریس جۆنسن و گوتی: "دوای چەندین مانگ لە خۆڵکردنە چاوی خەڵک، دواجار نمایشە شکستخواردووی ئەو پیاوەمان بینی کە لە رێگا لایداوە. "  ستارمەر داوا لە بۆریس جۆنسن دەکات دەستلەکاربکێشێتەوە، داوای لێپرسینەوەیەکی تووندیش لە سەرۆکوەزیران دەکات.