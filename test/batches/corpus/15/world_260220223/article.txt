جگە لە کۆمپانیای پەیوەندییەکانی تورکسێل کە لەگەڵ هاوبەشەکانی لایف سێل و LLC UkrTowerی ئۆکراینی بەردەوامن لە کاروچالاکییەکانیان، تەواوی کۆمپانیا گەورەکان و مامناوەندەکانی تورکیا کە لە ئۆکراینا کاران، بەهۆی جەنگی رووسیا و ئۆکراینا داخران و کارمەندەکانیان لە رێگەی وەزارەتی دەرەوەی تورکیا لەم وڵاتە دەرباز دەکرێن.   کۆمپانیا گەورەکانی تورکیا لە بوارەکانی بیناسازیی، ئامێر، کارەبا، وزە و تەندروستیی چەندین ساڵە کار و پرۆژەی بەردەوام لە ئۆکراینا ئەنجام دەدەن و جگە لە کارمەندی تورکیا، ژمارەیەکی زۆر کارمەندی ئۆکراینیش کاریان دەکرد، کە بەهۆی جەنگی سێ رۆژی رابردوو تەواو پەکخراون و داخراون.   هاوکات براندە تورکییەکانی جلوبەرگ و کۆزمەتیک زیاتر لە ٢٠٠ کۆگایان هەبووە و بەناچاری داخراون.   بەگوێرەی وەزارەتی دەرەوەی تورکیا، نزیکەی ٢٠ هەزار رەوەندی تورکیا لە ئۆکراینا نیشتەجێن و زۆربەیان کارمەندی کۆمپانیاکانن، هەوڵی دەربازبوونیان دەدرێت لەم وڵاتە.