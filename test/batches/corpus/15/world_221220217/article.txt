رووداوەکە لە شەقامێکی سەرەکی لە کالێی فەرەنسا روویداوە، سێ کۆچبەر سەر لۆرییەکەی کەوتوون، ویستوویانە بەمشێوەیە بپەڕنەوە بۆ بەریتانیا، بەڵام شوفێرەکە رەتیکردووەتەوە ئۆتۆمبێلەکەی وەکو ئامرازێک بۆ بەقاچاخبردنی کۆچبەران بەکاربێت، سەرچاوەی دیکە دەڵێن لە شوفێرەکەیان داوە، دوای ئەوەی پەنای بۆ پۆلیس بردووە.  بە گوتەی شایەتحاڵان، یەکێک لە کۆچبەرەکان بۆی هاتووەتە خوارەوە و بۆکسێکی لێداوە، دوای ٥ خولەک لە هۆشخۆی چووە و دوایی بۆیان دەرکەوتووە، کە دووچاری جەڵتەی دڵ بووە.  میدیای فەرەنسی دەڵێ، شوفێری بارهەڵگرەکە خۆی نەخۆشی دڵی هەبووە، جگەرەکێش بووە و قەڵەویش بووە.  ئەمە یەکەمجار نییە کۆچبەران هێرشدەکەنە سەر شوفێرەکان، لە ٢٠١٧ کۆچبەران شوفێرێکی پۆلەندیان کوشت دوای ئەوەی کۆچبەرەکان ویستوویانە رێگا بگرن بۆ ئەوەی لۆرییەکان هێواش بکەنەوە، بۆ ئەوەی خۆیانی پێ هەڵواسن و لەو رێگەیەوە بگەنە بەریتانیا، پۆلیس نۆ کۆچبەری ئەریتیری لەسەر ئەم رووداوە دەستگیرکرد.  هەر لە هەمان ساڵ کۆچبەرێک لە هەوڵێکی رفاندنی بارهەڵگرێک، بە خشت کێشای بە سەری شوفێری بارهەڵگرەکە و کوشتی. هەردوو رووداوەکەش لەسەر رێگەی A ١٦ لە کالێ روویانداوە.