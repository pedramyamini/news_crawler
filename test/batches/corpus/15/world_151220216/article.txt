بەپێی راپرسییەک لەبارەی ئاین لە ئەمریکا دەرکەوتووە لە هەر ١٠ کەسێکی پێگەیشتووی ئەو وڵاتە، نزیکەی سێ کەسیان هیچ ئایینێک پەیڕەو ناکەن، ئەوەش ئەو بیردۆزەی بەهێزترکردووە کە دەڵێت، لە سەدەی ٢١ دا ئەمریکییەکان عەلمانیتر دەبن.   بەگوێرەی ئەو راپرسییە، کە سەنتەری "Pew"ی ئەمریکی بۆ لێکۆڵینەوە کردوویەتی، لە ١٠ ساڵی رابردوودا، رێژەی ئەو کەسانەی خۆیان وەک کریستیان ناساندووە لە ٧٥ % ـەوە بۆ  ٦٣ % دابەزیوە.   بە گوێرەی راپرسییەکە، ژمارەی ئەو کەسانەی کە خۆیان بە بێدین ناساندووە، ماوەیەکە دەستی بە بەرزبوونەوە کردووە.   لە ساڵی ٢٠٠٧، نزیکەی ١٦ % ی ئەمریکییەکان خۆیان بە بێدین ناساندووە، بەڵام لەو کاتەوە تاوەکو ئێستا، رێژەکە دوو هێندە زیادبووە.   نزیکەی یەک لەسەر چواری ئەمریکییەکانیش گوتوویانە کۆرۆنا بڕوای ئەوانیان بە ئایینەکەیان زیادکردووە، بەڵام کۆرۆنا نەیتوانیوە ئاراستەی ئەو ئەمریکیانە پێچەوانە بکاتەوە، کە لە دەستبەرداری ئایینەکەیان بوون.   هیچ لێکدانەوەیەکی دیاریکراو نییە بۆ هۆکاری وازهێنانی ئەمریکییەکان لە ئایینەکەیان. بەشێک لە کۆمەڵناسان پێیانوایە، لەم سەردەمەدا لە نێو کۆمەڵگەی ئەمریکی، بە پەسەندتر دادەنرێت کە کەسێک خۆی وا نیشان بدات سەر بە هیچ ئایینێک نییە. بەشێکی دیکەشیان پێیانوایە، دواخستنی ژیانی هاوژینی و هەبوونی منداڵ، پابەندبوون بە نەریتە ئایینیەکانیان کەمکردووەتەوە.   تەمووزی رابردوو، راپرسیێک کە بە بەشداریی ٥٠٠ هەزار ئەمریکی کرابوو، نیشانیدا کە زیاتر لە یەک لەسەر سێی ئەمریکییە پێگەییشتووەکانی تەمەن سەروو ٣٠ ساڵ خۆیان بە بێ ئایین دادەنێن. لە ساڵی ١٩٨٦ ئەو رێژەیە ١٠ % بوو.   تاوەکو ئێستاش، ئایینی کرستیانی، باوترین ئایینی ئەمریکایە. ٦٣ % ی ئەمریکییە پێگەیشتووەکان لە پەیڕەوانی ئەو ئایینە ئاسمانییەن، بەڵام لە سەرەتای سەدەی ٢١ ـەوە، پێگەکەی لە ویلایەتە یەکگرتووەکان رووی لە لاوازی کردووە.   لە ساڵی ٢٠٠٧، لە بەرامبەر هەر بێدینێک، پێنج کرستیان هەبوون. ئێستا بە گوێرەی راپرسیەکەی سەنتەری Pew، بەرامبەر هەر بێدینێک، دوو کرستیان هەن.   لە ساڵی ٢٠٠٧، سەرووی ٥٠ % ی دانیشتووانی ئەمریکا خۆیان بە کرستیانی پڕۆتستانت دادەنا، ئێستا بۆ ٤٠ % کەمبوونەتەوە.   لە ساڵی ٢٠١٤ دا، ٢١ % ی ئەمریکییەکان خۆیان بە کرستیانی کاسۆلیک دادەنا، لە ساڵی ٢٠٢١ دا لەو ئاستەدا ماوەتەوە.   ئێستا، تەنیا چارەکێکی ئەمریکییەکان هەفتانە بۆ نوێژکردن دەچنە کەنیسە، نزیکەی یەک لەسەر سێشیان بە دەگمەن یان هەرگیز ناچن.   بڕوادارانی ئایینەکانی دیکە، واتە موسڵمانان، جووەکان، بوزییەکان و هندۆسەکان نزیکەی ٦ % ی دانیشتووانی پێگەییشتووی ئەمریکا پێکدێنن.   ساڵی ٢٠١٨، سەنتەری پیو لە راپرسیێکیدا ئاشکرای کرد کە ئیسلام لە دوای ئایینی جوو، سێیەم ئایینی ئەمریکایە و ١.١ % ی دانیشتووانی وڵاتەکە موسڵمان بوون.   لە لێکۆلێنەوەکەدا هاتبوو کە ئیسلام لە هەموو ئایینەکانی دیکە خێراتر گەشە دەکات و تاوەکو ساڵی ٢٠٤٠، ژمارەی موسڵمانان پێش جووەکان دەکەوێت و ئیسلام لە دوای ئایینی کرستیان، دەبێتە دووەم ئایین.