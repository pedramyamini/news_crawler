بڵاوبوونەوەی گۆڕاوی ئۆمیکرۆن جارێکی دیکە ئاڕاستەی پێشڤەچوونەکانی بۆ بنەبڕکردنی ڤایرۆسی کۆرۆنا گۆڕی، بەهۆی ئەو ئەزموونەی لە گۆڕاوەکانەوە فێری بوون، زانایان لەو بڕوایەدان جارێکی دیکە ناگەڕێنەوە خاڵی سفر، کاتێک ڤایرۆسەکە رۆژانە سەدان هەزار کەسی دەکوشت.  ئانتۆنی فاوچی، پزیشکە پسپۆڕەکەی کۆشکی سپی بە خەڵکی ئەمریکا دەڵێت، ئەوانەی دوو یان سێ قورچکی ڤاکسینیان وەرگرتووە، دەتوانن لە پشووی سەری ساڵ بە ئاسوودەیی لەگەڵ دۆست و ئازیزانیان کۆببنەوە، بەڵام ڤایرۆسەکە هێندە چڕ و بەرهەڵستکارە، سەرەڕای وەرگرتنی قورچکیش هەر تووشی مرۆڤ دەبێت.  دکتۆر راچێل والێنسکی، بەڕێوەبەری سەنتەری کۆنتڕۆڵکردن و پێشگیریکردن لە نەخۆشی دەڵێت، "هەرچەندە لە ئەمریکا گۆڕاوی دەلتا بەردەوامە لە بڵاوبوونەوە، بەڵام ئۆمیکرۆن زۆر بە خێرایی لە زیادبووندایە و چاوەڕوان دەکەین لە هەفتەکانی داهاتوودا ببێتە بەربڵاوترین گۆڕاو لەو وڵاتە، توشبووی ئۆمیکرۆنمان لەنێو ئەو خەڵکانە بینیون کە دوو قورچک یان سێ قورچکی ڤاکسینیان وەرگرتووە. "  بازاڕێکی لاهای لە هۆڵەندا کە ساڵانە ئاهەنگی سەری ساڵی تێدا دەکرا بڕیاربوو ئەمساڵیش جمەی بێت لەخەڵک، بەڵام بڕیارێکی حکومەتی هۆڵەندا لە ترسی گۆڕاوی ئۆمیکرۆن، خەڵکی ئەو وڵاتەی تووشی شۆککرد، هەموو دووکانێکی ناپێویست، هۆڵە کوولتووری و هونەرییەکان تاوەکو ١٤ی کانوونی دووەم دادەخرێن، قوتابخانەکانیش تاوەکو نۆی کانوونی دووەم بەداخراویی دەمێننەوە.  خەڵک توڕە و بێ هیوان، پرسیار دەکەن تاوەکو کەی دەبێت چاوڕێبن بۆ ئەوەی زاناکان زانیاریی تەواویان لەسەر گۆڕاوی ئۆمیکرۆن دەستبکەوێت.  مارکۆ کاڤالێری، بەڕێوەبەری هەڕەشە بایەلۆجییەکان لە ئاژانسی دەرمانی ئەورووپی گوتی، "بۆ ئەوە دەبێت چەند هەفتەیەکی دیکە چاوەڕێ بکەین، هەروەکو دەزانن، ئۆمیکرۆن زۆر بەخێرایی بەسەر ناوچە جیاجیاکانی جیهان بڵاو دەبێتەوە بە ئەوروپاشەوە. بۆیە زانیاریی زیاترمان دەبێت سەبارەت بە بەڵگەی راستیی کاریگەریی ڤاکسینەکان، ئینجا لە قۆناخی دەرکەوتنی نیشانەکان تاوەکو خەواندن لە نەخۆشخانە و توشبوونێکی تووند، بە پشتبەستن بەوە دەزانین لەکوێین و هەنگاوی داهاتوومان چی دەبێت. "  تاوەکو ئێستا کۆرۆنا پێنج گۆڕاوی لێ بڵاوبووەتەوە، دوایینیان گۆڕاوی ئۆمیکرۆنە کە لە ٢٤ی نۆڤێمبەر یەکەمجار لە ئەفریقای باشوور تۆمارکرا، ئێستا خەریکە دەبێتە بەربڵاوترین لە جیهاندا.