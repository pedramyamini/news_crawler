شەڕی ئۆکراینا پێی ناوەتە ٢٣ مین رۆژ و چەندین رۆژە شاری ماریۆپۆلی سەر دەریای ئازۆڤ، لە رۆژهەڵات و باکوور و رۆژئاواوە، لەلایەن هێزەکانی رووسیاوە گەمارۆدراوە و پێکدادانی تووندی نێوانیان و بەردەوامە.  ئاوارەی ماریۆپۆل باس لەوە دەکات، "ئێمە ٢٠ رۆژ لەژێر زەمینەکاندا ماینەوە، خانووەکانمان بۆردوومان کران. ئۆکراینییەکان نەیاندەهێشت لە شارەکە بچینە دەرەوە. ئەوان تەنیا دادەنیشن و ڤۆدکا دەخۆنەوە، هیچ شتێكی دیکە ناکەن".  ئاوارەیەکی دیکەی ماریۆپۆل گوتی، "دایکە ئێمە زیندووین، ئەوەتا ماریۆپۆل جێدەهێڵین، نیگەران مەبە، دایکە هیوادارم لە تەلەفزیۆن بمبینیت، ئێمە هەموومان باشین".  یەكێک لەو دوو رێڕەوی مرۆییەی کە بەرەی رۆژهەڵاتی ماریۆپۆل بە دۆنێتسک دەبەستێتەوە تاوەکو ئێستا سەرووی ٥٠ هەزار کەس بەکاریانهێناون و لە شار چوونەتە دەرەوە. ئاو و کارەبا بڕاوە و ژیانی زیاتر لە ٣٥٠ هەزار ماریۆپۆلی چووەتە ژێر زەمینەکانەوە.  ئێلینا، دانیشتووی ماریۆپۆلە و ئاماژە بەوە دەکات، "هیچمان نییە بیخۆین، کارەساتە، نە ئاو و نە کارەبا، هیچمان نییە".  لەڕووی گۆڕەپانی شەڕەوە، رووسیا لە بەرەی باشوور و باشووری رۆژهەڵاتی ئۆکراینا بە بەراورد لەگەڵ بەرەکانی دیکەی شەڕدا، تاڕادەیەک پێشڕەوی زیاتری کردووە، بەڵام تاوەکو ئێستا نازانرێت شەڕ بە چ ئاراستەیەک دەڕوات و بەلای کێدا دەشکێتەوە.