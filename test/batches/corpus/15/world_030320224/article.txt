ئیگۆر کۆناشێنکۆڤ، گوتەبێژی وەزارەتی بەرگریی رووسیا یەکەم ئاماری سەربازە کوژراو و بریندارەکانی وڵاتەکەیی لە شەڕی ئۆکراینا راگەیاند و دەڵێت، ٤٩٨ سەربازیان کوژراون و هەزار و ٥٩٧ سەربازیشیان برینداربوون.  سوپای رووسیا رۆژی ٢٤ - ٠٢ - ٢٠٢٢ بە فەرمانی ڤلادیمیر پووتین، سەرۆکی وڵاتەکەیان دەستیان بە هێرشێکی سەربازی بۆسەر ئۆکراینا کرد. سەرۆکی رووسیا گوتی، ئامانجیان لە هێرشەکە بۆ داماڵینی ئۆکراینایە لە چەک و "بیرکردنەوەی نازییانە".  گوتەبێژەکەی وەزارەتی بەرگریی رووسیا ئەو هەواڵ و زانیارییانە رەتدەکاتەوە کە باس لە کوژرانی "ژمارەیەکی بێشوومار" لە سەربازانی وڵاتەکەی دەکەن و بە "زانیاریی نادروست و هەڵە" ناوی دەبات، دڵنیاییش دەدات لەوەی کە خێزانی ئەو سەربازانەی کوژراون هەموو هاوکارییەکی پێویستیان پێدەدرێت.  ئۆکراینا باس لەوە دەکات کە ژمارەی ئەو سەربازە رووسییانەی لەو وڵاتە کوژراون نزیکەی شەش هەزار سەربازن.  بە گوتەی ئیگۆر کۆناشێنکۆڤ، رووسیا زیاتر لە دوو هەزار و ٨٧٠ سەربازی ئۆکرانیی کوشتووە و نزیکەی سێ هەزار و ٧٠٠ سەربازی دیکەشی بریندارکردووە، هەروەها ٥٧٢ سەربازی ئەو وڵاتەش لەلایەن هێزەکانی رووسیاوە بە دیل گیراون، بەرپرسانی ئۆکراینا هیچ لێدوانێکیان لەبارەی ئەو راگەیێندراوەی وەزارەتی بەرگریی رووسیاوە نەداوە.  لە لایەکی دیکەوە دەزگاکانی سەر بە حکومەتی ئۆکراینا باس لەوە دەکەن کە زیاتر لە دوو هەزار هاووڵاتیی مەدەنیی وڵاتەکەیان کوژراون، بەڵام ئەو ئامارەش هێشتا لەلایەن سەرچاوەیەکی بێلایەن و سەربەخۆوە پشتڕاست نەکراوەتەوە.  بەپێی ئامارەکانی نەتەوە یەکگرتووەکان، لە دەستپێکی هێرشی داگیرکاریی رووسیا بۆسەر ئۆکراینا و بەهۆی شەڕ و پێکدادانەکانی ئۆکرایناوە ١٣٦ هاووڵاتیی مەدەنی کوژراون کە ١٣ یان منداڵن.