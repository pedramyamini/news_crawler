بەهۆی کۆچی دوایی دێسمۆند توتوو - ەوە، لە سەرتاسەری ئەفریقای باشوور یەک هەفتە ماتەمینی راگەیێندراوە.  ڤیکتۆر ڤێروی، دانیشتووی کەیپ تاون دەڵێت، "ئەو پیاوێکی گەورە بوو. یەکەم، ئەوەی دیاربوو ئەوەبوو کە شەڕی دژی حکومەتی رەگەزپەرستی کرد. لەگەڵ ئەم حکومەتەش هەر جەنگا؛ ئەوە بۆ من گرنگە".  کۆچی دوایی توتوو لە سەرانسەری جیهاندا وەکو لەدەستدانێکی گەورە باسکرا و سەرکردەکانی جیهان هاوخەمیی خۆیانیان دەربڕی.  لە تویتێکدا، جۆ بایدن گوتی کە بە بیستنی هەواڵی کۆچی دوایی مەترانی ئەفریقای باشوور "تاساوە".  ئیمانوێل ماکرۆن لە تویتێکدا نووسیویەتی، شەڕی توتوو بۆ کۆتاییهێنانی رەگەزپەرستی و ئاشتکردنەوەی ئەفریقای باشوور بۆ هەمیشە لە یاد دەمێنێتەوە.  سکرتێری گشتیی نەتەوە یەکرگرتووەکان دەڵێت، توتوو "دەنگێکی دلێر" بوو بۆ ئەوانەی دەنگیان بە جیهان نەدەگەیشت.  سایرڵ راپافۆسا، سەرۆکی ئەفریقای باشوور کۆچی دوایی توتووی وەکو "کەوتنی دارێک" لە وڵاتەکەی باسکرد و گوتی، "ئەو ماندوونەناسانە کەمپەینی بۆ مافی چەوسێندراوان دەکرد. ئەو راشکاو بوو. لە رێگەی وشە و کردارەکانیەوە شوێنی لە مێژووی نەتەوەکەمان لە شەڕکردن بۆ ئازادی کردەوە".  توتوو ساڵی ٢٠١٠ لەسەر پرسی کورد نامەیەکی ئاراستەی رەجەب تەیب ئەردۆغان، سەرۆکوەزیرانی ئەو کاتەی تورکیا کرد و بۆی نووسی، "نیگەرانم لە هەڵکشانی پێکدادان لەنێوان خەڵکی تورک و کورد کە تێیدا لە هەردوولا گەنجی بێتاوان گیان لەدەستدەدەن. دانووستاندنی ئاشتییانە تاکە رێگەی چارەسەرە بۆ کێشەکە. باوەڕمان وایە کێشەی کورد لە رێگەی گفتوگۆی ئاشتییەوە لەگەڵ سەرکردایەتیی ژیری خەڵکی کورد چارەسەر دەکرێت".  توتوو لە ساڵی ١٩٣١ لە ئەفریقای باشوور لەدایکبوو؛ ژیانی خۆی بۆ چالاکی دژی رەگەزپەرستی سپی پێستەکان تاوەکو کۆتایی هەشتاکان و دواتریش چەوساندنەوەی سپی پێستەکان لە ساڵانی نەوەدەکان تەرخانکرد.  دوای ئەوەی لە ساڵی ١٩٩٤ نێلسۆن ماندێلا بووە یەکەمین سەرۆکی رەشپێستی ئەفریقای باشوور، لە ساڵی ١٩٩٦ وەکو سەرۆکی کۆمیسیۆنی ئاشتبوونەوە و راستی دیاریکرا.  لە ساڵی ١٩٨٤ خەڵاتی نۆبڵی ئاشتیی پێبەخشرا؛ توتوو لەبەردەم ماندێلادا وەستایەوە و ناڕەزایی خۆی بەرامبەر مووچەی بەرزی کابینەی وەزیرەکانی دەربڕی.  لە سەردەمی حکومەتەکەی جاکۆب زوماشدا سەرسەختانە رەخنەی لە گەندەڵی حکومەتەکەی دەگرت.