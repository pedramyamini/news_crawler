بە گوێرەی چەند دیپۆلۆماتێکی ئەوروپی، هەفتەی داهاتوو وەزیرانی دەرەوەی وڵاتانی ئەندام لە یەکێتیی ئەوروپا لە برۆکسل کۆدەبنەوە بۆ ئەوەی پاڵپشتیی خۆیان بۆ سەپاندنی سزای بلۆککردنی سامان و قەدەخەکردنی پێدانی ڤیزە بەسەر کۆمەڵێک کەس و دامەزراوەدا بسەپێنن.  هێزەکانی کۆمپانیای ڤاگنەر بەوە تۆمەتباردەکرێن کە لە ژمارەیەک لەو وڵاتانەی شەڕیان تێدایە لە بەرژەوەندیی لایەنەکانی هاوپەیمانیی رووسیا شەڕ دەکەن، لە نێویشیاندا ئۆکراینا، سووریا، لیبیا و ژمارەیەک وڵاتی دیکەی ئەفریقی.   فەرەنسا بە دیاریکراوی لە ماوەی رابردوودا گوشاری لە هاوپەیمانە ئەوروپییەکانی کردووە کە هەنگاو دژی ئەو هێزە تایبەتە رووسییە بنێن. پاریس پێیوایە چوونی هێزەکانی ڤاگنەر بۆ لیبیا، مالی و کۆماری ئەفریقای نێوەڕاست بووەتە هۆی دروستبوونی ناسەقامگیری.  حکومەتی رووسیا رەتیدەکاتەوە هیچ پەیوەندییەکی بەو گرووپەوە هەبێت. بەڵام ژان ئیف لۆدریان، وەزیری دەرەوەی فەرەنسا، کۆمپانیاکە بە "کۆمپانیایەکی بەکرێگیراوانی رووسیا" ناودەبات و دەشڵێت، ئەو هێزە تایبەتە "بە نوێنەرایەتی رووسیا شەڕی بەوەکالەت دەکات. تەنانەت ئەگەر رووسیا نکۆڵیش بکات، هیچ کەس هەڵناخەڵەتێندرێت. "  دیپلۆماتانی ئەوروپی دەڵێن، یەکێتیی ئەوروپا ناوی ژمارەیەک کەس و دامەزراوەی پەیوەندیدار بە ڤاگنەرەوە دەخاتە لیستی ئەو سزایانەی کە پێشتر بەسەر چەند لایەنێکی دیکەدا سەپێندرابوون.  هەروەها دەشڵێن، ئەو هەنگاوە هۆشدارییەک دەبێت بۆ ئەو وڵاتانەی کە دەیانەوێت سوود لە هێزەکانی ڤاگنەر وەربگرن، وەکو مالی کە هێزە ئەوروپییەکان تێیدا شەڕی چەکدارە پەڕگیرەکان دەکەن.