ئۆرسۆلا ڤۆندێرلاین، سەرۆکی کۆمیسیۆنی ئەوروپا ئاماژەی بەوە کرد، یەکێتییەکە ئاسمانەکەی بەڕووی فڕۆکەکانی رووسیا دادەخات؛ گوتیشی، هەریەکە لە کەناڵەکانی "RT - رووسیا تودەی و سپوتنیک" کە سەر بە دەوڵەتی رووسیان، لە یەکێتیی ئەوروپا قەدەخە دەکرێن.  بە گوتەی سەرۆکی کۆمیسیۆنی ئەوروپا، لەسەر هێرشەکانی سەر ئۆکراینا، یەکێتیی ئەوروپا سزای نوێ بەسەر بێلاڕووسدا دەسەپێنێت.  یەکێتیی ئەوروپا چەک بۆ ئۆکراینا دابیندەکات  ئۆرسۆلا ڤۆندێرلاین ئاماژە بەوە دەکات، یەکێتیی ئەوروپا پاڵپشتیی دارایی پێشکێش بە ئۆکراینا دەکات بۆ دابینکردنی چەک؛ ئەوەش یەکەم جارە لە مێژوودا کە یەکێتیی ئەوروپا هەنگاوێکی لەو شێوەیە بگرێتەبەر.  سەرۆکی کۆمیسیۆنی ئەوروپا بڕیاری یەکێتیی ئەوروپا بە دابینکردنی چەک بۆ ئۆکراینا بە "خاڵی وەرچەرخان" ناودەبات.  لە ٢٤ - ٠٢ - ٢٠٢٢ سەرۆکی رووسیا فەرمانی بە سوپای وڵاتەکەی کرد هێرش بکاتە سەر ئۆکراینا، ئەوەش ناڕەزایی زۆری نێودەوڵەتیی لێکەوتەوە و رووسیای رووبەڕووی شەپۆلێک لە سزای نێودەوڵەتی کردەوە.  جگە لە وڵاتانی یەکێتیی ئەوروپا، بەریتانیا، کەنەدا و چەند وڵاتێکی دیکەش سنووری ئاسمانیی وڵاتەکانیان بەڕووی فڕۆکەکانی رووسیا داخستووە.