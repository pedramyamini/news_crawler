کەرنەڤاڵی سەهۆڵ و بەفری ٢٠٢٢ لەو شوێنەی چین بە گڵۆپە سەرنجڕاکێش و رەنگاوڕەنگەکانی سەرنجی سەتان گەشتیاری راکێشاوە.  ژانگ یی، رێکخەرێکی کەرنەڤاڵەکە دەڵێت، "یاریی تۆپی پێی سەهۆڵ بۆ ئێمە پرۆژەیەکی نوێیە. زۆر سەرنجڕاکێشە. یاریزانان دەتوانن جووڵەی جیاواز لەسەر سەهۆڵەکە بکەن. ئەمەش یارمەتیی یاریزانان دەدات مێشک و جەستەیان بەهێز ببێت".  لە شوێنی کەرنەڤاڵەکە ٢٠ کیلۆمەتری چوارگۆشە بە بەفر و سەهۆڵ داپۆشراوە؛ ١٦ پەیکەر لە سەهۆڵ نەخشێندراون و ١٠ پەیکەریش لە بەفر دروستکراون. ژمارەیەکی زۆری ئامرازی خلیسکێنەش بەردەستن.  بڕیارە کەرنەڤاڵی کولتووریی بەفر تاوەکو  کۆتایی مانگی شوبات بەردەوام بێت و تاوەکو ئەو کاتە چالاکیی گەشتیاریی جیاواز ئەنجام دەدرێن. کەرنەڤاڵی بەهارەش لە ١ی شوبات بەبۆنەی سەرەتای ساڵی چینی دەستپێدەکات.  وو ژوان، هاووڵاتی ئاماژە بەوە دەکات، "حەزم بە هەموو جۆرە پرۆژەیەکی بەفر و سەهۆڵە. هەربۆیە ئەم شوێنە بۆ من زۆر خۆشە. هەست بە دڵخۆشی دەکەین کە پێشوازی لە ئۆڵۆمپیادی زستانەی پەکین دەکەین".  هەرێمەکە خۆی بۆ ئۆڵۆمپیاتی زستانەی ٢٠٢٢ ئامادە دەکات، بەڵام بە تۆمەتی چەوساندنەوەی موسڵمانانی ئیگۆر و موسڵمانەکانی دیکەی شینجیانگ، هەریەکە لە ئەمریکا، بەریتانیا، کەنەدا و ئوسترالیا بڕیاریانداوە هیچ نوێنەرێکی سیاسی نەنێرنە یارییەکانی ئۆڵۆمپیاد.