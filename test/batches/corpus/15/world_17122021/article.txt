دوای کۆتاییهاتنی لووتکەی یەکێتیی ئەوروپا، رۆژی پێنجشەممە ڤۆندەرلاین لە برۆکسل هۆشداریدا کە کەرتە تەندروسییەکانی سەرانسەری کیشوەرەکە گوشاریان کەوتووەتە سەر و ڤایرۆسی کۆرۆنای گۆڕاوی جۆری ئۆمیکرۆنیش بە خێراییێکی "دڕندانە" بڵاودەبێتەوە.   ڤۆندەرلاین پێیوایە، تاکە رێگە بۆ مامەڵەکردن لەگەڵ ئەم دۆخە، ئەوەیە کە دابەشکردنی ڤاکسین خێراتر و زیاتر بکەن، "بۆ ئەوەی منداڵانی تەمەن سەروو پێنج ساڵ بگرێتەوە، " هەروەها قورچکی بەهێزکەر دابەش بکەن و رێکاری خۆپارێزی باشتر بگرنە بەر.   سەرۆکی کۆمیسیۆنی یەکێتیی ئەوروپا باسی لەوەش کرد، وڵاتانی نێو یەکێتییەکە رێککەوتوون بۆ ئەوەی داوای "سەرووی ١٨٠ ملیۆن ڤاکسینی دیکەی گونجێنراو" لە فایزەر و بایۆنتێک بکەن، کە مەبەست لێ ئەو ڤاکسینانەیە کە دەستکاریکراون بۆ ئەوەی لە دژی جۆرە نوێیەکانی کۆرۆنا کار بکەن.  ئورسۆلا ڤۆندەرلاین دەڵێت، "تەنانەت کە ئێمە لەم کاتەدا شەڕی کۆرۆنای دەلتا دەکەین، دەزانین کە گۆڕاوی ئۆمیکرۆن بە راستی هەڕەشەمان لێ دەکات. بە خێرایێکی دڕندانە بڵاودەبێتەوە و ئەگەری ئەوەی هەیە لە دەستی ڤاکسینەکانمان رابکات، لانیکەم لە هەندێ شوێن. "