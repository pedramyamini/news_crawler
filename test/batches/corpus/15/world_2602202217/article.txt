جانا سیرنۆشۆڤا، وەزیریی بەرگریی چیک ئەمڕۆ شەممە ٢٦ - ٠٢ - ٢٠٢٢ لە هەژماری تایبەتیی خۆی لە توویتەر رایگەیاند، بە بەهای ٧.٦ ملیۆن یۆرۆ هاوکاریی سەربازیی "چەکی قورس و سووک" هاوکاریی سەربازی سوپای ئۆکراینا دەکەن و بەردەوامیش دەبن.  وەزیریی بەرگریی چیک هەروەها ئاماژەی بەوەش کردووە، "هاوکارییەکان دەگەیێنینە ئەو شوێنەی کە ئۆکراینا بیەوێت. "  دواتر و لە بارەی وردەکاریی هاوکارییەکانی وڵاتەکەی بۆ ئۆکراینا، وەزیری بەرگریی چیک بە رۆژنامەڤانانی راگەیاند، پاکێجی هاوکارییەکانیان بریتین لە؛ ٣٠ هەزار دەمانچە، ٧ هەزار تفەنگ، یەک ملیۆن فیشەک و چەندین پێداویستیی دیکەی سەربازیی.  هەروەها گوتیشی، ئەو هاریکارییانە لە ماوەیەکی کەمدا دەگەنە ئۆکراینا.  بەگوتەی وەزیری بەرگریی چیک، پێشتریش و لە مانگی کانوونی دووەمدا، وڵاتەکەی بە بەهای ١.٥ ملیۆن یۆرۆ هاوکاریی پیشکێشی ئۆکراینا کردووە.  کۆماری چیک لە ساڵی ١٩٩٩ ـەوە بووەتە ئەندامی ناتۆ.