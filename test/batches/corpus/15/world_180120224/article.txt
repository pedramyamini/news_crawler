تۆم فیتۆن، سەرۆکی گرووپی یاسایی لە دەستەی چاودێری دادوەری، کە زیاتر لە ٤ ساڵە سەرقاڵی توێژینەوەی تایبەت بە "شەفافیەت"ی سەردانیکارانی کۆشکی سپییە دەڵێت: "جۆ بایدن لە ساڵی یەکەمی سەرۆکایەتیدا لانیکەم ١٠١ رۆژی لە ویلایەتی دیلاوەر بەسەر بردووە"، گوتیشی: "بایدن لەو ماوەیەدا یان لە ماڵەکەیدا بووە لە شاری ویلمینگتۆن یان لە ماڵەکەی دیکەی لە هاوینەهەواری ریهۆبۆس بیچ بووە لە دیلاوەر".  فیتۆن رایگەیاند، یاسای ئەمریکی ماف بە هاووڵاتییان دەدات زانیارییان هەبێت لەبارەی جوڵە و سەردانەکانی سەرۆکەکەیان و هەروەها بشزانن چ کەس و لایەنێك سەردانی دەکەن، گوتیشی: "ئەوەی کە جێگەی نیگەرانییە بایدن ماڵەکەی خۆی لە ویلمینگتۆن لە "یاسای ئاشکراکردنی" ناوی سەردانیکارەکانی بەخشیوە، بەو جۆرەش کەس نازانێت کێ سەردانی سەرۆکی ئەمریکا دەکات و چ کەسێك کاریگەری دەخاتە سەری.  کاتێك کە لەو بارەیەوە پرسیار لە جین ساکی، گوتەبێژی کۆشکی سپی کرا، ئەو گوتی: "من دەتوانم بە پشتڕاستکراوی پێتان بڵێم کە زانیاری لەبارەی سەردانکارانی ماڵی نەوەکانی سەرۆکی ئەمریکا لە دیلاوەر نادەین".  تۆم فیتۆن لەزاری چەند بەرپرسێکی نێو کۆشکی سپی دەڵێت: "بایدن زیاتر حەز دەکات لە ماڵەکەی خۆی لە دیلاوەر بمێنێتەوە".  هەرچەندە بایدن بەر لە هەڵبژاردنی بە سەرۆکی ئەمریکا بەڵێنی دابوو "شەفافترین" ئیدارە بەڕێوەبەرێت، بەڵام تاوەکو ئێستا بە کرداری ئەو بەڵێنەی نەبردووەتەسەر و بگرە کەمتر لە سەرۆکەکانی پێشووی ئەمریکا کۆنفڕانسی رۆژنامەڤانی لەنێو کۆشکی سپی کردووە، کە تەنیا یەک جار بووە و بڕیارە رۆژی چوارشەممە، ١٩ - ٠١ - ٢٠٢٢ دووەم کۆنفڕانسی رۆژنامەڤانی ببەستێت.