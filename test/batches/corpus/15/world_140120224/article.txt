خوان مێخیا، ئەو کەسەیە کە سکاڵاکەی تۆمارکردووە؛ لە ساڵی ٢٠٢١ دا هەواڵێکی بڵاوکردبووەوە کە تێیدا ئاماژەی بەوە دابوو، "ڤایرۆسی کۆرۆنا لەلایەن زاناکانی چینەوە دروستکراوە".   لە دوای بڵاوکردنەوەی ئەو هەواڵە لە تۆڕی کۆمەڵایەتیی فەیسبووک، تۆڕەکە هەژماری مێخیای بۆ ماوەی ٤٥ رۆژ بلۆککرد، وەکو خۆی دەڵێت بەبێ ئەوەی بواری بەرگریکردن لەخۆی هەبێت.   مێخیا کە خۆی پارێزەرە، دەڵێت "فەیسبووک مافی ئازادیی رادەربڕینی منی پێشێلکردووە" و داوای ٣٠٠ هەزار دۆلار وەکو قەرەبوو لە کۆمپانیای مێتا دەکات کە ئێستا فەیسبووک لەژێر چەتریدا کاردەکات.   لەدوای پەسندکردنی کەیسەکە، دادوەر لیلا فونتێس داوای لە مارک زوکەربێرگ کرد لە ١٧ ـی مانگی حوزەیراندا بەشێوەیەکی ڤێرچواڵ لە دادگە ئامادەبێت بۆ ئەوەی لەسەر ئەو پرسە دادگایی بکرێت.   هەرچەندە یەکەم کەیسەکانی ڤایرۆسی کۆرۆنا لە شاری ووهانی چین دەستنیشانکران، هێشتاش لە دوای نزیکەی دوو ساڵ لە سەرهەڵدانی ڤایرۆسی کۆرۆنا، چەندین دەنگۆ هەن لەبارەی شوێن و چۆنێتیی سەرهەڵدانی ڤایرۆسەکە.  زۆربەی زانایانی ڤایرۆسناسیش پێیانوایە کە ڤایرۆسەکە لە شەمشەمەکوێرەوە بۆ مرۆڤ گواستراوەتەوە؛ چ بەشێوەیەکی راستەوخۆ بێت یان لە رێگەی گیانەوەرێکی دیکەوە بێت کە لە شەمشەمەکوێرەوە بۆی گواسترابێتەوە و دواتر لە گیانەوەری دووەمەوە بۆ مرۆڤ گواسترابێتەوە.  هەندێکیش چین بە بڵاوبوونەوەی ڤایرۆسەکە تۆمەتبار دەکەن. دۆناڵد ترەمپ، سەرۆکی پێشووی ئەمریکا یەکێک بوو لەو کەسانەی کە زۆرترین تۆمەتی بڵاوبوونەوەی کۆرۆنای داوەتە پاڵ چین و چەند جارێک کۆرۆنای بە "ڤایرۆسە چینییەکە" ناوبردووە.