دیمیتری موراتۆڤ، وەرگری خەڵاتی نۆبڵی ئاشتی دەڵێت، "لە کاتێکدا حکومەتەکان بەردەوامن لە باشکردنی رابردوو، رۆژنامەڤانەکان هەوڵ دەدەن داهاتوومان باشتر بکەن. هەربۆیە ئەم خەڵاتە بۆ تەواوی رۆژنامەڤانیی راستگۆ و راستەقینەیە".   وەرگرتنی خەڵاتەکە لە لایەن دوو رۆژنامەڤانەوە لە کاتێکدایە، ٢٠٢١ ساڵێکی خراپ بووە بۆ رۆژنامەڤانان لە ژمارەیەکی زۆر وڵاتی جیهاندا.   "کۆمیتەی پاراستنی رۆژنامەڤانان" دەڵێت، ئەمساڵ ٢٩٣ رۆژنامەڤان لە وڵاتانی جیاوازی جیهاندا زیندانیکراون، ئەوە لە کاتێکدایە ژمارەکە ساڵی رابردوو ٢٨٠ بوو.   رێکخراوە ئەمریکییەکە دەڵێت، ئەمساڵ ٥٠ رۆژنامەڤان لە چین، ٢٦ لە میانمار، ٢٥ لە میسر، ٢٣ لە ڤێتنام، ١٩ لە بێلاڕووس، ١٨ لە تورکیا، ١١ لە ئێران، ٤ لە عێراق و ٤ یش لە سووریا زیندانیکراون.   رۆبەرت ماهۆنی، جێگری بەڕێوەبەری کۆمیتەی پاراستنی رۆژنامەڤانان دەڵێت، "ئەمە بەشێک بووە لە ئاراستەی دەسەڵاتە تاکڕەوەکان لە سەرانسەری جیهاندا. حکومەتەکان کەمتر بەرگەی رەخنە و رۆژنامەڤانیی بنکۆڵکاری و کاری ئەو رۆژنامەڤانانە دەگرن کە لە گەندەڵی دەکۆڵنەوە. یەکێک لە رێگەکانی بێدەنگکردنی رۆژنامەڤانان و ناردنی هۆشداریش بۆ رۆژنامەڤانانی دیکە بریتییە لە زیندانیکردنیان".    سی پی جەی ئاماژە بەوە دەکات، هەر لە ئەمساڵدا لانیکەم ٢٤ رۆژنامەڤان کوژراون؛ ٥ کەس لەوان لە هیندستان و ٣ کەسیان لە مەکسیک بوون؛ لە ناوچەکەش تەنیا یەک رۆژنامەڤان کوژراوە کە لە لوبنان بووە.   رێکخراوەکە دەڵێت، ١٨ رۆژنامەڤانی دیکە هەر لە ١١ مانگی یەکەمی ئەمساڵدا لە رووداوی تەمومژاوی لەو جۆرەدا کوژراون کە ناتوانرێت بگوترێت ئایا کراونەتە ئامانج لەبەرئەوەی رۆژنامەڤان بوون یان نا.   جێگری بەڕێوەبەری کۆمیتەی پاراستنی رۆژنامەڤانان دەڵێت، "هەرچەندە کەمبوونەوە لە ژمارەی رۆژنامەڤانانی کوژراودا هەیە، بەڵام هێشتا ژمارەیەکی زۆر رۆژنامەڤان لەبەر کارەکەیان دەکوژرێن. شکستی حکومەتەکانیش لە دادگاییکردنی بکوژانی رۆژنامەڤانان شێرپەنجەیە بۆ رۆژنامەڤانی".   رێکخراوەکە دەڵێت، ٦ ساڵە بەسەر یەکەوە لانیکەم ٢٥٠ رۆژنامەڤان زیندانی دەکرێن؛ سی پی جەی داوا لە کۆمەڵگەی نێودەوڵەتی دەکات هەنگاوەکانی چڕتر بکاتەوە بە مەبەستی پاراستنی ژیانی رۆژنامەڤانان.