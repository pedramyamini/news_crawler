کردنەوەی ژوورەکان لەسەر خواستی پاپا فرانسیس بووە و ژوورەکان بریتین لە ژووری خواردن، پەرتووکخانە، ژووری نووستن و ژوورێکی تایبەتی پاپا کە دوو گۆڕی تێدایە.  مۆنسینۆر پیرانگێلۆ، سەرۆکی ئەنجوومەنی کۆشک دەڵێت، "ئەم دووبارە کردنەوەیە لەسەر داوای پاپا فرانسیس کراوە. ئەوەش مانای ئەوەیە ئەم جوانییە بەردەست بکەین و رێگە بە گەشتیاران، دانیشتووانی رۆما، ئیتاڵیا و هەموو جیهان بدەین چێژ لە کۆشکەکە وەربگرن کە چەند وێستگەیەکی گرنگی لە مێژووی کەنیسە، ئیتاڵیا و جیهانی تێپەڕاندووە".  لە سەدەی چواردەیەمینەوە و لە سەردەمی ئیمپراتۆر کۆنستانتینەوە رێگە بە کریستیانەکانی رۆما درا ئایینەکەیان پەیڕەو بکەن، بۆیە لێرە ژوورێک بۆ ئەو تەرخانکراوە.  هەرچەندە دوای پێنج ساڵ کارکردن تێیدا و لە ساڵی ١٥٩٠ پاپا سیکستەسی پێنجەم ئەو کۆشکەی نۆژەنکردەوە، بەڵام هیچ پاپایەک تێیدا نەژیا، چونکە ئەوکات دەکەوتە دەرەوەی دیوارەکانی شاری رۆما.  رێبێکا نازارۆ، راهیبە دەڵێت، "تاوەکو سەدەی ١٤ ئەم کۆشکە شوێنی نیشتەجێبوونی پاپاکان بووە. دواتر پاپای ئەو کات رۆیشتە ئاڤینۆنی فەرەنسا. ئەم ناوچەیەش کە لە دەرەوەی شار بووە، کاتێک پاپا گەڕاوەتەوە، بینیویەتی جێهێڵدراوە و تاڵانکراوە و پووکاوەتەوە. بۆیە لەو کاتەوە کۆشکی پاپایەتی گوازرایەوە بۆ ڤاتیکان. دواتر پاپا سیستەسی پێنجەم ویستی ئەم کۆشکە نۆژەن بکاتەوە، بۆیە کۆشکە کۆنەکەی خاپوور کرد و ئەم کۆشکەی پاپایەتیی بونیادنا".  تەختی پاپایەتی بە زێڕ رووپۆش کراوە؛ لە سەریەوە، لە نێوەندی بنمیچەکەدا تابلۆیەک دروستکراوە و بە چوار وەرزی ساڵ دەورەدراوە.  لە یەکێک لە ژوورەکان رووپەڵی رێککەوتنێک هەیە کە لە ساڵی ١٩٢٩ و لەدوای یەکگرتنەوەی ئیتاڵیا بۆ ناساندنی شاری ڤاتیکان وەکو وڵاتێکی سەربەخۆ لەلایەن کاردیناڵی ئەوکاتی ڤاتیکان و سەرۆکوەزیرانی ئەوکاتی ئیتاڵیا واژۆی لەسەر کراوە.