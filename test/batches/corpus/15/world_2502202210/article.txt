بەگوتەی چەند بەرپرسێکی سەربازی ئۆکراینا، رووسیا هەر لە سەرەتاوە بە مووشەکی جۆری کروز و بالیستی، فڕۆکەی سەربازی لە دەوروبەری کیێڤی پایتەخت و چەند بنکەیەکی دیکەی کردە ئامانج.  فڕۆکەخانەکانی دیکەی ئۆکراینا لەلایەن فڕۆکە جەنگییەکانی رووسیاوە کراونەتە ئامانج و بەگوێرەی زانیارییە سەرەتاییەکان زیانێکی گەورەیان بە ژێرخانی فڕۆکەوانی ئۆکراینا گەیاندووە. هاوکات سوپای رووسیا دەیان بنکەی سەربازیان لە شاری کراماتورسک لە هەرێمی دۆنباس کردە ئامانج.  هێرشە مووشەکییەکان، هاوکات بوون لەگەڵ بیستی دەنگی چەندین تەقینەوە لە شاری خارکیێڤی سەر بە  هەمان هەرێم، کە دووەم گەورەترین شاری ئۆکراینایە و یەکێکە لەو ناوچانەی کە جوداخوازەکانی دۆنباس داوای دەکەن ببێتە بەشێک لە "کۆماری گەلی لوهانسک".  شاری دینیپرۆ لە ناوەڕاستی ئۆکراینا، یەكێکە لەو شوێنانەی کە لە خولەکە سەرەتاییەکانی دەستپێکردنی شەڕ، بە مووشەکی بالیستی و کروز کرایە ئامانج.  لەڕووی سەربازییەوە هێزەکانی رووسیا لە کەنار دەریاکانی ئۆکراینا لەسەر دەریای رەش، کە دەکەوێتە باشووری ئەو وڵاتە، چوونەتە نێو شاری ئۆدیسا.  زانیارییەکان باس لەوە دەکەن پێکدادانی تووندی سەربازی لە شاری خیرسون لە باشووری ئۆکرینادا لەنێوان سوپای رووسیا و هێزە بەرگریکارەکانی ئۆکراینا روویداوە.  بەرگریی ئۆکراینا رایگەیاندووە، هێزەکانی رووسیا لە سێ ناوچەی سەرەکییەوە چوونەتە نێو ئۆکرایناوە، لە باکوور و باکووری رۆژهەڵات و رۆژهەڵاتەوە، کە سنووری ئۆکراینایە لەگەڵ رووسیا، هێز چووەتە ئەو وڵاتە.  لە باکوور و باکووری رۆژئاواوە کە سنووری بێلاڕووسە. هەروەها لە نیمچە دوورگەی کریمیا لە دەریای رەش کە دەکەوێتە باشووری ئۆکراینا هێزەکانی رووسیا چوونەتە نێو خاکی ئەو وڵاتەوە.  هێرشەکان سەرەتا کرانە سەر پاسەوانانی سەر سنوور، بنکە سەربازی، گەشتە سەربازییە گەڕۆکەکان و خاڵەکانی پشکنینی سەر بە سوپای ئۆکراینا.  شوێنە گەورە و گرنگەکان بە مووشەکی کرووز و بالیستی کراونەتە ئامانج، شوێنەکانی دیکە کە گرنگی کەمتریان هەبووە بە تۆپی زیرەک و مووشەکی مامناوەند کراونەتە ئامانج.  بەرگری ئۆکراینا رایگەیاندووە، زۆربەی هێرشە مووشەکییەکان، ناوچەکانی رۆژهەڵات و باشووری ئۆکراینای گرتووەتەوە.  بەگوتەی بەرپرسانی ئۆکراینا، کیێڤی پایتەخت بە مووشەکی بالیستی بۆردوومان دەکرێت و هێزەکانی رووسیاش چوونەتە نێو گەڕەکی ئۆبلۆن لە باکووری کیێڤ. ڤۆلۆدمیر زێلێنسکی، سەرۆکی ئۆکراینا رایگەیاند "کەسانی تێکدەر هاتوونەتە نێو کیێڤی پایتەختەوە"  لەلایەکی دیکەوە بەرپرسانی ئەمریکا رایانگەیاندووە هێزەکانی رووسیا لە بێلاڕووسیاشەوە دەیانەوێت گەمارۆی کیێڤ بدەن.