يانا کروپا، خۆپێشاندەرێکی ئۆکراینییە و دەڵێت، "پێویستمان بە چەک و تەقەمەنی زیاترە، پێویستمان بە هاوکاری زیاترە، بەشێوەیەکی نمونەیی پێویستمان بەوەیە ناتۆ بێت و هاوکاریمان بکات، هێزەکانیان بێنن و بەرگریی لە وڵاتەکەمان بکەن، منداڵەکانمان لەنێو باخچەی ساوایان دەمرن، دایک و باوکمان لە نێو شێڵتەرەکان خۆیان دەشارنەوە، ئەوە هەموو شتێکە کە پێویستمانە. نامانەوت هەست بە تەنیایی بکەین. "  ئۆکراینییەکان داوا لە حکومەتی ئەمریکا دەکەن هاوکاریی وڵاتەکەیان بکەن و داوادەکەن ئەمریکا و وڵاتانی رۆژئاوا بەوە نەوەستن کە روسیایان لە سوێفت کردووەتە دەرەوە، بەڵکو هاوکاریی زیاتری وڵاتەکەیان بکەن بۆ دەربازبوون لەو قەیرانە. خۆپێشاندەران بە دەنگی بەرز دروشمەکان دەڵێنەوە و داوا لە بایدن دەکەن هەنگاوی زیاتر بنێت بۆ وەستاندنی پێشڕەوییەکانی سوپای رووسیا.   ئاناستاسیا ڤاکولا، خۆپێشاندەرێکی دیکەیە و باس لەوە دەکات، "روانینی من رەنگە کەمێک جیاوازبێت، لەوە تێدەگەم کە رەنگە رێیتێنەچێت کە ئەمریکا و وڵاتانی دیکە و ناتۆ هێز بنێرنە وڵاتی ئێمە، چونکە ئەمە دەبێتە هۆی سەر هەڵدانی تەقینەوەیەکی گەورە و روودانی جەنگ، بەڵام ئەوەی ئێستا دەتوانین بیکەن و هیوادارم بایدن گوێم لێبگرێت، ئەوەی کە ئێمە زۆر پێویستمانە نەک تەنیا لە سویفت بیکەنە دەرەوە کە ئەمە باشە سوپاس، بەڵام لەهەمانکاتدا دەمانەوێت ئێوە ئاسمان بپارێزن و بەرگریمان لێبکەن. "  بێجگە لە واشنتن دی سی، هاوکات لە چەند ویلایەتێکی دیکەی ئەمریکا خۆپێشاندان بۆ پشتیوانیکردن لە ئۆکراینا بەڕێوەچوو، بڕیاریشە لە رۆژانی داهاتوودا خۆپێشاندانی دیکەش ئەنجامبدرێن.   نیک چۆبۆتار، خۆپێشاندەرێکی دیکەی ئۆکراینییە و ئاماژە بەوە دەکات، "ئێمە ئۆکراینییەکان گەلێکی بەهێز و سەربەرزین، ئێمە دەتوانین نیشانی ئەو فاشستەی بدەین کە خەڵکی ئۆکراینا هی گاڵتەپێکردن نین، ئێمە لەسەر خاکی خۆمانین و رێگەنادەین کەس بمانکات بە کۆیلە، ئێمە خۆمان و چارەنووسی خۆمان دەپارێزین و پێویستمان بە مۆسکۆ نییە پێمان بڵێت چی بکەین. "