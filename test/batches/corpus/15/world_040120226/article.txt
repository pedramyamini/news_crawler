ئۆلیڤەر ڤیران، وەزیری تەندروستیی فەرەنسا رایگەیاند، "ئێستا شەپۆلی پەتاکە لە لووتکەدایە، بەڵام ناشڵەژێین و بە بەرپرسیارێتییەوە مامەڵە دەکەین. هۆکاری کۆنترۆڵکردنی بارودۆخەکە بۆ ڤاکسینی دژە کۆرۆنا دەگەڕێتەوە؛ بۆیە هاندانی خەڵک بۆ وەرگرتنی ڤاکسین لەڕێگەی پەسندکردنی پرۆژەیاسای پاسپۆرتی ڤاکسین، گرنگە".  وەزیری تەندروستیی فەرەنسا ئاماژە بۆ پرۆژەیاسایەک دەکات کە ئێستا لە پەرلەمانە و لە ئەگەری پەسندکردنی، هەموو نیشتەجێیەکی ئەو وڵاتە دەبێت بۆ سەردانی شوێنە گشتییەکان و بەکارهێنانی ئامرازە گشتییەکانی گواستنەوە، پاسپۆرتی وەرگرتنی ڤاکسین پیشان بدات.  ژۆن - لوک میلانشو، پەرلەمانتاری پارتی چەپ - LFI دەڵێت، "ئێمە دژی ئەم پاسپۆرتی ڤاکسینەین، چونکە ١٠٠ % بێ کاریگەرە؛ ئێوە دەتانەوێت بەم پاسپۆرتە بانگەشەی ئەوە بکەن کە کارێکی باشتان بۆ خەڵک کردووە؛ باشە کاتێک کە ٩٠ % ی خەڵک ڤاکسینی وەرگرتووە، ئیدی پاسپۆرتی بۆ چییە؟ "  پرۆژەیاساکە لەلایەن زۆربەی پارتە سەرەکییەکانی نێو پەرلەمانی فەرەنساوە پاڵپشتی دەکرێت کە ٢٧٠ کورسییان لە کۆی ٥٧٧ کورسییەکەی پەرلەمان هەیە، بەڵام هێشتا ئەنجوومەنی نوێنەران دەنگی لەسەر نەداوە.  گفتوگۆکان گەرمن، پارتەکانی ئۆپۆزیسیۆن و ئەوانەی لە دەسەڵاتن بیروبۆچوونی دژ بە یەکدییان هەیە.  ماری لوپێن، سەرۆکی کۆمەڵەی نیشتمانیی فەرەنسا ئاماژە بەوە دەکات، "پێشتر دەسەڵات دەیگوت دەبێت هەموو کەسێک بەڵگە پیشانبدات کە تووشی کۆرۆنا نەبووە؛ ئێستا ئەمەی گۆڕیوە و کردوویەتی بە پاسپۆرت؛ ئەم گۆڕانکارییە واتە چیدیکە هاووڵاتییان ناتوانن ژیانێكی ئاسایی بەڕێبکەن؛ ئەمە گەمژەییە، لەڕاستیدا مەترسیشە، چونکە بەم جۆرە هەستێكی ساختە دەدەیتە خەڵک کە گوایە ئاسایشت پارێزراوە".  ئێرک ڤێرت، ئەندام پەرلەمان لە پارتی کۆمارییەکان دەڵێت، "دەنگ بە پرۆژەی پاسپۆرتی ڤاکسین دەدەم، چونکە بە سوودی تەندروستیی گشتییە؛ هەر کاتێک پرۆژەی پاسپۆرتی ڤاکسین جێبەجێ کرا، ئیدی خەڵک بەرەو رووی بەکارهێنانی ڤاکسین دەڕۆن و بەرگریی بەکۆمەڵ دروستدەبێت".  چاوەڕوان دەکرێت تاوەکو رۆژی ١٥ی ئەم مانگە، لەدوای تێپەڕاندنی لە ئەنجوومەنی نوێنەران، پرۆژە یاسای پاسپۆرتی ڤاکسینی دژە کۆرۆنا بە فیلتەری ئەنجوومەنی پیرانیشدا تێپەڕێندرێت و ببێتە یاسا.