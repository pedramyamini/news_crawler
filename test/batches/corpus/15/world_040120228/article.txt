ئه‌نیستیتیوتی دانیمارک بۆ توێژینەوەکانی بەرگرتن له هه‌وڵی خۆكوشتن له راپۆرتێكدا ئاماژه‌ی به‌وه داوه كه له كۆی ٧٦ هه‌زار کۆچبەر له دانیمارك له ماوەی نێوان ٢٠١٠ بۆ ٢٠١٩، ٦٠١ کۆچبەر هه‌وڵی خۆكوشتنیان داوه. بەپێی راپۆرتەکە ٥٣ کۆچبەریان منداڵی بێسه‌رپه‌رشتن و ره‌تكردنه‌وه‌ی داواكارییه‌كانیان بۆ وه‌رگرتنی مافی په‌نابەرێتی، هانی داون بیر له‌خۆكوشتن بكه‌نه‌وه.  ئانت ئیر لانگسێن کە یه‌كێكه له ئاماده‌كارانی راپۆرته‌کە، رایگه‌یاند، یه‌كه‌م جاره ژمارەی هه‌وڵی خۆكوشتن له‌نێو کۆچبەراندا له دانیمارك بەو راددە بەرزە، زیادبکات و "ئەوه‌ش مایه‌ی نیگه‌رانییه. "  ئانت ئیر لانگسێن ده‌ڵێت، "هه‌وڵی خۆكوشتن له‌نێو کۆچبەراندا، هه‌شت هێنده‌ی دانماركییه‌كانه، ئه‌وه‌ش رێژه‌یه‌كی به‌رزه، له كاتێكدا ده‌بوو کۆچبەران كه په‌نا ده‌به‌نه به‌ر وڵاتێك ئارام ببنه‌وه و له ئارامیدا بژین، كه‌چی به‌داخه‌وه ئه‌و ره‌وشه له دانیمارك وانییه. "  لە لایەن خۆیەوە دانیال خان ئه‌میری، ئه‌ندام له تیمی ئاماده‌كاریی راپۆرته‌كه ئاماژەی بەوە داوە، زۆربه‌ی ئه‌وانه‌ی هه‌وڵی خۆكوشتنیان داوه خه‌ڵكی وڵاتانی رۆژهه‌ڵاتی نێوه‌ڕاستن و رێژه‌ی خۆكوشتن له دانیمارك زۆر زیاتره له وڵاتانی رۆژهەڵاتی نێوەڕاست.  دانیال خان ئه‌میری باسی لەوەش کردووە، خۆكوشتن له وڵاتانی رۆژهەڵاتی نێوەڕاست له ١٠٠ هه‌زار كه‌س، شه‌ش كه‌س خۆیان دەکوژن، له كاتێكدا له‌نێو ١٠٠ هه‌زار هاووڵاتیی دانیماركی ١٢ كه‌سه، گوتیشی، "ئه‌وه‌ی مایه‌ی نیگه‌رانییه ئه‌وه‌یه سه‌ره‌ڕای ئه‌وه‌ی رێژه‌ی خۆكوشتن له وڵاتان به به‌راورد له‌گه‌ڵ دانیمارك كه‌متره، كه‌چی كاتێك خه‌ڵكی ئه‌و وڵاتانه دێنه دانیمارك به رێژه‌یه‌كی زۆر رێژه‌ی خۆكوشتن له‌نێویاندا به‌رز ده‌بێته‌وه. "  لویزا هۆڵك، به‌ڕێوه‌به‌ری فه‌رمانگه‌ی مافه‌كانی مرۆڤ له دانیمارك، رایگه‌یاند، ئه‌نجامه‌كانی راپۆرته‌كه تا دوا راده بوونەته هۆی بێهیواكردنی ئه‌و و داوای له لایه‌نه په‌یوه‌ندیداره‌كانی وڵاته‌كه‌ی كردووە گرنگی زیاتر به‌و مرۆڤه لێقه‌وماوانه بده‌ن كه په‌نایان بردووه‌ته به‌ر ئەو وڵاتە.