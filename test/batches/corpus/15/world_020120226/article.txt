بەپێی راگەیێندراوی سەرۆکایەتیی پەیوەندییەکان لە سەرۆکایەتیی کۆماری تورکیا، لە پەیوەندییە تەلەفۆنییەکەدا باس لە هەوڵی زیاتر بەرەوپێشبردنی پەیوەندییەکانی رووسیا و تورکیا کراوە؛ هەروەها هەڵسەنگاندن بۆ دۆخی قەوقاز، سووریا و لیبیا کراوە.   سەرۆکایەتیی پەیوەندییەکان لە سەرۆکایەتیی کۆماری تورکیا دەڵێ، پووتین و ئەردۆغان پێداگریی خۆیان لە هاوئاهەنگیی نێوان ئەنقەرە و مۆسکۆ دووپاتکردووەتەوە.  هەروەها کۆشکی کریملین راگەیێندراوێکی لەبارەی پەیوەندییە تەلەفۆنییەکە بڵاوکردەوە و ئاماژەیکرد بەوەی پرسی قەوقاز، سووریا و لیبیا تاوتوێکراون.   رۆژی ٢٩ی ئەیلوولی ٢٠٢١ پووتین و ئەردۆغان لە سۆچیی رووسیا کۆبوونەوە و تەوەری سەرەکی کۆبوونەوەکەش دۆخی سووریا بەگشتی و ئیدلب بەشێوەیەکی تایبەتی بوو.   سەردانەکەی ئەردۆغان تەنیا چەند رۆژێک دوای بۆردوومانی فڕۆکەکانی رووسیا بوو لە ئیدلب. ئەوکات خوڵوسی ئاکار، وەزیری بەرگریی تورکیا رووسیای بە پێشیلکردنی بەندەکانی رێککەوتنی نێوان ئەنقەرە و مۆسکۆ لەبارەی ئیدلب تۆمەتبارکرد.   لەدوای گوتەکانی خوڵوسی ئاکار، دیمیتری پێسکۆڤ، گوتەبێژی کۆشکی کریملین لەبارەی ئیدلب رایگەیاند: "بەداخەوە، لەو ناوچەیەدا چالاکیی گرووپە تیرۆرستییەکان بەردەوامە. ئەمە قبووڵکراو نییە و مەترسیدارە، چونکە ئاستەنگ دەخاتە بەردەم پرۆسەی چارەسەری لە سووریا".  رووسیا پاڵپشتیکارێکی سەرەکی حکومەتی سووریایە و تورکیاش پاڵپشتی لە ژمارەیەک گرووپی چەکداری نەیاری ئەسەد دەکات و ئەو گرووپانەش چەند شوێنێکیان لە رۆژئاوای کوردستان و سووریا لەژێر کۆنتڕۆڵدایە؛ سەرەڕای ئەوەش، لە ماوەی چەند ساڵی رابردوودا هاوئاهەنگی لەنێوان ئەنقەرە و مۆسکۆ لە هەندێک بواری تایبەت بە سووریادا هەبووە.