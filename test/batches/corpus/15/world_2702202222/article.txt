لە راگەیێندراوێکی کۆمپانیاکەدا هاتووە، "داگیرکەرانی رووسی" فڕۆکەی بارهەڵگری ئەنتۆنۆڤی ئۆکراینا - ٢٢٥ یان لە دەوروبەری کیێڤ خستووەتەخوارەوە، کە فڕۆکەیەکی بارهەڵگرە و "گەورەترین" فڕۆکەی جیهان بووە. درێژیی فڕۆکەکە ٨٤ مەتر [٢٧٦ پێ] بووە و توانای گواستنەوەی زیاتر لە ٢٥٠ تۆن کەلوپەلی بە خێرایی زیاتر لە ٨٥٠ کیلۆمەتر لە کاژێرێکدا هەبووە.  لە ئۆکراینا فڕۆکەکە ناونراوە "مریا" کە بەمانای "خەون" دێت. دیمیترۆ کولیبا، وەزیری دەرەوەی ئۆکراینا لە تویتێکدا نووسیویەتی، "فڕۆکەکە "گەورەترین" فڕۆکەی جیهان بووە، بەناوی ئەی ئێن - ٢٢٥ مریا".  وەزیرە ئۆکراینییەکە ئاماژەی بەوەش کردووە، "پێدەچێت رووسیا مریا - کەی ئێمەی تێکشکاندبێت، بەڵام هەرگیز ناتوانن خەونی ئێمە لە دەوڵەتێکی ئەوروپیی دیموکراتی، ئازاد و بەهێز لەنێوببەن. ئێمە سەردەکەوین! "  لەدوای دەستپێکردنی ئۆپەراسیۆنە سەربازییەکەی رووسیا بۆسەر ئۆکراینا، فڕۆکەخانەی گۆستۆمێل رووبەڕووی تووندوتیژییەکانی جەنگ بووەتەوە.  سوپای رووسیا رایگەیاندووە، هەوڵدەدات دەست بەسەر ژێرخانە ستراتیژییەکانی ئۆکراینادا بگرێت.  کۆمپانیای یوکرۆبۆرۆنپرۆمی تێچووی چاککردنەوەی فڕۆکەکەی بە زیاتر لە سێ ملیار دۆلار خەمڵاندووە، کاتی پێویستیشی بۆ ئەو مەبەستە بە پێنج ساڵ خەمڵاندووە.  فڕۆکەی AN - ٢٢٥ ناسراو بە "مریا" لە ساڵی ١٩٨٨ یەکەم فڕینی خۆی ئەنجامدا، دروستکردنیشی لە سەرەتادا لە چوارچێوەی پرۆگرامی فڕۆکەوانیی سۆڤیەتدا بووە.  فڕۆکەکە لەلایەن هێڵی ئاسمانیی ئەنتۆنۆڤی ئۆکراینییەوە بۆ مەبەستی گواستنەوەی بار بەکارهاتووە، لە سەرهەڵدانی کۆڤید ١٩ ش خواستی زۆر لەسەری بووە بۆ گواستنەوەی کەلوپەل.