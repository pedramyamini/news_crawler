لە کۆنفرانسێکی رۆژنامەڤانیدا، ستیڤان دوژاریک، گوتەبێژی سکرتێری گشتیی نەتەوە یەکگرتووەکان رایگەیاند، لەبارەی سوودانەوە دڵنیایی دەدەن کە نەتەوە یەکگرتووەکان لە نزیکەوە چاودێریی بارودۆخەکە دەکات و سکرتێری گشتیی نەتەوە یەکگرتووەکانیش سەرکۆنەی تووندوتیژییەکانی هێزە ئەمنییەکانی سوودانی کردووە.  ستیڤان دوژاریک ئاماژەی بەوە کردووە، "ئەنتۆنیۆ گۆتێرێز، سکرتێری گشتیی نەتەوە یەکگرتووەکان سەرکۆنەی تووندوتیژییەکانی هێزە ئەمنییەکانی سوودانی کرد کە دژ بە خۆپێشاندەران ئەنجامی دەدەن و داوای لە دەسەڵاتی وڵاتەکە کردووە دان بەخۆیاندا بگرن و رێز لە مافی خەڵک بۆ گردبوونەوە و ئەنجامدانی خۆپێشاندان و رادەربڕین بگرن".  لە ٢٥ ـی مانگی تشرینی یەکەمی ساڵی ٢٠٢١، سوپای سوودان بە زەبری هێز دەسەڵاتی گرتە دەست و عەبدوڵڵا حەمدۆک، سەرۆکوەزیرانی لە شوێنی مانەوەی خۆی دەستبەسەرکرد. لە رۆژی دەستبەسەرکردنی حەمدۆک، هەزاران خۆپێشاندەر چوونە سەر شەقامەکانی خەرتووم و شارەکانی دیکەی ئەو وڵاتە و دژ بە دەسەڵاتی سەربازی وەستان و داوای ئازادکردنی حەمدۆک و گەڕانەوەی بۆ پۆستەکەیان کرد.  لە مانگی تشرینی دووەمدا و لەدوای رێککەوتنی لەگەڵ عەبدولفەتاح بورهان، فەرماندەی سوپای سوودان، حەمدۆک جارێكی دیکە گەڕایەوە بۆ پۆستەکەی، بەڵام حەمدۆک، لە ٠٢ - ٠١ - ٢٠٢٢ بە فەرمی دەستی لەکارکێشایەوە.  لیژنەی پزیشکانی سوودان باس لە کوژرانی لانیکەم ٥٦ خۆپێشاندەر لەسەر دەستی هێزە ئەمنییەکان و برینداربوونی دەیانی دیکەش دەکات.