کۆبوونەوە فەرمییەکەی نێوان هەردوو وڵات رۆژی دووشەممە، ١٠ - ١ - ٢٠٢٢ دەکرێت، بەڵام هەردوولا رێککەوتوون لەسەر  "دانیشتنێکی سەرەتایی" لە خوانێكی شەوانە، کە تێیدا نوێنەرانی هەردوو وڵات گفتوگۆ دەکەن.  کۆبوونەوەکە لەسەر ئاستی جێگرانی وەزیرانی دەرەوەی هەردوو وڵاتدا دەکرێت، وێندی شێرمان، جێگری وەزیری دەرەوەی ئەمریکا لەگەڵ سێرگی ریابکۆڤ، هاوتا رووسییەکەی کۆدەبێتەوە.  کۆبوونەوەی هەردوو شاندی ئەمریکا و رووسیا لەدوای دوو پەیوەندیی تەلەفۆنی  و کۆبوونەوەیەکی ئۆنڵاینی نێوان بایدن و پوتین دێت، کە تێیدا واشنتن هۆشداریدایە مۆسکۆ لە هەر "سەرکەشییەک"ی سەربازی لە ئۆکراینا، لەکاتێکدا پوتین بە "ئەندامکردن"ی ئۆکراینای لە رێکخراوی ناتۆ بە "هێڵی سوور" داناوە.  رووسیا لە کۆتایی مانگی تشرینی یەکەمی ساڵی ٢٠٢١، زیاتر لە ١٠٠ هەزار سەربازی لەسەر سنووری رۆژهەڵاتی ئۆکراینا کۆکردووەتەوە، ناتۆ مۆسکۆ بە پلاندانان بۆ "داگیرکردن"ی ئۆکراینا تۆمەتبار دەکات و لە بەرامبەردا رووسیا تۆمەتەکان رەتدەکاتەوە و کۆکردنەوەی هێزەکان لە چوارچێوەی "سەروەری"ی وڵات ناودەبات.  لەماوەی رابردوودا، پوتین دوو دەستپێشخەری خستەبەردەم ئەمریکا و ناتۆ. لە هەردووکیاندا  پێشنیازی "وەرنەگرتن"ی ئۆکراینای لە رێکخراوی ناتۆدا  کردووە لە بەرامبەر ئەنجامدانی "رێککەوتن"ی ئاشتی؛ ئەمریکا و ناتۆ دەستپێشخەرییەکانی مۆسکۆیان رەتکردەوە و رایانگەیاند: "رووسیا مافی ئەوەی نییە بڕیاربدات کێ ببێتە ئەندام و کێ نەبێتە ئەندام لە ناتۆ" هۆشداریشیان بە رووسیادا کە ئەگەر هێرش بکاتە سەر ئۆکراینا ئەوا وەڵامێکی "بەهێز"ی دەدەنەوە.  جگە لە کۆبوونەوەی لەگەڵ شاندی ئەمریکی، بڕیارە شاندەکەی رووسیا لەم هەفتەیەدا دوو کۆبوونەوە ئەنجامبدات یەکێکیان لەگەڵ رێخکراوی ناتۆ و کۆبوونەوەی دووەمیش لەگەڵ شاندی رێکخراوی ئاسایش و هاریکاری ئەوروپادا دەکات؛ بڕیارە ئەمریکا لە هەردوو کۆبوونەوەکاندا بەشداری بکات.