لووتکە ڤیدیۆییەکە چەند رۆژێک دوای ئەوە هات، کە وەزیرانی دەرەوەی وڵاتانی گرووپی حەوت لە بارەی جموجوڵەکانی رووسیا لە نزیک سنووری ئۆکراینا و چەوساندنەوەی دانیشتووانی هۆنگکۆنگ و شینجیان لە لایەن چینەوە، کۆبوونەوە.   پووتین بە هاوتا چینییەکەی گوت: "هاوڕێی ئەزیزم، مانگی شوبات دەتوانین دواجار رووبەڕوو کۆببینەوە. "   میدیای فەرمیی چین بڵاویکردەوە کە شی جین پینگ گوتوویەتی: "پەیوەندییەکانی چین و رووسیا بەرگەی هەموو تاقیکردنەوە سەختەکانیان گرتووە، ئێستاش چالاکی و زیندووێتی نوێیان پێوە دیارە. "  لەسەر چەوساندنەوەی موسڵمانانی ئیگۆر و موسڵمانەکانی دیکەی پارێزگای شینجیان، هەریەکە لە ئەمریکا، بەریتانیا، کەنەدا و ئوستڕالیا بڕیاریانداوە هیچ نوێنەرێکی سیاسی نەنێرنە یارییەکانی ئۆڵمپیاد.  پەکین و مۆسکۆ سەرکۆنەی بایکۆتە دیپلۆماسییەکەیان کردووە. رۆژی چوارشەممەش، پوتین گوتی سەرۆکەکانی هەردوو وڵات دژی "هەر هەوڵێکن بۆ بەسیاسیکردنی یارییە ئۆڵمپییەکان".  لە یارییەکانی ئۆڵۆمپیادی زستانەی ساڵی ٢٠١٤ لە سۆچی، یاریزانەکانی رووسیا لەسەر بەکارهێنانی ماددەی وزەبەخەش لە کێبڕکێیە نێودەوڵەتییەکان دوورخرانەوە، ئەوەش بەهۆی ئەوەی کە گوایە حکومەتی وڵاتەکەیان لەو کارەدا هاوکاریان کردووە.  یاریزانە رووسییەکان تەنیا دەتوانن وەکو بێلایەن بەشدار بن، واتە بێ ئاڵا و سروودی نیشتمانی رووسیا، ئەوەش ئەگەر بتوانن بیسەلمێنن کە ماددەی وزەبەخشیان وەرنەگرتووە.  بەرپرسانی رووسیا، لە نێویشیاندا خودی پووتین، لە بەشداریکردن لە کێبڕکێ نێودەوڵەتییەکان قەدەخەکراون، مەگەر سەرۆکی وڵاتی میوانداریکار بانگهێشتیان بۆ بنێرێت. سەرۆکی چین پووتینی بۆ یارییەکانی ئۆڵمپیادی پەکین بانگهێشت کرد.  لە ماوەی چەند ساڵی رابردوودا، چین و رووسیا پەیوەندییەکانیان لەگەڵ وڵاتانی رۆژئاوا بەرەو خراپبوون رۆیشتوون، هەردووکیشیان هەوڵیانداوە پێکەوە بەرەیەکی یەکگرتوو پێکبهێنن.   رۆژی چوارشەممە، پووتین بە شی جینپینگی گوت: "شێوازێکی نوێی پێکەوەکارکردن لە نێوان وڵاتەکانماندا دروستبووە"، ئاماژەشی بەوە کرد ئەوان پابەندن بە "گۆڕینی سنووری هاوبەشمان بۆ پشتێنێک لە ئاشتیی هەمیشەیی و دراوسێیەتیی باش. "  سەرۆکی رووسیا گوتی، "من لام وایە ئەم پەیوەندییانە نمونەی پێکەوەکارکردنی نێوان وڵاتانن لە سەدەی بیست و یەکەمدا. "  دوای کۆبوونەوە ئۆنڵاینەکە، یوری ئوشاکۆڤ، راوێژکاری باڵای سیاسەتی دەرەوەی کرملین گوتی گفتوگۆی نێوان "دوو وڵاتە مەزنە هاوڕێیەکە" بۆ ماوەی ٩٠ خوولەک بەردەوام بوو و "زۆریش ئەرێنی بوو. "  ئەو بەرپرسە رووسیە لە بارەی شی جینپینگ و ڤیلادمیر پووتین، بە رۆژنامەڤانانی گوت "هەردووکیان رایانگەیاند کە پەیوەندیەکە گەییشتووەتە ئاستێکی باڵای بێپێشین. "   گفتوگۆکان دوای ئەوە هاتن کە هەفتەی رابردوو رووسیا و چین لە لایەن جۆ بایدنی سەرۆکی ئەمریکاوە بانگهێشتنەکران بۆ لووتکەی دیموکراسی.  ئەمریکا و هاوپەیمانەکانی، ماوەی چەندین هەفتەیە رووسیا بە پلاندانان بۆ داگیرکردنی ئۆکراینای دراوسێ و ئەندامی پێشووی یەکێتیی سۆڤیەت، تۆمەتباردەکەن، هۆشدارییش بە پووتین دەدەن لە ئەگەری ئەنجامدانی هێرش ئەوا سزای قورسی بەسەردا دەسەپێنن.  دەیان هەزار سەربازی رووسی لە نزیک سنووری ئۆکراینا جێگیرکراون، کە وڵاتانی رۆژئاوا رووسیا بەوە تۆمەتباردەکەن لەو بەشەی ئۆکرینا، لە ساڵی ٢٠١٤ ـەوە، پاڵپشتیی لە جوداخوازەکانی لایەنگری مۆسکۆی کردووە. رووسیا تۆمەتەکان رەتدەکاتەوە و وڵاتانی رۆژئاوا بە تاودانی گرژیەکان تۆمەتباردەکات.   لە پەیوەندییەکانیدا لەگەڵ سەرکردەکانی وڵاتانی فەرەنسا و فینلەندا، پوتین گوتی دەیەوێت گفتوگۆکان لە بارەی ئاساییش لەگەڵ ئەمریکا و ناتۆ بێ دواکەوتن دەستپێبکەن.   یەکێک لە داواکانی رووسیا بۆ رۆژئاوا ئەوەیە کە ناتۆ لە فراوانکردنی سنوورەکانی بەرەو رۆژهەڵات بوەستێنێت و چەکەکانی لە وڵاتانی دراوسێ، لە نێویشیاندا ئۆکراینا، جێگیر نەکات.   لە لایێکی دیکەشەوە، پەیوەندییەکانی چینیش لەگەڵ وڵاتانی رۆژئاوا لەبەر کۆمەڵێک پرس ئاڵۆزییان تێکەوتووە، لە بازرگانی و ئاساییشەوە بگرە تاوەکو دەگاتە پرسی مافەکانی مرۆڤ لە چین و بەڵێنی کۆنتڕۆڵکردنی تایوان.  چین کە تەنیا لە لایەن یەک پارتی ساسییەوە بەڕێوەدەبردرێت، بە تووڕەییەوە وەڵامی لووتکەی دیموکراسی بایدنی دایەوە  و دیموکراسیی ئەمریکای بە "چەکی کۆمەڵکوژ" ناوبرد.  دیپلۆماتەکانی پەکین لە دەرەوەی وڵات و میدیای سەر بە دەوڵەت دەستیان بە هەڵمەتێک کرد بۆ رەخنەگرتن لە دیموکراسیی رۆژئاوا و بە گەندەڵ و شکستخواردوو ناویان برد.