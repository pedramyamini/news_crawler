دەیڤید ئاراچامیجا، سەرۆکی شاندی ئۆکراینا بۆ دانوستاندنەکان لەگەڵ رووسیا وەڵامی کۆمێنتی ژنێکی خەڵکی خارکیڤی داوەتەوە، کە داوایکردووە لایەنی ئۆکراینی بە ئاگربەست لەگەڵ لایەنی رووسیادا رازی بن بۆ ئەوەی ئەو دۆخە کۆتاییبێت، کە دە رۆژە خارکیڤییەکان تێیکەوتوون.   ئاراچامیجا لە وەڵامدا نووسیویەتی، "پشتیوان بە خودا، رۆژی یەکشەممە، رێڕەوی مرۆیی دەکرێتەوە".   تاوەکو ئێستا دووجار شاندی دانوستاندنکاری رووسیا و ئۆکراینا کۆبوونەتەوە و دواینیان رۆژی پێنجشەممەی رابردوو بوو لە رۆژئاوای بێلاڕووس. لەو کۆبوونەوەیەدا هەردوولا رێککەوتن لەسەر کردنەوەی رێڕەوێکی مرۆیی بۆ ئەو ناوچانەی کە شەڕی سەختیان تێدا بەڕێوەدەچێت و دانیشتووانەکەیان پێویستیان بە یارمەتی و گواستنەوەیە.  گواستنەوەی هاووڵاتیانی خارکیڤ لەکاتێکدایە، بەگوێرەی ئاماری نەتەوەیەکگرتووەکان، لە ٢٤ی مانگی رابردووەوە نزیکەی ملیۆنێک و ٣٧٠ هەزار کەس ئۆکراینایان جێهێشتووە.  کۆمیسیۆنی باڵای نەتەوەیەکگرتووەکان بۆ کاروباری کۆچبەران دەڵێت، ملیۆنێک و ٣٦٨ هەزار و ٨٦٤ کەس وڵاتەکەیان جێهێشتووە.   ئاژانسەکە هۆشداری دەدات لەوەی لە ئەگەری بەردوامبوونی جەنگ ٤ ملیۆن کەسی دیکە لە ئۆکراینا دەربەدەر دەبن. پشکی شێری ئەو وڵاتانەی پەنابەرانی ئۆکراینی رووی تێدەکەن بەر پۆڵەندای هاوسنووری کەوتووە.