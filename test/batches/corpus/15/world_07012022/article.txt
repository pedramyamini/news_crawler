رۆژی پێنجشەممە ٦ - ١ - ٢٠٢٢ چەند سەرچاوەیەکی دیپلۆماسی رایانگەیاند کۆبوونەوەکە لە رۆژی دووشەممە ١٠ - ١ - ٢٠٢٢ بەڕێوەدەچێت و کۆبوونەوەکە لەلایەن هەریەک لە ئەمریکا، فەڕەنسا و بەریتانیاوە داواکراوە، کە سێ لە پێنج ئەندامە هەمیشەییەکەی ئەنجوومەنی ئاسایشن و لەدەرەوەی ئەندامە هەمیشەییەکانیش، هەریەکە لە ئێرلەندا و ئەلبانیا داوای کۆبوونەوەکەیان کردووە.   رۆژی پێنجشەممە ٦ - ١ - ٢٠٢١ ئاژانسی هەواڵی ناوەندیی کۆریای باکوور رایگەیاند. ئەو مووشەکەی رۆژی چوارشەممە تاقیکرایەوە، سەکۆی جەنگیی دەنگبڕی هەڵگرتبوو کە "بەشێوەیەکی تۆکمە ئامانجێکی لە دووری ٧٠٠ کیلۆمەتر پێکاوە".   بەپێی ئاژانسەکە سەکۆی مووشەکەکە دوای ئەوەی لە مووشەکەکە جیابووەتەوە، توانیویەتی ١٢٠ کیلۆمەتر دووربکەوێتەوە، بەمەش "توانایەکی نوێی تۆمارکرد".   تاقیکردنەوەی مووشەکەکە، کە کۆریای باکوور بە "گرنگ" و "ستراتیژی" وەسفکردووە، کاردانەوەی دراوسێکانی وڵاتەکەی لێکەوتەوە.  رۆژی چوارشەممە، فۆمیۆ کیشیدا، سەرۆکوەزیرانی ژاپۆن دوای ئەوەی هەستیان بە تاقیکردنەوەی مووشەکەکە کردبوو، هەرزوو هاتە سەرخەت و رایگەیاند: "کەمێك لەمەوبەر کۆریای باکوور شتێكی تاقیکردەوە پێدەچێت مووشەکێکی بالیستی بێت، لە وەڵامی ئەوەش ئێمە دوو فەرمانمان دەرکردن، شیکردنەوەی زانیارییەکانی تایبەت بەو کارە تاوەکو ئاسایشی خەڵک بپارێزین، دووەم کارکردن بۆ زیاتر پاراستنی کەشتی، فڕۆکەی سیڤیل و فڕۆکە سەربازییەکانمان".  هاوکات، ئەنجوومەنی ئاسایشی نیشتمانیی کۆریای باشوور کۆبوونەوەیەکی بەپەلەی کرد و نیگەرانی قووڵی دەربڕی و داوای کردووە لێکۆڵینەوەی زیاتر لە بابەتەکە بکرێت.  ئەمە دووەم تاقیکردنەوەی تۆمارکراوە، کە پیۆنگیانگ بە مووشەکی دەنگبڕ ناویدەبات. هەوڵی بەکارهێنانی تەکنەلۆژیای تۆکمە دەدات، ئەوەش سەرەڕای سزا نێودەوڵەتییەکان و سەرکۆنەکردنی هەنگاوەکانی کۆریای باکوور.   ئەمریکا و ژاپۆن لەنێو ئەو وڵاتەنەدا بوون کە هەرزوو هاتنە سەر هێڵ و سەرکۆنەی تاقیکردنەوەی مووشەکەکەیان کرد و رایانگەیاند ئەمە پێشێلی یاساکانی ئەنجوومەنی ئاسایش دەکات و هەڕەشە لە ئاسایشی ناوچەکە و کۆمەڵگەی نێودەوڵەتی دەکات.   مووشەکی دەنگبڕ بەخێراییەکی زیاتر لە مووشەکە ستانداردەکانی دیکە دەجوڵێن، ئەمەش وا دەکات بۆ سیستەمی بەرگریی دژە مووشەک قورس بێت بەرپەچی بداتەوە، کە وڵاتێکی وەکو ئەمریکا ملیاران دۆلار لە بەرەوپێشبردنیدا خەرجدەکات.   مووشەکی هایپەرسۆنیک لە لیستی لەپێشینەی چەکی ستراتیژیی پلانی پێنج ساڵەی کۆریای باکووردا بووە، یەکەم تاقیکردنەوەی ئەو جۆرە مووشەکەی بە ناوی هواسۆنگ - ٨ لە مانگی ئەیلوولی ساڵی ٢٠٢١ دا کرد.   لە ساڵی ٢٠١٧ دا ئەنجوومەنی ئاسایشی نەتەوەیەکگرتووەکان بەکۆی دەنگ سێ سزای ئابووری بەسەر کۆریای باکووردا سەپاند، ئەوەش دوای ئەوە هات کە کۆریای باکوور تاقیکردنەوەی ئەتۆم و مووشەکی ئەنجامدا. ئەوەش لەو کاتەدا وەکو کۆدەنگییەکی دەگمەنی ئەنجوومەنەکە دەبیندرا. سەرچاوەیەکی دیپلۆماسیی پەیوەنددار بە پرسەکەوە بە ئاژانسی ئەی ئێف پی رایگەیاندووە کە چاوەڕوان ناکرێت هیچ راگەیێندراوێکی هاوبەش لەدوای کۆبوونەوەی رۆژی دووشەممەوە بڵاوبکرێتەوە. هاوکات، دیپلۆماتێکی دیکە رایگەیاند پێش یان دوای کۆبوونەوەکە دەکرێت راگەیێندراو بڵاوبکرێتەوە.   پیۆنگیانگ بەردەوام دەڵێت گەشەپێدانی سیستەمی تەکنەلۆژیی لە چەکەکەیدا بۆ ئەو گرنگە بۆ ئەوەی لە بەردەم "هەر داگیرکاریەکی ئەمریکادا" بەرگریی لەخۆی بکات.