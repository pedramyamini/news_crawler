لە پەیامێکی تەلەڤزیۆنیدا، پووتین لە کۆشکی کرملینەوە گوتی وڵاتەکەی رووبەڕووی "ئاستەنگی گەورە" بووەتەوە، بەڵام فێربووە کە لەو دۆخە ناخۆشانەدا رزگاری بێت و زەحمەتییەکان چارەسەربکات ئەوەش بە گوتەی خۆی بەهۆی "یەکڕیزی"ی خەڵکەکەیەوە.   سەرۆکی رووسیا گوتیشی، "ئێمە بەردەوامین لە رووبەڕووبوونەوەی ئەم پەتا مەترسیدارە کە هەموو کیشوەرەکانی گرتووەتەوە و هێشتاش پاشەکشەی نەکردووە. "  پووتین هاوخەمیی خۆیشی بۆ کەسوکاری ئەوانە دەربڕی کە بەهۆی پەتاکەوە گیانیان لەدەستداوە. هەروەها باسی لەوەش کرد کە حکومەتەکەی لە ساڵی نوێدا هەوڵی خۆشکردنی گوزەرانی خەڵک دەدات بۆ ئەوەی "گۆڕانکاریی ئەرێنی" لە ژیانیاندا رووبدات.   بڵاوکردنەوەی پەیامە ڤیدیۆییەکەی ڤیلادیمیر پووتین کەمتر لە ٢٤ کاژێر دوای پەیوەندییە تەلەفۆنییەکەی لەگەڵ جۆ بایدن هات کە سەرۆکی ئەمریکا تێیدا جەختی لەوە کردبووەوە واشنتن سزای ئابووریی قورس بەسەر رووسیادا دەسەپێنێت، ئەگەر هێرش بکاتە سەر رووسیا، پووتینیش لە وەڵامدا پێی گوتبوو کە ئەگەر ئەمریکا شتێکی وا بکات، ئەوا پەیوەندییەکانی نێوان وڵاتەکانیان بە تەواوی دەپچڕێن.   لە پەیامەکەیدا بە بۆنەی ساڵی نوێ، پووتین گوتی، "ئێمە بە تووندی و بەردەوام بەرگریمان لە بەرژەوەندییە نیشتمانییەکانمان و ئاسایشی وڵاتەکەمان و دانیشتووەکانی کرد. "