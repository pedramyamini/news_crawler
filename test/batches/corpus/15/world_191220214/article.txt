لە راگەیێندراوێکدا، لیژنه‌كه ئاماژه‌ی به‌وه‌کردووە، به ده‌ستپێشخه‌ری سه‌رۆكی ئەنجوومەنی یه‌كێتیی ئه‌وروپا، چارڵس میشێل، له ١٤ی كانوونی یه‌كه‌م و له ئه‌نجامی كۆبوونه‌وه‌ی سێقۆڵی نێوان ئیلهام عه‌لیێڤ، سه‌رۆکكۆماری ئازه‌ربایجان، نیكۆڵ پاشینیان سه‌رۆكوه‌زیرانی ئه‌رمینیا، هه‌روه‌ها كۆبوونه‌وه‌ی دووقۆڵی نێوان عه‌لیێڤ و میشێل و لەسەر بنچینەی پابه‌ندبوون به بنه‌ماكانی مافی مرۆڤ، بڕیاردرا به راده‌ستكردنه‌وه‌ی ئه‌و ١٠ سه‌ربازه دیلە به ئه‌رمینیا.  ئاماژه به‌وه‌شکراوه، ئه‌و ١٠ سه‌ربازه له كاتی هه‌وڵدان بۆ ئه‌نجامدانی هێرش له ناوچه‌ی كه‌لبه‌جه‌ر له‌سه‌ر سنووری نێوان هه‌ردوو وڵات له ١٦ی تشرینی دووه‌می ئەمساڵ بە دیل گیرابوون.   رۆژی ٢٧ی ئەیلوولی ٢٠٢٠ جەنگێکی ٤٤ رۆژی لەنێوان سوپای ئازەربایجان و ئەرمینیا سەریهەڵدا بۆ کۆنترۆڵکردنەوەی هەرێمی قەرەباخ. لە ئەنجامدا سوپای ئازەربایجان پێنج ناوەندی شار، چوار شارۆچکە و ٢٨٦ گوندی کۆنترۆڵکرد، ئەرمینیا لە رێگەی سەرۆکوەزیرانییەوە، دانی بە شکستدا نا لەو شەڕەدا.  رۆژی ١٠ی تشرینی دووەمی ٢٠٢٠ هەریەک لە ئەرمینیا، ئازەربایجان  بە نێوبژیوانی رووسیا، بە واژۆکردنی رێککەوتنی ئاشتی، کۆتاییان بە جەنگی نێوانیان هێنا و ئاگربەست لە هەرێمی قەرەباخ چووە بواری جێبەجێکردنەوە. بەپێی رێککەوتنەکە هەرێمی قەرەباخ گەڕێندرایەوە سەر سنووری ئازەربایجان. ئیلهام عەلیێڤ، گوتاری سەرکەوتنی جەنگی بەسەر ئەرمینیادا پێشکەشکرد.  رۆژی ١١ی تشرینی دووەمی ٢٠٢٠ بنکەی چاودێری هاوبەشی سەربازیی تورکی - رووسی بە رێککەوتنی وەزیرانی بەرگریی تورکیا و رووسیا دامەزرا. رۆژی ١٧ی هەمان مانگ، پەرلەمانی تورکیا داواکاری ناردنی هێز بۆ چاودێریکردنی ئاگربەستی هەرێمی قەرەباخ بە زۆرینەی دەنگ پەسندکرد.