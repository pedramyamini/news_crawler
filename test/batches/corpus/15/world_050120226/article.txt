رۆژ عەلی زاڵە، پەیامنێری تۆڕی میدیایی رووداو لە ئەمریکا چەند پرسیارێکی لەبارەی دۆخی ئێران و گفتوگۆکانی ئەتۆمی لە ڤییەننا ئاراستەی وەزارەتی دەرەوەی ئەمریکا کرد، وەزارەتی دەرەی ئەمریکا لە وەڵامدا ئاماژەی بەوە کردووە، "گەلی ئێران مافی خۆیانە چێژ لە ئازادییە سەرەکییەکانیان وەرگرن، گردبوونەوەی ئاشتییانە و رادەربڕین مافی هەموو کەسێکە و پێویستە رێز لەو بڕیارەکانیان بگیرێت".  وەزارەتی دەرەوەی ئەمریکا باسی لەوەش کردووە، "دیپلۆماسییەتی ئەتۆمیمان گرتووەتەبەر، چونکە بەرژەوەندیی زۆری ئێمەی تێدایە بۆ رێگریکردن لە ئێران لە پەرەدان بە چەکی ئەتۆمی، پێمانوایە پێکەوە گەڕانەوە بۆ پلانی کاری گشتی و هاوبەش (رێککەوتنی ئەتۆمی)، باشترین رێگەیە بۆ دووبارە سەپاندنەوەی کۆت و بەندەکان بۆسەر بەرنامە ئەتۆمییەکەی ئێران. هاوکات لەگەڵ پەیڕەوکردنی دیپلۆماسییەتی ئەتۆمی، ئێمە چالاکانە بەردەوام دەبین لە تیشکخستنە سەر نیگەرانییەکانی تایبەت بە بارودۆخی مافەکانی مرۆڤ لە ئێران، لەنێویاندا مژارە کاریگەرەکانی سەر ژنان و گرووپە پەراوێزخراوەکان".  ئەوەش هاوکاتە لەگەڵ پرسی زارا محەممەدی، مامۆستای زمانی کوردی کە لە چاوپێکەوتنێکیدا لەگەڵ تۆڕی میدیایی رووداو رایگەیاند، سەرەتا ئەو بە ١٠ ساڵ سزادرابوو بەڵام پرۆسەی دادگاییکردنەکە و وەزارەتی زانیارییەکان نەیانتوانی بەڵگەی بە تاوانکردنی بخەنەڕوو، بۆیە دادگە سزاکەی بۆ پێنج ساڵ کەمکردەوە.