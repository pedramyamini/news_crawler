ئەنتۆنی بلینکن، وەزیری دەرەوەی ئەمریکا لە راگەیێندراوێکدا گوتی هەنگاوێکی لەو شێوەیە  دەبێتە: "پێشێلکاریی گەورە دژی یاسای نێودەوڵەتی. "   پەرلەمانی فیدڕالیی رووسیا، رۆژی سێشەممە پڕۆژەیاسایێکی پەسندکرد بۆ ئەوەی داوا لە ڤیلادمیر پووتین، سەرۆکی ئەو وڵاتە بکات، وەکو دوو کۆماری سەربەخۆ دان بە ناوچەکانی دونێتسک و لوهانسک لە هەرێمی دۆنباسی رۆژهەڵاتی ئۆکراینادا بنێت.  بلینکن ئاماژەی بەوە کرد ئەو داواکارییە دژی رێککەوتنی ساڵی ٢٠١٥ی مینسکە، کە بە نێوەندگیریی ئەڵمانیا و فەرەنسا لە نێوان رووسیا و ئۆکراینادا واژۆکراوە.  وەزیری دەرەوەی ئەمریک گوتی هەنگاوێکی لەو جۆرە دژی بەڵێنەکانی مۆسکۆ بۆ درێژەدان بە دیپلۆماسی دەبێت و وا دەکات کە بۆ ئەمریکا زیاتر پێویست بێت "کاردانەوەیەکی خێرا و بەهێز"ی لەگەڵ هاوپەیمانەکانی، لە دژی مۆسکۆ هەبێت.  رێککەوتنی مینسک لە ساڵی ٢٠١٥ بە نێوەندگیریی ئەڵمانیا و فەرەنسا لە نێوان رووسیا و ئۆکراینادا واژۆکراوە.   رێککەوتنەکە بە ناوی پایتەختی بێلاڕووسەوە کراوە، چونکە لەو شوێنە لایەنەکان لەسەری رێککەوتن، بە رێککەوتنی دووەمی مینسکیش ناودەبرێت.   رێککەوتنەکە هەرگیز بە تەواوەتی نەچووەتە واری جێبەجێکردنەوە. پێش ئەوە، رێککەوتنی یەکەمی مینسک واژۆکرابوو بۆ ئەوەی کۆتایی بە شەڕ بهێنرێت، بەڵام سەرکەوتوو نەبوو.   ئامانج لە رێککەوتنی دووەمیش هەر ئەوە بوو کۆتایی بە شەڕەکە بهێنرێت، کە دوای جیاکردنەوەی نیمچە دوورگەی کریمیا و لکاندنی بە رووسیاوە، لە نێوان حکومەتی ئۆکراینا و جوداخوازەکانەوە لە هەرێمی دۆنباسی رۆژهەڵاتی وڵات دروستبوو.  بەڵام دوای تێپەڕینی ئەم هەموو ساڵانە، هیچ چارەسەرێکی سیاسیی بۆ کێشەکە نەدۆزراوەتەوە و تاوەکو ئێستاش شەڕێکی خوێناوی لە نێوان ئۆکراینا و جووداخوازەکان بەردەوامە.   رێککەوتنی یەکەمی مینسک چی بوو؟  ئۆکراینا و جوداخوازەکانی لایەنگری مۆسکۆ لە ئەیلوولی ٢٠١٤ لەسەر رێککەوتنێکی ١٢ خاڵی بۆ راگرتنی شەڕ، رێککەوتن.   بەگوێرەی رێککەوتنەکە، پێویست بوو دیلەکان ئاڵؤگۆڕبکرێن، یارمەتیی مرۆیی بگاتە ناوچەکانی شەڕ و چەکەکانیش بکشێنرێنەوە. بەڵام بەهۆی پێشێلکاریی هەردوولا، رێککەوتنەکە هەرەسی هێنا.   رێککەوتنی دووەمی مینسک چییە؟  نوێنەرانی رووسیا، ئۆکراینا و رێکخراوی ئاسایش و هاوئاهەنگیی ئەوروپا (OSCE) سەرکردەکانی جووداخوازەکانی دۆنێتسک و لوهانسک لە شوباتی ٢٠١٥ رێککەوتنێکی دیکەی ١٣ خاڵییان واژۆ کرد.  سەرکردەکانی فەرەنسا، ئەڵمانیا، رووسیا و ئۆکراینا لە مینسکی پایتەختی بێلاڕووس بۆ واژۆکردنی رێککەوتننامەکە کۆبوونەوە و پاڵپشتیی خۆشیان بۆی دەربڕی.   ١٣ خاڵەکەی رێککەوتننامەکە بریتیبوون لە:  - ئاگربەستی دەستبەجێ و گشتگیر رابگەیێندرێت.   - هەردوولا چەکی قورس بکشێننەوە.   - (OSCE) چاودێریی ئاگربەستەکە دەکات.  - گفتوگۆ بکرێت لەسەر حکومەتی خۆبەڕێوەبەریی کاتی بۆ دۆنێتسک و لوهانسک، بە جۆرێک کە بەگوێرەی یاسای ئۆکراینا بێت و پەرلەمانی ئەو وڵاتەش دان بە پێگەی تایبەتی ئەو دوو ناوچەیەدا بنێت.   - لێخۆشبوونی گشتی بۆ ئەوانەی لە شەڕەکەدا بەشداربوون.   - ئاڵۆگۆڕکردنی دیل و زیندانییەکان.   - گەیاندنی هاوکاریی مرۆیی.   - بەردەوامیدان بە پەیوەندیی ئابووری، لە نێویشیاندا پێدانی مووچە.   - کۆنتڕۆڵی سنووری دەرەکیی وڵات دەکەوێتەوە دەستی حکومەتی فیدڕاڵیی ئۆکراینا.   - کشانەوەی هێزە چەکدارە بیانییەکان و  بەکرێگیراوەکان بە چەکەکانییەوە لە خاکی ئۆکراینا.   - هەموارکردنەوەی دەستووری ئۆکراینا، لە نێویشیاندا رێگەدان بە هەبوونی لامەرکەزیەت بە تایبەتیش بۆ لوهانسک و دۆنێتسک.   - ئەنجامدانی هەڵبژاردن لە لوهانسک و دۆنێتسک  - بەهێزکردنی کاری گرووپی پەیوەندیی سێ لایەنانە کە رووسیا و ئۆکراینا و (OSCE) تێیدا بەشدارن.