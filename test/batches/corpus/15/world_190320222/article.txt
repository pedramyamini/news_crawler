ڤلادیمیر مێدینسکی، یاریدەدەری سەرۆکی رووسیا ئاماژە بەوە دەکات، هەندێک خاڵی سەرەکیی هەن کە لە دانووستاندنەکانی نێوان شاندی رووسی و شاندی ئۆکراینی تاوتوێ دەکرێن، دیارترینیان بریتییە لە چارەنووسی ناوچەی دۆنباس، پرسی ئەندامبوون و ئەندامنەبوونی ئۆکراینا لە هاوپەیمانیی ناتۆ و نەهێشتنی ئەو گرووپ و کەسایەتییانەی رووسیا بە نازییە نوێکان ناویان دەبات.  ڤلادیمیر مێدینسکی گوتی، ئەوەی کە پەیوەندی بە ناوچەی دۆنباسەوە هەیە، دەبێت خەڵکی خۆیان بڕیار لەسەر ئەوە بدەن کێ کاروباریان بەڕێوەدەبات، نەوەک ئەوەی حکومەتی ئۆکراینا باسی دەکات کە دۆنباس بەشێکە لە خاکی وڵاتەکەی.   دۆنباس ناوچەیەکە لە باشووری رۆژهەڵاتی ئۆکراینا و نزیکە ٧٠ % ـی دانیشتووانەکەی بە رووسی قسە دەکەن و لە ساڵی ٢٠١٤ یشەوە بەشێکی لەژێر دەسەڵاتی ئەو هێزانەیە کە رووسیا پاڵپشتیان لێدەکات.   یەکێکی دیکە لە مەرجەکانی رووسیا بۆ رێککەوتن لەگەڵ ئۆکراینا بریتییە لەوەی کە نابێت ئۆکراینا ببێتە ئەندام لە ناتۆ و مێدینسکیش ئاماژەی بەوە کرد، دەبێت وڵاتێک یان چەند وڵاتێک گەرەنتی ئەوە بدەن ئۆکراینا هیچ کات نابێتە ئەندامی هاوپەیمانییە سەربازییەکە.   رووسیا هەروەها دەڵێت، هەندێک کەسایەتی و گرووپی بەهێزی دژە رووسی لەنێو ئۆکراینادا هەن و رۆڵیان هەیە و دەبێت ئەو کەس و گرووپانەش هیچ پێگەیەکی بەهێزیان نەمێنێت. رووسیا ئەو کەس و گرووپانە بە "نیۆنازی" نێودەبات.   یاریدەدەرەکەی سەرۆکی رووسیا دەڵێت، هەر کاتێک ئەو داواکارییانە جێبەجێکران، ئەو کاتە شاندی هەردوولا رێککەوتن واژۆ دەکەن و دواتریش وەزیرانی دەرەوە و سەرۆکی هەردوو وڵات رێککەوتنەکە واژۆدەکەن.