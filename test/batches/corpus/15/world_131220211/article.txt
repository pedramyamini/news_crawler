بۆریس جۆنسن، سەرۆکوەزیرانی بەریتانیا لە تۆمارێکی ڤیدیۆییدا رایگەیاند، ژمارەی تووشبووانی گۆڕاوە نوێکە "هەر دوو سێ رۆژ جارێک دووهێندە دەبێت" و ئاماژەی بە دواهەمین توێژینەوەی زانایانی وڵاتەکەیشی کرد و گوتی، دوو قورچکی ڤاکسین بەس نین تاوەکو بەرگری دژی گۆڕاوە نوێکە دروستبێت.   جۆنسن راشیگەیاند، قورچکی بەهێزکەر بۆ هەموو ئەو کەسانە دابیندەکرێت کە تەمەنیان سەروو ١٨ ساڵە و گوتیشی، کاژێرەکانی کارکردنی ناوەندەکانی دابەشکردنی ڤاکسین زیاددەکرێن بۆ ئەوەی خەڵکی زیاتر سوود لە وەرگرتنی قورچکی بەهێزکەر وەربگرن و بەرپرسانی تەندروستیش "راهێنان بە هەزاران خۆبەخش دەکەن" بۆئەوەی پرۆسەی دابەشکردنی ڤاکسین خێراتر بکرێت.   راگەیاندنی ئەم پلانە لەلایەن بۆریس جۆنسنەوە هاوکاتە لەگەڵ ئەوەی کە رۆژی یەکشەممە حکومەتی وڵاتەکە ئاستی مەترسیی کۆرۆنای بەرزکردەوە و هۆشداریی لەبارەی بڵاوبوونەوەی خێرای گۆڕاوی ئۆمیکرۆن دا.