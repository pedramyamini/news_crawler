بەپێی سەرچاوەکان، گفتوگۆ تەلەفۆنییەکە ٩٠ خولەکی خایاندووە، ڤلادیمیر پووتین، سەرۆکی رووسیا رەتیکردووەتەوە کە هاووڵاتیی مەدەنیی ئۆکراینی لە هێرشەکانی سوپای وڵاتەکەیدا کرابنە ئامانج.  یاریدەدەرێکی ئیمانوێل ماکرۆن، سەرۆکی فەرەنسا لەبارەی پەیوەندییە تەلەفۆنییەکەوە ئەوەی خستووەتەڕوو کە کاتێک سەرۆکی رووسیا گوتوویەتی ئۆپەراسیۆنە سەربازییەکەی رووسیا بۆ داماڵینی ئۆکراینایە لە چەک و "نەهێشتنی نازیزمە"، ماکرۆن بە پووتینی گوتووە "تۆ لەگەڵ خۆتدا درۆ دەکەیت"، هەروەها گوتووشیەتی، "لە ئۆکراینا هەڵەیەکی گەورە دەکەیت" و جەنگەکە کاریگەرییەکی درێژخایەنی لەسەر رووسیا دەبێت.  راوێژکارێکی کۆشکی ئێلیزێ - کۆشکی سەرۆکایەتیی فەرەنسا رایگەیاندووە، ماکرۆن بە پووتینی گوتووە، بەهۆی ئەو جەنگەی وڵاتەکەیەوە بۆسەر ئۆکراینا "وڵاتەکەت پەراوێزدەخرێت، لاواز دەبێت و دەکەوێتە ژێر سزای درێژخایەنەوە".  بە گوتەی ئەو راوێژکارەی سەرۆکی فەرەنسا، ماکرۆن باوەڕی وایە کە لە ئۆکراینا "خراپتر بەڕێوەیە"، هەر لەبارەی پەیوەندییە تەلەفۆنییەکەوە ئەوەشی خستووەتەڕوو کە "پووتین سووربوونی تەواوی خۆی بۆ بەردەوامی لە ئۆپەراسیۆنە سەربازییەکەی دەربڕیوە".  راوێژکارەکەی ماکرۆن گوتیشی، " [پووتین] ویستوویەتی کۆنترۆڵی هەموو ئۆکراینا بکات. ئەو، بە قسەی خۆی، ئۆپەراسیۆنەکەی لە ئۆکراینا بۆ کۆتاییهێنانە بە نازیزم لەو وڵاتە"، لە بەرامبەر ئەو قسانەش وەکو راوێژکارەکەی سەرۆکی فەرەنسا دەڵێت، ماکرۆن پێی گوتووە "ئەو قسانە درۆن".  رۆژی ٢٤ - ٠٢ - ٢٠٢٢ هێرشی سوپای رووسیا بۆسەر ئۆکراینا بە فەرمانی راستەوخۆی ڤلادیمیر پووتین، سەرۆکی رووسیا دەستیپێکرد، تاوەکو ئێستاش بەپێی ئامارەکانی نەتەوە یەکگرتووەکان زیاتر لە یەک ملیۆن کەس لەو وڵاتە بەهۆی شەڕ و ئاڵۆزییەکانەوە ئاوارە بوون.  بەپێی ئەو ئامارانەی رووسیا خستوونیەتەڕوو، تاوەکو ئێستا ٤٩٨ سەربازی وڵاتەکە کوژراون؛ ئۆکرایناش دەڵێت نزیکەی شەش هەزار سەربازی رووسییان کوشتوون، بەڵام ئاماری سەرچاوەیەکی سەربەخۆ و بێلایەن لەوبارەیەوە بەردەست نییە.