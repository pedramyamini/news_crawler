ئیگۆر کوناشینکۆڤ، گوتەبێژی وەزارەتی بەرگریی رووسیا ئەمڕۆ پێنجشەممە ٣ - ٣ - ٢٠٢٢ ئاماری یەک هەفتەی شەڕ و پێکدادانی بڵاوکردەوە و رایگەیاند، زیانی زۆریان بەر هێزی بەرامبەر گەیاندووە.  ئیگۆر کوناشینکۆڤ گوتی، رووسیا لە کردنە ئامانجی پێگە و ژێرخانی سەربازیی ئۆکراینا بەردەوامە و دەڵێت، مووشەکێکیان ئاڕاستەی ناوەندی تەلەڤزیۆن و رادیۆی لیسا هۆرا لە کیێڤ کردووە کە بە گوتەی خۆی، "شەڕی دەروونی دژی رووسیا کردووە. "  بەگوتەی گوتەبێژەکەی وەزارەتی بەرگریی رووسیا، لە ماوەی هەفتەیەکی شەڕی نێوانیان، ٦٢ پێگەی سوپای ئۆکراینایان کردووەتە ئامانج، هەروەها ٣٩ سیستەمی بەرگریی، ٥٢ وێستگەی رادار، ٦٠٦ تانک و زرێپۆشیشیان تێکشکاندوون. باس لەوەش دەکات، " ٤٠٥ ئۆتۆمبێلی سەربازیی و ٥٣ فڕۆکەی بێ فرۆکەوانی ئۆکراینایان تێکشکاندوون. "  رۆژی چوارشەممە ٠٢ - ٠٣ - ٢٠٢٢ وەزارەتی بەرگریی رووسیا دانی بەوەدا نا کە نزیکەی ٥٠٠ سەربازی رووسی لەماوەی یەک هەفتەی شەڕ و پێکدادان کوژراون و ١٦٠٠ یش برینداربوون. ئۆکرایناش لای خۆیەوە تەنیا ئاماری قوربانیانی سڤیلی بڵاوکردووەتەوە و ژمارەیان بە زیاتر لە ٢٠٠٠ کوژراو دەخەمڵێنێت.