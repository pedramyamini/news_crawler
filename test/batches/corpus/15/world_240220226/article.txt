ئیمانوێل ماکرۆن، سەرۆکی فەرەنسا بە تووندی سەرکۆنەی هێرش و ئۆپەراسیۆنی رووسیا بۆسەر ئۆکراینا دەکات و جەخت لەوە دەکاتەوە کە پاریس لەگەڵ هاوپەیمانەکانی کار دەکات بۆ کۆتاییهێنان بە جەنگ.  سەرۆکی فەرەنسا لە تویتێکدا رایگەیاندووە، رووسیا بڕیاری "دەستپێکردنی جەنگی" بۆسەر ئۆکراینا داوە، داواش دەکات "پێویستە رووسیا کۆتایی بە ئۆپەراسیۆنە سەربازییەکانی [بۆسەر ئۆکراینا بێنێت] ".  ماکرۆن دەڵێت، وڵاتەکەی هاوسۆزە لەگەڵ ئۆکراینا و لەگەڵ ئۆکراینەکاندایە، ئەوەشی خستووەتەڕوو، "لەگەڵ هاوپەیمانەکانمان کار دەکەین بۆ کۆتاییهێنان بە جەنگ".  حکومەتی بەریتانیا کۆدەبێتەوە  نووسینگەی سەرۆکوەزیرانی بەریتانیا رایدەگەیێنێت، کابینەی حکومەت بە سەرۆکایەتیی بۆریس جۆنسن "کۆبوونەوەیەکی بەپەلە" بۆ تاوتوێکردنی هێرشە "ترسناکەکەی" رووسیا بۆسەر ئۆکراینا دەکات.  پووتین فەرمانی ئۆپەراسیۆنی سەربازیی بۆسەر ئۆکراینا دەرکرد  بەیانیی رۆژی پێنجشەممە ڤلادیمیر پووتین، سەرۆکی رووسیا لە گوتارێکی تەلەڤزیۆنیدا هێرشی سەربازیی بۆسەر ئۆکراینا راگەیاند و گوتی، بەرپرسیارێتیی خوێنڕشتن دەکەوێتە ئەستۆی "رژێمی" ئۆکراینا. پووتین ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتباکرد کە داوای دەکرد ئۆکراینا نەبێتە ئەندام لە ناتۆ؛ هاوکات گەرەنتیی هەڕەشە ئەمنییەکانی مۆسکۆ بکات.  پووتین گوتیشی، ئامانج لە ئۆپەراسیۆنە سەربازییەکەی رووسیا بۆ ئەوەیە دڵنیاببنەوە کە "ئۆکراینا" لە چەک دادەماڵن.  سەرۆکی رووسیا داوای لە هەموو ئۆکراینییەکان کرد، ئەوانەی چەکیان هەڵگرتووە، دەتوانن لە رێوشوێنی سەلامەتدا ناوچەکانی جەنگ بەجێبهێڵن.