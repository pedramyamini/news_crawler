ئەم وێرانکارییە، شوێنەواری پاشماوەی مووشەکێکی رووسییە کە دوای تەقاندنەوەی لە لایەن سیستمی بەرگریی ئۆکرایناوە، بەر باڵەخانانەیەکی ناوچەی پۆدیلسکیی شاری کیێڤ کەوتووە.   رووداوەکە بەیانیی رۆژی هەینی ١٨ - ٣ - ٢٠٢٢ روویداوە. ماریانا لیۆنیدڤنا، دانیشتووی کیێڤ دەڵێت "ئێمە وشیار بووین. هاوژینەکەم لەسەر کورسی دانیشتبوو و پارچە شووشەیەک بەر شانی کەوت و برینداربوو. ئێستا چارەسەر وەردەگرێت. "  قوتابخانەیەک، هاوشێوەی باڵەخانەکانی دەوروبەری پەنجەرەکانی وردوخاش بوون. ئانای چواردە ساڵان، بۆ قوتابخانەکەی دەگریەت.   ئانا مارییا رۆمانچوک، دانیشتووی کیێڤ دەڵێت "ئەمە ترسناکە. هیودارم هەموو شتێک باش بێت، لانیکەم لە چەند مانگی داهاتوودا. "  بە گوێرەی نەتەوە یەگکرتووەکان، لە سەرەتای هێرشی رووسیاوە، لانیکەم ١٠٣ منداڵ کوژراون کە چواریان لە کیێڤ بوون. هەروەها لانیکەم ١٠ قوتابخانە لە کیێڤ زیانیان بەرکەوتووە.   سەرۆکی شارەوانیی شارەکە داوا لە وڵاتانی جیهان دەکات گوشاری زیاتر بخەنە سەر رووسیا.  ڤیتالی کلیچکۆ، سەرۆکی شارەوانیی کیێڤ رایگەیاند "ئەمە باخچەی منداڵانە. ئەمە یەکەی نیشتەجێبوونە لە شاری کیێڤی پایتەخت. ئەمە ئەو شتەیە کە سوپا و مووشەکەکانی رووسیا بەسەر ژیانی ئێمەدا دەیهێنن. هەموو ئەو کەسانەی بازرگانی لەگەڵ رووسیادا دەکەن، دەستیان بە خوێن سوورە. "  لەگەڵ چڕبوونەوەی هێرشەکان بۆ سەر کیێڤ و دەوروبەری، بە گوێرەی بەرپرسانی شارەکە، نیوەی زیاتری دانیشتووانی، ماڵ و حاڵی خۆیان جێهێشتووە.   نەخشەی شەڕی نێوان رووسیا و ئۆکراینا   هێزەکانی رووسیا چوار شاری سەرەکی ئۆکراینایان گەمارۆ داوە، بەڵام پێشکەوتنێکی ئەوتۆیان بەدەستنەهێناوە. بەرپرسانی رۆژئاوا دەڵێن، هێزەکانی رووسیا کێشەی پاڵپشتیی لۆجستیان هەیە و ناتوانن ئاسمانی ئۆکرایناش کۆنتڕۆڵبکەن. وەک بەرپرسانی رۆژئاوا دەڵێن، زۆرجار هێزەکانی ئۆکراینا دژەهێرش ئەنجام دەدەن و زیانی گەورە لە هێزەکانی رووسیا دەدەن.   دۆخی ئۆکراینا ئێستا بەم جۆرەیە  شاری خارکیڤ گەمارۆدراوە، بەڵام سوپای رووسیا تاوەکو ئێستاش نەیتوانیوە کۆنتڕۆڵی بکات؛ لە بری ئەوە، دەستیکردووە بە بۆردوومانکردن و تۆپبارانکردنی ناوەندی شارەکە. شاری سوومیش گەمارۆدراوە.   سەرەڕای بۆردوومان و تۆپبارانی چڕ، کیێڤ لەژێر کۆنتڕۆڵی هێزەکانی ئۆکراینادا ماوەتەوە و هێزەکانی رووسیاش رۆژانە هەوڵ دەدەن زیاتر لە پایتەخت نزیک ببنەوە.   وەزارەتی بەرگریی بەریتانیا رۆژی هەینی ١٨ - ٣ - ٢٠٢٢ بڵاویکردەوە، لە ماوەی ٧ رۆژی رابردوودا هێزەکانی رووسیا لە نزیک کیێڤ کەمترین پێشڕەوییان کردووە.   هەر لە باکووری ئۆکراینا، هێشتا شارۆچکەی چێرنیگیڤ لەژێر کۆنتڕۆڵی هێزەکانی ئۆکراینادایە، سەرەڕای ئەوەی چەندین رۆژە گەمارۆ دراوە.   شاری ماریۆپۆل گرنگییەکی زۆری بۆ رووسیا هەیە، بەهۆی ئەوەی نیمچە دوورگەی کریمیا بە کۆمارە دانپێدانەنراوەکانی دۆنێتسک و لوهانسکەوە دەبەستێتەوە؛ ئەم شارە تاوەکو ئێستاش گەمارۆ دراوە و بە چڕی بۆردوومان و تۆپباران دەکرێت.   سەتان هەزار کەس لە نێو شارەکە ماونەتەوە، بەڵام بڕێکی زۆر کەم ئاو و خواردن و پێداویستییەکانی گەرمکردنەوەیان هەیە.   تەنیا شارێک تاوەکو ئێستا هێزەکانی رووسیا کۆنتڕۆڵیان کردووە بریتیە لە خێرسن کە دەکەوێتە باکووری کریمیا.   رۆژئاوای ئۆکراینا دوورە لەوەی ببێتە بەرەی راستەوخۆی شەڕ، بەڵام چەند رۆژێکە بۆردوومان و تۆپبارانکردنی لە لایەن رووسیاوە زیاد بووە. یەکێک لە گرنگترین شارەکانی ئەم ناوچەیە بریتییە لە لڤیڤ کە ئێستا بووەتە شوێنێکی سەرەکی بۆ مانەوەی ئاوارەکان.