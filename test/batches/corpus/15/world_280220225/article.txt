ڤاسیلی نێبینزیا، باڵیۆزی رووسیا لە نەتەوە یەکگرتووەکان رایگەیاند، بە دەنگی ١١ ئەندام بە بەڵێ و یەک دەنگی دژ و سێ دەنگی نەدراو، "پرۆژە بڕیارەکە پەسندکرا".  بە پەسندکردنی پرۆژە بڕیارەکە، ئیدی کۆمەڵەی گشتیی نەتەوە یەکگرتووەکان بە ١٩٣ ئەندامەکەیەوە دانیشتنێکی نائاسایی تایبەت لەژێر ناونیشانی "یەکگرتن بۆ ئاشتی" ئەنجامدەدەن.  پێشبینی دەکرێت سەرووی ١٠٠ وڵات سەرکۆنەی هێرشەکەی رووسیا بۆسەر ئۆکراینا بکەن.  لیندا - تۆماس گرینفێلد، باڵیۆزی ئەمریکا لە نەتەوە یەکگرتووەکان ئاماژە بەوە دەکات، "بۆ یەکەمجار لەدوای چەندین دەیە، داوای بەستنی کۆبوونەوەی نائاسایی کۆمەڵەی گشتیی نەتەوە یەکگرتووەکان کرا. ئەوانەی کە بە بەڵێ دەنگیان داوە، دەزانن کە بە کاتێکی ئاساییدا تێناپەڕین. پێویستە جووڵەیەکی تایبەتمان هەبێت بۆ رووبەڕووبوونەوەی ئەم هەڕەشەیەی سەر کۆمەڵگەی نێودەوڵەتی و ئەوەی کە لە دەستمان بێت پێشکێشی گەلی ئۆکراینای بکەین".  پەنابردن بۆ دانیشتنی کۆمەڵەی گشتیی نەتەوە یەکگرتووەکان لەو کاتانەدا دەبێت کە ئەنجوومەنی ئاسایشی نێودەوڵەتی کۆدەنگی لەئاست قەیرانێکدا نەبێت، وەکو ئەوەی کە لە هەفتەی رابردوودا روویدا و رووسیای ئەندامی هەمیشەیی ئەنجوومەنی ئاسایشی نێودەوڵەتی ڤیتۆی پرۆژە بڕیارێكی ئەمریکای کرد کە تێیدا "سەرکۆنەی" هێرشەکەی رووسیا بۆسەر ئۆکراینای کردبوو.  بیرۆکەی بەستنی کۆبوونەوەکانی کۆمەڵەی گشتیی نەتەوە یەکگرتووەکان لەلایەن ئەمریکا و هاوپەیمانەکانی لە تشرینی دووەمی ساڵی ١٩٥٠ لەدوای ٤ مانگ لە هەڵگیرسانی شەڕی نێوان هەردوو کۆریای باکوور و باشوور پێشنیاز کرا، تاوەکو دژی ڤیتۆکانی یەکێتیی سۆڤێتی جاران بوەستن.