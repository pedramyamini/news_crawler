لە تەنیشت دیوارێك کە لەسەری نووسراوە هیچ کەس لەم وڵاتە نایاسایی نییە، سەعید و هاوڕێکانی لە دوا گوندی سەر سنووری ئیتاڵیا بە قاچاخی بەرەو شارۆچکەی کلاڤیێری فەڕەنسا دەڕۆن، دەبێت چەند کاژێرێک بە پێ لەژێر پلەی سفری سیلیزییەوە بڕۆن تا دەگەنە فەرەنسا.  لەدوای بەپێ رۆیشتن بۆ چەند کاژێرێك، کۆچبەران دەگەنە شوێنی مەبەست، لەبەرامبەریان پاسەوانانی سەرسنووری فەرەنسی بە چاوکراوەیی پاسەوانیی ناوچەکە دەکەن، سەعید و هاوڕێکانی گیردەخۆن.   پرسیار: سەعید، بۆ کوێ دەڕۆیت؟  سەعید: "پشت بە خودا بۆ ئەڵمانیا".  پرسیار: ئەی ئێستا بۆ کوێ دەڕۆیت؟   سەعید: "پشت بەخودا، بەڵێ".  لۆریاڵ، مامۆستایەکی خانەنشینی فەرەنسییە و شاخەوانە، سۆز و مرۆڤایەتیی هانی دەدات هاوکاریی کۆچبەران بکات و دەڵێت تاوەکو بۆی بکرێت شەوانە بە رێگەی پڕ لە بەفری چیا سەختەکاندا دەڕوات بە ئامانجی دۆزینەوەی کۆچبەری گیرخواردوو.  لۆریال، دەڵێت، "هەر وەک چۆن تاوانە دەریاوانێک رێگە بدات کەسێك لە دەریا بخنکێت، ئاواش تاوانە شاخەوانێك رێگە بدات کۆچبەرێک لەنێو چیاکاندا بمرێت. ئێمە هاوکاریی کۆچبەران دەکەین، ئەو کۆچبەرانە شارەزای رێگەکە نین، ئێمە شارەزاین و هاوکارییان دەکەین چیا سەختەکە تێپەڕێنن. "  مەهدی موحەممەدی، کۆچبەرێکی ئێرانییە و لەدوای ١٣ کاژێر لە رۆیشتن بەپێ بەنێو بەفردا، بە هاوکاریی لۆریال توانی بگاتە فەرەنسا و ئێستا چارەسەری پێویست وەردەگرێت، وێستگەی دوای چارەسەر، مانەوەیانە لە ناوەندی کۆچبەران تاوەکو بڕیار لە چارەنووسیان بدرێت.