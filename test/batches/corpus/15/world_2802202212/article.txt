ئەمڕۆ سێشەممە ٢٨ - ٠٢ - ٢٠٢٢ لە پێنجەم رۆژی هێرشەکانی رووسیا بۆ سەر ئۆکراینا، ئیمانوێل ماکرۆن، سەرۆکی فەرەنسا پەیوەندییەکی تەلەفۆنی لەگەڵ ڤلادیمیر پووتین، سەرۆکی رووسیا ئەنجامدا کە ٩٠ خولەکی خایاندووە.   بەپێی راگەیێندراوی سەرۆکایەتیی فەرەنسا، ماکرۆن داوای لە پووتین کردووە، ژیانی خەڵکی سڤیل، خزمەتگوزارییەکانی خەڵک و رێگە و شەقامە سەرەکییەکانی ئۆکراینا بپارێزن.  هەر بەپێی راگەیێندراوەکەی سەرۆکاتیی فەرەنسا، ڤلادیمیر پووتین ئامادەیی دەربڕیوە پابەندی ئەو داواکارییانەی ماکرۆن بێت.  لەلایەکی دیکەوە کۆشکی کرێملین راگەیێندراوێکی لەبارەی پەیوەندییە تەلەفۆنییەکە بڵاوکردووەتەوە و تێیدا هاتووە، ڤلادیمیر پووتین دوو مەرجی بۆ کۆتاییهێنان بە شەڕ داناوە، یەکەمیان ئەوەیە کە هێزەکانی ئۆکراینا چەکدانێن، دووەمیشیان ئەوەیە وڵاتانی رۆژئاوا دان بە لکاندنی نیمچەدوورگەی کریمیا بە رووسیا بنێن.  نیمچەدوورگەی کریمیا لە ئاداری ٢٠١٤ بە بڕیارێکی بەپەلەی حکومەتی رووسیا، بەو وڵاتە لکێندرا، ئەوەش دوای ئەوەی راپرسییەکی گشتی لە دوورگەی کریمیا ئەنجامدرا و، تێیدا رێژەی ٩٥ % ـی دانیشتووانی دوورگەکە دەنگیان بۆ لکاندنیان بە رووسیا دا، ئەوەش بووە هۆی ناڕەزایەتیی تووندی ئۆکراینا و وڵاتانی رۆژئاوا.