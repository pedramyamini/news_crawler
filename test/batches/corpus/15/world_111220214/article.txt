لە کۆنگرەیەکی رۆژنامەڤانیدا لە شاری نیویۆرکی ئەمریکا، ستیفان دوژاریک، گوتەبێژی سکرتێری گشتیی نەتەوە یەکگرتووەکان رایگەیاند، "لە ساڵی ٢٠٢١ دا ژمارەی کۆچبەرانی مردوو و بێسەروشوێن لە سەرانسەری جیهان هەڵکشاوە، لەنێویاندا ئەو کۆچبەرانەی کە رێگەی ئەوروپایان گرتووەتەبەر".  بەگوێرەی داتاکانی رێکخراوی کۆچی نێودەوڵەتی، ژمارەی قوربانییانی کۆچبەر لە ٢٠٢١ دا زیاترە لە قوربانییانی ساڵی ٢٠٢٠ کە نزیکەی ٤ هەزار و ٢٣٦ کۆچبەر بوو. بە گوتەی رێکخراوەکە، لە ساڵی ٢٠١٤ ەوە زیاتر لە ٤٥ هەزار و ٤٠٠ کۆچبەر مردوون.  دوژاریک راشیگەیاند، "مردنی کۆچبەران دەبێت زەنگێكی هۆشیارکەرەوە بێت بۆ وڵاتانی ئەندامی نەتەوە یەکگرتووەکان تاوەکو بەرەو رێککەوتنێك بڕۆن کە تێیدا پرسی کۆچبەران کۆنترۆڵ و رێکبخرێتەوە"، بە پێچەوانەوە داهاتووی ئەم دۆخە ناڕوون و نادیار دەبێت.  رێکخراوی کۆچی نێودەوڵەتی رایگەیاندووە لانیکەم ٥٤ کۆچبەر لە رووداوێكی ئۆتۆمبێلی بارهەڵگر لە مەکسیک گیانیان لەدەستداوە. لە ساڵی ٢٠١٤ ەوە کە رێکخراوی کۆچبەران دەستی بە تۆمارکردنی مردنی کۆچبەران کردووە، ئەوە زۆرترین مردنی بەکۆمەڵی کۆچبەرانە کە لە یەک رۆژدا گیانیان لەدەستداوە.  گوتەبێژی سکرتێری گشتیی نەتەوە یەکگرتووەکان دەشڵێت، "وەک بیرخستنەوەیەک، ئەمساڵ نزیکەی ٦٥١ کەس لە کاتی هەوڵدان بۆ بەزاندنی سنووری نێوان مەکسیک و ئەمریکا گیانیان لەدەستداوە، ئەوەش لە ٢٠١٤ ەوە زۆرترین ژمارەی قوربانییانە کە تۆمارکرابێت. ئەم هەڵکشانە لە ژمارەی قوربانییان جێگەی نیگەرانی زۆری ئێمەیە".  بەگوتەی رێکخراوی کۆچی نێودەوڵەتی، لە ساڵی ٢٠٢١ دا ژمارەی کۆچبەرانی مردوو و بێسەروشوێن لە سەرانسەری جیهان لە هەڵکشاندایە، لەنێویاندا ئەو کۆچبەرانەی کە رێگەی ئەوروپایان گرتووەتەبەر.