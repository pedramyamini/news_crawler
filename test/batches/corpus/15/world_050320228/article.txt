شەمەندەفەرێک کە لەشاری سان پیتەرسبۆرگی رووسیاوە بەرەو شاری هێلسنکی پایتەختی فنلەندا چووە، زۆرینەی سەرنشینەکانی هاووڵاتیی رووسین. ماریای تەمەن ١٤ ساڵ و سڤێتلانای دایکی خەڵکی رووسیان، بەڵام لە نەمسا دەژین، ئەوان چەند رۆژێك پێش ئێستا گەڕانەوە رووسیا بە مەبەستی سەردانکردنی کەسوکاریان، سزا بەردەوامەکانی رۆژئاوا ناچاریکردن بڕیاربدەن زوو لەڕێگەی فنلەنداوە بگەڕێنەوە نەمسا.   ماریا گوتی، "خەڵکێکی زۆر لەوێ نەیاندەزانی چی بکەن، ئێمەش نەماندەزانی چی بکەین، چونکە تەنیا چەند رۆژێک بوو گەڕابووینەوە، هەر کەسێکت بدواندایە ئاماژەی بەوە دەکرد کە نەیدەزانی چی بکات".   هەر ٢٧ ئەندامەکەی یەکێتیی ئەوروپا. بەریتانیا، کەنەدا، ویلایەتە یەکگرتووەکانی ئەمریکا و ژمارەیەک وڵاتی دیکەش ئاسمانی وڵاتەکانیان بەڕووی فڕۆکەکانی کۆمپانیاکانی هێڵی گواستنەوەی رووسیادا داخستوون. هەربۆیە رووسییەکان هەوڵدەدەن لەڕێگەی وشکانییەوە وڵاتەکەیان جێبهێڵن و بگەنە ئەوروپا، هێڵی ئاڵێرگۆی نێوان سان پیتەرسبۆرگ و هێلنسکیش تەنیا رێگەی شەمەندەفەری نێوان رووسیا و وڵاتانی رۆژئاوایە کە ئێستا کاربکات.  تۆپی سیمۆلا، جێگری سەرۆکی هێڵی شەمەندەفەری هێڵی ئاڵیرگۆ باسی لەوە کرد، "لە رۆژی شەممەی رابردووەوە ژمارەی سەرنشینەکانمان زیادیان کردووە، بەتایبەتی ئەو گەشتانەی لە سان پیتەرسبۆرگەوە دێنە هێڵسنکی، هەموو بلیتەکان بۆ چەند رۆژی داهاتوو فرۆشراون".   ئامارێکی ورد لەبەردەستدا نییە کە لە چەند رۆژی رابردوودا چەند هاووڵاتیی رووسی وڵاتی خۆیان جێهێشتووە، بەڵام جێگری سەرپەرشتیاری هێڵی شەمەندەفەری ئاڵیرگۆ دەڵێت، رۆژ دوای رۆژ سەرنشینەکانیان بۆ سان پیتەرسبۆرگ کەمدەبنەوە و ئەو کەسانەش لەوێوە دێن زیاتر دەبن.    تیکتی گەشتی نێوان رووسیا و وڵاتانی دیکەش گرانبووە، بۆ نموونە، پێش ئەم قەیرانە تیکتی یەک سەری نێوان مۆسکۆ و دوبەی ٣٣٠ دۆلار بوو، ئێستا بووەتە ٤ هەزار دۆلار، هەروەها تیکتی چەند رۆژی داهاتووی مۆسکۆ و بەشێک لە شارەکانی دیکەی رووسیا لەگەڵ یەریڤان، ئیستەنبووڵ و تەنانەت بەلگرادیش فرۆشراون.