جۆزێف بایدن، سەرۆکی ئەمریکا رایگەیاند، "ئەم کۆبوونەوەیە بۆ ماوەیەکی دوورودرێژە لە مێشکمدایە بە هۆکارێکی سادە: بۆ رووبەڕووبوونەوەی ئەو بەربەستە بەردەوام و مەترسیدارانەی رووبەڕووی دیموکراسی و مافی مرۆڤ دەبنەوە لە سەرانسەری جیهاندا، دیموکراسی پێویستی بە پاڵەوانە، من ویستم ئەم لووتکەیە سازبکەم، چونکە لێرە لە ئەمریکا ئێمە وەکو هەموو کەسێکی دیکە دەزانین کە نوێکردنەوەی دیموکراسییەکەمان و بەهێزکردنی دامەزراوە دیموکراسییەکانمان پێویستیان بە هەوڵی بەردەوامە".  لە وڵاتانی رۆژهەڵاتی نێوەڕاست جگە لە عێراق و ئیسرائیل هیچ وڵاتێکی دیکە بانگهێشت نەکراون و سەرۆکوەزیرانی عێراق بڕیارە ئەمڕۆ هەینی ١٠ - ١٢ - ٢٠٢١ کاژێر ١٨: ٣٠ تێیدا بەشدار دەبێت.  بەڵام ئەو وڵاتانەی کە خۆیان بە باشترین دیموکراسیەکانی ناوچەکە هەژمار دەکەن، لەنێویاندا تورکیا و ئیمارات و لوبنان، بانگێشتی لووتکەکە نەکراون.  وەزیری دەرەوەی ئەمریکا خۆی هەندێک لە پانێلەکانی لووتکەکە لەگەڵ رۆژنامەڤانان و چالاکوانانی رێکخراوە مەدەنییەکان بەڕێوەدەبات.  کەناڵی تەڕەتەی فەرمیی تورکیا رەخنەی تووندی لە لووتکەکەی ئەمریکا گرت و دەڵێت، "تورکیا کە بەهێزترین دیموکراسیی رۆژهەڵاتی ناوەڕاستە، بانگێشت نەکراوە، ئەمەش دەریدەخات کە واشنتن هەموو ئەو وڵاتانەی کە پەیوەندییان لەگەڵ چین هەیە بانگهێشت نەکردووە، ئەوە دووڕوویی دیموکراسیی ئەمریکا نیشاندەدات".  لە لووتکەی دیموکراسیە دوو رۆژیەکەی ئەمریکادا، سەرۆکی ئەمریکا بەڵێنی دابینکردنی ٤٢٤ ملیۆن دۆلار دەدات بۆ هاوکاریکردنی رێکخراوە مەدەنییەکان و دەزگا میدیاییەکان، بڕێک لەو بودجەیەش بۆ ئەو رۆژنامەنووس و دەزگا میدیاییانە تەرخاندەکرێت کە بایدن دەڵێت، حکومەتی وڵاتەکانیان سکاڵای یاسایی بێ بنەمایان لەسەر تۆمار دەکات.