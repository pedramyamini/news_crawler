ساڵی رابردوو، قەدۆس و خێزانەکەی شارەکەیان جێهێشتووە و چوونەتە کابوولی پایتەختی ئەفغانستان، ئەوان ئێستا لە خانووەیەکدا دەژین و بە هەموویان تەنیا لە یەک ژووردا دەمێننەوە، خانووەکە دڵۆپە دەکات، جگە لەوەش وەکو خۆیان دەڵێن، جاری وا هەیە دوو بۆ سێ رۆژ هیچ خواردنێکیان دەستناکەوێت.   قەدۆس، دەڵێت، "دیوارەکان وا خەریکە دەڕووخێن، بنمیچی ژوورەکە دڵۆپە دەکات، بارودۆخمان زۆر خراپە. لەو کاتەوەی هاتووینەتە ئێرە، یەک چرکەش خۆشیمان نەبینیوە. زبڵ و پلاستیک بۆ خۆگەرمکردنەوە دەسووتێنین، منداڵەکانم زبڵ کۆدەکەنەوە، هەندێک جاریش دەوەنی لێواری رێگەکان دەسووتێنین. "   دوای کشانەوەی ئەمریکا لە ئەفغانستان و گرتنە دەستی کابوول لەلایەن تاڵیبانەوە، ئەمریکا و کۆمەڵگەی نێودەوڵەتی ٩.٥ ملیار دۆلاری وڵاتەکەیان لە بانکە جیهانییەکاندا بلۆککرد، ئەوەش وایکردووە ئەفغانستان رووبەڕووی قەیرانێکی ئابووریی و هەژاری سەخت ببێتەوە. دۆخەکە بە جۆرێکە لە دوو مانگی رابردوودا نرخی خواردن سەروو ٥٠ % بەرزبووەتەوە.   ئاوارەیەکی دیکەی کابوول باس لەوە دەکات، "ئەمە ژیانی ئێمەیە. لەم خێوەتگانەدا دەژین. نە جلوبەرگمان هەیە، نە شوێنێک هەیە تێیدا بژین، هیچمان نییە. تەنیا سەقفی ئێمە ئاسمانە و خاکیش فەرشی ئێمەیە. ئێمە بەم زستانە لەم بارودۆخەدا دەژین. "   نەتەوەیەکگرتووەکان دەڵیت، سەروو نیوەی دانیشتووانە ٣٩ ملیۆنییەکەی ئەفغانستان خواردنی پێویستیان دەستناکەوێت و لەو ژمارەیەش ٩ ملیۆنیان لە لێواری برسێتیدا دەژین. هاوکات، نزیکەی سێ ملیۆن کەس بەهۆی شەڕ و برسێتی لەنێو وڵاتەکەیاندا ئاوەرا بوون.   هەفتەی رابردوو، نەتەوەیەکگرتوووەکان هاوکارییەکی مرۆیی بە بڕی ٥ ملیار دۆلار پێشکەشی ئەفغانستان کرد بۆ ئەوەی یارمەتی بگەیێندرێتە ٢٢ ملیۆن کەسی هەژاری نێو وڵات و ٥.٧ ملیۆن پەنابەرانی ئەفغانی لە وڵاتانی دراوسێیدا.