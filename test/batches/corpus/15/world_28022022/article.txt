سکۆت مۆریسن، سەرۆکوەزیرانی ئوسترالیا لە کۆنفرانسێکی رۆژنامەڤانییدا رایگەیاند: "هەموو بژاردەیەک لەسەر مێزە" بۆ وەڵامدانەوەی هێرشی رووسیا بۆ سەر ئۆکراینا.   مۆریسن گوتی، لەگەڵ هەریەکە لە ئەمریکا و بەریتانیا کاردەکەن بۆئەوەی لە رێگەی ناتۆوە پاڵپشتی بە ئۆکراینا بگەیێنن، چونکە وەکو خۆی دەڵێت ئەوە "باشترین" رێگەیە بۆ هاوکاریکردنی وڵاتەکە؛ بەڵام هیچ ئاماژەیەکی بە جۆرێتیی ئەو هاوکارییە سەربازییە و جۆری ئەو چەکانە نەکرد کە بڕیارە پێشکێشی ئۆکراینا بکرێن.   رۆژی هەینی ٢٥ - ٢ - ٢٠٢٢ کە دەکاتە رۆژێک دوای هێرشی رووسیا بۆ سەر ئۆکراینا، ئوسترالیا کەرەستەی سەرەتایی سەربازی، هاوکاریی پزیشکی و بڕی ٣ ملیۆن دۆلار پارەی کاشی لە رێگەی ناتۆوە بۆ ئۆکراینا دابینکرد.   لە لایەکی دیکەوە، بەهۆی هێرشکرنە سەر ئۆکراینا،  ئوسترالیا سزای بەسەر ڤلادیمیر پووتین، سەرۆکی رووسیا و زیاتر لە ٣٥٠ کەسایەتیی رووسیدا سەپاندووە. هەر بەهۆی "هاوکاریکردنی" سوپای رووسیا لە هێرشەکانیدا بۆ سەر ئۆکراینا، ئوسترالیا سزای بەسەر ١٣ کەسایەتیی بێلاڕووسدا سەپاندووە، لەنێویشیاندا وەزیری بەرگریی ئەو وڵاتە.   دەقی قسەکانی سکۆت مۆریسن، سەرۆکوەزیرانی ئوسترالیا  "دوێنێ رامگەیاند، هاوکاریی خۆمان بۆ ئاستی هاوکاریی چەک و تەقەمەنی بەرزدەکەینەوە. ئەوەش بەشێوەیەکی راستەوخۆ لەرێگەی ناتۆوە ئەنجامدەدرێت. ئەو پلانە لە ماوەی ٢٤ تا ٣٦ کاژێری رابردوو کاری لەسەرکراوە و هەر لەسەر ئەو پرسە، سبەینێ ئەنجوومەنی ئاسایشی نیشتمانی کۆدەبێتەوە بۆ ئەوەی خوێندنەوە بۆ راپۆرتەکان بکات و رێگەمان بدات بۆ ئەوەی ژمارەیەک لەو دەستپێشخەریانە ئەنجام بدەین. ئەو دەستپێشخەریانە پەیوەندییان بە ئاسایشی نیشتمانیشەوە دەبێت. بۆیە نامەوێت ئاماژە بەوە بدەم کە دەکرێت لیستێک ئامادە بکەین. لەو کاتەی کار لەسەر پرسەکان دەکەین، بیر لەوەش دەکەینەوە پاڵپشتیی چەک و تەقەمەنی ئێمە دەباتەوە ریزی هەموو وڵاتانی جیهان. دڵخۆشبووم کاتێک دوێنێ شەو نامەیەکی سەرۆکی ئۆکراینام پێگەیشت کە سوپاسی هەڵوێستی بەهێزی ئوسترالیای کرد، بەتایبەتی بەرزکردنەوەی هاوکارییەکانمان بۆ ئاستی چەک و تەقەمەنی. "