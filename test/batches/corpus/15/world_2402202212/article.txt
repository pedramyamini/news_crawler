وەزارەتی بەرگریی ئۆکراینا لە راگەیێندراوێکدا کە لە رێگەی واتساپ بڵاویکردووەتەوە دەڵێت: "هێزەکانی بەرگریی نیشتمانی، بە بەکارهێنانی مافی بەرگری لە خۆکردن بەگوێرەی یاسای ژمارە ٥١ی پەیماننامەی نەتەوە یەکگرتووەکان، بە شکۆمەندییەوە رووبەڕووی هەوڵەکانی دوژمن بۆ بەزاندنی سنوور دەبنەوە. دۆخەکە کۆنتڕۆڵکراوە. هێزەکانی رووسیا زیانیان بەرکەوتووە. "  پاسەوانی سنووری ئۆکراینا رایگەیاندووە، هێزەکانی رووسیا بە تانک و چەکی قورسی دیکەی سەربازییەوە سنووری رووسیا و ئۆکراینایان بەزاندووە و لە چەند شوێنێکەوە چوونەتە نێو خاکی وڵاتەکەیان.  هاوکات پاسەوانی سنووری ئۆکراینا گیانلەدەستدانی سێ سەربازی لە سنووری وڵاتەکەی راگەیاندووە کە ئەمڕۆ پێنجشەممە ٢٤ - ٠٢ - ٢٠٢٢ بەهۆی داگیرکاریی رووسیاوە کوژراون.  کیێڤ دەڵێت، یەکێک لە سەربازەکانیان لە هێرشێکی مووشەکیدا کوژراوە کە لە سنووری کریمیاوە ئاراستە کراوە، کە ئەوەش یەکەم سەرباز بووە ئەمڕۆ بەهۆی دەستپێکردنی ئۆپەراسیۆنی رووسیاوە کوژرابێت. بەڵام وەزارەتی بەرگریی ئۆکراینا رەتیدەکاتەوە هیچ سەربازێکی ئۆکراینی کوژرابێت  لە راگەیێندراوێکی پێشتردا، وەزارەتی بەرگریی رووسیا رایگەیاندبوو کە پێگەکانی بەرگریی ئاسمانیی ئۆکراینایان تەختکردووە.   وەزیری بەرگریی رووسیا راشیگەیاند، هێزەکانی وڵاتەکەی هێرش ناکەنە سەر خەڵکی سڤیل و شارە ئۆکراینییەکان، بەڵکو بە چەکی ورد، پێگە سەربازییەکانی ئۆکراینا دەکەنە ئامانج.  وەزارەتەکە راشیگەیاندووە، هێرش ناکەنە سەر ئەو سەربازە ئۆکراینیانەی کە چەکیان داناوە.   وەزارەتی بەرگری بەریتانیا ئەگەری هێرشکردنە سەر ئۆکراینای بڵاوکردووەتەوە، بەگوێرەی لێکدانەوە سەربازییەکە، رووسیا لە حەوت لاوە هێرشدەکات.  بەگوێرەی راپۆرتە هەواڵگرییەکانی بەرگری بەریتانیا، رووسیا لە باکوور لە سێ ئاراستەوە هێرشدەکاتە سەر کیڤ، دووانیان لە بێلارووس و یەکیان لەنێوخاکی خۆیەوە.  رووسیا هەر لە باکوورەوە هێرشدەکاتە سەر شاری دنیپرۆ، هێرشێک لە رۆژهەڵاتی ئۆکرایناوە و بەنێو هەرێمی دۆنباسەوە دەکات. هێرشەکەی دیکەیان لە باشووری رۆژهەڵاتەوە دەبێت. هێرشێکیشیان لە هەرێمی کریمیاوە دەبێت.  ڤیلادمیر پووتین، سەرۆکی رووسیا بەرەبەیانی رۆژی پێنجشەممە ٢٤ - ٠٢ - ٢٠٢٢ رایگەیاند ئۆپەراسیۆنێکی سەربازی لە ناوچە جوداخوازەکانی رۆژهەڵاتی ئۆکراینا دەکات بۆ ئەوەی بە گوتەی خۆی، خەڵکی سڤیل بپارێزن.