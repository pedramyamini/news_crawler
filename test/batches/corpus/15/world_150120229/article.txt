شەوی هەینی، ١٤ - ٠١ - ٢٠٢٢، لە ئێف ئێس بی، هێزە ئەمنییە فیدراڵییەکانی رووسیا هەڵیانکوتایە سەر گرووپی هاککەری "ریڤڵ" لە مۆسکۆ و چەند کەسێکیان لەو گرووپە دەستگیرکرد. ئاژانسی ئینتەرفاکس لە چەند سەرچاوەیەکی ئەمنیی رووسییەوە ئاشکرایکرد، ئەنجامی ئۆپەراسیۆنەکە بە تەواوەتی هەڵوەشاندنەوە و نەهێشتنی گرووپی ریڤڵ، بووە.   ئاژانسی ئینتەرفاکسی نزیک لە حکومەتی رووسیا ئاشکرایکرد، هێزە ئەمنییە فیدراڵییەکانی رووسیا لە هەڵمەتەکەیاندا ١٤ ئەندامی گرووپەکەیان دەستگیرکرد و دەستیان بەسەر ٤٢٦ ملیۆن رۆبڵ کە دەکاتە نزیکەی ٥.٦ ملیۆن دۆلاری ئەمریکیدا گرتووە، هەروەها بە بەهای سەرووی ٦٠٠ هەزار دۆلار لە دراوی بیانی و ٢٠ ئۆتۆمبێلی گرانبەهاش دەستیان بەسەردا گیراوە.  ئەوە یەکەمین جارە رووسیا لەسەر داوای حکومەتی ئەمریکا کارێکی ئەمنی ئەنجامدەدات، ئەوەش لە دوای کۆبوونەوە و پەیوەندییە تەلەفۆنییەکانی پووتین و بایدن دێت کە تێیدا هەردوولا جەختیان لە گرنگی کاری هاوبەش کردەوە لە رووبەڕووبوونەوەی هێرشە ئینتەرنێتییەکان.  بەدرێژایی یەک ساڵی سەرۆکایەتیی بایدن، ئەمریکا داوای لە رووسیا کردووە کۆتایی بە گرووپە هاککەرە رووسییەکان بهێنێت کە واشنتن بە بەرپرس لە ئەنجامدانی چەند هێرشێکی سایبیری بۆسەر دامەزراوەکانی ئەمریکا تۆمەتباریان دەکات.  لە ئایاری ساڵی ٢٠٢١، هێرشێكی سایبیری (ئینتەرنێتی) کرایە سەر هێڵی کۆلۆنیال پایپلاین، گەورەترین هێڵی گواستنەوەی نەوتی ئەمریکا و بەهۆیەوە هێڵەکە بۆ ماوەی پێنج رۆژ لەکارکەوت و قەیرانێکی سووتەمەنی لە دیوی رۆژهەڵاتی ئەمریکا دروستکرد، لە هەمان ماوەدا، هێرشێکی دیکەی سایبیری کرایە سەر یەکێک لە گەورەترین ناوەندە بازرگانییەکانی دابینکردنی گۆشت لە ئەمریکا و قەیرانێكی چەند رۆژەی لەو کەرتەدا بەدوای خۆیدا هێنا.  هاوئاهەنگی ئەمریکا و رووسیا لە بواری سایبیری، لە کاتێکدا دێت، پەیوەندییەکانی نێوان ئەو دوو وڵاتە بەهۆی دۆسیەی ئۆکرایناوە بە قۆناخێكی ئاڵۆزدا تێدەپەڕن.