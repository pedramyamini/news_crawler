خەڵک ریزیان بەستووە بۆ ئەوەی پارەکانیان لە بانک رابکێشن، دابەزینی بەهای روبڵ، نرخی کاڵا و شتومەکی گران کردووە، ئەمەش ژیانی دەیان ملیۆن رووسی سەخت کردووە.  ڤلادیمێر پووتین، سەرۆکی رووسیا بانکی ناوەندیی وڵاتەکەی راسپاردووە ناردنی پارە لە سەرووی ١٠ هەزار دۆلارەوە لەلایەن کۆمپانیا بیانییەکان بۆ دەرەوە قەدەخە بکات، دەیەوێ رێگری بکات لە دابەزینی زیاتری بەهای روبل.  دنیس ڤارنیکۆڤ، دانیشتووی مۆسکۆ: دەڵێت "من تەنانەت نازانم دەکرێ چی رووبدات. کەس ناتوانێت پێشبینی بکات. من هەموو رۆژێ لە ماک دۆناڵد نانی نیوەڕۆ دەخۆم، بەڵام رەنگە دابخرێت. "  سەرەڕای گوشارەکانی گرانبوونی نرخ، هێشتا بەشێک لە هاووڵاتییانی رووسیا نیگەرانی زیانە مرۆییەکانی شەڕەکەن.  بەرزبوونەوەی نرخی کاڵا و خۆراک لە رووسیا، کۆمپانیا و کارگە بچووکەکانی خستووەتە دۆخێکی ناهەموارەوە، لەبەرئەوەی ئەو ماددە سەرەتاییانەی کە بۆ بەرهەمهێنان بەکاری دەهێنین، نرخی بەڕێژەی ٣٠ % تاوەکو ٤٠ % بەرزبووەتەوە. سەرەڕای ئەوەش، هەندێ لە هاووڵاتییانی رووسیا دەڵێن: نیگەرانی سزاکان نین و ئەوە بە گرفتی سەرمایەداران دەزانن.  هەوڵی ئەمریکا و وڵاتانی رۆژئاوا، بۆ گۆشەگیرکردنی رووسیا لەرووی ئابوورییەوە، بەهای روبڵی بەرێژەی % ٢٥ دابەزاندووە.