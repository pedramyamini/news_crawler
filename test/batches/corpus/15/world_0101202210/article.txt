ئیمانوێل ماکرۆن، سەرۆکە ٤٤ ساڵانەکە هەرگیز خواستی خۆی بۆ بەهێزکردنی پەیوەندییەکانی نێوان وڵاتانی ئەوروپای نەشاردووەتەوە و لە چوار ساڵی رابردوودا، وەکو هاوشانێکی ئەنگێلا مێرکلی راوێژکاری پێشووی ئەڵمانیا لە پێشاندانی هێزی ئەوروپا، رۆڵی گێڕاوە. بە دوور کەوتنەوەی مێرکل و بەدەستهێنانی خولی سەرۆکایەتیی ئەنجوومەنی یەکێتیی ئەوروپا لە ١ ـی کانوونی دووەمەوە، ماکرۆن ئەجێندایەکی خواستبەرزی بۆ یەکێتییە ٢٧ ئەندامییەکە راگەیاندووە کە دەکرێت بۆ کەمپینەکەشی لە هەڵبژاردنە نێو خۆییەکانی فەرەنسادا یارمەتیدەری بێت.  لە پەیامەکەیدا بە بۆنەی ساڵی نوێوە کە تێیدا پەسنی رۆڵی یەکێتیی ئەوروپای کرد لە ماوەی کۆرۆنادا، ماکرۆن گوتی، "پێویستە ساڵی ٢٠٢٢ خاڵی وەرچەرخان بێت بۆ ئەوروپا. "  بە ئاماژەدان بە سەرۆکایەتیی فەرەنسا، ماکرۆن بەڵێنیدا و گوتی، "دەتوانن پشت بە پابەندبوونی تەواوی من ببەستن بۆ ئەوەی دڵنیابن کە ئەم ماوەیە کە هەر ١٣ ساڵ جارێک دەگەڕێتەوە، بۆ ئێوە کاتی بەرەو پێشچوون دەبێت. "  ماکرۆن کەسێکی نێوانڕەوە، واتە نە چەپڕەو و نە راستڕەو. ماکرۆن لێڕوانین و خۆشەویستیی خۆی بۆ یەکگرتوویی ئەوروپا لە کەمپەینی هەڵبژاردنەکانی ساڵی ٢٠١٧ ـدا بەکارهێنا کە تێیدا سەرکەوتنی بەدەستهێنا. ئێستاش چاوی لەوەیە ئەو جووڵەیە دووبارە لە هەڵبژاردنەکانی ١٠ و ٢٤ ـی نیسانی ئەمساڵدا لە بەرژەوندی ئەودا، کاری خۆی بکاتەوە.   هەڵبژاردنی سەرۆکایەتیی فەرەنسا لە ١٠ ـی نیسانی ئەمساڵ بەڕێوەدەچێت، ئەگەر هیچ بەربژێرێک زۆرینەی دەنگەکانی بەدەستنەهێنا، ئەوا لە ٢٤ ـی هەمان مانگ دەنگ لەسەر ئەو دوو بەربژێرە دەدرێتەوە کە زۆرترین دەنگیان بەدەستهێناوە.   کلەیر دەیمسمەی، شارەزای سیاسی لە پەیمانگەی لێکۆڵینەوەکانی مارک بلۆخ (Marc - Bloch) لە بەرلین، لە بارەی ماکرۆنەوە دەڵێت، "سەرۆکایەتیکردنی یەکێتیی ئەوروپا سەکۆیێکی پێشوازیکردنی پێدەدات بۆ ئەوەی ئەزموونە ئەوروپییەکەی بخاتە ریزی پێشەوە و خۆی لە رکابەرەکانی جیاواز پێشانبدات و پێشنیاز و بیرۆکەی نوێ بهێنێتە سەر مێز. "  یەکێک لە جووڵە باوەکانی هەر سەرۆکێکی فەرەنسا ئەوە بووە کە هەوڵبدات لەسەر سەکۆی نێودەوڵەتی بە بەهێزییەوە دەربکەوێت.  پیێر سێلال، دیپلۆماتی پێشوو لە نێردەی فەرەنسا بۆ یەکێتیی ئەوروپا دەڵێت، ئەو شتەی کە سەرۆکەکانی فەرەنسا زۆرترین گرنگیی پێ دەدەن ئەوەیە فەرەنسا وا پێشانبدەن کە "لە کۆنترۆڵدایە".  بە بۆنەی دەستپێکردنی سەرۆکایەتییە شەش مانگەکە، فەرەنسا باڵەخانە و شوێنە مێژووییەکانی بە ئاڵای یەکێتیی ئەوروپا شینپۆشکردن، لە نێویشیاندا تاوەری ئیفڵ و کەوانەی سەرکەوتن (ئاخ دو تخیومف Arc de Triomphe).   بەشێکی دیکە لە چاودێران تێبینی ئەوەیان کردووە کە لۆگۆی فەرەنسا بۆ سەرۆکایەتیکردنی یەکێتیی ئەوروپا دوو پیتی U و E تێدایە کە بریتین لە کورتکراوەی "Union Europeene" و لە نێوانیاندا تیرێکی خۆڵەمێشی دانراوە، ئەوەش وایکردووە پیتی E وەکو Mـێکی لەسەر لاکەوتوو دەربکەوێت کە پێیانوایە ئاماژەیە بۆ ناوی ماکرۆن.   هەموو وڵاتێکی نێو یەکێتیی ئەوروپا، دەرفەتی ئەوەی پێدەدرێت کە بۆ خولێک سەرۆکایەتیی ئەنجوومەنی یەکێتییەکە بکات، ئەوەش دەرفەتێکە بۆ وڵاتانی ئەندام تاوەکو ئەجێندای  سەرکردەکانی دیکەی نێو یەکێتییەکە دیاریبکەن.  ئەوە یەکەمینجارە دوای ساڵی ٢٠٠٨، سەرۆکایەتییەکە دەکەوێتەوە دەستی فەرەنسا. ئەگەرچی سەرۆکایەتییەکە ژمارەیەک دەرفەت بە ماکرۆن دەدات، شارەزایانی سیاسی دەڵێن بێ مەترسیش نابێت.  ئەنجێندای سەرۆکی فەرەنسا بۆ بەهێزکردنی ئەوروپا لە بواری بەرگری، تەکنەلۆجیا و ئاساییشی سنوورەکان، لە ژێر مەترسیی ئەوەدایە بەهۆی خراپتربوونی دۆخی تەندروستی لە ئەنجامی بڵاوبوونەوەی زیاتری کۆرۆنا، نەتوانرێت وەکو پلانی بۆ دانراوە کاری لەسەر بکرێت.   سباستیان میلارد، بەڕێوەبەری پەیمانگەی جاک دیلۆرس کە پەیمانگەیەکی لایەنگری یەکێتیی ئەوروپایە و پێگەی سەرەکیی لە پاریسە، دەڵێت ماکرۆن رووبەڕووی گوشاری بەدیهێنانی ئەو چاوەڕوانیانەش دەبێتەوە کە لێی دەکرێن.  دەشڵێت، "ئەو ناتوانێت خۆی بگەیێنێتە گەڕی یەکەمی هەڵبژاردنە سەرۆکایەتییەکانی ١٠ ـی نیسان ئەگەر هیچ ئەنجامێکی لە سەرۆکایەتیکردنی یەکێتیی ئەوروپاوە بەدەستنەهێنابێت. ئەوە رکابەرییەکە بۆ ئەو، بەڵام دەشبێت بۆی ببێتە دەرفەتێکی گەورە. "  بڕیارە سەرکردەکانی فەرەنسا لە ١٠ و ١١ ـی ئادار لە پاریس کۆببنەوە کە دەکرێت ببێتە دەرفەتێکی گەورە بۆیان تاوەکو لەسەر هەندێ گۆڕانکاریی مەزن لە یاسای بودجەی یەکێتیەکە رێکبکەون.  بەشێکی زۆری بەند دەبێت بە ئۆلاف شۆڵتزی، راوێژکاری نوێی ئەڵمانیا کە حکومەتە هاوپەیمانییەکەی لە چاکسازیەکانی بودجە دڵنیا نییە، بەڵام پشتگیری لە ئەجێندای ماکرۆن دەکات.  ئانالینا بێربۆک، وەزیری دەرەوەی ئەڵمانیا دەڵێت، سەرۆکایەتیکردنی یەکێتیی ئەوروپا لە لایەن فەرەنساوە دەرفەتێکی گرنگە دەشڵێت، "ئێمە دەمانەوێت پێکەوە بیقۆزینەوە بۆ ئەوەی ئەوروپا بەهێز بکەین و وای لێبکەین لە بەردەم ئاڵنگارییەکانی داهاتوودا خۆڕاگر بێت. "  ڤیکتۆر ئۆربان، سەرۆکوەزیرانی راستڕەوی هەنگاریا، کە مانگی رابردوو ماکرۆن بە "رکابەرێکی سیاسی" ناویبرد، پێناچێت حەزی ئەوەی هەبێت چانسی دووبارە هەڵبژاردنەوەی سەرۆکە فەرەنسیەکە بەهێز بکات.