ئۆلێکساندر، سەربازی ئۆکراینی دەڵێت، "بە شێوەیەکی گشتی، دەبێت تەنیا بە چەک قسە لەگەڵ پووتین بکەیت. ئەو تەنیا لە زمانی چەک تێدەگات؛ بەڵام دەیڵێمەوە، هەر دانوستاندنێکی دیپلۆماسی کە ئەنجامەکەی چارەسەرێکی ئاشتییانە بێت بۆ ئەم پێکدادانە، بەبێ لەدەستدانی ناوچەکان، هەمیشە لەگەڵیدا دەبم".  لە نیسانی ساڵی ٢٠١٤ دا جوداخوازەکانی نزیک لە رووسیا ئەو شارەیان کۆنترۆڵ کرد، بەڵام لەدوای سێ مانگ، هێزەکانی ئۆکراینا شوێنەکەیان کۆنترۆڵ کردەوە.  ئەو سەربازانەی لەوێن دەڵێن، بە هیچ شێوەیەک رێگە بە سوپای رووسیا نادەن هیچ شوێنێکی وڵاتەکەیان داگیر بکەن، ئەوان ئێستا خۆیان بۆ زستانێکی سارد ئامادە دەکەن. لە ترسی بوونی نیشانشکێنی رووسی - یش، ناتوانن سەریان لە سەنگەرەکەوە دەربهێنن.  هەرچەندە رێککەوتنێکی ئاگربەست لەنێوان ئۆکراینا و رووسیادا هەیە، بەڵام جاروبار بەرەکانی جەنگ بۆردوومان دەکرێن.  میخایلۆ، سەربازی ئۆکراینی باس لەوە دەکات، "بۆ ماوەی هەشت ساڵە ئەم جەنگە بەردەوامە. بۆ ماوەی هەشت ساڵە زۆر دانوستاندن ئەنجامدران. ئەگەر تەماشای ساڵەکانی ٢٠١٤ - ٢٠١٥ بکەین، هیچ نەگۆڕاوە. بۆردوومانێکی کەم لە هەندێک شوێن هەن، بەڵام خەڵک هێشتا دەمرن و هێشتا کێشەمان لە بەرەکانی جەنگدا هەیە".  بەگوێرەی بەرپرسانی ئەمریکا، رووسیا ١٧٥ هەزار سەربازی بە چەکی قورسەوە لەسەر سنووری رۆژهەڵات کۆکردووەتەوە و خۆی بۆ هێرشکردنە سەر ئۆکراینا ئامادە دەکات، بەڵام رووسیا هەموو ئەوانە رەتدەکاتەوە.  ئەوەی رووسیای نیگەران کردووە، نزیکبوونەوەی ئۆکراینایە لە رۆژئاوا و بەتایبەتیش ناتۆ.  وڵاتانی رۆژئاواش هۆشداری دەدەنە رووسیا لە هەر ئەگەرێکی هێرشکردنە سەر ئۆکراینا، "سزای قورسی" رووسیا دەدەن.