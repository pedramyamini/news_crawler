٢٠٢١ ئەو ساڵە بوو کە تێیدا گۆڕانی کەشوهەوا کاریگەریی بەسەر ژمارەیەکی زۆری خەڵکەوە هەبوو، لە ئەسکەندەرییەوە بگرە تاوەکو دەگاتە هۆنگ کۆنگ.   زاناکان هۆشداری دەدەن کە بەستەڵەکی سوەیتس لە رۆژئاوای ئەنتراکتیکا دەکرێت تاوەکو ٥ یان ١٠ ساڵی دیکە ورد ورد بێت.   لێکۆڵینڤانانی هیندستانیش دەڵێن، بەفر و سەهۆڵی سەر لووتکەی زنجیرە چیاکانی ئەڵپ بە هەمانشێوە بە شێوەیەکی مەترسیدار دەتوێنەوە.  بە گوێرەی سەنتەری نێودەوڵەتیی گەشەپێدانی چیاکان، تەنانەت ئەگەر وڵاتانی جیهان هەموو بەڵێنەکانیشیان ببەنەسەر، بەرزبوونەوەی پلەکانی گەرما تاوەکو ساڵی ٢١٠٠ یەک لەسەر سێی بەفر و سەهۆڵی شاخەکانی هیمالایاش لەنێودەبات.   نەتەوە یەکگرتووەکان چاوەڕێدەکات تاوەکو ئەو کاتە، ئاستی ئاوی دەریاکان لە نێوان ٢٨ تاوەکو ٩٨ سەنتیمەتر بەرزبێتەوە، ئەوەش کاریگەری دەکاتە سەر ژیانی ملیۆنان کەس لەو شارانەی کە دەکەونە قەراخ دەریاکان و ئەگەری هەیە ژێرئاو بکەون.  لە شاری ڤینیسی ئیتاڵیا، زوو زوو ئاوی دەریاکە دێتە نێو کۆڵانە جوانەکانی شارە تەمەن هەزار و ٦٠٠ ساڵەکە.  ئاناپاولا لاڤێنا، خاوەنی کافێ، دانیشتووی ڤێنیس دەڵێت "ئێمە لەم ناوچەیە دەژین. وەکو خۆتان دەیبینن ئەمە ناکرێت بەم شێوەیە بێت. بەرزبوونەوەی ئاو دیاردەیەکە کە تادێت زیاتر دەبێت. هەموو فرۆشگاکان پەکدەخات. ڤینیس بەهۆی دەستڕەنگینی و گەشتیارییەکەیەوە دەژیت، ئەگەر گەشتیاریش نەمێنێت، ڤینیس دەمرێت. "  ئاگری دارستانەکان، لەمساڵدا، نزیکەی هەموو کیشوەرەکانی گرتەوە. لە یۆنان، ئاگرەکە لە لایەن سەرۆکوەزیرانی وڵاتەوە، بە خراپترین کارەساتی چەند دەیەی رابردوو ناوبرا.  ستاڤرۆس باوکی سێ منداڵە، مانگی ئاب توانی منداڵەکانی بە سەلامەتی لە ئاگرەکە رزگاربکات، بەڵام نەیتوانی خانووەکەی بپارێزێت.   ستاڤرۆس ئەگیلۆ، دانیشتووی دوورگەی ئیڤیا، یۆنان دەڵێت "چێشتخانەکەمان لێرە بوو، لەو لایەش فڕن، دەستشۆر و ساردکەرەوەکەی لێبوون. هیچ شتێک نەما. تەلەڤزیۆنەکە لەوێ بوو. "  ئەمانە تەنیا بەشێکن لە کاریگەرییە راستەوخۆکانی گۆڕانی کەشوهەوا بۆ سەر ژیانی مرۆڤ. بەڵام ناوەندی کۆنتڕۆڵکردن و رێگریکردن لە نەخۆشییە گوێزراوەکانی ئەمریکا (سی دی سی)، باس لەوە دەکات، گۆڕانی کەشوهەوا چەندین کێشە بۆ تەندروستی مرۆڤ دروست دەکات.  بەگوێرەی ئەو دامەزراوەیە ئەمریکییە، تێکچوونی سیستەمە ژینگەیی، فیزیایی و زیندەییەکان تەندروستیی گشتی دەخەنە ژێر مەترسییەوە و مرۆڤ گیرۆدەی چەندین کێشە دەبێت، لە نێویشیاندا، هەناسەتەنگی، نەخۆشییەکانی کۆئەندامی سووڕان، برینداربوون و مردنی ناوەخت بەهۆی کارەساتە سرووشتییەکان، زیادبوونی ئەو نەخۆشیانەی لەڕێگەی خۆراک و ئاوەوە دەگوازرێنەوە، زیادبوونی نەخۆشی دەروونی و چەندینی دیکە.