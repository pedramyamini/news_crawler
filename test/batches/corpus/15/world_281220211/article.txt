رۆژی دووشەممە ٢٧ - ١٢ - ٢٠٢١ گوتەبێژی ئاسایشی نەتەوەیی لە کۆشکی سپی رایگەیاند ئەمریکا دەیەوێت لەگەڵ رووسیا مامەڵە بکات و لەسەر ئەم دوو پرسە دانوستاندن بکات.   بەگوێرەی کۆشکی سپی چاوەڕواندەکرێت دوای ئەوەش نێردەی مۆسکۆ و ناتۆ لە ١٢ ـی هەمان مانگ کۆببنەوە. هاوکات رووسیا و رێکخراوی ئاسایشی و هاریکاری لە ئەوروپا، کە ئەمریکاشی تێدایە لە رۆژی ١٣ی هەمان مانگ کۆدەبنەوە.  ئەوەش لەکاتێکدایە رۆژی یەکشەممە ٢٦ - ١٢ - ٢٠٢١ میدیای رووسیا لەسەر زاری وەزارەتی دەرەوەی وڵاتەکەی رایگەیاند ناتۆ پێشنیازی کردووە لە ١٢ ـی مانگی کانوونی دووەمی ساڵی داهاتوو لەگەڵ رووسیا کۆببێتەوە. هاوکات لەسەر زاری پووتینیش گوتی ئەمریکا و رووسیا لەسەر ئەوە رێککەوتوون بۆ ئەوەی لە مانگی کانوونی دووەم لە ژنێف لەسەر پرسی ئەمنی کۆببنەوە و "لە کۆبوونەوەکانیشدا پرسی ئۆکراینا" باسدەکرێت.  رووسیا، کە بە کۆکردنەوەی هێز بە "درێژایی سنووری ئۆکراینا" رۆژئاوای نیگەرانکردووە، هەفتەی رابردوو لیستێکی پێشنیازە ئەمنییەکانی ئاشکراکرد کە دەیەوێت دانوستاندنی لەسەر بکات، لەنێویشیدا بەڵێنی ناتۆ بۆ کۆتاییهێنان بە چالاکییە سەربازییەکانی لە رۆژهەڵاتی ئەوروپا و ئۆکراینا. وەزارەتی دەرەوە گوتیشی: "ئەم ئۆفەرەی ناتۆمان پێگەیشتووە و بیری لێدەکەینەوە".   ئەمریکا و ناتۆ، رووسیایان بەوە تۆمەتبارکردووە نزیکەی ١٠٠ هەزار سەربازی بە درێژایی سنوورەکەی لەگەڵ ئۆکراینا بڵاوەپێکردووە و هۆشدارییان داوە لەوەی رووسیا بیەوێت لە سەرەتای ساڵی داهاتوودا ئۆکراینا داگیربکات.   هەفتەی رابردوو، ڤلادمیر پووتین، سەرۆکی رووسیا رایگەیاند نایەوێت پێکدادان رووبدات، بەڵام داوای وەڵامدانەوەی "بەپەلە"ی لە ئەمریکا و هاوپەیمانەکانی کرد بۆ ئەوەی گەرەنتیی ئەمنی بە رووسیا بدەن.