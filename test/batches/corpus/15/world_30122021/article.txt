بیڵ دێبلازیۆ، سەرۆکشارەوانی شاری نیویۆڕکی ئەمریکا هەفتەی رابردوو بڕیاریدا ژمارەی ئامادەبووانی ئاهەنگی شەوی سەری ساڵ لە گۆڕەپانی تایمز سکوێر لە ١٥ هەزار کەس زیاتر نەبێت، کە ئەوە چارەکێکی ئاهەنگەکانی ساڵانی پێش هاتنی کۆرۆنایە.   جگە لەوە پێویستە ئامادەبووان ماسک ببەستن، بەڵگەنامەی وەرگرتنی ڤاکسینیان پێ بێت.  لە شاری لەندەنی پایتەختی بەریتانیاش، سادیق خان، سەرۆکشارەوانیی شارەکە بڕیاریداوە ئاهەنگی سەری ساڵ لە گۆڕەپانی ترافالگار هەڵبوەشێنرێتەوە، چونکە پێیوایە "پێویستە سەلامەتیی لەندەنییەکان لە پێش هەموو شتێکەوە بێت. "  لە پاریس، پایتەختی فەرەنسا، شاری "خۆشەویستی و رووناکی"، ئاهەنگەکان هەڵوەشێنراوە و یارییە ئاگرینەکان بەسەر شەقامی شانزێلیزێدا ناتەقێنرێن. ژۆن کاستێکس، سەرۆکوەزیرانی فەرەنسا رایگەیاندووە ئاهەنگە گەورەکان لە شەوی سەری ساڵ قەدەخە دەکرێن.   لە رۆمای پایتەختی ئیتاڵیا، کە بە "شارە نەمرەکە" دەناسرێت، ئاهەنگەکان قەدەخەکراون. لە ڤینیسی "شاری ئاو و پردەکان"یش بەهەمانشێوە ئاهەنگەکان قەدەخە دەکرێن. لە سەرانسەری ئیتاڵیاش تاوەکو کۆتایی مانگی یەک کۆبوونەوە و چالاکییەکانی دەرەوەی ماڵ و نێو یانە شەوانەکان قەدەخەکراون.   لە بەرلینی پایتەختی ئەڵمانیا، ئاهەنگی سەری ساڵ لە دەروازەی براندبێرگ دەکرێت، بەڵام هیچ کەس ئامادە نابێت، بەڵکو بەرلینییەکان لە ماڵەکانیانەوە لەسەر تەلەڤزیۆن تەماشای دەکەن. ئۆڵاف شۆڵتز، راوێژکاری ئەڵمانیا بڕیاریداوە لە سەرانسەری وڵات، نابێت گردبوونەوە و ئاهەنگەکان زیاتر لە ١٠ کەسیان تێدا بێت.   لە تۆکیۆ، پایتەختی ژاپۆن، ناسراو بە "شاری گەنجان" یان "شاری کارەبا"، چوارڕیانی شیبویا، کە پێشتر لە شەوی سەری ساڵ دەیان هەزار گەشتیار لە سەرانسەری جیهان رووی تێدەکرد، ئەم سەریساڵە چۆڵ و هۆڵ دەبێت. لە کۆتا رۆژی ٢٠٢١ و یەکەمین رۆژی ٢٠٢٢ خواردنەوە لەو چوارڕیانە قەدەخەیە.   لە نیودەلهی، پایتەختی هیندستان هەموو ئاهەنگێک قەدەخەکراوە. رێستورانت و باڕەکان بۆیان هەیە تەنیا نیو هێندەی توانایان، پێشوازی لە سەردانیکەران بکەن، واتە ئەگەر لە رێستورانتێک شوێنی ١٠٠ کەس ببێتەوە، ئەوا نابێت لە یەککاتدا لە ٥٠ کەس زیاتری تێدا کۆببێتەوە.   لە کەیپ تاون، پایتەختی ئەفریقای باشوور، کە لە لایەن دانیشتووانی ئەو وڵاتەوە بە "شاری دایک" دەناسرێت، ئاهەنگەکانی سەری ساڵ رێگەیان پێدەدرێت، بەڵام بە کۆمەڵێک کۆتوبەندەوە. قەدەخەی هاتووچۆی گشتی لە ١٢ی نیوەشەوەوە تاوەکو چواری بەرەبەیان بەردەوام دەبێت. هەموو ئەوانەی لە کاتەکانی دیکەش دێنە دەرەوە، پێویستە ماسک ببەستن. یانەکانی شەوانیش دادەخرێن.   کازابلانکا کە بە دەروازەی مەغریب دەناسرێت، ئەمساڵ وەکو هەموو شارەکانی دیکەی مەغریب، هیچ ئاهەنگێکی بە بۆنەی سەری ساڵەوە تێیدا بەڕێوەناچێت. رێستورانتەکان ٣٠ خوولەک پێش کاژێر ٠٠: ٠٠ و گۆڕانی ساڵ، دادەخرێن و لە نیوەشەوەوە تاوەکو ٦ی بەیانی قەدەخەی هاتووچۆ دەستپێدەکات.