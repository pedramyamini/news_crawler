ئەلیسا ناوی لەنێو لیستی سەربازانی یەدەگی ئۆکراینی هەبوو، حکومەتەکەی ئێستا لە هەموو کاتێک زیاتر پێویستی پێیەتی، لە کاتێکدا رووسیا زیاتر لە ١٠٠ هەزار سەربازی بردووەتە سەر سنوورەکانی لەگەڵ ئۆکراینا و هەڕەشەی داگیرکردنی ئەو وڵاتە دەکات.  ئەلیسا بانکۆڤاسکا، سەربازی یەدەگی ئۆکراینی دەڵێت، "هەرگیز نەمویستووە ببمە ئامرازی پاراستن لەلایەن رەگەزی نێرەوە؛ هەربۆیە هاتمە یەکەی هێزی بەرگری بۆئەوەی خۆم فێری چەکهەڵگرتن بکەم، تاوەکو بەرگری لە خۆم و خێزانەکەم بکەم ئەگەر رووسیا داگیری کردین".  هاوینی ٢٠٢١ ڤۆلۆدیمیر زیلینسکی، سەرۆکی ئۆکراینا بە واژۆیەک یەکەیەکی سەربازیی هێزی یەدەگی دامەزراند، کۆستییڤیچ یەکێکە لەو کەسانەی پەیوەندیی پێوە کردووە.  ئەو سەربازە یەدەگانەی دەگەڕێندرێنەوە، سەرجەمیان کار و بژێویی سەرەکییان پیشەی مەدەنیانەیە و ئەزموونێکی ئەوتۆیان نییە، بەڵام وەکو دەڵێن، حکومەتی ئۆکراینا لە ترسی داگیرکاریی رووسیا دەست بۆ سەر کەفی دەریاش دەبات.  لە ساڵی ٢٠١٤ رووسیا نیمچەدوورگەی کریمیای لکاند بە خاکەکەیەوە، دوای ئەوەی هێزە جوداخوازەکانی هاندا هێرش بکەنە سەر حکومەتی ئۆکراینا، لەوکاتەوە تاوەکو ئێستا ١٤ هەزار کەس کوژراون.  دمیترۆ کۆستییڤیچ، سەربازی یەدەگ باس لەوە دەکات، "لە ساڵی ٢٠١٤، بۆ نموونە کە شەڕ دەستیپێکرد، هیچم نەدەزانی، نەمدەزانی تەقە بکەم، نەمدەزانی شتی پێویست بکەمە بەرم. پێداویستیم نەبوو. نەمدەزانی چۆن مامەڵە لەگەڵ کەرەستەی پزیشکی بکەم، یان ئەندازیاری، بەڵام ئێستا تاڕادەیەک ئامادەم ئەم کارانە بکەم، بەڵام بێگومان بەو شێوەیە نا کە خۆم دەمەوێت".  هێزی یەدەگی ئۆکراینی ئێستا خاوەنی ٢٠ فیرقەیە و سەرقاڵی مەشق و راهێنانن. ئامادەکراون بۆ ئەگەری ئەوەی گفتوگۆکان لەنێوان ناتۆ و ئەمریکا لەگەڵ رووسیا سەریان نەگرت و جەنگ لە ناوچەکەدا دروستبوو.