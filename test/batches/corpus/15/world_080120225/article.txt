ئەو شرۆڤەکارە باوەڕی وایە ئەو دەستپێشخەرییەی کە پووتین دایە ئەمریکا و ناتۆ وای لە وڵاتانی رۆژئاوا کرد یەکبگرن. پووتین لە رێگەی پێشاندانی توانا سەربازییەکەی و جووڵەی هێزەکانی لەناوچە سنوورییەکان، ئەو وڵاتانەی ئەوروپا کە تاوەکو دوێنێ  لە ئاست رووسیادا دابەشببوون، وەک بەریتانیا، ئەڵمانیا و فەرەنسا، وایان لێهات یەکبگرن، "ئەوەش بە سوودی پووتینە، چونکە ئەو یەکگرتنە بەکاردەهێنێت و بە گەلی رووسیا دەڵێت کە بەرەی رۆژئاوای ئەوروپا دژی رووسیا یەکیگرتووە و هەڕەشەمان لێدەکات. "  پووتین دەستپێشخەری داوەتە ئەمریکا و ناتۆ؛ گفتوگۆکردن و رێککەوتن لە بەرامبەر رەتکردنەوەی ئەندامیەتیی ئۆکراینا لە ناتۆ.  لە کۆبوونەوەی وەزیرانی دەرەوەی وڵاتانی ئەندام لە هاوپەیمانیی ناتۆدا، ئەنتۆنی بلینکن، وەزیری دەرەوەی ئەمریکا و یانس ستۆڵتنبێرگ، سکرتێری گشتیی ناتۆ، وەڵامی دەستپێشخەرییەکەی پووتینیان دایەوە و رایانگەیاند، رووسیا مافی ئەوەی نییە بڕیاربدات کێ ببێتە ئەندام و کێ نەبێتە ئەندام لە هاوپەیمانییەکە؛ هۆشداریشیان بە رووسیادا کە ئەگەر هێرش بکاتە سەر ئۆکراینا ئەوا وەڵامێکی تووندی دەدەنەوە.  ئەنتۆنی بلینکن، وەزیری دەرەوەی ئەمریکا رایگەیاند، "ئێمە ئامادەین بە هێزەوە وەڵامی هەر دووژمنکارییەکی دیکەی رووسیا بدەینەوە، بەڵام چارەسەری دیپلۆماسی هێشتا شتێکی لەبار و خوازراوە، ئەگەر رووسیا هەڵیببژێرێت. ئێمە رێگەیەکی دیپلۆماسی و چارەسەرێکی دیپلۆماسییمان زۆر بەلاوە باشترە بۆ کۆتاییهێنان بەو کێشەیەی کە رووسیا دروستیکردووە. "  لەسەر سنووری نێوان رووسیا و ئۆکراینا هێشتا بارودۆخ ئارام نییە؛ مۆسکۆ واشنتن بە هۆکاری کێشەکان دەبینێت و داوای دەستبەجێ وەستاندنی ئەو هەنگاوانەی لێدەکات کە ئەو وەک دووژمنکاری دەیانبینێت.   سێرگی ریابکۆڤ، جێگری وەزیری دەرەوەی رووسیا رایگەیاند، "پێویستە لەسەر واشنتن و هاوپەیمانەکانی لە ناتۆ دەستبەجێ کردە دووژمنکارییەکان دژی رووسیا بوەستێنن، لەنێویاندا مانۆڕە سەربازییەکانیان و کارە سەربازییە پەیوەندیدارەکانیان بە ئۆکراینا. "  دیمیتری ئۆریشکن ئەوەشی گوت کە "پووتین هەرگیز رازی نابێت ئۆکراینا یان جۆرجیا ببنە ئەندامی ناتۆ. راستە پێشتر لەبارەی ئەندامبوونی وڵاتانی باڵتیک هێندە پێداگری نەکرد، بەڵام سەبارەت بە ئۆکراینا، پووتین هەرگیز رازی نابێت؛ باشترین رێگەش بۆ ئەو دروستکردنی کێشەیە لە سنووری ئۆکراینا؛ بەو جۆرە هەژموونی سیاسیی مۆسکۆ بەسەر کییڤدا دەسەپێنێت. "  لەکاتێکدا پووتین ناتۆ و هاوپەیمانەکانی بە دۆسیەی ئۆکراینا سەرقاڵ کردووە، هێزەکانی بە پێشکەوتووترین چەکەکانیانەوە چوونەتە نێو کازاخستان؛ ئەمریکا و ناتۆ و یەکێتیی ئەوروپاش تاوەکو ئێستا جگە لە دەربڕینی نیگەرانی هیچ هەنگاوێکیان نەناوە.