وەزارەتی بەرگریی ئەرمینیا رایگەیاند: "شەوی سێشەممە ١١ - ١ - ٢٠٢٢، تیمە گەڕۆکەکانیان تەرمی سەربازێکیان دۆزیوەتەوە، کە شوێنی چەند گوللەیەکی پێوەبووە"، راشیگەیاند: "بە کوژرانی ئەو سەربازە کۆی سەربازە کوژراوەکانی سوپای ئەرمینیا لە سەرەتای ساڵی ٢٠٢٢ وە، بۆ سێ سەرباز بەرزکردەوە".  لە بەرامبەردا، سوپای ئازەربایجان کوژرانی سەربازێکی لەسەر دەستی سوپای ئەرمینیا راگەیاند و گوتی: "سوپای ئەرمینیا لەسەر سنوور بەردەوامە لە کردە هەراسانکەرەکانی دژی سوپای ئازەربایجان".  سەرباری واژۆکردنی رێککەوتنی ئاشتی لە مانگی تشرینی دووەمی ساڵی ٢٠٢٠ لەنێوان ئازەربایجان و ئەرمینیا بە نێوەندگیریی رووسیا بۆ کۆتاییهێنان بە شەڕی هەردوولا لەسەر هەرێمی ناگۆرنۆ کاراباخ، بەڵام ناوبەناو پێکدادانی سنووردار لەسەر سنووری ئەو دوو وڵاتە روودەدات.  شەڕی نێوان ئەرمینیا و ئازەربایجان لە ٢٧ - ٩ - ٢٠٢٠ دەستیپێکرد و تاوەکو ١٠ - ١١ - ٢٠٢٠ بەردەوام بوو، بەوهۆیەوە زیاتر لە ٦ هەزار و ٥٠٠ سەرباز لەهەردوولا کوژران، زیانی گەورە بەر سوپای ئەرمینیا کەوت و زۆربەی خاکی هەرێمی ناگۆرنۆ کاراباخی لەدەستدا  وەزارەتی بەرگریی ئازەربایجان رایگەیاند: "شەڕوپێکدادانەکانی شەوی سێشەممە هۆکارەکەی ئەرمینیا بووە. شەڕەکەش لەناوچەی " کالباجار"ی نزیک هەرێمی ناگۆرنۆ کەرەباخ روویداوە. "  لەبەرامبەردا سوپای ئەرمینیا سوپای ئازەربایجان بە بەکارهێنانی فڕۆکەی بێفڕۆکەوان و تۆپهاوێژی زیرەک  دژ بە هێزەکانی، تۆمەتبار دەکات.  وەزارەتی دەرەوەی ئەرمینیا لە راگەیێندراوێکیدا: "سەرکۆنەی هێرشە بەردەوامەکانی" سوپای ئازەربایجانی کرد و رایگەیاند: "سوپای ئازەربایجان بەردەوام دزە دەکاتە نێو خاکی ئەرمینیا"، هاوکات ئامادەیی وڵاتەکەی بۆ کشاندنەوەی هێزەکانی لە ناوچە سنوورییەکان خستەڕوو بە مەرجی ئەنجامدانی کشانەوەیەکی هاوبەش لەگەڵ سوپای ئازەربایجان و دانانی "میکانیزمێکی نێودەوڵەتی بۆ چاودێریکردنی" ناوچەکە.  لەبەرامبەردا، حکومەتی ناوخۆی هەرێمی ناگۆرنۆ کاراباخ - ی هاوپەیمان لەگەڵ ئەرمینیا، سوپای ئازەربایجان بە تۆپبارانکردن و تەقەکردن لە جووتیارانی کێڵگە کشتوکاڵییەکان لە گوندی مارتونی سەر سنووری ئازەربایجان تۆمەتبارکرد.