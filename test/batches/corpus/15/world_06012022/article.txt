رەخنەگران هەندێجار رووداوەکە بە یاخیبوون، هەوڵی کودەتا و هەندێجاریش بە ئاژاوەنانەوە ناودەبەن.  ترەمپ رایگەیاندووە کە رووداوەکە: "خۆپێشاندانێکی تەواو بێ چەک بوو" لە لایەن "نیشتمانپەروەرانەوە" دژی هەڵبژاردنێکی "دزراو".  "درۆیە گەورەکە" و "دزییەکە بوەستێنن"  دۆناڵد ترەمپ، هەڵمەتێکی لە ژێر ناونیشانی "دزییەکە بوەستێنن" راگەیاندبوو، کە پێیوابوو خۆی، نەک بایدن، هەڵبژاردنە سەرۆکایەتییەکەی سێی تشرینی دووەمی ٢٠٢٠ی بردووەوەتەوە، بەڵام بەهۆی ساختەکارییەوە، سەرکەوتنەکەی لێ دزراوە.   دژبەرانی ترەمپ، پێداگیریەکەی لەسەر ئەوەی هەڵبژاردنەکانی بردووەتەوە، بە "درۆیە گەورەکە" ناودەبەن، ئەوەش لەبەر ئەوەی تاوەکو ئێستا هەموو بەڵگەکان شکستهێنانی ترەمپیان سەلماندووە.    بەگوێرەی چەند راپرسیێکی جیاجیا، نزیکەی دوو لەسەر سیێ کۆمارییەکان، واتە لایەنگرانی پارتەکەی ترەمپ، بڕوایان وایە بایدن هەڵبژاردنەکەی نەبردووەتەوە و براوە راستەقینەکە ترەمپە.   دوای ئەوەی دادگاکان زیاتر لە ١٠ تانە و سکاڵای ترەمپیان بەهۆی نەبوونی هیچ بنەمایێک، هەڵوەشاندنەوە، هەروەها دوای ئەوەی کە لە ویلایەتە یەکلاکەرەوەکان ژماردنەوەی دەستیی دەنگەکان بردنەوەی بایدنیان پشتڕاستکردەوە، ٦ی کانوونی دووەمی ٢٠٢١، کۆنگرێس کۆبووەوە بۆ ئەوەی ئەنجامەکان پەسند بکات.   ماوەیەکی کەم پێش هەڵکوتانەسەر کۆنگرێس، ترەمپ قسەی بۆ گردبوونەوەیەکی لایەنگرەکانی لە نزیک کۆشکی سپی کرد و دووبارە جەختی لەوە کردەوە کە هەڵبژاردنەکان "ساختەکراون. "  ترەمپ گوشارەکانی لەسەر مایک پێنس زیادکردن بۆ ئەوەی دەسەڵاتی خۆی بۆ رێگەگرتن لە پەسندکردنی ئەنجامەکان بەکاربهێنێت، بەڵام پێنس، کە جێگری سەرۆک بوو، رەتیکردەوە ئەو کارە بکات و گوتی رۆڵی ئەو وەکو سەرۆکی دانیشتنی کۆنگرێس، "بە رادەیەکی زۆر، هێماییە" و دەسەڵاتی ئەوەی نییە رێگری لە پەسندکردنەکە بکات.  لە گردبوونەوەکەدا کە ماوەیەکی کەم پێش هەڵکوتانەکەی سەر کۆنگرێس هات، ترەمپ گوتی پێویستە لایەنگرەکانی "وەکو دۆزەخ شەڕ بکەن" بۆ ئەوەی رێگە لە "دزینی" هەڵبژاردنەکان بگرن.   یەک هەفتە دوای ئەوە، رەشنووسی یاسای سەرکۆنەکردن و لێپرسینەوەی ترەمپ لە لایەن ئەنجوومەنی نوێنەرانەوە پەسندکرا، کە تێیدا ترەمپ بە "هاندانی یاخیبوون" تۆمەتبارکرا.   لە دەقی یاساکەدا هاتووە: "بەهۆی هاندانی تووندوتیژی دژی حکومەتی ویلایەتە یەکگرتووەکان، دۆناڵد جۆن ترەمپ لە تاوان و پێشێلکاریی گەورەدا تێوەگلاوە. "  هەروەها ئاماژە بەوە کراوە  ترەمپ لە گردبوونەوەی لایەنگرەکانیدا "بە مەبەست چەند لێدوانێکی دا کە لەو دۆخەدا ئەنجامدانی کاری نایاساییان لە نێو کاپیتۆڵدا هاندا و وەکو دیاربوو هەر ئەوەشی لێکەوتەوە. "   زیاتر لە ٧٠٠ کەس بە تۆمەتی جۆراوجۆر دەەستگیرکراون، لە نێویشیاندا بە تۆمەتی هێرشکردنە سەر پۆلیس و پلانگێڕان بۆ دروستکردنی کێشە بۆ دانیشتنی کۆنگرێس، بەڵام هیچ یەک لە وانە، بە فەرمی، بە هەڵگەڕانەوە و یاخیبوون تۆمەتبارنەکراون.   ١٠ نوێنەری کۆماری چوونە پاڵ ٢٢٢ نوێنەری دیموکرات لە ئەنجوومەنی نوێنەران و دەنگیان بۆ لێپرسینەوە و سەرکۆنەکردنی ترەمپ دا، بەڵام دواتر لە لایەن ئەنجوومەنی پیرانەوە بە ٥٧ دەنگ لە بەرامبەر ٤٣ دەنگ، ئەستۆپاکیی بۆ دەرکرا.   سەرکۆنەکردنی ترەمپ پێویستی بە دەنگی دوو لەسەر سێی ١٠٠ ئەندامەکەی ئەنجوومەنی پیران بوو.  پەرتووکی "Peril" واتە "مەترسی" کە لە لایەن هەردوو رۆژنامەڤانی واشنتن پۆست، بۆب ودوارد و رۆبێرت کۆستایەوە نووسراوە، تیشک دەخاتە سەر کارەکانی پشت پەردەی کۆشکی سپی و راوێژکارەکانی دەرەوە بۆ ئەوەی ترەمپ لە دەسەڵاتدا بهێڵنەوە.  ئەو هەوڵانە لەلایەن لۆرێنس تڕایب، شارەزای دەستووری و ئەندامە دیموکراتەکان لە کۆنگرێس بە هەوڵی کودەتا ناونراوە.  یەکێک لەو هەوڵانەی ترەمپ پێی تۆمەتابارە، ئەوەیە کە گوشاری لە بەرپرسانی هەڵبژاردنی ویلایەتی جۆرجیا کردووە بۆ ئەوەی بەشی پێویست بۆ سەرکەوتنی خۆی بەسەر بایدندا لەو ویلایەتە، ئەنجامی دەنگەکان بگۆڕن.   یاداشتێکی شەش خاڵی، کە لە لایەن جۆن ئیستمان، پارێزەری نەریتخوازەوە ئامادەکرابوو، نەخشەیەکی دانابوو کە تێیدا پێنس لە کاتی دانیشتنی کۆنگرێس بۆ پەسندکردنی ئەنجامەکان، دەنگی ژمارەیەک نوێنەری بایدن لە ئەنجوومەنی هەڵبژاردن رەتدەکاتەوە بۆ ئەوەی لە ئەنجامدا سەرکەوتنەکە بۆ ترەمپ بکەوێت.   ئادەم کینزینگەر، نوێنەری کۆمارییەکانی ویلایەتی ئیلینۆی لە ئەنجوومەنی نوێنەران کە دەنگی بۆ لێپرسینەوە و سەرکۆنەکردنی ترەمپدا و ئێستا لە لیژنەیەکی ئەو ئەنجوومەنەدا لێکۆڵینەوە لە رووداوەکانی ٦ی کانوونی دووەم دەکات، گوتی: "ئەم یاداشتە نەخشەی کودەتایێکی داناوە".  بەگوێرەی رۆژنامەی واشنتن پۆست، هەوڵەکانی هێشتنەوەی ترەمپ لە دەسەڵات لە لایەن"ناوەندێکی بڕیارەوە" لە هوتێل ویڵارد لە واشنتنەوە سەرپەرشتیدەکران.   لە پاڵ ئیستمان، هەریەکە لە روودی جولیانی، پارێزەری ترەمپ و سەرۆکشارەوانیی پێشووتری نیویۆرک و ستیڤ بانۆن، بەرپرسی پێشووی کۆشکی سپی لەو ناوەندەدا بەشداربوون.  خۆپێشاندانێکی تەواو بێ چەک  ترەمپ و لایەنگرەکانی بەشێوەیەکی دیکە باس لە رووداوەکانی ئەو رۆژە دەکەن، کە تێیدا ٥ کەس کوژران و ١٤٠ پۆلیسیش برینداربوون.  ترەمپ بەمدواییانە راگەیێندراوێکی بڵاوکردەوە و تێیدا باسی لەوە کرد، ٦ی ئەم مانگە، لە شوێنی نیشتەجێبوونی خۆی لە مارا لاگۆ، کۆنفڕانسێکی رۆژنامەڤانی لە بارەی رووداوەکانی ئەو رۆژە پێشكێشدەکات.  لەو راگەیێندراوەدا، سەرۆکی پێشووی ئەمریکا دەڵێت ئەوەی روویدا "خۆپێشاندانێکی تەواو بێ چەک بوو". ترەمپ دوای ئەوە، کۆنفرانسە رۆژنامەڤانییەکەی هەڵوەشاندەوە.  ترەمپ لە راگەیێندراوەکەدا  گوتوویەتی: "لە بیرتان بێت، یاخیبوونەکە لە ٣ی تشرینی دووەم روویدا، ئەوەی کە لە ٦ی کانوونی دووەم روویدا، خۆپێشاندانێکی تەواو بێ چەک بوو دژی هەڵبژاردنە ساختەکراوەکان. "   ئاداری ساڵی رابردوو، ترەمپ لە هەڤپەیڤینێکدا بە کەناڵی فۆکس نیوزی گوت، ئەو کەسانەی بە زۆر خۆیان بە کۆنگرێسدا کرد، "سفر مەترسی"یان هەبوو.  ترەمپ گوتی "سەیرکە، ئەوان چوونە ژوورەوە، نە دەبوو ئەوە بکەن، هەندێکیان چوونە ژوورەوە، باوەشیان بە پۆلیس و پاسەوانەکاندا کرد و ماچیان دەکردن، دەزانی؟ ئەوان پەیوندیی زۆر باشیان هەبوو. "  کۆمارییەکانی دیکە هەوڵیانداوە تووندوتیژیەکانی ئەو رۆژە بە کەم پێشانبدەن.   ئەندرو کلاید، نوێنەری جۆرجیا رووداوەکەی بە "سەردانێکی گەشتیاریی ئاسایی" بەراورد کردووە، وێڕای ئەوەی کە وێنەکان پێشانیدەدەن کە هەر خۆی لە کاتی رووداوەکە هاوکاریی پۆلیس دەکات بۆ ئەوەی دەرگاکانی ئەنجوومەنی نوێنەران دابخەن و رێگری لە چوونە ژوورەوەی لایەنگرانی ترەمپ بکەن.