بەگوێرەی میدیای سوێدی، چەند رۆژێک پێش کریسمس، لە ماڵی سەرۆکوەزیران لە شاری ناکا، پۆلیس کچێکی خەڵکی نیکاراگوای دەستگیرکردووە کە پێویست بوو وەکو کۆچبەرێکی نایاسایی دیپۆرتی وڵاتەکەی بکرێتەوە، بەو هۆیەشەوە لە پاییزی ساڵی ٢٠٢١ ـەوە لە لایەن پۆلیسەوە داواکراو بووە.   ئەو رووداوە بە تەواوی پێشبینینەکراو بوو، کارگوزارەکان لە کاتی پاککردنەوەی ماڵی سەرۆکوەزیراندا، دەستیان بەر زەنگی هۆشیارکردنەوەی هەبوونی دز لە ماڵەکەدا کەوتووە، پۆلیس چووەتە شوێنەکە، خانووەکە و بەڵگەنامەکانی هەموو کارگوزارەکانی پشكنیووە، لەئەنجامدا بۆیان دەرکەتووە کە کچە نیکاراگواییەکە کۆچبەرێکی نایاساییە.   ئەندەرسن، تشرینی دووەم بووەتە سەرۆکوەزیرانی سوێد، رایگەیاند، ئەو رێککەوتنی لەگەڵ کۆمپانیایەکی تایبەت بە پاککردنەوەی ماڵان کردووە و کۆمپانیاکەش ئەوی لەبارەی ناسنامەی کرێکارەکانی بەلاڕێدا بردووە.   ئەو سەرۆکوەزیرانە سۆسیال دیموکراتە کە بۆ ماوەی پێنج ساڵ سوودی لە خزمەتگوزارییەکانی کۆمپانیاکە وەرگرتووە، گوتیشیی، "تەنانەت هەندێک لەوانەمان کە دەیانەوێت کارێکی راست بکەن دەکرێت لە لایەن کۆمپانیا فێڵبازەکانەوە هەڵبخەڵەتێندرێن. "  ئەو لێدوانانەی سەرۆکوەزیران میدیا و ئۆپۆزیسیۆنی سوێدییان هێورنەکردووەتەوە، لەرەخنەبارانکردنی سەرۆکوەزیرانەکەیان. سیاسەتڤانانی پارتە ئۆپۆزیسیۆنەکان گوتاری دەستبەکاربوونەکەیان وەبیری ماگدالینا هێنایەوە کە تێیدا داوای لە هەموو خەڵک کرد بەرەنگاری تاوان و سەرپێچییەکان ببنەوە.   چیرۆرکی کارگوزارە کۆچبەرە نایاساییەکە لە تۆڕەکۆمەڵایەتییەکان دەنگیداوەتەوە، رۆژنامەکانیش کەوتوونەتە کێبڕکێی دۆزینەوەی زانیاریی زیاتر لە بارەی کۆمپانیاکە، کارەکانی و رێوشوێنە ئەمنییەکانی ماڵی سەرۆکوەزیران.   تۆبیاس بیڵستۆرم، سەرۆکی پارتی مۆدێرەیتی سوێدی نیگەرانی خۆی لە بەرامبەر رەوشی "ئاساییشی نیشتمانی" وڵاتەکەی دەربڕی، لە کاتێکدا کە خودی سەرۆکوەزیران ئاگاداری ناسنامە و پێشینەی کارگوزارەکانی نییە.   هەروەها وەکو سەرزەنشتکردنێک بۆ ماگدالینا ئەندەرسن، تۆبیاس بیڵستۆرم، باسی لە مار هارپەر، وەزیری پێشووتری کۆچبەرانی بەریتانیا کردووە کە دوای تووشبوونی بە کێشەیەکی هاوشێوە، لە ساڵی ٢٠١٤ دەستی لە کار کێشایەوە.   ئێستا کچە تەمەن ٢٥ ساڵییەکە لە لایەن ئاژانسی کۆچبەرانی سوێدەوە دەستبەسەرە و بڕیارە دیپۆرت بکرێتەوە.   رۆژی سێشەممە، ١١ ـی کانوونی دووەمی ٢٠٢٢ کچەکە نامەیەکی بۆ پاشای سوێد نارد و تێیدا داوای لێکرد رێگەی پێبدات لەو وڵاتە بمێنێتەوە، چونکە بە گوتەی خۆی، ئەگەر بنێردرێتەوە نیکاراگوا، مەترسیی کوشتنی دەکەوێتە سەر.  کچەکە هەر لە رۆژی سێشەممە بە میدیای سوێدی گوت، "دەمزانی ئەو ماڵەی کاری تێدا دەکەم ماڵی کەسێکی گرنگە، بەڵام نەمدەزانی ئەو پۆستە باڵایەی هەیە. ماڵێکی بێ رێوشوێنی ئەمنیی و چاودێرییە. بێگومان، کامێرای چاودێری لە ژوورەوە هەیە، بەڵام ماڵێکی سادە و ساکارە. هیچ کەس وای بۆ ناچێت ماڵی سەرۆکوەزیران بێت. "  کچە کارگوزارەکە کە ناوی ئاشکرا نەکراوە، لە نامەکەیدا بۆ پاشای سوێد، داوای لێبوردنی کردووە لە بەرامبەر پێشێلکردنی یاساکانی کۆچی سوێد و داواشی لێکردووە بە گوێرەی رێککەوتنی کۆچبەران کە ساڵی ١٩٥١ لە جنێڤ واژۆکراوە، رێگەی مانەوەی پێبدات.   ئەو کچە لە نامەکەیدا گوتوویەتی، "بە هۆی چاڵاکییەکانم لە پێناو ئازادی لە وڵاتەکەم، ئەگەر دیپۆرت بکرێمەوە، ژیانم دەکەوێتە مەترسییەوە، من مەترسیی بێسەروشوێنکردن، ئەشکەنجەدان و کوشتنم لەسەرە. "  کارگوزارەکە ساڵانی ژیانی خۆی لە سوێد بە باشترین کاتەکانی ژیانی خۆی ناوبردووە، وێڕای ئەوەی کە بە گوتەی خۆی، خراپ مامەڵەی لەگەڵدا کراوە و بەردەوام لە ترسی دیپۆرتکردنەوەدا ژیاوە.  ئەو کچە هەروەها باسی لەوەش کردووە، "سوێد وڵاتێکی گەورەیە و دڵنیام کە وەکو وڵاتەکەم رووبەڕووی هەڕەشە و چەوساندنەوە نابمەوە. "  ئەو کچە ئەوەشی خستووەتەڕوو، ساڵی رابردوو لە کۆمپانیایەکی دیکە کاری کردووە، سەرەتا مۆڵەتی کارکردنی هەبوو و رازی بووە بە ١١٥ کرۆن (١٢ دۆلار) لە کاژێرێکدا کار بکات، بەڵام دوای مانگێک، بۆ ٩٦ کرۆن (١٠.٥ دۆلار) لە کاژێرێکدا کەمکرایەوە. دەشڵێت، "کاژێر پێنجی بەیانی لە ماڵەوە دەردەچووم و لە هەشتی شەو دەگەڕامەوە. بەڵام تەنیا پارەی شەش کاژێرم وەردەگرت. "