رۆژی دووشەممە ٢٧ - ١٢ - ٢٠٢١ نوێنەرانی زلهێزەکانی جیهان و ئێران لە ڤیەننای نەمسا بۆ زیندووکردنەوەی ئەو رێککەوتنە ئەتۆمییەی کە ئیدارەی ترەمپ سڕی کرد، گەڕی هەشتەمی گفتوگۆکانیان دەستپێکرد، یەکێتیی ئەوروپا دەڵێت، گفتوگۆکانی تایبەت بە هەڵگرتنی سزاکانی سەر ئێران هیچ هەنگاوێک نەچوونەتە پێش، ئیسرائیلیش مانۆڕی سەربازی ئەنجامدەدات.  ئێنریک مۆرا، نوێنەری یەکێتیی ئەوروپا، سەرۆکی گفتوگۆ ئەتۆمییەکانی ڤیەننایە و دەڵێت، "هەموو ئەو سزایانەی کە ئیدارەی پێشووی ئەمریکا بەسەر ئێران سەپاندوونی لە شوێنی خۆیان ماونەتەوە، گفتوگۆکردن لەسەر ئەو مژارە هیچ هەنگاوێك نەچووەتە پێش. "  سەبارەت بە پابەندییەکانیش، نوێنەرەکەی یەکێتی ئەوروپا گوتی، "ئێمە دەبینین کە چۆن ئێران پەرە بە بەرنامە ئەتۆمییەکەی دەدات، بۆ زیندووکردنەوەی رێککەوتنی ئەتۆمی، دەبێت سزاکانی سەر ئێران هەڵبگیرێن و ئێرانیش پابەندی بڕگەکانی رێککەوتنەکە بێت، ئێمە ئێستا کار لەسەر ئەوە دەکەین، لە بەردەممان چەند هەفتەیەک هەیە، نەوەک چەند مانگێک".  بڕیار بەدەستانی ئێران پێشنیازی هەناردەکردنی نەوتی وڵاتەکەیان و وەرگرتنی پارەی فرۆشەکەی بە دراوی بیانی کردووە، وەک مەرجێک بۆ سەرخستنی گفتوگۆکان.  سەعید خەتیبزادە، گوتەبێژی وەزارەتی دەرەوەی ئێران رایگەیاند، "ئەوەی کە بۆ ئێمە گرنگە دەستەبەرکردنی بەرژەوەندییەکانی خەڵکی ئێرانە لە چوارچێوەی پرەنسیپ و ستراتیژیی خۆمان، هەر لەو چوارچێوەیەدا ئێمە لە ڤییەننا بەشێوەیەکی ناڕاستەوخۆ ئاڵوگۆڕی دەقەکانمان لەگەڵ لایەنی ئەمریکی دەکەین، واتە ئەو دەقانە بەبێ بوونی هیچ هێمایەکی فەرمی لەسەریان و لە رێگەی نێردەی یەکێتیی ئەوروپاوە رەوانەی ئەمریکییەکان دەکرێن".  هێزی ئاسمانیی ئیسرائیل مانۆڕێكی خۆدەرخستن ئەنجامدەدات، پەیامەکەشی هۆشداریدانە بە ئێران.  یائیر لاپید، وەزیری دەرەوەی ئیسرائیل باس لەوە دەکات، "گفتوگۆ ئەتۆمییەکان لە ڤیەننا دەستیانپێکردەوە، وەستاندنی بەرنامە ئەتۆمییەکەی ئێران ئاستەنگی سەرەکی بەردەم ئاسایشی ئیسرائیل و سیاسەتی دەرەوەیەتی، ئیسرائیل رێگە نادات ئێران ببێتە وڵاتێكی خاوەن چەکی ئەتۆمی، بە دڵنیاییەوە ئیسرائیل پێی باشترە بە هاوبەشی نێودەوڵەتی دژی ئەو بەرنامەیە بجوڵێتەوە، بەڵام ئەگەر پێویستی کرد ئەوا بە تەنیا دەجووڵێتەوە، ئێمە خۆمان بەرگری لە خۆمان دەکەین".  چین داوای فراوانکردنی مەودای لێکتێگەیشتن، ئیدارەدانی جیاوازییەکان و هاندان بۆ تێپەڕاندنی ناکۆکییەکان لەسەر پرسی ئەتۆمیی ئێران دەکات، ئەوەش لە کاتێکدایە گەڕی هەشتەمی دانوستاندنەکانی تایبەت بە پڕۆگرامی ئەتۆمی ئێران لە ڤیەننا بەڕێوەدەچن.   وانگ کیون، نێردەی چین بۆ نەتەوەیەکگرتووەکان و رێکخراوە نێودەوڵەتییەکانی دیکە لە ڤیەننا رایگەیاند، لەبارەی پرسی ئەتۆمیی ئێران و پرسی پەیوەندیدار نابێت سیاسەتی دووفاقی پەیڕەو بکرێت بۆ بەدەستخستنی بەرژەوەندیی خۆپەرستانە. گوتیشی، "بۆ سەرکەوتنی گفتوگۆکان پێویستە هیچ سزایەکی نوێ لە میانی گفتوگۆکان بەسەر ئێراندا نەسەپێندرێن. "  ئیدارەی بایدن لە ٧ ـی مانگی کانوونی یەکەم و لە میانی گەڕی حەوتەمی دانوستاندنەکانی پڕۆگرامی ئەتۆمیی ئێران، سزای بەسەر دوو ئاژانسی حکومەتی ئێران و ژمارەیەک بەرپرسی دیکەدا سەپاند.   وانگ دەڵێت، گەڕی هەشتەمی گفتوگۆکان لە سەروبەندی سەری ساڵی نوێدا دەرخەری ئەو پێویستییەیە کە پێویستە هەموو لایەنەکان دانوستاندن دەستپێبکەنەوە.  ئێران بە مووشەکە بالیستییەکانی هۆشداری دەداتە ئیسرائیل و هەڕەشەی هێرشکردنە سەری دەکات، ئەگەر بێت و هەڵەیەکی سەربازی دژی ئەنجامبدات، ئەو نزیکییەی نێوان واشنتن و تەلئەبیبیش کە لە سەردەمی ترەمپ و نەتانیاهوودا هەبوون، ئێستا بۆ ساردییەکی سیاسی نێوان بایدن و بینێت گۆڕدراوە و پێدەچێت هێڵەکەی بایدن لەئاست ئێران لەگەڵ ئیسرائیلییەکان هاوتەریب نەبێت.