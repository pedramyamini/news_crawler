گەیلان حاجی سەعید، سەرۆکی لقی هەولێری یەکێتیی هاوردە و ناردنکارانی کوردستان بە تۆڕی میدیایی رووداوی گوت، "جگە لە بەرزبوونەوەی نرخی نەوت، هۆکارێکی دیکەی بەرزبوونەوەی نرخی خۆراک [جەنگی رووسیا و ئۆکراینایە] کە دوو وڵاتی سەرەکیی بەرهەمهێنانی خۆراکن کە ٤٧ % ـی گەنمی جیهان لەو دوو وڵاتە بەرهەمدێن. جگە لەوەی ئۆکراینا وڵاتێکی سەرەکییە بۆ بەرهەمهێنانی رۆنی شل. "  گەنم و رۆنی شل دوو پێداویستیی سەرەکیی رۆژانەن کە لە هەرێمی کوردستان نرخیان لە ناوچەکانی دیکەی عێراق زیاتر بەرزبووەتەوە.    وەزارەتی پلاندانانی عێراق ئەم مانگە چاودێریی بەرزبوونەوەی نرخی لە هەرێمی کوردستان و عێراقیش کردووە و دەڵێت، بەراورد بە مانگی شوبات، نرخی بەشێکی سەرەکی لە ماددە خۆراکییەکان بەرزبووەتەوە:  بەرزبوونەوەی نرخی خۆراک و پێداویستییەکان بەمشێوەیەن:  - هێلکە بە رێژەی ٨ , ٦ % بەرزبووەتەوە؛ نرخی یەک سێت گەیشتووەتە زیاتر لە پێنج هەزار و ٢٥٠ دینار.  - رۆنی شل بە رێژەی ٤٨ , ٣ % نرخەکەی زیادیکردووە؛ نرخی یەک لیتری بۆ سەروو چوار هەزار دینار بەرزبووەتەوە  - برنج بە رێژەی ٢ , ٧ % گران بووە؛ نرخی یەک کیلۆگرام برنج گەیشتووەتە زیاتر لە دوو هەزار دینار.  - ئاردی گەنمی سپی بە رێژەی ٦ , ٣ % زیادیکردووە؛ نرخی یەک کیلۆی گەیشتووەتە زیاتر لە هەزار و ٢٥٠ دینار.  - شەکر بە رێژەی ٤ % بەرزبووەتەوە؛ نرخی یەک کیلۆی زیاتر لە هەزار و ٣٥٠ دینار دینارە.  سۆران غەفوور، بەڕێوبەری چاودێریی بازرگانیی سلێمانی دەڵێت، "رۆنی شل هەر تۆنێکی ٥٠٠ دۆلار بەرزبووەتەوە، ئەوەش وایکردووە هەر بوتڵێک هەزار دینار بۆ هەزار و ٢٥٠ دینار بەرزببێتەوە. "  زیاتر لە سێ ملیۆن و ٥٠٠ هەزار دۆنم زەوی کشتوکاڵی لە هەرێمی کوردستاندا هەیە و ساڵانە بەشێکی زۆری بە گەنم و جۆ دەچێندرێت؛ بەڵام رۆژی ١٣ی مانگ وشکەساڵی لە گەرمیان راگەیێندرا؛ لە چەند ناوچەیەکی دهۆک و هەولێر و سلێمانیش ئەم بەهارە هێندە بارانی کەم باریوە کە مەترسی لەسەر لەنێوچوونی گەنم و جۆ دروستبووە.