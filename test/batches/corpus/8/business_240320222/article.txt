ئەمڕۆ پێنجشەممە ٢٤ - ٠٣ - ٢٠٢٢، یەكەمین پێشانگای گەشتوگوزار و چێشتلێنانی میزۆپۆتامیا لە ئامەدی باکووری کوردستان کرایەوە، کە لەلایەن پارێزگار و شارەوانیی ئامەد بە پاڵپشتی ژووری بازرگانی و پیشەسازیی ئامەد و دامودەزگاکا بازرگانییەکانی ئامەد رێکخراوە و بڕیارە تاوەکو ٢٧ی ئادار بەردەوامبێت.  لەسەر ئاستی باشووری کوردستان شاندێک بە سەرۆکایەتیی ئومێد خۆشناو، پارێزگاری هەولێر، ئیسماعیل مینە خان، بەڕێوەبەری گشتیی گەشتوگوزاری هەولێر و د. خەیری وسو، بەڕێوەبەری گەشتوگوزاری دهۆک و دارا جەلیل خەیات، سەرۆكی یەكێتی ژوورەكانی بازرگانی و پیشەسازیی هەرێمی كوردستان و ژوورەكانی بازرگانی پارێزگاکانی هەولێر و دهۆک و سلێمانی و ژمارەیەكی زۆر لەخاوەنكار و بزنسمانی هەرێمی کوردستان لە پێشانگاکە ئامادەن.  لەکاتی کردنەوەی پێشانگاکە، ئومێد خۆشناو، پارێزگاری هەولێر گوتارێکی پێشکەشکرد و تێیدا بانگهێشتی وەبەرهێنەرانی تورکیای کرد بۆ ئەوەی وەبەرهێنان لە هەرێمی کوردستان بکەن و داوای لە پارێزگاری ئامەدیش کرد گەشتی راستەوخۆی هەولێر ئامەد دەستپێبکاتەوە.  ئومێد خۆشناو رایگەیاند: "لە پلان و بەرنامەکانی حکومەتی هەرێمی کوردستان بابەتی گەشتوگوزار و پەرەپێدان بە گەشتوگوزار هاوکات لەگەڵ سێکتەرەکانی دیکەی بوژاندنەوە لە هەرێمی کوردستان جێگەی گرنگی و بایەخی کابینەی حکومەتی هەرێمی کوردستانە و دەمانەوێت گەشتوگوزار بکەینە پردێک بۆ بەیەکتر گەیاندن و ئاشنابوونی گەلان و پێکهاتە جیاوازەکان ناوچەکەمان".  پارێزگاری هەولێر بەناوی حکومەتی هەرێمی کوردستان و پارێزگای هەولێر دەستخۆشی لە رێکخەرانی ئەو پێشانگایە کرد لە بەرامبەر بانگهێشتکردنیان بۆ بەشداریکردن لە پێشانگاکە و گوتی: "بە ئومێدی ئەوەی لە ئایندەدا کاری هاوبەش ببێتە بنەمای سەرەکی بەرەوپێشبردنی پەیوەندییەکانمان لەگەڵ تورکیا".  ئومێد خۆشناو بانگهێشتی ئامادەبووانی پێشێانگاکەی بۆ "کۆنفرانسی پەرەپێدانی گەشتوگوزار دوای کۆرۆنا" لە هەولێر کرد، کە بڕیارە مانگی داهاتوو لە هەولێر رێکبخرێت.  پارێزگاری هەولێر داوای لە سەرمایەداران و کۆمپانیاکانی تورکیا کرد بۆ ئەوەی وەبەرهێنان لە هەرێمی کوردستان بکەن و گوتی: "باشترین دەرفەتی وەبەرهێنان لە هەرێمی کوردستان لە چوارچێوەی یاساکانی هەرێمی کوردستان رەخسێندراوە، بۆیە بانگهێشتان دەکەین بێن لە هەرێمی کوردستان وەبەرهێنان بکەن".  ئومێد خۆشناو داوای لە پارێزگاری ئامەدیش کرد گەشتی راستەوخۆی نێوان هەولێر  ئامەد دەستپێبکاتەوە و ئامادەیی حکومەتی هەرێمی کوردستانی بۆ دەستپێکردنەوەی ئەو گەشتە راگەیاند و گوتی: "دەستپێکردنەوەی گەشتی راستەوخۆ دەبێتە هۆکارێک بۆ بەهێزتربوونی پەیوەندییەکان و بەرەوپێشەوەبردنی کارە بازرگانییەکانی نێوان هەردوو وڵات و هەروەها لە بواری گەشتوگوزاریش بە دڵنیاییەوە هاووڵاتیانی هەردوولامان سوودی زۆرتری لێوەردەگرن".