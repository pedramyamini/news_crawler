لە کۆڕبەندی ئابووریی جیهان کە ئەمساڵ بەشێوەی ڤێرچواڵ بەرێوەدەچێت، پانێڵێک بە بەشداریی بەڕێوەبەری جێبەجێکاری کۆمپانیاکانی تەکنەلۆژیا و شارەزایانی ئەو بوارە بەڕێوەچوو.  هانس وێستبێرگ، بەڕێوەبەری پەیوەندییەکانی کۆمپانیای ڤێریزۆن دەڵێت، "گرنگترین کاری کۆمپانیایەکی نێودەوڵەتی لە راستیدا شەفافییەتە؛ لەبەر ئەوە دواجار تۆ لەلایەن بەکارهێنەرانەوە هەڵسەنگاندنت بۆ دەکرێت. تۆ چی لە زانیاریی تاکەکەسیی بەکارهێنەران دەکەیت و چی لە داتاکانیان دەکەی؟ ئایا ئەو داتایانە بڵاودەکەیتەوە؟ ئەمە گرنگترین شتە بۆ کۆمپانیایەکی نێودەوڵەتی. "  بەشێکی بەرچاوی داهاتی گەورە کۆمپانیاکانی بواری تەکنەلۆژیا وەک گووگڵ، فەیسبووک و ئەمازۆن لە رێگەی رێکلامەوە دەستەبەردەبێت و بۆ ئەو مەبەستەش داتای زانیاریی تاکەکەسی بەکاردێت.  ئەو بابەتەش لەنێو ئەوروپا و ئەمریکا چەند ساڵێکە مشتومڕی گەورەی دروستکردووە. ئەمە بووەتە هۆکار بۆ ئەوەی متمانەی بەکاربەران و هاووڵاتییان بە کۆمپانیاکانی تەکنەلۆژیا کەمبێتەوە.  پاولا ئینگابیر، وەزیری تەکنەلۆژیای زانیاریی رواندا دەڵێت، "هەموو ئەو بابەتانەی کە ئێستا لە ئارادان پەیوەستن بە پرسی متمانەپێکردن لە رێگەی داڕشتنی سیاسەتی تایبەت، بەڵام دواجار رۆڵی حکومەت ئەوەیە کە کراوە و شەفاف بێت و چ سیاسەتێک دەبێت بگرێتە بەر بۆئەوەی پێکەوە پەیوەندییەکی باشتر دروستبکەین. "  زیاتر لە ٨١ % ی کۆی داهاتی کۆمپانیای گووگڵ لە رێگەی رێکلامەوە بەدەستدەهێندرێت؛ هاوشێوەی گووگڵ، کۆمپانیای فەیسبووکیش داهاتی ٨٠ ملیار دۆلاری لە ساڵێکدا لە رێگەی رێکلامەوە کۆدەکاتەوە.