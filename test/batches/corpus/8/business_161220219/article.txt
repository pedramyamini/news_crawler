ئەنجوومەنی سیاسەتی نەختینەی دراوی تورکیا لە دوایین کۆبوونەوەی خۆیدا کە دوای نیوەڕۆی رۆژی پێنجشەممە ١٦ی کانوونی یەکەمی ٢٠٢١ بەڕێوەچوو، سوودی بانکی لە ١٥ % ـەوە بۆ ١٤ % کەمکردەوە.   بەیانی ئەمڕۆ لە بۆرسەکانی تورکیا یەک دۆلار بە زیاتر لە ١٥ لیرە مامەڵەی پێوە دەکرا. لە یەکەم کاردانەوەدا دوای راگەیاندنی بڕیارەکە، بەهای لیرەی تورکی زیاتر دابەزی و یەک دۆلار بە ١٥.٦٥ لیرە مامەڵەی پێوەکرا.  بانکی ناوەندیی تورکیا ئەمساڵ ١١ جار کۆبووەتەوە. سوودی بانکی لە تورکیا لە سەرەتای ئەمساڵ ١٧ % بوو. بانکی ناوەندی لە ١٨ی ئاداری ٢٠٢١ سوودی بانکی لە ١٧ % بۆ ١٩ % بەرزکردەوە و دواتر لە پێنج کۆبوونەوەدا ئەو رێژەیەی جێگیرکرد.   دواتر لە ٢٣ی ئەیلوولی ٢٠٢١ رێژەکەی لە ١٩ % بۆ ١٨ % کەمکردەوە. لە ٢١ی تشرینی یەکەمی ٢٠٢١، رێژەی سوودی بانکی بۆ ١٦ %  و لە دوایین کۆبوونەوەی بانکی ناوەندیی تورکیا رۆژی پێنجشەممە ١٨ی تشرینی دووەمی ٢٠٢١ ئەنجامدرا، رێژەی سوودی بانکی لە ١٦ % ەوە بۆ ١٥ % کەمکرایەوە و دوای بڕیارەکە لیرە زیاتر بەهای لەدەستدا و یەک دۆلار بە ١٠.٩٧ لیرە مامەڵەی پێوەکرا.  بانکی ناوەندیی تورکیا دوایینجار لە ٢٤ی تشرینی دووەمی ٢٠٢٠ رێژەی سوودی بانکی بۆ ١٧ % بەرز کردەوە.   دابەزینی بەهای لیرەی تورکی و ناسەقامگیریی دۆخی بازاڕە داراییەکان، زیانی زۆر بە ئابووریی تورکیا گەیاندووە، بەتایبەتی لەبارەی پێدانی قەرزە نێوخۆیی و دەرەکییەکان کە سەرجەمیان بە دۆلار و یۆرۆن. ئەمە جگە لە هەڵاوسانی بەرز و خراپبوونی دۆخی هاووڵاتییان لە تورکیا و باکووری کوردستان و تێکچوونی هاوسەنگی بازاڕ.