مەهدی رەشید حەمدانی، وەزیری سەرچاوەکانی ئاوی عێراق بە میدیای عێراقی راگەیاندووە، تورکیا و ئێران، رێککەوتنە نێودەوڵەتییەکانیان لەبارەی ئاوەوە پێشێلکردووە و ئێستا عێراق لە دۆخێکی مەترسیداردایە و هەردوو رووبارەکانی دیجلە و فوراتیش بەرەو وشکبوونێکی مێژوویی دەڕۆن.  حەمدانی ئاماژەی بەوەش کرد، تورکیا هەموو زانیارییەکی لەبارەی بەنداوەکان و کۆگاکانی ئاوی بە عێراق داوە، بەڵام ئێران سەرچاوەکانی ئاوی بە تەواوی گرتووەتەوە و زیانەکانی لەگەڵ بەش نەکردووە.  حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان، گرتنەوەی ئاوی ١٠٠ % ی لەلایەن کۆماری ئیسلامی ئێرانەوە پشتڕاستکردەوە و بە رووداوی راگەیاند: " ٧٠ % ی رووباری سیروان لە خاکی ئێرانەوە دەڕژێتە ناو خاکی هەرێمی کوردستان، ئێستا ئێران ١٠٠ % ی ئەو ئاوەی گرتووەتەوە و رێڕەوەکەی گۆڕیوە، هەروەها رێڕەوی ئاو زێی گەورە و زێی بچووکیشی گۆڕیوە، بۆیە بەشێوەیەکی بەرچاو ئاستی زێیەکانی هەرێمی کوردستان دابەزیون".  گوتەبێژی وەزارەتی کشتوکاڵ ئاماژەی بەوەشکرد، پرسی ئاو، پرسێکی سیادییە و حکومەتی ناوەند لێی بەرپرسیارە، بۆیە دانوستاندنەکان لەوبارەوە دەکەوێتە ئەستۆی بەغدا "پێشتریش وەزیری کشتوکاڵ و سەرچاوەکانی ئاوی هەرێمی کوردستان سەردانی تارانی کردبوو و لەوبارەشەوە گفتوگۆی لەگەڵ بەرپرسانی ئەو وڵاتەدا کردبوو".   ئەکرەم ئەحمەد، بەڕێوەبەری گشتیی بەنداوەکانی هەرێمی کوردستان بە رووداوی راگەیاند، ئەمساڵ ئاستی ئاوی بەنداوەکان بە رێژەیەکی زۆر کەمبووەتەوە، ئەمساڵ کەمئاوی کاریگەریی زۆری لەسەر هاونیشتمانیان دەبێت، بەتایبەت ئەوانەی لەسەر رووبارەکانن، ئاوی بیرەکانیش زۆرتر دادەبەزێت، ئەمساڵ ئەو زەوییە کشتوکاڵییانەی دەوروبەری رووبارەکان لە هەرێمی کوردستان و ناوەڕاستی عێراقیش ئاگادارکراونەتەوە کە کشتوکاڵ نەکەن، چونکە ئاوەکە کەمە.  لەبارەی هۆکاری تەواونەکردنی ژمارەیەک بەنداو، کە پێشتر بڕیاردرابوو دروستبکرێن ئاماژەی بەوە کرد " ١٧ بەنداوی نوێ بەهۆی کەمیی بودجە کارەکانیان وەستاون، داواشمان لە ئەنجوومەنی وەزیران کردووە ئەو بەنداوانە تەواوبکرێن، بەڵام تاوەکو ئێستا هیچ وەڵامێک نەبووە".  کەمبوونەوە و دابەزینی ئاستی ئاو لە سیروان، کەمئاوی لە هەڵەبجەوە دروستدەکات تاوەکو دەربەندیخان و لەوێیشەوە بۆ سنووری دیالە. نزیکەی ٢٠٠ هەزار دۆنم زەویی کشتوکاڵی پشت بە ئاوی سیروان دەبەستن، بەنداوی دەربەندیخانیش بە رێژەی ٧٥ % ئاوی خۆی لە رووباری سیروان وەردەگرێت.  بەپێی ئاماری بەڕێوەبەرایەتیی گشتیی سەرچاوەكانی ئاو، تاوەكو ناوەڕاستی كانوونی یەكەمی ساڵی رابردوو ٤٩ هەزار و ٥٨٥ هەزار بیری ئاو بۆ مەبەستی ئاوی خواردنەوە، كشتوكاڵی و پیشەسازی لە هەرێمی كورستان هەڵكەندراون. لەو ژمارەیەش ٢٣ هەزار و ٦٢٥ یان مۆڵەتیان هەیە، بەڵام ٢٥ هەزار و ٩٦٠ بیری دیكە بە زێدەڕۆ هەڵكەندراون، كە زۆرترینیان لە سنووری پارێزگای سلێمانیدان.