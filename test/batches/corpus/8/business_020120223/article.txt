ئاژانسی فرانس پرێس بە پشتبەستن بە داتاکانی کۆمپانیای "فلایت ئەوێر"ی ئەمریکی تایبەت بە گەشتە ئاسمانییەکان، بڵاویکردووەتەوە، تاوەکو کاژێر ٠٤: ٠٠ی بەیانی بە کاتی گرینیچ، ٠٧: ٠٠ی بەیانی بە کاتی هەولێر لە رۆژی یەکشەممە ٢ - ١ - ٢٠٢٢، لە ئەمریکا زیاتر لە ٢ هەزار و ٧٢٣ گەشتی ئاسمانی نێودەوڵەتی هەڵوەشێندراونەتەوە، کە ئەمەش زیاترە لە نیوەی کۆی گەشتە هەڵوەشێندراوە نێودەوڵەتییەکان لە جیهاندا، کە ژمارەیان تاوەکو هەمان رۆژ  و کاژێر، ٤ هەزار و ٦٩٨ گەشت بووە.  لەسەر ئاستی گەشتە ناوخۆییەکانیش تاوەکو رۆژی شەممە، ١ - ١ - ٢٠٢٢، لە ئەمریکا زیاتر لە ٥ هەزار و ٩٩٣ گەشت هەڵوەشێندراونەتەوە، ئەمەش لە کۆی ١١ هەزار و ٤٣ گەشتی ناوخۆیی هەڵوەشاوە لەسەر ئاستی جیهاندا.  سەرهەڵدانی گۆڕاوی ئۆمیکرۆن و بڵاوبوونەوەی لە جیهاندا، حکومەتەکانی هەندێ وڵاتی ناچارکرد رێنمایی و سنووردارکردنی نوێ دەربکەن، ئەوەش کاریگەری نەرێنی کردە سەر کارمەند و کۆمپانیاکانی گەشتە ئاسمانییەکان و تووشی کورتهێنانی کردن.  یەکێك لەو کۆمپانیایانەی زۆرترین زیانی بەرکەوتووە، کۆمپانیای سکای وێستی ئەمریکییە، کە زیاتر لە ٢٣ % ی گەشتەکانی هەڵوەشێندراونەتەوە.