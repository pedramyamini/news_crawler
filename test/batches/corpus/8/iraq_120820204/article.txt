بەدر زەیادی، ئەندامی لیژنەی ئاسایش و بەرگری لە پەرلەمانی عێراق لە فراکسیۆنی سائیروون ئەمڕۆ چوارشەممە ١٢ی ئاب بە تۆڕی میدیایی رووداوی راگەیاند "دەبێت حکومەتی عێراق هەڵوێستی تووندتر بەرامبەر تورکیا بگرێتەبەر و پەنا بۆ پەیوەندییەکانی و وڵاتانی دیکە ببات بۆ راگرتنی زیادەڕەوییەکانی تورکیا، ئەگەرنا دەبێت پەنا بۆ بژاردەی سەربازی دژی هێزەکانی تورکیا لە خاکی عێراق ببات".  بەدر زەیادی راشیگەیاند "لیژنەی ئاسایش و بەرگری لە چەند رۆژی داهاتوودا میوانداریی وەزیری بەرگری دەکات و داوای روونکردنەوەی لێدەکەین؛ داواشدەکەین پەرلەمانی عێراق هەڵوێستی تووند بەرامبەر هێرشەکانی تورکیا بگرێتەبەر. ئەگەر تورکیا لە سنووری خۆی رانەگرین، ئەوا ئەو وڵاتە و وڵاتانی دیکەش زیاتر زیادەڕەوی بەرامبەر عێراق دەکەن".  لە یەکەم کاردانەوەیدا وەزارەتی دەرەوەی عێراق هێرشەکەی سەرکۆنەکرد و بە رووداوی راگەیاند "عێراق سەردانەکەی خولوسی ئاکار، وەزیری بەرگریی تورکیای بۆ بەغدا هەڵوەشاندەوە، کە بڕیاربوو پێنجشەممەی داهاتوو ١٣ی ئەم مانگە لەگەڵ بەرپرسانی عێراق کۆببێتەوە و ئاڵۆزییەکانی سەر سنووری عێراق و تورکیا تاوتوێ بکات".  پاشنیوەڕۆی رۆژی سێشەممە ١١ی ئابی ٢٠٢٠ لە ناوچەی برادۆست، كاتێك هێزەكانی پاسەوانی سنووری سەر بە حكومەتی عێراق سەرقاڵی پڕکردنەوەی ئەو بۆشاییە بوون، کە لە خاڵە سنوورییەکان دروستبوون، بەمەبەستی دوورخستنەوەی هەڕەشەی شەڕ لە دانیشتووانی ناوچەكە، لەلایەن فڕۆكەیەكی توركیاوە ئۆتۆمبێلێكی هێزەكەی پاسەوانی سنوور کرایە ئامانج.  لە ئەنجامدا دوو فەرماندەی هێزی پاسەوانی سنوور و فەرماندەیەکی پارتی کرێکارانی کوردستان - پەکەکە گیانیان لەدەستدا و فەرماندەیەکی دیکە و دوو سەربازی هێزەکانی پاسەوانی سنوور و کارمەندێکی هەواڵگریی عێراق برینداربوون، کە هەوڵی دوورخستنەوەی گەریلای پەکەکەیان دەدا بۆ پاراستنی دانیشتووانی ناوچەکە.