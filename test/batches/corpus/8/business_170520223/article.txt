حەمید نایف، گوتەبێژى وەزارەتى کشتوکاڵى عێراق بە تۆڕى میدیایی رووداوى راگەیاند؛ بەگوێرەى پلانى کشتوکاڵى بۆ ساڵى ٢٠٢٢ رووبەڕى چاندنى برنج لە عێراق کەمکراوەتەوە بۆ ١٠ هەزار و ٨٠٠ دۆنم، لەکاتێکدا ساڵى رابردوو ٤٠٠ هەزار دۆنم زەویی بۆ چاندنى برنج تەرخانکرابوو، ئەوەش بەهۆى رازینەبوونى وەزارەتى سەرچاوەکانى ئاوى عێراقە بە چاندنى برنج لەسەر ئەو رووبەرەى پێشوو، بە پاساوى ئەوەى کە ئەو جۆرە کشتوکاڵە پێویستى بە ئاوى زۆر هەیە و کاریگەریى نەرێنى دەبێت لەسەر کەمئاوى.  برنج لە شارەکانى ناوەڕاست و باشوورى عێراق، بە دیاریکراوى لە پارێزگانى نەجەف، دیوانیە، زيقار، بابل و موسەننا دەچێندرێت.  گوتەبێژى وەزارەتى کشتوکاڵى عێراق ئاماژەى بەوەدا بۆ پلانى کشتوکاڵى ئەمساڵ تەنیا رێگە بە دیوانیە و نەجەف دەدرێت، کە برنج بچێنن، ئەوانیش دەبێت تەنیا  برنجی جۆری عەنبەر بچێنن، ئەویش بە مەبەستی هێشتنەوەى بنەتۆوى ئەو جۆرە برنجە و رێگریکردن لە فەوتانی.  بەگوێرەى پلانى وەزارەتى کشتوکاڵ لەو ١٠ هەزار و ٨٠٠ دۆنەم زەویەى، کە بۆ چاندنى  برنجى عەنبەر تەرخانکراوە، ٣٥٠٠ دۆنمى لە پارێزگاى دیوانیە و ٦٥٠٠ دۆنمى لە نەجەف دەبێت، ئەو ٨٠٠ دۆنمەى دیکە بۆ بەمەستى لێکۆڵینەوەى زانستى دەچێندرێت.