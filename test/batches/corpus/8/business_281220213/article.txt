نیکۆل سکۆت، شارەزای بواری تەکنەلۆجی دەڵێت، "فۆرماتی دیجیتاڵی CES هەنگاوێکە بەرەوپێش، بەو پێیەی دەبێتە هۆکار بۆ کەمکردنەوەی جووڵە و کەمکردنەوەی ئاستی ناردنی گازی زیانبەخش؛ هەرچەندە رەنگە هێندەی کۆنفرانسێکی راستەقینەی فیزیکی ئەو هەستەت پێنەدات کە تێکەڵ بە شتەکان دەبیت".  کۆمپانیای ئیڵ جی، مۆبایلێکی چەماوە و رۆبۆتێکی بۆ رووبەڕووبوونەوەی ڤایرۆسی کۆرۆنا خستە بازاڕەوە. کۆمپانیای سویسری ئیمڤێرسیش تەکنۆلۆجیایەکی نوێی داهێنا و لە رێگەیەوە خەڵکی دەکاتە وێنەی ٣ D.  خاویەر بێلۆ، بەڕێوەبەری جێبەجێکاری ئیمڤێرس دەڵێت، "بەرنامە کۆمپیوتەرییەکەی ئێمە توانای هەیە لە یەک کاتدا چەند کەسێک پێناسە بکات و لە رێگەی ٣ Dیەوە هۆلۆگرامەکەی دەکرێت لە یارییە کۆمپیوتەرییەکان و کاری پەروەردە و گەیاندن بەکاربهێندرێت".  دوای ئەو پێشانگەیە، هۆگرانی تەکنۆلۆجیا هیوادار بوون پێشانگەی تەکنۆلۆجیای ئەڵمانیا بەڕێوەبچێت، بەڵام ترس لە دەستپێکردنی شەپۆلێکی نوێی ڤایرۆسی کۆرۆنا بووە هۆکاری هەڵوەشاندنەوەی پێشانگەکە.  رێکخەرانی ئەو پێشانگەیە هیوادارن لە ساڵی ٢٠٢٢ پێشانگەکە لە کاتی خۆیدا بەڕێوەبچێت.  پێشانگەی یارییە ئەلیکترۆنییەکانی E ٣ ش سەردانکەرانی بێ هیوا کرد، بەڵام بە شێوەی ڤێرچواڵیش بەڕێوەچوو.  کۆمپانیای مایکرۆسۆفت ٣٠ یاریی نوێی بۆ ئەو پێشانگەیە خستەڕوو، بەڵام لەو ٣٠ یارییە ٢٧ یان پێویستیان بەوە بوو بەکاربەران لە مایکرۆسۆفت خۆیان تۆماربکەن، وەکو چۆن لە نێتفلێکس بەکاربەران دەبێت مانگانە پارە بدەن بۆ بینینی فیلمەکان.  ئیان شێر، شارەزای بواری تەکنەلۆجی ئاماژە بەوە دەکات، "ئەمە لە راستیدا دەربڕی ئەوەیە تاوەکو چەند مایکرۆسۆفت لە داهاتوودا سەیری یاریی کۆمپیوتەری دەکات و ئەو هەموو بەرهەمە بە کوالێتییەی رەنگ و دەنگ کە پیشانیان دەدات، بەڵام هاوکات دەیانەوێت وەکو نێتفلێکس مانگانە ببیتە هاوبەشیان".  ئەو هەموو دەستکەوتەی کۆمپانیاکانی بواری تەکنۆلۆجیا لە لایەک و کۆمپیوتەرە کوانتۆمییەکەی کۆمپانیای ئای بی ئێمیش لە لایەکی دیکە. کۆمپیوتەرە کوانتۆمییەکان بەو خێراییە سەرسووڕهێنەرەی کە هەیانە بەڵێنی زۆر گەورە بۆ چارەسەرکردنی کێشە تەکنۆلۆجییەکان دەدەن.  ئارڤیند کریشنا، بەڕێوەبەری جێبەجێکاری ئای بی ئێم باس لەوە دەکات، "کۆمپیوتەرە کوانتۆمییەکان بەڵێنی وێنەیەکی جیاواز لە کێشەکان دەدەن کە لە سەرووی توانای کارامەیی پێشکەوتووترین کۆمپیوتەرەکانی ئەم سەردەمەیە".  هەندێک لە کۆمپانیاکانی تەکنۆلۆجیا لەنێوانیاندا کۆمپانیای فەرەنسی بۆدیۆ، ئامێرێکی خستەڕوو کە رەوشی تەندروستیی کەسەکانی پێناسە دەکرد، وەکو پلەی گەرمی، رەنگ و کێشە و باڵای بەکارهێنەران.  فرانکۆ رێکۆربێت، بەڕێوەبەری جێبەجێکاری بۆدیۆ دەڵێت، "ئەمانە رێگەت پێدەدەن هەڵسەنگاندن بۆ دۆخی تەندروستی بکەیت. خوێندنەوەیەکی تەندروستی بۆ ٢٦ فاکتەر لە ماوەی شەش خولەکدا بە باشی ئەنجام دەدرێت".  کۆنگرەی مۆبایلی بارسێلۆنا ئەمساڵ بە شێوەیەکی ئاسایی بەڕێوەچوو، بەڵام رێکخەران بۆ رەچاوکردنی رێوشوێنە تەندروستییەکان ژمارەی سەردانیکارانیان سنووردار کرد.  سەرەڕای ئەوەش کۆمپانیاکانی ئینتێل، نۆکیا و سۆنی بەشدارییان لەو پێشانگەیە نەکرد.  کۆمپانیای سامسۆنگیش بە شێوەیەکی ئۆنلاین بەرهەمەکانی پیشاندا، لەبەر ئەوەش کۆمپانیای هواوی تەنیا کۆمپانیای گەورەی تەکنۆلۆجیای ناو کۆنگرەی مۆبایلی جیهان بوو.  ماریا لویزا مێلۆ، بەڕێوەبەری پەیوەندییەکانی هواوی لە ئیسپانیا رایگەیاندووە، "ئەمە هەلێکی نایابە بۆ هواوی کە سەرکردایەتیی خۆی لە بواری تەکنۆلۆجیا بسەلمێنێت".  جگە لە بەرهەمەکانی هواوی، هەندێک کۆمپانیای دیکەش بەرهەمی سەرنجڕاکێشیان هەبوو. کۆمپانیای ئایریس بۆدن ئامێرێکی تایبەت بە ئامادەکردنی قاوەی خستەڕوو کە هەستیاربوو بە جووڵەی چاو؛ ئەمە بەتایبەتی لەبەر ئەوە گرنگ بوو کە لە سەردەمی کۆرۆنادا پەیوەندیی خەڵکی لەگەڵ ئامێرەکان کەم دەکردەوە.  ئیدواردۆ جاورێگیو، بەڕێوەبەری جێبەجێکاری ئایریسبۆند دەڵێت، "لەم سەردەمەدا کە رۆژ لەدوای رۆژ تەکنۆلۆجیای بێ تەچ [دەستلێدان] پەرە دەستێنێت، ئێمە دەمانەوێت بڵێین، لەو بوارەدا پێشەنگین".  ئیلۆن مەسک، دامەزرێنەری کۆمپانیای تێسلا و سپەیس ئێکس لەمیانی کۆنگرەی مۆبایلی جیهان لە بارسێلۆنا رایگەیاند، بەمزووانە ئینتەرنێت بۆ هەموو ناوچەیەکی جیهان جگە لە جەمسەرەکان دابین دەکات، گوتیشی، "لە مانگی ئاب - ەوە، دەتوانین هەموو جیهان پێکەوە پەیوەست بکەین، جگە لە جەمسەرەکان".  رێکخەرانی CES لە مانگی ١٠ی ئەمساڵدا هەندێک پێشانگەی بچووکیان لە ناوچە جیاوازەکانی جیهان کردەوە. یەکەم پێشانگەی لەو جۆرە لە ئامستەردام بەڕێوەچوو.  کۆمپانیای ڤێرۆلێکسی هۆڵەندی ئامێرێکی ڤێرچواڵی خستەڕوو کە یارمەتیی نەخۆشەکان دەدات لە رێگەی ئەزموونی ڤێرچواڵەوە ژان و دڵەڕاوکێیان کەم ببێتەوە.  پاریس ئامانجی دووەم بوو. لە پێشانگەی تەکنۆلۆجیای پاریس ٣٠ کۆمپانیای ستارت ئاپی فەرەنسی بەرهەمەکانیان پیشاندا.  لە کۆڕبەندی وێب کە لە پورتوگال بەڕێوەچوو، کۆمپانیا بەشداربووەکان سەرنجیان لەسەر گۆڕانی کەشوهەوا بوو. رێکخەران ویستیان ئامانجەکانی پێشانگە نزیکبێت لەوانەی کۆنفرانسی کەشوهەوای سەر بە نەتەوە یەکگرتووەکان کە لە بەریتانیا بەرێوەچوو.  یەکێک لەو تەکنۆلۆجیایانەی کە لەلایەن کۆمپانیایەکی ئیتاڵییەوە پیشاندرا، ئامێرێک بوو بۆ ئامادەکردنی قاوە لە رێگەی تیشکی خۆرەوە، ئامانج ئەوە بوو کە پیشانبدرێت، دەکرێت کارگە گەورەکانی ئەو بوارەش لە رێگەی تیشکی خۆرەوە بەڕێوەببرێن.  دانیال تۆمی، دامەزرێنەری پیەرۆ سۆلۆ دەڵێت، "تیشکی خۆر لەسەر ئاوێنەکان بریقە دەداتەوە. ئاوێنەکان لە رێگەی هەستەوەرە زۆر وردەکانەوە بەدوای تیشکی خۆردا دەسوڕێن و باشترین کەڵکی لێ وەردەگرن".  دواجار تەکنۆلۆجیا بووە هەوێنی پێشانگەی ئێکسپۆ ٢٠٢٠ی دووبەی کە تاوەکو کۆتایی مانگی سێ بەردەوام دەبێت. لە پێشانگەکەدا کۆمەڵێک بەرهەمی تەکنۆلۆجیا پیشاندراون کە لەگەڵ جووڵەی دەست و بە فەرمانی سەردانکەران دەیان وێنەی جوانیان دەنەخشاند.