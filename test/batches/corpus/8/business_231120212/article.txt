پێشتر وەزیری دارایی و ئابووریی هەرێمی کوردستان لەبارەی دابەشکردنی مووچە بە رووداوی راگەیاند، دابەشکردنی مووچە لە ٢٥ ـی مانگ و بەبێ لێبڕین دەبێت.     ئاوات شێخ جەناب وەزیری دارایی و ئابووریی هەرێمی کوردستان لە مەنامە بە سەنگەر عەبدولڕەحمانی راگەیاند، "لە چۆنیەتیی دابەشکردنی مووچە دیارە کە دۆخی دارایی هەرێمی کوردستان باشترە. هەندێک جار گرفت دروست دەبێت لە داهاتی سنوورەکان یان کاریگەرییەکانی دیکە وەک نەناردنی بەشەبودجەی هەرێمی کوردستان، ئەگەرنا ئێستا تا رادەیەکی زۆر دۆخی دارایی هەرێمی کوردستان سەقامگیرە و ئومێدی ئەوە دەکەین لە داهاتوویەکی نزیکدا زۆر باشتریش ببێت. "    لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.    بەپێی رێککەوتنی هەولێر و بەغدا، مانگانە بەغدا ٢٠٠ ملیار دینار بۆ هەرێمی کوردستان دەنێرێت. تاوەکو ئێستا حکومەتی هەرێمی کوردستان ئاماژەی بەوە نەکردووە کە ئایا ٢٠٠ ملیارەکە نێردراوە یان نا. بە تێڕوانین لە مانگەکانی رابردووش، کاتی راگەیاندنی لیستی تەواوەتیی مووچە پەیوەندی بە ناردنی ٢٠٠ ملیارەکەوە دەبێت.