رۆژی پێنجشەممە ٣٠ - ١٢ - ٢٠٢١، جەمال کۆچەر، ئەندامی خولی چوارەمی لیژنەی دارایی پەرلەمانی عێراق، لەکاتی بەشداریکردنی لە بوولتەنی هەواڵە ئابوورییەکانی تۆڕی میدیایی رووداو، لەبارەی بوونی مەترسی لەسەر مووچەی مووچەخۆرانی هەرێمی کوردستان لە ساڵی ٢٠٢٢، رایگەیاند: "بە تێڕوانینی من مەترسیی لەسەر مووچەی مووچەخۆرانی هەرێمی کوردستان نابێت، چونکە هەرێمی کوردستانیش هەمان ئەو داهاتەی هەیە کە حکومەتی عێراق پشتی پێدەبەستێت. تەنانەت لە هەرێمی کوردستان هەندێک لەو داهاتانە بەراورد بە عێراق زیاتر کۆنترۆكراون".  جەمال کۆچەر  دەڵێت: "هەردوو حکومەت نەوتیان هەیە، هەردوو حکومەت باج وەردەگرن، باج لە هەرێمی کوردستان زیاتر و رێکوپێکترە لە عێراق، داهاتی خاڵە سنوورییەکان هەن، کۆنترۆڵی داهاتی خاڵە سنوورییەکان لە هەرێمی کوردستان زیاترە، بۆیە بە بڕوای من لەهەرێمی کوردستان مسۆگەرترە بەراورد بە عێراق، چونکە هەمان داهاتی هەیەو بەڵکو زیاتریشە".  بە بڕوای ئەندامەکەی خولی چوارەمی لیژنەی دارایی پەرلەمانی عێراق ئابووریی عێراق و هەرێمی کوردستان لە "ساڵی ٢٠٢٢ زۆر باشتر دەبێت لە ساڵەکانی ٢٠٢١ و ٢٠٢٠ و ٢٠١٩، بەپێی خوێندنەوە ئابووریانەی ئێمە لەو بڕوایەدانیم دەستکاری بەهای دۆلار بکرێت، چونکە دەستکاریکردنی وادەکات سەرۆکوەزیر و حکومەتی داهاتوو لاواز بکات و پێویستیان بە ٤٠ ترلیۆنی دیکە بێت. بۆیە ناتوانن گۆڕانکاری لە بەهای دیناری عێراق بەرامبەر بە دۆلاری ئەمریکی بکەن".