لە بەلجیکا وەزیری دەرەوەی عێراق لەگەڵ یێنس ستۆڵنبێرگ، سکرتێری گشتیی پەیمانی باكووری ئەتڵەسی (ناتۆ) و بەرپرسانی ئەو هاوپەیمانێتییە جیهانییە کۆبووەوە؛ لە کۆبوونەوەکەیدا فوئاد حوسێن هەوڵیداوە بڵێت هەڕەشەی داعش هێشتا هەر گەورەیە و تاکە وڵاتیش کە زیان بکات لە گەورەبوونەوەی داعش، هەر عێراق نییە، بەڵکو هەموو جیهانە.  وەزیری دەرەوەی عێراق رایگەیاند "کاتێک کە باس لە هەڕەشەکانی داعش دەکەین، ئێمە دەبێت قسە لەسەر ئەوە بکەین کە دەتوانێت ببێتە هەڕەشەیەکی گەورەتر، ئێستا هەڕەشەی داعش سنووردارە، بەڵام ئەگەر فەرامۆشی بکەین، ئەوان جارێکی دیکە دەتوانن بگەڕێنەوە".  ئەم قسانەی فوئاد حوسێن لەکاتێکدایە کە ئەمریکا پلانی کشانەوە و کەمکردنەوەی هێزەکانی لە عێراق بۆ تەنیا سێ هەزار سەرباز داوە. وەزیری دەرەوەی عێراق گوتیشی "ئێمە بەڕاستی پێویستمان بە گفتوگۆیەکی درێژ هەیە سەبارەت بە داهاتووی پەیوەندییەکانمان. خۆشحاڵم کە گەیشتینە لێکتێگەیشتنێکی باش و ئامادەییشمان نیشاندا لێرە بێت یان لە بەغدا گفتوگۆکانمان بەردەوامبن. بێگومان ناتۆ دەتوانێت رۆڵێکی باشی هەبێت لە راهێنان بە هێزە عێراقییەکان و پێدانی راوێژی سەربازی بەو هێزانە، لەسەر ئەمەش هاوڕا بووین".  کریستۆفەر میللەر، بەڕێوەبەری ناوەندی نیشتمانیی ئەمریکی بۆ رووبەڕووبوونەوەی تیرۆر قسەکانی وەزیری دەرەوەی عێراق پشتڕاست دەکاتەوە و دەشڵێت، داعش چەندجارێک نیشانیداوە کە دەتوانێت دوای شکستی گەورە، دووبارە خۆی رێکبخاتەوە، ئەوان تۆڕە نهێنییەکانی خۆیان بەکاردەهێنن، گوشارەکان بۆ سەر تیرۆریش پاشەکشەی کردووە.  میللەر لەکاتی قسەکردنیدا بۆ ئەنجوومەنی نوێنەرانی ئەمریکا گوتیشی، ئێستا داعش ٢٠ گرووپی جیاوازی هەن کە لەڕووی جوگرافییەوە لە سەرکردەکانی داعشەوە زۆر دوورن. بە گوتەی ئەو بەرپرسە ئەمریکییە، داعش لە هەوڵدایە هەزاران چەکداری خۆی رزگاربکات کە لەگەڵ خێزان و منداڵەکانیان لە باکووری رۆژهەڵاتی سووریا لە کەمپەکاندا دەمێننەوە، کە ئاماژەیە بۆ کەمپی هۆل لە رۆژئاوای کوردستان.