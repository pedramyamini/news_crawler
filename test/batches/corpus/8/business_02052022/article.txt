نیگەرانی لە سستبوونەوەی ئابووریی چین هێندە کاریگەر بووە کە فاکتەری ئەگەری گەمارۆی نەوتی رووسیای لەسەر بازاڕی نەوت لاواز کردووە و بەو هۆیەوە نرخەکانی نەوت دابەزیون.  بەرەبەیانی رۆژی دووشەممە ٢ - ٥ - ٢٠٢٢ نرخی هەر بەرمیل نەوتی برێنت ١ دۆلار و ٢١ سەنت دابەزی و بە ١٠٥ دۆلار و ٩٣ سەنت مامەڵەی پێوەکرا. هەروەها نرخی نەوتی سووکی تەکساس ٩٩ سەنت دابەزی و بە ١٠٣ دۆلار و ٧٠ سەنت مامەڵەی پێوەکرا.  بازاڕەکانی جیهان لە ژاپۆن و هیندستان و باشووری رۆژئاوای ئاسیا بەهۆی پشووەوە بە داخراویی مانەوە. ئەوەش کاریگەری هەبووە لەسەر دابەزینی نرخی نەوت.  بەپێی ئامارە فەرمییەکانی چین لە مانگی چواری ئەمساڵدا کەرتی کارگەکان و پێشەسازی چین بۆ ٢ مانگی یەک لە دوای یەک پاشەکشەی کردووە و دابەزیوە بۆ نزمترین ئاستی خۆی لە ساڵی ٢٠٢٠ دا.  تۆبین گۆڕی، شرۆڤەکاری سەر بە کامن وێلس بانک لەو بارەیەوە رایگەیاند "دابەزینی کەرتی پیشەسازی چین بۆ ئەو ئاستە لە کاتێکدا لەو وڵاتە پێشتر قەیرانی کەرتی خانووبەرە روویداوە بووەتە مەترسییەکی گەورە لە بازاڕی کاڵاکاندا. "  ئەمڕۆ دووشەممە بەهای زێڕ دوای کردنەوەی بازاڕەکانی جیهان دابەزی.  دابەزینی بەهای زێڕ هاوکاتە لەگەڵ نزیکبوونەوە لە کۆبوونەوەی کۆمیتەی سیاسەتی بازاڕی ئازادی بانکی ناوەندیی ئەمریکا لەسەر بەرزکردنەوەی سوودی بانکی.  بەهای زێڕ بەڕێژەی ٠.٣ % دابەزی و هەر ئۆنسەیەک بە ١٨٩٠ دۆلار مامەڵەی پێوەکرا.  رۆژی سێشەممە بانکی ناوەندیی ئەمریکا دەست بە کۆبوونەوە دوو رۆژییەکەی دەکات و رۆژی چوارشەممە بڕیار لەسەر بەرزکردنەوەی سوودی بانکی دەدات کە بەپێی شرۆڤەکاران ئەگەری هەیە بەڕێژەی ٠.٥ % ی رێژەی سوودی بانکی بەرز بکات.  بەپێی شرۆڤەکاران بەرزکردنەوەی سوودی بانکی لەلایەن بانکی ناوەندییەوە بەو هۆیەی کە دەبێتە هۆکار بۆ بەرزبوونەوەی بەهای دۆلار، نرخی کاڵاو کانزاکان دادەبەزێنێت.  بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٥٠٠ دیناری عێراقی  پاوەند - دۆلار ١.٢٥ GBP / USD  دۆلار - یەن ١٣٠.٢٦ USD / JPY  دۆلار - لیرە ١٤.٨٦ USD / TRY  یەک دۆلار - ریاڵ (تمەن) ٢٨ هەزار و ١٠٠ تمەن USD / IRR  یەک دۆلاری ئەمریکی: ٧١.١٠ روبڵی رووسی