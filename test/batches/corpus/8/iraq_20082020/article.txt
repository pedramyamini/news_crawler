وەزارەتی دەرەوەی ئەمریکا لە راگەیێندراوێکیدا رایگەیاندووە، مایک پۆمپەیۆ، وەزیری دەرەوەی ئەمریکا پێشوازی لە موستەفا کازمی، سەرۆکوەزیرانی عێراق کردووە و کۆبوونەتەوە.  بەپێی راگەیێندراوەکەی وەزارەتی دەرەوەی ئەمریکا، کازمی و پۆمپەیۆ لە کۆبوونەوەکەیاندا پێداچوونەوەیان بەو بنچینانەدا کردووە کە هەردوو شاندەکانی عێراق و ئەمریکا لە چوارچێوەی گفتوگۆی ستراتیژی لەسەری رێککەوتوون.  وەزیری دەرەوەی ئەمریکا هانی کازمی داوە لە هەوڵەکانی بەردەوامبێت بۆ جێبەجێکردنی داخوازییەکانی گەلی عێراق، هاوکات پشتیوانی خۆی بۆ بەڕێوەچوونی هەڵبژاردنی پێشوەختە لە عێراق کردووە. هەروەها داوای کردووە بەزوویی لەسەر پرسی بودجە لەگەڵ هەرێمی کوردستان رێکبکەون.  هەروەها مایک پۆمپەیۆ بەڵێنیداوە کە بەردەوامبن لە کارکردن لەگەڵ مستەفا کازمی و هاوکاریکردنی عێراق لە رووبەڕووبوونەوەی ئاستەنگەکانی لە نێویاندا قەیرانی کۆڤید ١٩ و کەمبوونەوەی نرخی نەوت، جەختیشی لە پێوستی ئەنجامدانی چاکسازیی ریشەیی لە عێراق کردووەتەوە.   لە راگەیێندراوەکەی وەزارەتی دەرەوە ئاماژە بەوەشدراوە پۆمپەیۆ و کازمی باسیان لەوەکردووە کە ئەمریکا چۆن دەتوانێت لە رووی ئەمن و ئاسایشەوە پشتیوانییەکی درێژخایەن پێشکەش بە عێراق بکات، لە نێویاندا هەوڵەکانی عێراق بۆ چاکسازیی لە سێکتەری ئاسایشی نێوخۆ.  راگەیێندراوی هاوبەشی ئەمریکا و عێراق لەبارەی قۆناخی دووەمی گفتوگۆی ستراتیژی   - هەردوولا پابەندی خۆیان بۆ هەبوونی پەیوەندییەکی دوو قۆڵی فراوان و بەرهەمدار دووپاتکردووەتەوە.  - گفتوگۆکان لەبارەی پرسەکانی ئابووری، وزە، تەندروستی و ژینگە، پرسە دیپلۆماسی و سیاسییەکان، ئاسایش و رووبەڕووبوونەوەی تیرۆر و هەروەها پەیوەندییە پەروەردەیی و کولتورییەکان بووە.   - ئەمریکا پشتیوانی خۆی بۆ چاکسازی ئابووریی عێراق دووپاتکردووەتەوەو رایگەیاندووە هاوکاردەبێت لە جێبەجێکردنی پلانی عێراق بۆ چاکسازیی ئابووری.  - هەردوولا باسیان لەوەکردووە هاوئاهەنگبن لەگەڵ ناوەندە داراییە نێودەوڵەتییەکان بۆ هاوکاریکردنی عێراق بۆ زاڵبوون بەسەر قەیرانە داراییەکانی و قەیرانی کۆڤید ١٩.  - هەردوولا پلانیان داناوە هاوئاهەنگبن لەسەر هەبوونی حکومەتێکی ئەلیکترۆنی، ئەنجامدانی چاکسازی لە سێکتەری دارایی و وەبەرهێنان لە نێوان ئەمریکا و عێراق.   - هەردوو حکومەت کۆکبوون لەسەر ئەوەی لەمساڵدا کۆبوونەوەیەکی دیکە بکەن بۆ پەرەدان بە چوارچێوەی ئەو رێککەوتنەی لەبارەی بازرگانی و وەربەرهێنان لە حوزەیرانی ٢٠١٩ کردوویانە.  - هەردوولا رێککەوتن لەسەر ئەوەی حکومەتی عێراق هەوڵەکانی زیاتربکات بەرهەمهێنانی گاز و کارەبا و ئەنجامدنی چاکسازی لە بازاڕی وزەدا.  - هەردوولا رێککەوتوون لەماوەیەکی نزیکدا کۆبوونەوەیەکی کۆمیتەی هاوئاهەنگی هاوبەش لەبارەی وزە بکەن.  - لە پەراوێزی کۆبوونەوەکەدا شاندی عێراق چەند رێککەوتنێکی وزەیان لەگەڵ کۆمپانیا ئەمریکییەکان واژۆکردووە لە نێویاندا لەگەڵ جەنەراڵ ئەلیکتریک، هۆنی وێڵ UOP، ستێڵار ئینێرجی، چێڤرۆن و Baker Hughes.  - هەردوو حکومەتەکە هاوڕابوونە لەسەر بەردەوامبوونیان لە پلانی هاوئاهەنگی لەگەڵ ئەنجوومەنی هاریکاری کەنداو لەبارەی کارەبا و وەبەرهێنان لە کەرتی وزەدا.   - ئەمریکا پێشوازی لە بەرەوپێشچوونی گفتوگۆکانی نێوان حکومەتی عێراق و حکومەتی هەرێمی کوردستان کردووە لەبارەی پرسەکانی وزە و بودجە.  رۆژی سێشەممە، مستەفا کازمی، سەرۆکوەزیرانی عێراق بە سەرۆکایەتی شاندێکی باڵا بەرەو ویلایەتە یەکگرتووەکانی ئەمریکا بەڕێکەوت، بڕیارە ئەمڕۆ پێنجشەممە لەگەڵ دۆناڵد ترەمپ، سەرۆکی ویلایەتە یەکگرتووەمانی ئەمریکا کۆببێتەوە.  بەگوێرەی راگەیێندراوێكی سکرتێری میدیایی کۆشکی سپی، دۆناڵد ترەمپ، سەرۆکی ئەمریکا لە رۆژی ٢٠ ـی ئابی ٢٠٢٠، پێشوازی لە مستەفا کازمی، سەرۆکوەزیرانی عێراق دەکات.  کۆشکی سپی لە راگەیێندراوەکەیدا ئاماژەی بەوە کردووە، سەردانەکەی کازمی لە کاتێکی هەستیاردایە بۆ ئەو وڵاتە لەکاتێکدا ئەمریکا و عێراق پێکەوە کاردەکەن بۆ دڵنیابوون لە تێکشکاندنی داعش و رووبەڕووبوونەوەی ئاڵنگارییەکانی ڤایرۆسی کۆرۆنا.  کۆشکی سپی راشیدەگەیێنێت، ئەمریکا و عێراق وەک دوو وڵاتی هاوبەش چاویان لە پەرەدان بە پەیوەندییە دووقۆڵییەکانی نێوانیانە سەبارەت بە چەند بابەتێک لەنێویاندا پرسی ئەمنی، وزە، تەندروستی و هەروەها پێکەوە کارکردن.  لە مانگی حوزەیرانی ئەمساڵدا، ئەمریکا و عێراق دەستیان بە گفتوگۆی ستراتیژیی نێوانیان تایبەت بە دیاریکردنی چارەنووسی هێزەکانی ئەمریکا لە عێراق کرد و پێشبینیش دەکرێت ئەو بابەتە یەکێک بێت لە پرسە سەرەکییەکانی سەردانەکەی کازمی.   پێنج کورد لەنێو شاندەکەدا هەن، فەوزی هەریری، سەرۆکی دیوانی سەرۆکایەتی هەرێمی کوردستان، ئامانج رەحیم، سکرتێری ئەنجوومەنی وەزیران، بەیان سامی عەبدولڕەحمان نوێنەری حکومەتی هەرێمی کوردستان لە ئەمریکا، عەمید هەژار عومەر، بەڕێوەبەری راگەیاندن و هۆشیاری وەزارەتی پێشمەرگە لەگەڵ بەڕێوەبەری نووسینگەی مستەفا سەید قادر، جێگری سەرۆکی هەرێمی کوردستان.