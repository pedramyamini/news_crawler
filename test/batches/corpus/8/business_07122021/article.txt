هەرچەندە هەفتەی رابردوو نرخی نەوت دابەزینی بەخۆوە بینی و لە هەندێک کاتی رۆژدا تاوەکو ٦٨ دۆلار دابەزی، بەڵام لەگەڵ کردنەوەی بازاڕەکان نرخی نەوت بۆ سەروو ٧٣ دۆلار بەرزبووەوە. ئەمڕۆ سێشەممە نرخی هەر بەرمیلێک نەوتی خاوی برێنت ٤٥ سەنت بەرزبووەوە و هەر بەرمیلێک بە ٧٣ دۆلار و ٥٣ سەنت مامەڵەی پێوەکرا.   بەرزبوونەوەی نرخەکانی نەوت دوای ئەوە دێت نیگەرانییەکانی پەیوەست بە تەشەنەکردنی خێرای جۆری ئۆمیکرۆنی ڤایرۆسی کۆرۆنا کەمبوونەتەوە و ئێستا کەمتر نیگەرانیی هەن لە بازاڕدا کە ئۆمیکرۆن ببێتە هۆکار بۆ کەمکردنەوەی خواست بۆ بەکارهێنانی نەوتی خاو.  هەروەها شکستی کۆبوونەوەی نێوان ئێران و وڵاتانی رۆژئاواش لە هەفتەی رابردوو کە بووە هۆکاری ئەوەی ئەگەری گەڕانەوەی نەوتی ئێران بۆ بازاڕەکانی جیهان کەمتربێتەوە هۆکاری سەرەکیی بەرزبوونەوەی نرخی نەوتە.  نرخەکانی نەوت هەفتەی رابردوو لەبەر نیگەرانیی ئەوەی کە ڤاکسینەکانی دژە ڤایرۆسی کۆرۆنا کاریگەر نەبن بەرامبەر بە گۆڕاوی ئۆمیکرۆن و هەروەها ترس لە راگەیاندنی قەدەخەی هاتووچۆی گشتی لە وڵاتانی جیهان بە رێژەیەکی بەرچاو دابەزین. دابەزینەکە بەشێوەیەک بوو کە لە ماوەی یەک هەفتەدا ١٠ دۆلار لە نرخەکەی لەدەستدا.  شرۆڤەکارانی بانکی ANZ سەبارەت بە بازاڕی نەوت رایانگەیاندووە کە دابەزینی بەرچاوی نرخەکانی نەوت لە هەفتەی رابردوودا لەبەرئەوە بووە کە بازاڕ خۆی بۆ خراپترین سیناریۆ ئامادەکردبوو، بەڵام دوای ئەوەی بەرپرسانی کۆمپانیای ئارامکۆ رایانگەیاند، گەشبینن بە بەرزبوونەوەی خواست بۆ نەوتی خاو هەروەها نرخی نەوتی خۆیان لە بازاڕەکانی ئاسیا و ئەمریکا بەرزکردەوە، تێگەیشتنی بازرگانان لە بنەماکانی بازاڕ نەوت گۆڕدرا و ئاراستەی نرخی نەوت بەرەو بەرزبوونەوە گۆڕدرا.  لە بازاڕی ئاڵوگۆڕی دراوەکانیش بەهای دۆلار بەرامبەر یۆرۆ کەمێک دابەزیوە و هەر یۆرۆیەک بە یەک دۆلار و ١٢٨ سەنت مامەڵەی پێوە دەکرێت.  بەهای لیرەش بەراورد بە رۆژانی رابردوو دابەزی و هەر دۆلارێک بە ١٣.٨٤ لیرە مامەڵەی پێوە کرا.  بەهای تمەنیش بەرامبەر دۆلار نزمبوونەوەی بەخۆوە بینی و هەر دۆلارێک بە ٣٠ هەزار و ٧٣٠ تمەنە  نرخی دۆلار بەرامبەر دراوە جیهانییەکان:  ١٠٠ دۆلار - دینار  USD / IQD ١٤٨.١٠٠ پاوەند - دۆلار ١.٣٢ GBP / USD  دۆلار - یەن ١١٣.٠٠ USD / JPY  دۆلار - لیرە ١٣.٨٤ USD / TRY  بەراورد بە کاتی داخستنی بازاڕ لە هەفتەی رابردوو نرخی زێڕ دابەزی. ئەمڕۆ سێشەممە نرخی هەر ئۆنسەیەک زێڕ بە ١٧٧٧ دۆلار مامەڵەی پێوەکرا. بەوەش هەر ئۆنسەیەک زیاتر لە پێنج دۆلار دابەزیوە. هۆکاری سەرەکیی دابەزینی نرخی زێڕ بۆ کەمبوونەوەی نیگەرانییەکانە لەسەر تەشەنەکردنی گۆڕاوی ئۆمیکرۆن و بەرزبوونەوەی بەهای دۆلار.     هەرچەندە بەهای دۆلار بەراورد بە دراوەکانی دیکە ئەمڕۆ سێشەممە بە رێژەیەکی کەم دابەزی، بەڵام بە گشتی بەهای دۆلار ئاستە بەرزەکەی خۆی پاراستووە و پێنوێنی دۆلار ئێستا لە سەرووی ٩٦ ـەوە مامەڵەی پێوەدەکرێت کە بووەتە هۆکاری ئەوەی کڕینی زێڕ گرانتر رابوەستێت.    یەکێکی دیکە لە هۆکارەکانی دابەزینی بەهای زێڕ بۆ ئەوە دەگەڕێتەوە کە بازرگانانی زێڕ نازانن سیاسەتی داهاتووی بانکە ناوەندییەکان لەسەر بەرزکردنەوەی سوودی بانکی و کەمکردنەوەی پاڵپشتییەکانیان چۆن دەگۆڕێت. بانکی ناوەندیی بەریتانیا هۆشداریداوە لەسەر بەرزبوونەوەی رێژەی هەڵاوسان لەو وڵاتە بۆ ئاستی ٥ %.    هەرچەندە رێژەی هەڵاوسان لە ئاستی جیهاندا بە رێژەیەکی بەرچاو بەرزبووەتەوە، بەڵام بانکە ناوەندییەکان ناوێرن بەخێرایی بۆ کۆنترۆڵکردنی رێژەی هەڵاوسان سوودی بانکی بەرزبکەنەوە، چونکە دەترسن بەرزکردنەوەی سوودی بانکی ببێتە هۆکار بۆ خاوبوونەوەی ئەو بووژانەوە ئابوورییە کە لە وڵاتانی جیهاندا بەردەوامە.