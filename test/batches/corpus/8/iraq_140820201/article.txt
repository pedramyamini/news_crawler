نووری مالیكی، سەرۆكی هاوپەیمانیی دەوڵەتی یاسا لە راگەیێندراوێكدا جەختی لەوە کردەوە، "هەوڵەكانی نزیكبوونەوەی سیاسی و ئابووری لەگەڵ ئیسرائیل ناپاكیكردنە لە ئەمانەتی خودا و موسڵمانان. هەروەها بازدانە بەسەر ئەو قوربانییە زۆرەی کە گەلی ئیسلامی بۆ بەرەنگاربوونەوەی ئیسرائیل لە پێشێلكردنی بەردەوامی پرسی فەلەستیندا داویەتی".  مالیكی دژی ئاساییكردنەوەی پەیوەندییەكان لەگەڵ ئیسرائیل دەوەستێتەوە  و دەڵێت، "پرۆتۆكۆلی هاریكاریی نێوان ئیمارات و ئیسرائیل بە نێوەندگیریی ئەمریكا هەوڵێكە بۆ دووبارە چەسپاندنەوەی پلانی ریسوایی و لەدەستدانی ئەو مافە رەوایانەی گەلی فەلەستین كە شەرعیەتی نێودەوڵەتی دانی پێدا ناون".   سەرۆكی هاوپەیمانیی دەوڵەتی یاسا باسی لەوە کرد، "ئەو هەنگاوە پێشبینینەكراوەى ئیماراتی عەرەبی سەلماندنی گرێبەستی سەدەیە كە نەخشەی ناوچەكە لە بەرژەوەندیی ئیسڕائیل دەگۆڕێت. هاوكات پێشێلكردن و سەرپێچیكردنی بڕیارەكانی كۆمكاری عەرەبی، رێكخراوی هاریكاریی ئیسلامی و رێكخراوە نێودەوڵەتییەكانی دیكەیە كە دانیان بە مافەكانی گەلی فەلەستیندا ناوە لەسەر خاكی خۆیان".  بەپێی راگەیێندراوەكە، مالیكی داوا لە وڵاتانی عەرەبی و ئیسلامی دەكات دەنگ هەڵبڕن و ئەو داڕووخانە سیاسییە عەرەبییە رەتبكەنەوە. داواش لە  گەلانی ئیسلامی و عەرەبی دەكات سەركۆنەی "ئەو هەنگاوە ترسناكە" بكەن و كار لەسەر وەستاندنی بكەن.  بنیامین نەتەنیاهوو، سەرۆکوەزیرانی ئیسرائیل و محەممەد بن زاید، شازادەی جێنشینی ئەبوزەبی پەیوەندییەکی تەلەفۆنییان کرد و لەسەر  ئاساییکردنەوەی تەواوی پەیوەندییەکانی نێوانیان گەیشتنەتە رێککەوتن. دۆناڵد ترەمپیش رێککەوتنەکەی بە "مێژوویی" ناو برد.