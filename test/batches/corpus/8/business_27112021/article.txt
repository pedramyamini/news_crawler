رۆژی هەینی ٢٦ - ١١ - ٢٠٢١ هەر لە دەستپێکی کرانەوەی بازاڕەکانی ئاسیادا نرخی نەوت بە دابەزینێکی خێرا و گەورەوە دەستیپێکرد بەشێوەیەک کە نەوتی برێنت لە ٨٢ دۆلارەوە ئێستا گەیشتووەتە ٧٢ دۆلار و ٩١ سەنت. هەروەها بەرمیلێک نەوتی سووکی تەکساسیش بەراورد بە سەرلەبەیانیی رۆژی هەینی کە سەروو ٧٦ دۆلار بوو زیاتر لە ٧ دۆلاری لەدەستداوە و ئێستا بە ٦٨ دۆلار و ١٧ سەنت مامەڵەی پێوەدەکرێت.  هۆکاری دابەزینی نرخی نەوت بۆ بڵاوبوونەوەی ڤایرۆسی گۆڕاوی کۆرۆنا و نیگەرانی وەبەرهێنەران لە خستنەڕووی بڕێکی زۆری نەوت لە چارەکی یەکەمی ساڵی داهاتوو دەگەڕێتەوە.   رێکخراوی وڵاتانی هەناردەکاری نەوت - ئۆپێک پێشبینیدەکات لە چەند مانگی داهاتوودا زیاد لە پێویست نەوت بخرێتە بازاڕ، ئەوەش بەهۆی ئەو هەوڵەی چەند بەکاربەرێکی نەوتە کە دەیانەوێت نەوتی یەدەگی ستراتیژییەکانیان بخەنەڕوو بۆ دابەزاندنی نرخی نەوت. ئۆپێک پێیوایە ملیۆنێک و ١٠٠ هەزار بەرمیلی زیاتر لە پێویستی بازاڕ رۆژانە دەخرێتەڕوو.  بڕیارە ئەندامانی ئۆپێک و هاوپەیمانەکانی رۆژانی ١ و ٢ی کانوونی یەکەمی ئەمساڵ کۆببنەوە و گفتوگۆ لەبارەی بازاڕی وزە و ئاستی بەرهەمهێنانی نەوت بکەن.  لە بازاڕی ئاڵوگۆڕی دراوەکانیش بەهای دۆلار بەرزبووەتەوە و هەر یۆرۆیەک بە یەک دۆلار و ١٣ سەنت مامەڵەی پێوە دەکرێت.  بەهای لیرە بەراورد بە رۆژی پێنجشەممە دابەزیوە و، ئەمڕۆ لە بازاڕە جیهانییەکاندا هەر دۆلارێکی ئەمریکی بەرامبەر ١٢.٤٣ لیرەی تورکییە.  بەهای تمەنیش کەمێک دابەزیوە و یەک دۆلاری ئەمریکی بە ٢٩ هەزار تمەن مامەڵەی پێوە دەکرێت.  نرخی دۆلار بەرامبەر دراوە جیهانییەکان  ١٠٠ دۆلار - دینار  USD / IQD   ١٤٨.١٢٥ پاوەند - دۆلار ١.٣٢٦ GBP / USD  دۆلار - یەن ١١٣.١٥ USD / JPY  دۆلار - لیرە ١٢.٤٣ USD / TRY  ١٠٠ دۆلار - ریاڵ (تمەن)  ٢٩٠٠٠٠ USD / IRR  سەرلەبەیانیی شەممە ٢٧ - ١١ - ٢٠٢١ بەهای هەر ئۆنسەیەک زێڕ بەراورد بە رۆژی هەینی کەمێک دابەزیوە و بە ١٧٩١ دۆلار مامەڵەی پێوەدەکرێت. بەڵام نرخی زیو کەمێک بەرزبووەتەوە و هەر ئۆنسەیەکی بە ٢٣ دۆلار و ١٤٥ سەنت مامەڵەی پێوەدەکرێت.