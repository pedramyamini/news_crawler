دامەزرێنەری کۆمپانیای تێسلا هەروەها لە تویتێکی خۆیدا رایگەیاند لە هەڵبژاردنەکانی ئەمریکادا تاوەکو ئێستا دەنگی بە دیموکراتەکان داوە، بەڵام لەبەر ئەوەی ئەوان ئێستا بوونەتە هۆکار بۆ "جیاکاری و بڵاوکردنەوە نەفرەت و بێزاری لە نێوان کۆمەڵگادا" بۆیە لەوە بەدواوە دەنگ بە کۆمارییەکان دەدات.  هاوکات لەگەڵ تویتەکانی رۆژی چوارشەممەی ماسک، بەهای پشکەکانی کۆمپانیای تێسلا بە رێژەی ٦.٨ % دابەزی و گەیشتە نزمترین ئاستی خۆی لەمساڵدا. بەهۆی دابەزینی بەهای پشکەکانی کۆمپانیاکەی، ئیلۆن مەسک ١٢.٣ ملیار دۆلار زیانی کرد.  لە مانگی رابردووەوە کە ئیلۆن مەسک پێشنیازی کڕینی کۆمپانیای تویتەری داوەتە بۆردی تۆڕی کۆمەڵایەتیی تویتەر، تاوەکو ئێستا ٤٩ ملیار دۆلار لە سامانەکەی کەمبووەتەوە.  سەرەرای ئەو زیانە گەورانەی لە مانگی رابردوودا بە مەسک گەیشتووە، بەڵام بەهۆی ئەوەی خاوەنی ٢٠٩ ملیار دۆلارە، هێشتا دەوڵەمەندترین کەسی جیهانە.