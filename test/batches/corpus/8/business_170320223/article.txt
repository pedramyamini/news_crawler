رۆژی پێنجشەممە، ١٧ی ئاداری ٢٠٢٢، ئیسماعیل مینەخان، بەڕێوەبەری گشتیی گەشتوگوزاری هەولێر بە تۆڕی میدیایی رووداوی رایگەیاند، لە سەرەتای ئەمساڵەوە تاوەکو ئەم مانگە، ٤٦٧ هەزار و ٦٣٦ گەشتیاری بیانی سەردانی پارێزگای هەولێریان کردووە.  بە گوتەی ئیسماعیل مینەخان، لە ١ی ئادارەوە تاوەکو ١٥ی ئاداری ٢٠٢٢، زیاتر لە ١٠٢ هەزار گەشتیار بە مەبەستی جەژنی نەورۆز سەردانی هەولێریان کردووە، پێشبینیش دەکات زیاتر لە ١٠٠ بۆ ١٥٠ هەزار گەشتیار لە رۆژانی نەورۆزدا سەردانی هەولێر بکەن.   بەڕێوەبەرایەتیی گشتیی گەشتوگوزاری هەولێر لە بازگەکان، ناو شار و شوێنە گەشتیارییەکان ئامادەکاریی پێویستیان کردووە بۆ پێشوازیی لە گەشتیاران. لەو بارەوە ئیسماعیل مینەخان گوتی، "لە بازگەی شێراوە ئامادەکاریی کراوە و لیژنە پێکهێنراوە و ژمارە تەلەفۆنی خۆمان داناوە بۆ ئەوەی هەر کێشەیەک هەبوو پەیوەندیمان پێوە بکەن. "  سەبارەت بە ناو شاری هەولێریش، ئیسماعیل مینەخان گوتی: "سێ لیژنەمان بۆ بە دواداچوون بەسەر چێشتخانەکان و هەر حاڵەتێکی نەخوازراو پێکهێناوە، لە رێگەی کۆمەڵەی میوانخانە و چێشتخانەکانیش لیست وەردەگرین بۆ ئەو چێشتخانانەی کە دەبێت ئێشکگر بن لە رۆژانی جەژنی نەورۆزدا، بۆ ئەوەی بەردەوام چێشتخانە بەڕووی گەشتیاران کراوەبن. "  لە سەیرانگەکانیش بەڕێوەبەرایەتیی گشتیی گەشتوگوزار، سێ لیژنەیان پێکهێناوە، ئیسماعیل مینەخان گوتی، بە هەماهەنگیی پارێزگاری هەولێر، سێ لیژنەمان لە سەیرانگەکانیش پێکهێناوە، بۆ خاوێنکردنەوەی شوێنە گەشتیارەکان. "  پارێزگای سلێمانی یەکێکی دیکەیە لەو پارێزگایانەی هەرێمی کوردستان، کە بەردەوام لە هەر بۆنەیەک ژمارەیەک گەشتیار سەردانی شوێنە گەشتیارییەکانی شارەکە دەکەن، ئارام شوانی، گوتەبێژی بەڕێوەبەرایەتی گەشتوگوزاری سلێمانی گوتی، لە ماوەی دوو مانگی رابردوو ٢٥٠ هەزار گەشتیار سەردانی شاری سلێمانیان کردووە و ئامادەکاری پێویست کراوە بۆ ئەوەی پێشوازییان لێبکرێت.   سەبارەت بە هاتنی گەشتیاری تایبەت بە جەژنی نەورۆز، ئارام شوانی گوتی، ئامارەکان تاوەکو ئێستا تەواو نەبوونە، هاتنی گەشتیار بەردەوامە، بەڵام بەشێوەیەکی نافەرمی لە ماوەی دوو رۆژی رابردوودا زیاتر لە ٢٥ هەزار گەشتیار بۆ نەورۆز سەردانی سلێمانیان کردووە.  لە پارێزگای دهۆکیش ئامادەکاریی بۆ پێشوازیکردن لە گەشتیاران کراوە، د. خەیری عەلی، بەڕێوەبەری گشتیی گەشتوگوزاری دهۆک بە تۆڕی میدیایی رووداوی راگەیاند، تەنیا لە مانگی کانوونی دووەم و شووباتی ئەمساڵدا ١٣٠ هەزار گەشتیار سەردانی شاری دهۆکیان کردووە، بەشێکیان لە ناوەڕاست و خوارووی عێراقن بەشێکیان لە دەرەوەی عێراق و هەرێمی کوردستانەوە هاتوون.  سەبارەت بە هاتنی گەشتیار لە رۆژانی جەژنی نەورۆز ئارام شوانی گوتی، زۆربەی هۆتێلەکان لەلایەن گەشتیارانەوە گیراون و پێشبینی دەکەن رۆژانی جەژنی نەورۆز رۆژانە سێ هەزار گەشتیار سەردانی دهۆک بکەن و بۆ ئەوەش ئامادەکاریی تەواویان کردووە.    کۆمپانیا گەشتیارییەکانیش بە مەبەستی هاتنی گەشتیاران بۆ هەرێمی کوردستان ئامادەکارییان کردووە، عه‌تا ئه‌نوه‌ر، به‌رپرسی كۆمپانیا و نووسینگه گه‌شتیارییه‌كانی سلێمانی بە تۆڕی میدیایی رووداوی راگەیاند، هەموو ئامادەکارییەک بۆ پێشوازیکردن لە گەشتیاران کراوە، پاس و شوێنی مانەوە و رێبەری تایبەتیان بۆ دابینکراوە. ٩٥ % ی ئەو هۆتێلانەی تایبەتن بە گرووپە گەشتیارییەکان پڕبوون و شوێنی مانەوەیان نەماوە.  بەگوێرەی ئەو گرێبەستانەی کە عەتا ئەنوەر باسی کردووە، نزیکەی هەزار کەس لە ئێران و رۆژهەڵاتی کوردستانەوە ناوی خۆیان تۆمارکردووە بۆ ئەوەی سەردانی شاری سلێمانی و شوێنە گەشتیارییەکانی بکەن.