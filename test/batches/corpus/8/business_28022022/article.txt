وڵاتانی رۆژئاوایی هەفتەی رابردوو کۆمەڵێک سزای دارایی و ئابوورییان بەسەر رووسیادا سەپاند لەنێویشیاندا داخستنی تۆڕی جیهانیی گواستنەوەی نێوان بانکەکان کە بە سویفت ناسراوە؛ ئەوەش بووە هۆکاری دابەزینی بەرچاوی بەهای روبڵ.  لە کاتێکدا هەفتەی رابردوو هەر دۆلارێک بە ٨٤ روبڵ مامەڵەی پێوەدەکرا، کەچی ئەمڕۆ بەیانی لە کاتی کردنەوەی بازاڕەکانی ئاسیا بەهای روبڵ داڕما.  دوو بانکی گەورەی رووسیا، سبێر بانک و ڤی تی بی بانک کە لە ریزی ئەو بانکە روسییانەن کە کەتوونەتە ژێر گەمارۆی وڵاتانی رۆژئاوایی، رایانگەیاندووە کە هێندە یەدەکی دراویان هەیە کە توانای خۆڕاگرییان بەرامبەر گەمارۆکان هەیە.  هاوکات بانکی ناوەندیی رووسیا دەستی بە فرۆشتنی زێڕ کردووە، بۆئەوەی لە بازاڕی نێوخۆدا دراوی پێویست دەستبخات.  دابەزینی بەهای روبڵ هاوکاتە لەگەڵ تووندبوونەوەی شەڕی نێوان روسیا و ئۆکراینا و هیچ ئاماژەیەکیش بۆ کۆتاییهاتنی ئەو شەڕە بەدیناکرێت.  ویلایەتە یەکگرتووەکانی ئەمریکا، ئەوروپا و کەنەدا جگە لەوەی چەندین بانک و دامەزراوەی دارایی رووسیایان لە تۆڕی سویفت خستەدەرەوە، هاوکات سامانەکانی بانکی ناوەندیی رووسیاشیان سڕکردووە کە ئەمانە هەموو بوونەتە هۆکار بۆ دابەزینی بەرچاوی بەهای روبڵ.