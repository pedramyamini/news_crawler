لانکەی پیشەسازی و وڵاتی ' بی ئێم دەبلیو ' و ' مارسیدس '، گرفتاری ئەم دەردانەیە؛ دابەزینی بەهای یۆرۆ لە بەرامبەر دۆلار کە حەوت ساڵە بەو شێوەیەی ئێستا نەبووە. نرخی کاڵا، خۆراک و وزە بەرزبووەتەوە، گرانییەکە ٤١ ساڵە خەڵک هاوشێوەیی نەبینیوە.  نرخی گازی سرووشتی - یش بەرزبووەتەوە، بەهۆیەوە هەموو شتەکانی دیکەش گران بوون، هەر لە خانووبەرەوە تاوەکو خۆراک.  بەراورد بە ساڵی رابردوو، نرخی وزە ٨٤ %، نرخی گاز ١٤٥ %، نرخی نەوت بۆ گەرمکردنەوە ١٣١ % و خۆراک ١٢.٢ % بەرزبوونەتەوە، تەنانەت نرخی هەندێک خۆراک زۆر زیاتریش بەرزبوونەتەوە. نرخی رۆنی زەیت ٧٢.٣ % و نرخی گۆشتیش ٣١.١ % زیادیانکردووە.  گرانییەکە تەنگی بە هەموو لایەک هەڵچنیوە، سەرنجی کۆمپانیاکان بدەن لە چ دۆخێکدان: ٤٦ % یان ناچارن وەبەرهێنانەکانیان راگرن، ٦ % یان دەیانەوێت بنکەکانیان ببەنە دەرەوەی وڵات، ٩٠ % ی کۆمپانیاکانیش دەیانەوێت نرخی کەلوپەلەکانیان بەرزبکەنەوە و ١٤ % یش دەیانەوێت شوێنی کار کەمبکەنەوە.  حکومەتی ئەڵمانیا بڕیاری پاکێجی هاوکاری ٤٠ ملیار یۆرۆیی داوە بۆ ئەو هاووڵاتییانەی کە ئێستا بەهۆی گرانیی نرخی وزە، خۆراک و شتومەکەوە مووچەکەیان بەشیان ناکات، یاخود ئەوانەی کەمدەرامەتن، بەمشێوەیە:  ١. بڕیاری پاکێجی هاوکاریی وزەی دا بۆ ئەو کەسانەی کار دەکەن و باج دەدەن بۆ یەک جار ٣٠٠ یۆرۆ وەربگرن. تەنها بۆ ئەو پاکێجە نزیکەی ١٠.٤ ملیۆن یۆرۆ ئامادەکراوە.  ٢. بڕیاریدا نرخی بەنزین و گاز بۆ ماوەی سێ مانگ ١٥ تاوەکو ٣٠ سەنت کەمبکاتەوە.  ٣. بڕیاریدا هاوکاریی ئەو خێزانانە بکات کە خاوەن منداڵن، هەر منداڵێک یەک جار ١٠٠ یۆرۆ وەردەگرن.  ٤. لە مانگی حوزەیرانەوە بۆ ٣٠ مانگ تیکتێکی نۆ یۆرۆیی دەدات بە هاووڵاتییانی بۆ هاتووچۆ بە پاس و شەمەندەفەر.  بەرپرسانی ئەڵمانیا دەڵێن، ئەوان باجی جەنگی رووسیا و ئۆکراینا دەدەن، ئامادەشن بەردەوامبن لەو باجدانە، "لە داهاتوودا دەستبەرداری نەوت و گازی رووسیا دەبین. دەبێت چاوەڕێی دۆخێکی خراپتر بکەین بۆ ئابووریی ئەوروپا کە ئەڵمانیا سەرتۆپەکەیەتی. "