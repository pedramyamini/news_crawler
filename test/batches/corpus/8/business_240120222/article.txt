دەستکەوتە ئابوورییەکانی عێراق لە یەک ساڵی رابردوودا دانەوەی تەواوی قەرەبووی کوێت بوو، لەگەڵ زۆربوونی داهاتی بەهۆی بەرزبوونەوەی نرخی نەوتی خاو و دەرکردنی عێراق لە لیستی وڵاتە زۆر مەترسیدارەکان لەڕووی پارەدارکردنی تیرۆر و سپیکردنەوەی پارە.  بەڵام قەرزەکانی سەر عێراق هێشتا ماون، ئەو قەرزانە دوو جۆرن کە بریتین لە قەرزی دەرەکی، کە وڵاتان بە عێراقیان داوە، لەگەڵ قەرزی ناوخۆیی کە حکومەتی عێراق لە سیستمی بانکی وڵاتی وەرگرتووە؛ بە تێکڕاش ئەو قەرزانەی سەر عێراق نزیکەی ٧٠ ملیار دۆلارن.  د. موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی رایگەیاند، "دۆخی قەرزەکان بە راشکاوی باشە، لێرە مەبەستم قەرزی دەرەکییە، قەرزی دەرەکیمان لە کەمبووندایە، ئێستاش لە عێراق داراییمان بەهێزە، ئەو قەرزەی کە دەبێت بدرێتەوە لە ٢٠ ملیار تێناپەڕێت کە لە بودجەدا پارەی بۆ تەرخانکراوە، بە بەڵگەی ئەوەی پۆلێنی ئابووریی عێراق بەرزە؛ ئەو پۆلێنەش لە هیچەوە نەهاتووە، بەڵکو لە توانای دانەوەی ئەو قەرزانەوە سەرچاوەی گرتووە".  سەبارەت بە قەرزی ناوخۆیی، راوێژکارەکەی سەرۆکوەزیرانی عێراق ئاماژەی بەوەش کرد، "راستە ئەو قەرزە زۆرە، بەڵام ئەوە قەرزێکە لەنێوان دامەزراوە داراییەکانی حکومەت، کە ٦٧ % ی لە بانکی ناوەندیی عێراق وەرگیراوە بە سوودی ٣ % لە هەر ساڵێکدا، بۆیە قەرزەکە مەترسیی کەمە و زیادبوونی داهاتی نەوت وا دەکات بتوانین قەرزەکان بدەینەوە".  د. عەبدولڕەحمان مەشهەدانی، شارەزای ئابووری باس لەوە دەکات، "سەبارەت بە قەرزی سەر حکومەتی عێراق، ئەوا قەرزی دەرەکی زۆر کەم بووە، گەیشتە نزیکەی ١٩ ملیار دۆلار یان کەمتر، بەڵام کێشەکە ئەوەیە کە قەرزی ناوخۆیی زیاد بووە و گەیشتە ٧٤ تریلیۆن دینار، لەڕاستیدا ئاگاداری هۆکارەکانی ئەو زیادبوونە نین، بەتایبەت کە دۆخی دارایی حکومەتی عێراق باش بووە، چونکە قەرزەکە نزیکەی ٧.٨ تریلیۆن دینار زیاد بووە".  جیا لەو قەرزە دەرەکییانە کە دەبێت عێراق بیانداتەوە، بڕێکی دیکەی قەرز هەن لەسەر عێراق کە هی سەردەمی جەنگی عێراق و ئێرانن؛ قەبارەی ئەو قەرزە بە تێکڕا نزیکەی ٤١ ملیار دۆلارە، بەڵام بەپێی رێککەوتنێک کە ناوی رێککەوتنی یانەی پاریسی لێنراوە، ئەو قەرزانە هەڵپەسێردراون.