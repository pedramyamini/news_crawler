هەنگاوەکەی جۆ بایدن، سەرۆکی ئەمریکا دوای گوشارێکی زۆری کۆنگرێسی وڵاتەکەی بوو، سەرەڕای ئەوەی بڕیاری هاوشێوە پێشبینی دەکرێت نرخی نەوت بەرزتر بکاتەوە. ئەلیکساندەر نۆڤاک، وەزیری وزەی رووسیا و جێگری سەرۆکوەزیرانی ئەو وڵاتە رایگەیاندبوو، "هەر بڕیارێک لەوبارەیەوە دەرەنجامی کارەساتباری لێ دەکەوێتەوە و نرخی بەرمیلێ نەوت دەگاتە ٣٠٠ دۆلار".  بەپێی راگەیێندراوی کۆشکی سپی، بڕیارە بایدن کاژێر ٠٦: ٤٥ خولەک بە کاتی هەولێر لەوبارەیەوە قسە بکات، بەتایبەت لەسەر بەردەوامیی کردار بەرامبەر رووسیا و سزادانی لەسەر ئەو هێرشەی نزیکەی دوو هەفتەیە کردوویەتییە سەر ئۆکراینا.  میدیاکانی ئەمریکا دەڵێن، "قەدەخەی سەر نەوت و گازی رووسیا لەلایەن ئەمریکاوە لانیکەم هاوپەیمانە ئەوروپییەکانی ناگرێتەوە، کە زیاتر لە هەمووان پشت بە وزەی رووسیا دەبەستن و ٤٠ % ی گازی سرووشتیی ئەوروپا دابینی دەکات، لەپێش هەمووشیان ئەڵمانیا دژی ئەو هەنگاوەیە".  رووسیا ١٠ % ی هاوردەی نەوت و بەرهەمەکانی بۆ ئەمریکا پێکدەهێنێت، بەو واتایەی بەشێوەیەکی ئەوتۆ کاریگەریی نابێت بۆسەر خاوەن گەورەترین ئابووریی جیهان کە ئەمریکایە.  لە کاتێکدا بەرزبوونەوەی نرخی نەوت نیگەرانیی زیادبوونی هەڵاوسانیشی لە ئەمریکا دروستکردووە، نانسی پێڵوسی، سەرۆکی ئەنجوومەنی نوێنەرانی ئەمریکا پشتیوانیی خۆی بۆ هەنگاوی هاوشێوە لە بایدنەوە دەربڕی و رایگەیاند، لەگەڵیشیدا پێویستە پێناسی گومرگی سەر شتومەکی دیکەی رووسیش بەرزتربکرێتەوە، بۆئەوەی رووسیا زیاتر داببڕێنرێت، تەنیا بکرێت و لە ئابووری جیهان دووربخرێتەوە. پێڵوسی لەگەڵ ئەوەشدایە، نرخی نەوت داببەزێنرێت بە جۆرێک نەوتی زیاتری کۆگاکراوی ئەمریکا بخرێتەڕوو.  نرخی نەوت تەنانەت پێش قسەکانی بایدنیش ٥ % بەرزبووەوە و ئێستا بەرمیلێک نەوتی برێنت بە نزیکەی ١٣٢ دۆلارە.