بەرەبەیانی ئەمرۆ پێنجشەممە هەر بەرمیل نەوتی برێنتی دەریای باکوور ٨٧ سەنت دابەزی و بە ٧٩ دۆلار و ٧٢ سەنت مامەڵەی پێوەکرا. هەروەها هەر بەرمیل نەوتی سووکی تەکساسیش بە ٧٦ دۆلار و ٨٤ سەنت مامەڵەی پێوەدەکرێت.  دابەزینی نرخی نەوت ئەمڕۆ دوای ئەوە دێت کە بەرهەمهێنەرانی نەوتی ئەندام لە هاوپەیمانیی ئۆپێک پڵەس ئەم هەفتەیە بڕیاریاندا کە لە مانگی داهاتووەوە رۆژانە ٤٠٠ هەزار بەرمیل نەوتی زیاتر بخەنە بازاڕەکانەوە، هۆکارێکی دیکەی دابەزینی نرخی نەوت بۆ کەمبوونەوەی قەبارەی بەنزینی یەدەگکراو لە ئەمریکا دەگەڕێتەوە.  رۆژی سێشەممە بەرهەمهێنەرانی نەوتی ئەندام لە هاوپەیمانی ئۆپێک پڵەس بڕیاریاندا بەردەوام بن لە پلانی خۆیان بۆ زیادکردنی خستنەرووی نەوت بە بڕی ٤٠٠ هەزار بەرمیل لە مانگی داهاتوودا.  قەبارەی نەوتی یەدەگکراو لە ئەمریکا هەروەها لە هەفتەی رابردوو ١٠ ملیۆن بەرمیل زیادیکردووە کە بەرزترین ئاستی زیادبوونی قەبارەی بەنزینی یەدەگکراوە لە ماوەی یەک هەفتەدا.  بەیاننامەی بانکی ناوەندیی ئەمریکا لەسەر بەرزکردنەوەی خێراتری سوودی بانکی لەو وڵاتە هۆکارێکی دیکەی دابەزینی نرخی نەوتە، بەوپێیەی بەرزکردنەوەی سوودی بانکی دەبێتە هۆکار بۆ بەرزبوونەوەی بەهای دۆلار و دابەزینی نرخی کاڵا و کانزاکان.  نرخی دۆلار بەرامبەر بە یۆرۆ دابەزیوە و ئێستا هەر یۆرۆیەک بە ١.١٣١ دۆلار مامەڵەی پێوەدەکرێت.  بەهای تمەنیش بەرامبەر بە دۆلار کەمێک بەرزبووەتەوە و ئێستا هەر دۆلارێک بە ٢٨ هەزار و ٧٢٠ تمەن مامەڵەی پێوەدەکرێت.  بەڵام بەهای لیرە زیاتر دابەزیوە و ئێستا هەر دۆلارێک بە ١٣.٧٠ لیرە مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٣١ EUR / USD  پاوەند - دۆلار ١.٣٥٣ GBP / USD  دۆلار - یەن ١١٥.٨٥٤ USD / JPY  دۆلار - لیرە ١٣.٧٠ USD / TRY  یەک دۆلار - ریاڵ (تمەن) ٢٨ هەزار و ٧٢٠ تمەن USD / IRR  لەلایەکی دیکەوە لە بازاری کاڵاکان، نرخی زێڕ ئەمرۆ پێنجشەممە گۆڕانکاریی بەسەردا هات و بەرێژەی ٠.٨ % دابەزی. نرخی هەر ئۆنسەیەک زێڕ بە نزیکەی ١٨١٠ دۆلار مامەڵەی پێوەکرا. هەروەها هەر ئۆنسەیەک زیویش بە ٢٢.٦٧ دۆلار مامەڵەی پێوە دەکرێت.  بەرزبوونەوەی سوودی قەواڵە داراییەکانی ئەمریکا دوای بەیاننامەکەی بانکی ناوەندی ئەمریکا لەسەر زیادکردنی سوودی بانکی، هۆکاری دابەزینی بەهای زێرە.