رۆژی دووشەممە ٢٠ - ١٢ - ٢٠٢١، ١٠٠ دۆلار  بە هەزار و ٧٥٠ لیرەی تورکی مامەڵەی پێوەکراوە، دابەزینی نرخی سوودی بانکی لە تورکیا بووەتە هۆکار بۆ داڕمانی بەهای لیرە بۆ ئەو ئاستە نزمە.     ئۆتکو بیتمەز، فرۆشیار لە بازاڕێکی ئەدێرنەی تورکیا، دەڵێت، "قازانجی ئێمە زۆر کەمە چونکە زۆربەی ماددە خاوەکان لە ئەوروپا، چین و ئیتاڵیاوە هاوردە دەکەین، بۆ ئەو ماددانەش بەردەوام بەرزبوونەوەی نرخ هەیە. لە ساڵی رابردووەوە نرخی ئەو بەرهەمانە دوو هێندە بەرزبوونەتەوە. "   رەجەب تەیب ئەردۆغان، سەرۆککۆماری تورکیا سوورە لەسەر هەڵوێستەکانی سەبارەت بە دابەزاندنی سوودی بانکی لە وڵاتەکەی و پێیوایە لەو رێگەیەوە شەڕی سەربەخۆیی ئابووری دەکات. بەڵام بە بڕوای کڕیاران و فرۆشیارانی وڵاتەکە ئەو سیاسەتانەی سەرۆککۆمار هێزی کڕینی هاوڵاتییانی تورکیای کەمکردووەتەوە.  بۆلەنت رەئیس ئۆگلو، سەرۆکی یەکێتیی فرۆشیارانی بازاڕی ئۆلۆس لە ئەدێرنە گوتی، "بە گشتی شۆکێکی چاوەڕواننەکراو لە بازاڕەکاندا دروستبوون. کەس چاوەڕوانی ئەوەی نەدەکرد بەهای لیرە ئەوەندە دابەزێت، تەنانەت ئێمەش کە بەرهەممان هەیە ناتوانین پێشبینی نرخەکان بکەین، چونکە بەهای لیرە جێگیر نییە. "  دابەزاندنی سوودی بانکی لە تورکیا بووەتە هۆکار بۆ داڕمانی بەهای لیرە بۆ کەمترین ئاستی خۆی، دابەزینی نرخی لیرە بۆ ئەو ئاستە بووەتە هۆکاری ئەوەی کە گەشتیارانی رۆژهەڵاتی ئەوروپا بۆ کڕینی کاڵا و شتومەک روو لە بازاڕەکانی تورکیا بکەن.  تینکۆ گارەڤ، کڕیارێکی بولگاریە و دەڵێت، "ئەگەر ئەو خەڵکانەی کاروباری تورکیا بەڕێوەدەبەن بزانن دەبێت چی بکەن، بە بڕوای من بەهای لیرە دەگەڕێتەوە ئاستی هاوین کە لە دۆخێکی باشدابوو. ئەمە لە ماوەیەکی کورتدا دەتواندرێت رووبدات. "  لە ساڵی ٢٠١٧ ەوە هەڵاوسان بەردەوام لە تورکیا بەرزبووەتەوە، بەپێی ناوەندیی ئاماری تورکیا، رێژەی هەڵاوسان لە مانگی رابردوودا ٢١ % ی تێپەڕاندووە.  بانکی ناوەندیی تورکیا ئەمساڵ ١١ جار کۆبووەتەوە. سوودی بانکیی لە تورکیا لە سەرەتای ئەمساڵ ١٧ % بوو. بانکی ناوەندیی لە ١٨ی ئاداری ٢٠٢١، دوای پێنج کۆبوونەوە سوودی بانکیی نزیککردەوە لە ١٧ % بۆ ١٩ % و ئەو رێژەیەی جێگیرکرد.