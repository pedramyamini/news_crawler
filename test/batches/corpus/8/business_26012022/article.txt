نرخەکانی نەوت لە ئاستە بەرزەکانی ٧ ساڵی رابردوودا مامەڵەیان پێوەدەکرێت و لەم نێوەندەدا بەهۆی بەرزبوونەوەکانی نرخی نەوت لە چەند رۆژی رابردوودا بۆ بەدەستهێنانی قازانج فرۆشی نەوت لەلایەن بازرگانانەوە زیاتر بووە، ئەوەش نرخەکانی نەوتی لە کورتخایەندا دابەزاندووە.  بازرگانانی نەوت چاوەڕێی کۆبوونەوەی ئەمڕۆی بانکی ناوەندیی ئەمریکا دەکەن کە هەڵوێستی نوێی خۆی سەبارەت بە بەرزکردنەوەی سوودی بانکی رادەگەیێنێت و بەرزکردنەوەی سوودی بانکی دەبێتە هۆکار بۆ بەرزبوونەوەی بەهای دۆلار و دابەزینی نرخی کاڵاکان.  رۆژی چوارشەممە ٢٦ - ١ - ٢٠٢٢ هەر بەرمیلێک نەوتی برێنتی دەریای باکوور ١٥ سەنت دابەزی و بە ٨٨ دۆلار و ٥ سەنت مامەڵەی پێوەکرا. هەروەها هەر بەرمیل نەوتی سووکی تەکساسی ئەمریکا ٣١ سەنت دابەزی و بە ٨٥ دۆلار و ٢٩ سەنت مامەڵەی پێوەکرا.  لەبەر نیگەرانی لە کێشە جیۆسیاسییەکانی پەیوەست بە رووسیا و ئۆکراینا، دابەزینی نرخەکانی نەوت رۆژی چوارشەممە سنوورداربوو.  ویلایەتە یەکگرتووەکانی ئەمریکا هەڕەشەی سەپاندنی سزای تووندی ئابووری کردووە لەسەر رووسیا ئەگەر ئەو وڵاتە هێرشبکاتە سەر ئۆکراینا. ئەمەش نیگەرانی دروستکردووە لە پچڕانی هەناردەی نەوت و گازی رووسیا بۆ بازاڕەکانی جیهان.  هیرۆیۆکی کیکاوا، شرۆڤەکاری کۆمپانیای راوێژکاری "نیسان سیکیۆریتی" لەو بارەیەوە رایگەیاند، دابەزینی نرخی نەوت بەهۆی ئاڵۆزییەکانی پەیوەست بە رووسیا و ئۆکراینا و هەروەها هێرشی سەر دامەزراوە نەوتییەکانی ئیمارات سنوودار بووە.  کیکاوا پێیوایە تەنانەت دوای راگەیاندنی بانکی ناوەندیی ئەمریکا سەبارەت بە بەرزکردنەوەی رێژەی سوودی بانکی نرخەکانی نەوت بەردەوام دەبن لە بەرزبوونەوە.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار ٠٥٠ دیناری عێراقی  یۆرۆ - دۆلار ١.١٣٠ EUR / USD  پاوەند - دۆلار ١.٣٥١ GBP / USD  دۆلار - یەن ١١٣.٨٧٤ USD / JPY  دۆلار - لیرە ١٣.٤٧ USD / TRY  یەک دۆلار - ریاڵ (تمەن) ٢٨ هەزار و ١٠٠ تمەن USD / IRR  بەرەبەیانی رۆژی چوارشەممە نرخی زێر لە دوای کردنەوەی بازاڕەکانی ئاسیا دابەزی. نرخی هەر ئۆنسە زێر بەرەبەیانی رۆژی چوارشمەمە بەڕێژەی ٠.٢٨ % دابەزی و بە ١٨٤٧ دۆلار مامەڵەی پێوەکرا.  نرخەکانی زێڕ ماوەی دوو مانگە لە ئاستێکی بەرزدا مامەڵەیان پێوەدەکرێت، سەرەڕای ئەوەی پێشبینی دەکرێت بانکی ناوەندیی ئەمریکا ئەمساڵ سوودی بانکی بەرزبکاتەوە کە بەشیوازی ئۆتۆماتیک کاریگەری دادەنێت لەسەر نرخی زێڕ و دایدەبەزێنێت.  پەرەسەندنەکانی ئەم دواییەی نێوان رووسیا و ئۆکراینا بووەتە هۆکار و خواست بۆ کڕینی زێڕ زیادبێت.  زێڕ ئەو سامانەیە کە بە سامانی سەلامەت هەژماردەکرێت و لە کاتی سەرهەڵدانی شەڕ و ناکۆکی تووند، خواستی لەسەر دروستدەبێت و بەهاکەی بەرزدەبێتەوە.  لەلایەکی دیکەوەی سەرەڕای دابەزینی بەهای دراوی دیجیتاڵی بیتکۆین کە بە زێڕی دیجیتاڵ هەژماردەکرێت، نرخی زێڕ توانیویەتی ئاستە بەرزەکانی خۆی بپارێزیت و بازرگانان و سندووقەکانی وەبەرهێنان بە زۆری تاوەکو ئێستا گرنگییان بە ئەگەری بەرزکردنەوەی سوودی بانکی لەلایەن بانکی ناوەندیی ئەمریکا نەداوە.