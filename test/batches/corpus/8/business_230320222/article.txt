لە کارگەی رستنی نەینەوا زیاتر لە ٥٠٠٠ کەس کاریان دەکرد و بەرهەمەکانی دەگەیشتە زۆرێک لە وڵاتە عەرەبیەکان، ئێستا ئامێرەکانی لەکار وەستاون و هیچ بەرهەمێکی نییە.  جاسم محەممەد، کارمەندی کۆمپانیای رستنی موسڵ بە تۆڕی میدیایی رووداوی راگەیاند، "ئەم کارگەیە نزیکەی پێنج هەزار کرێکار کاریان تێدا دەکرد و شێفتی یەکەم، دووەم و سێیەممان هەبوو، بەرهەمەکانمان دەگەیشتە وڵاتانی دەرەوە و بەشێک لە پارێزگاکان دەهاتن و لێرە بەرەهەمیان دەکڕی، ئومێد دەکەین حکومەتی نوێ پشت بەخوا پاڵپشتی ئەم کارە بێت، پاڵپشتی بێت بۆ نەوەکانی داهاتوومان. "  کارگەی جل و بەرگی موسڵ کە یەکێک لەو کارگانەیە بەهۆی شەڕی داعشەوە زیانی بەرکەوتووە و ١٠٠ فەرمانبەری تێدا ماوەتەوە کە لە بەشێکی بچووی کارگەکە کاردەکەن و توانای بەرهەمێنانیان کەمبووەتەوە.  ئەدیب نەجم کارمەندی کۆمپانیای جل و بەرگی موسڵ دەڵێت’’ ئەو بەرەهەمهێنانەی ئێستا هەمانە پەیوەستە بە وەزارەتی تەندروستیەوە وەکو درووستکردنی کەمامە و پێداویستی دەرمانسازی و جل و بەرگی پزیشکی یان هەندێک جار گرێبەستمان لە کۆمپانیاکانەوە بۆ دێ بەڵام ئاستەکە زۆر نزمە چونکە ژمارەی ئامێرەکان دیاریکراوە و ژێرخانی وێران بووە  لە ماوەی چوار ساڵی رابردوودا، حکومەتی عێراق هیچ هەنگاوێکی بۆ دووبارە نۆژەنکردنەوەی ئەو کارگانە نەناوە و دەڵێن تێچووی نۆژەنکردنەوەی کارگەکان لە توانای حکومەت نیە.  مەنهەل عەزیزی، وەزیری پیشەسازیی عێراق باسی لەوە کرد، "دووبارە نوژەنکردنەوەی کارگەکە پێویستی بە بووجەی زۆر گەورە هەیە و پێویستی بە جۆرێک لە نوێبوونەوەش هەیە لە ئامێرێ تازە، چونکە ئامێرەکانی کۆن بوون. زۆر بەداخەوە بەهۆی ئەو دۆخەی وڵات پێیدا تێپەڕی لە کۆرۆنا و ئەو قەیرانانەی روویدا و خراپی دۆخی ئابووریی لە ساڵانی رابردوو، ئەو توانایەمان نەبووە بۆ پشتیووانیکردنی ئەو کارگانە. "  ئەو ٥٣ سێ گارگەیەی نەینەوا، لە بواری رستن و پیشەسازی و ئارد و بەشەکانی دیکەی خۆراک، لەسەر ئاستی عێراق لە پلەی یەکەم بوون و بە ژێرخانێکی باشی ئابووریی عێراق دادەنران، بەڵام ئێستا تەنیا ئاسن و بەردیان ماونەتەوە.