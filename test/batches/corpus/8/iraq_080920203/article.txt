محەممەد حەنوون، گوتەبێژی وەزارەتی بازرگانی عێراق لە راگەیێندراوێکدا رایگەیاند، "وەزارەتی بازرگانی ئەو هەواڵانە رەتدەکاتەوە کە دەڵێن لە چوارچێوەی بەشە خۆراکی مانگانەدا ٩ جۆر خۆراک و بڕی ٣٠ هەزار دینار دەدرێتە هەر هاووڵاتییەک".  گوتەبێژی وەزارەتی بازرگانی عێراق ئاماژەی بەوە دا، "تائێستا هیچ پسووڵەیەکی نوێ و رێنمایی نوێ لەبارەی شێوازی دابەشکردنی بەشە خۆراکی مانگانە لە عێراق دەرنەچووە، بەڵام وەزارەتی بازرگانی ستراتیژییەکی نوێی هەیە بۆ مسۆگەرکردنی گەیشتنی بەشە خۆراکی مانگانە بەو خێزانانەی کە لەژێر هێڵی هەژاریدا دەژین و تۆڕی چاودێریی کۆمەڵایەتی دەیانگرێتەوە، لەگەڵ جێگیرکردنی ماددەکانی بەشە خۆراکی مانگانە".  عێراق لە پاش رێککەوتنی نەوت بەرامبەر خۆراک بە سەرپەرشتیی رێکخراوی نەتەوە یەکگرتووەکان کە بەپێی بڕیاری ژمارە ٩٨٦ ـی ئەنجوومەنی ئاسایشی نێودەوڵەتی لە ساڵی ١٩٩٥ پەسندکرا، مانگانە بەشە خۆراکی بە زۆربەی زۆری هاووڵاتییانی دەدات، بەڵام گلەیی زۆر لە جۆر و بڕی ئەو بەشە خۆراکە دەکرێت.