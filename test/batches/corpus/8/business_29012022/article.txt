ئەمڕۆ شەممە ٢٩ - ٠١ - ٢٠٢٢ سەرچاوەیەک لە وەزارەتی دارایی بە تۆڕی میدیایی رووداوی راگەیاند، سبەی مووچەی مانگی یەکی ٢٠٢٢ ـی وەزارەتی ناوخۆ و بەڕێوەبەرایەتیی گشتیی رەگەزنامە بەبێ لێبڕین دابەشدەکرێت.  رۆژی سێشەممەی هەفتەی رابردوو دەست بە دابەشکردنی مووچەی مانگی کانوونی دووەمی ئەمساڵ کرا، یەکەم وەزارەتی کە مووچەی وەرگرت، وەزارەتی تەندروستی بوو.  رۆژی ٠٢ - ٠١ - ٢٠٢٢ دەست بە دابەشکردنی مووچەی مانگی ١٢ی ٢٠٢١ کرا، بەڵام دابەشکردنەکە خاو بوو. جووتیار عادل، گوتەبێژی حکومەتی هەرێمی کوردستان رایگەیاند، هەرکاتێک بەغدا ٢٠٠ ملیار دینارەکە بنێرێت، دابەشکردنی مووچە خێراتر دەکرێت.  دوای ئەوەی کە بودجەی ٢٠٢١ لە کۆتایی مانگی ئادار پەسندکرا، بەهۆی هەندێک کێشەی تەکنیکییەوە، یاساکە نەچووە بواری جێبەجێکردنەوە و بڕە بودجەی هەرێمی کوردستان لەلایەن بەغداوە نەنێردرا، دواتر ٢٠٠ ملیار دینار وەکو سولفە بۆ هەرێمی کوردستان دیاریکرا، بەڵام لە چەند مانگی رابردوودا چەند جارێک ناردنی ئەو پارەیە دواکەوت و ئەوەش کێشەی لە کاتی دابەشکردنی مووچە دروستکرد.  رۆژی ١٩ی ئەم مانگە حکومەتی عێراق بڕی ٢٠٠ ملیار دیناری خستە سەر هەژماری حکومەتی هەرێمی کوردستان و بەمەش حکومەت دەست بە دابەشکردنی مووچەی فەرمانبەران دەکات.   لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.