زانا رۆستایی، ئەندامی لیژنەی یاسایی لە خولی سێیەمی ئەنجوومەنی نوێنەرانی عێراق بە رادیۆی رووداوی راگەیاند، "پێویستە حکومەتی هەرێمی کوردستان لە دوای جێبەجێکردنی بڕیاری دادگەی فیدراڵیی عێراق لەبارەی هەڵوەشاندنەوەی یاسایی نەوت و گاز بەپەلە هەنگاو بنێت بۆ دەرکردنی یاسایەکی دیکەی تایبەت بە دەرهێنانی نەوت و گاز کە ماددەکانی یاساکە تێکگیراو نەبن لەگەڵ ماددە دەستوورییەکانی عێراق، کۆمەڵێک لە ماددە دەستوورییەکانی عێراق مافیان داوە بە هەرێمی کوردستان لە دۆسیەی نەوت و گاز بە هاوبەشی و بە جیا کار بکەن، بۆئەوەی ئەو بۆشاییە یاساییەی کە لە هەرێمی کوردستان دروست بووە چارەسەر بکرێت".  ئەو پەرلەمانتارەی پێشووی عێراق ئاماژەی بەوەش کرد، "پێویستە گفتوگۆیەکی جیددی و قووڵ لەگەڵ حکومەتی فیدراڵیی عێراق دەستپێبکرێت بۆ چۆنێتیی جێبەجێکردنی بڕیارەکە. بڕیارەکە دراوە، بەڵام لە چۆنێتیی جێبەجێکردنەکەی دەتوانین هەندێک لە زیانەکانی کەم بکەینەوە، هەروەها کارێکی جیددی بکرێت بۆ دەرکردنی یاسای نەوت و گازی ئیتیحادی لەسەر ئاستی عێراق لە ئەنجوومەنی نوێنەران کە لە رابردوودا دەستی دەستی پێکرا و دواخرا، چونکە لەناو یاساکەدا دەتوانین مافە دەستوورییەکانی هەرێمی کوردستان جێبکەینەوە ئەگەر لێکتێگەیشتنێکی باش لەگەڵ لایەنە سیاسییەکان دروستبکرێت".  زانا رۆستایی پێیوایە هەرێمی کوردستان مافی خۆی بووە کە لە ساڵی ٢٠٠٧ یاسایی نەوت و گازی دەرکردووە، چونکە کۆمەڵێک ماددەی دەستووری مافی بە هەرێمی کوردستان داوە کە لە کەرتی نەوت کاربکات، "بەڵام کۆمەڵێک ماددە لە یاسای نەوت و گازی هەرێمی کوردستان پێچەوانەی دەستووری عێراقن، ئەمەش ئەو هەڵەیەیە کە دادگەی فیدراڵیی عێراق تێیکەوت و تووشی لێکگیران بوو، چونکە لەبری چەند ماددەیەک، تەواوی یاساکەی هەڵوەشاندووەتەوە کە تاوەکو ئێستا شتی وا رووینەداوە".  ئەو پەرلەمانتارەی خولی سێیەمی پەرلەمانی عێراق گوتیشی، "دادگەی باڵای فیدراڵیی عێراق پێشتر لە چەندین دۆسیە تەنیا چەند ماددەیەکی هەڵوەشاندووەتەوە، بەڵام یاسای نەوت و گازی هەرێمی کوردستان کە لە خولی دووەمی پەرلەمانی کوردستان دەرکراوە و لە ٦١ ماددەی یاسایی پێکهاتووە، جێگەی باوەڕ نییە کە هەموو ماددەکان پێچەوانەی ماددەکانی دەستووری عێراق بن، بۆیە دەبوو دادگەی فیدراڵیی عێراق چەند ماددەیەکی دەستنیشان کردبا بەوەی دەسەڵاتی ئیتیحادیە و نەدەبوو هەرێمی کوردستان یاسای بۆ دابنێت کە ئەمە جێگەی گفتوگۆ بوو".  بە گوتەی زانا رۆستایی، "لە چەندین ماددە لە یاسای دەستووری عێراق رێگە بە هەرێمی کوردستان دراوە خاوەنی یاسای خۆی بێت تاوەکو ئەوکاتەی عێراق یاسایەک دادەنێت؛ ئەوکات پێشینە دەدرێت بە یاساکانی عێراق و کار بەو یاسایانە دەکرێت".