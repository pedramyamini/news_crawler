رۆژی سێشەممە ١٠ - ٠٥ - ٢٠٢٢ نرخی نەوت بەهۆی نیگەرانی لە داخرانی شارە گەورەکانی چین وەکو شانگهای و پەکین، هەروەها سسستبوونەوەی ئابووریی ئەو وڵاتە درێژەیان دا بە دابەزینە گەورەکەی رۆژی دووشەممە، ئەمڕۆ چوارشەممە ١١ی ئایار نرخی نەوت بە جێگیری ماوەتەوە.  رۆژی سێشەممە نرخی بەرمیلێک نەوتی برێنت بە ١٠٤ دۆلار و ٤٨ سەنت مامەڵەی پێوەکرا، ئەمڕۆ چوارشەممە یەک بەرمیل نەوتی برێنت بە ١٠٤ دۆلار و ٤٠ سەنت مامەڵەی پێوەدەکرێت.  رۆژی سێشەممە نرخی نەوتی سووکی تەکساسی ئەمریکا ١ دۆلار و ٤٢ سەنت دابەزی و بە ١٠١ دۆلار و ٧٠ سەنت مامەڵەی پێوەکرا. ئەمڕۆ چوارشەممە نرخی بەرمیلێک نەوتی تەکساس بە ١٠١ دۆلار و ٥٠ سەنت مامەڵەی پێودەکرێت.  ئەندرۆ لیپۆ، شرۆڤەکارانی بازاڕە داراییەکان و سەرۆکی کۆمپانیای (لیپۆ ئۆیل) رایگەیاندبوو، "بڵاوبوونەوەی ڤایرۆسی کۆرۆنا لە چین بە نەرێنی کاریگەریی کردووەتە سەر بازاڕەکانی نەوت کە بووەتە هۆی سەرهەڵدانی شەپۆلێکی فرۆشتن، هاوکات لەگەڵ بازاڕەکانی بۆرسە. "  بڵاوبوونەوەی ڤایرۆسی کۆرۆنا لە چین خواستی ئەو وڵاتەی بۆ بەکارهێنانی نەوت لە ماوەی چوار مانگی یەکەمی ئەمساڵ بە رێژەی ٤.٨ % دابەزاندووە.  بەهای دۆلار گەیشتە بەرزترین ئاستی خۆی لە ٢٠ ساڵی رابردوودا  بەهۆی بەرزکردنەوەی سوودی بانکی لە ئەمریکا و هەروەها بەرزبوونەوەی سوودی سەر قەواڵە داراییە درێژخایەنەکانی گەنجینەی ئەمریکا، بەهای دۆلار بەرامبەر بە شەش دراوی سەرەکیی دیکەی جیهان ئاستێکی پێوانەیی تۆمارکرد و بەرزبووەوە بۆ بەرزترین ئاستی خۆی لە ٢٠ ساڵی رابردوودا.  نیگەرانی لە سستبوونەوەی ئابووریی جیهان و هەروەها داڕمانی بۆرسەکانی ئەمریکا بووەتە هۆکار بۆئەوەی وەبەرهێنەران روو لە کڕینی دۆلار بکەن کە بە سامانێکی سەلامەت هەژمار دەکرێت.  بازرگانانی نێودەوڵەتیی دراو نیگەرانن لەوەی بانکی ناوەندیی ئەمریکا سەرەڕای ئەوەی کە هەفتەی رابردوو سوودی بانکیی بەرزکردەوە، هێشتا نەتوانێت کۆنترۆڵی رێژەی هەڵاوسان بکات و ئەگەری هەیە پێویستی بە بەرزکردنەوەی زیاتری رێژەی سوودی بانکی بۆ سەرووی ٠.٧٥ % بێت.  ئەمە وایکردووە کە خواست بۆ کڕینی قەواڵە داراییەکانی گەنجینەی ئەمریکا زۆربێت کە دواجار بووە هۆکار بۆ بەرزبوونەوەی بەهای دۆلار.  هاوکات بەهای روبڵی رووسی بەردەوامە لە بەرزبوونەوە، ئەوەش بەهۆی بڕیاری ڤلادیمیر پووتین، سەرۆکی رووسیا بە مامەڵەکردنی ئەو وڵاتە بە دراوی رووسی لە بەرامبەر فرۆشتنی گازی سرووشتیی وڵاتەکەی بە وڵاتانی رۆژئاوا. بەهای تمەنی ئێرانییش بەرامبەر دۆلار دابەزینی زیاتری بەخۆوە بینیوە.  بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٩٥٠ دیناری عێراقی  یۆرۆ - دۆلار ١.٠٥٣ EUR / USD  پاوەند - دۆلار ١.٢٣٢ GBP / USD  دۆلار - یەن ١٣٠.٤٣٣ USD / JPY  دۆلار - لیرە ١٥.٣٣ USD / TRY  یەک دۆلار - ریاڵ (تمەن) ٢٩ هەزار و ٤٢٠ تمەن USD / IRR  یەک دۆلاری ئەمریکی: ٦٧.٣٧ روبڵی رووسی  بەهۆی بەرزبوونەوەی بەهای دۆلار بەرامبەر بە دراوەکانی دیکە، نرخی زێڕ لە بازاڕەکانی جیهان دابەزینی بەخۆوە بینیوە، بەجۆرێک ئێستا هەر ئۆنسەیەک زێڕ لە بازاڕەکانی جیهاندا دابەزیوە بۆ ١٨٣٧ دۆلار. هەروەها نرخی هەر ئۆنسەیەک زیو بە ٢١.٤٥ دۆلارە.