تاریق مەندەلاوی، بەڕێوەبەری گشتیی فەرمانگەی قوربانیانی تیرۆر و ئۆپەراسیۆنە سەربازییەکان لە دەزگای شەهیدانی عێراق، رۆژی دووشەممە ٢٠٢٠/٠٩/٠٧ بە رۆژنامەی سەباحی عێراقیی راگەیاند، "دەزگای شەهیدان بۆ خێرا راییکردنی مامەڵەی شەهیدان، بێسەروشوێنان و رفێندراوانی ئێزدی لە شارۆچکەی شنگال و ئەوانەی بەهۆی داعشی تیرۆریستەوە زیانی ماددییان پێگەیشتووە، لقی دووەمی کردووەتەوە بۆ قەرەبووکردنەوەیان لە چوارچێوەی هەوڵی گەڕانەوەیان بۆ ناوچەکانیان".  تاریق مەندەلاوی ئاماژەی بەوە دا، "ژمارەی شەهیدان و بێسەروشوێنان لە شارۆچکەی شنگال لە ٧ هەزار قوربانی و بێسەروشوێن زیاترە. هاوکات دەزگای شەهیدان بڕیاری دا دوای تەواوکردنی مامەڵەکانیان لە دەستەی خانەنشینیی نیشتمانی، ١٠ ملیۆن دینار وەک قەرەبوو بداتە کەسوکاری هەر شەهیدێکی ئێزدی لە شنگال".  بەپێی نووسینگەی رزگارکردنی رفێندراوانی ئێزدیی دەستی داعش کە بنکەی سەرەکیی لە دهۆکە، بەهۆی ئەو کۆمەڵکوژییەی کە داعش لە ٣ ـی ئابی ٢٠١٤ بەرامبەر کوردانی ئێزدی کردی، نزیکەی ٣١٠ هەزار ئێزدی ئاوارەبوون.   لە رۆژانی سەرەتای تاوانەکەدا داعش ١٢٩٣ کوردی ئێزدیی کوشت و ٦ هەزار و ٤١٧ کوردی ئێزدیی رفاند کە تائێستا ٣ هەزار و ٥٣٧ رفێندراویان رزگارکراون، بەڵام هێشتا ٢ هەزار و ٨٨٠ رفێندراویان رزگارنەکراون.