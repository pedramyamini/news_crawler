ئەبو موقتەدا دانیشتووی گەڕەکی ئەلدسێم دەڵیت "ئێرە رێگەی زیارەتکارانی کازمە، وەکو دەبینن وێرانەیە، ئۆتۆمبێلی شارەوانی نایەتە ئێرە بۆ ھەڵگرتنەوەی زبڵ، دۆخەکە زۆر خراپە، ئاو نییە، کارەبا نییە، خزمەتگوزاری بە ھیچ شێوەیەک نییە لەم گەڕەکە".  کازم موسەوی دانیشتووی گەڕەکی ئور دەڵێت "رێژەی دانیشتووانی ئێرە زۆرە، خەڵک لە کوێ زبڵ فڕێبدات، بێگومان لێرە، ئەمە شوێنی فڕێدانی زبڵە، کاتێک ئەمانەی بەغدا دێن بە ئۆتۆمبێلەکان زبڵ ھەڵدەگرنەوە، ھەر بە تەنیشتیەوە فڕێی دەدەن و دەیخەنە دەرەوەی سیاجەکە بۆ نێو قوتابخانەکە".  ئەمانەی بەغدا ئەمساڵ ھیچ بڕە پارەیەکی بۆ شارەوانییەکان دابین نەکردووە و قەیرانی دارایی رێگربووە، تەنیا لە مەدینە سەدر رۆژانە ھەزار تۆن زبڵ و خاشاک فڕێدەدرێتە سەر شەقام و کۆڵانەکان، بەڵام شارەوانی توانای ھەڵگرتنەوەیانی نییە و بەشێکی زۆری تاوەکو ماوەیەکی زۆر بەمشێوەیە دەمێننەوە.  خەلدوون عەباس، جێگری بەڕێوەبەری شارەوانیی مەدینە سەدر  ئاماژە بەوە دەکات "زیادبوونی زبڵ و خاشاک لەم ناوچەیە ھۆکاری زیادبوونی رێژەی دانیشتووانە و زۆر زیادبووە، بۆیە پێویستی بە کاری زیاترە، زۆر زیاتر لەوەی ئێستا دەکرێت لە ھەموو روویەکەوە دابینکردنی ئامێری تایبەتمەند و زیادکردنی کرێکار و کارمەند، تاوەکو کۆنترۆڵی ئەو زبڵە زۆرە بکرێت لە مەدینە سەدر. لەڕاستیدا ھیچ پابەندییەک نییە لەلایەن ھاووڵاتییانەوە بۆ فڕێدانی زبڵ".  نەبوونی خزمەتگوزاریی کارەبا و ئاو، بێکاری، دانەمەزراندن و ھەژاری، بەرۆکی بەغداییەکانی گرتووە و رۆژانە خۆپێشاندان و ناڕەزایەتیش چارەی دەردیان ناکات، ئەمە وایکردووە بێهیوا و بێئومێد رۆژەکانیان تێپەڕێنن.