هێڤیدار ئەحمەد، پەرلەمانتاری کوردستان بە رووداوی راگەیاند، لەبارەی دەرهێنانی نەوتەوە، پرسیارم ئاراستەی وەزارەتی سامانە سرووشتییەکانی هەرێمی کوردستان کردووە و لە وەڵامدا پێیان راگەیاندووم، ئێستا بەرهەمهێنانی نەوت ٤٢٠ هەزار بەرمیلە، بەڵام پێشتر ٤٦٠ هەزار بەرمیل بووە، واتە ٤٠ هەزار بەرمیل کەمیکردووە.  هێڤیدار ئەحمەد ئاماژەی بەوەشکرد، لە هەرێمی کوردستاندا نەوت لە ١٠ کێڵگەدا دەردەهێنرێت و کارکردن و دەرهێنانی نەوت لە هیچ کێڵگەیەکدا نەوەستێنراوە، کێڵگەکان بریتین لە (تاوکی، شێخان، ئەترووش، سەرسەنگ، عین سفتی، هەولێر، سارتا، خورمەڵە، تەقتەق و گەرمیان).  لەبارەی کۆمپانیا نەوتییەکانیش، وەزارەتی سامانە سرووشتییەکان بەو پەرلەمانتارەی راگەیاندووە، ١٠ گەورە کۆمپانیای بواری نەوت سەرپەرشتی دەرهێنانی نەوتی هەرێمی کوردستان دەکەن کە بریتین لە DNO، KAR، Chevrin , OpHawler , Huntoil , HKN , Taqa , Gulfkeystone , Gazprom , Genelenergy.