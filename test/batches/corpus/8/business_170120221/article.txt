ئەو بۆرییە قەبارەی گازی رووسیا بۆ ئەوروپا دوو هێندەی بۆریی گازی نۆرد ستریم لێدەکات کە لە ساڵی ٢٠١١ کرایەوە و توانای هەیە ٥٥ ملیار مەتر سێجا گاز لە ساڵێکدا بگوازێتەوە.  وەزیری دەرەوەی ئەڵمانیا کە بە مەبەستی هێورکردنەوەی دۆخەکە بڕیارە هەفتەی داهاتوو سەردانی کییڤ و مۆسکۆ بکات، چەند رۆژێک پێش ئێستا لە واشنتن رایگەیاند، وەستاندنی نۆرد ستریم ٢ یەکێک دەبێت لە بژاردەکان، ئەگەر رووسیا هێرش بکاتەسەر ئۆکراینا.  ئانالینا بایربۆک، وەزیری دەرەوەی ئەڵمانیا رایگەیاند، "جارێکی دیکە روونم کردەوە کە حکومەتی نوێی ئەڵمانیا پاڵپشتیی خۆی بۆ رێککەوتنی نێوان ئەمریکا و حکومەتی پێشووی ئەڵمانیا دووپات دەکاتەوە و دەڵێت، ئەگەر رووسیا وزە وەکو چەکێک بەکاربهێنێت، ئەو هەنگاوە کاریگەریی لەسەر پرۆژەی نۆرد ستریم ٢ دەبێت".  ئەمریکا هەر لە سەرەتاوە لەگەڵ نۆرد ستریم ٢ نەبووە؛ ئیدارە یەک لەدوای یەکەکانی ئەمریکا پێیان وابووە بۆرییەکە دەبێتە چەکێکی جیۆپۆلیتیکی بەدەست رووسیاوە و ئیدی کاریگەریی لەسەر بازاڕی وزە و ئاسایشی نیشتمانیی ئەوروپا زیاتر دەبێت و ئاسایشی وزەی ئەوروپا دەکەوێتە دەستی مۆسکۆ.  هۆکارێکی دیکە ئەوەیە، بە وەگەڕکەوتنی نۆرد ستریم ٢، رووسیا چیدیکە باجی ئەو بۆرییە نەوتە نادات کە لە رێگەی ئۆکرایناوە گاز بۆ ئەوروپا دەگوازێتەوە.  ئەنتۆنی بلینکن، وەزیری دەرەوەی ئەمریکا رایگەیاند، "سەبارەت بە خودی بۆرییەکە، دەیڵێمەوە هەروەکو چۆن گوتوومە، ئەمە کردەیی نییە و بە تێڕوانینی ئێمە زۆر ئەستەمە ببینین گاز بەو بۆرییەدا تێپەڕبێت و ببێتە کردەیی، ئەگەر رووسیا کردەوە دووژمنکارییەکانی بۆسەر ئۆکراینا نوێ بکاتەوە".  رۆژی هەینی ١٤ - ٠١ - ٢٠٢٢ پرۆژە بڕیارێکی تێد کرووز، سیناتۆری ئەمریکی لە ئەنجوومەنی پیران بۆ سزادانی نۆرد ستریم دوو، دەنگی پێویستی بەدەستنەهێنا، بەڵام بەرپرسانی ئەمریکی دەڵێن، لە چاوخشاندنەوە بە بژاردەی جیاواز دژی رووسیا بەردەوامن، ئەگەر هێرش بکاتە سەر ئۆکراینا.  سەرباری ناڕەزایەتییەکانی ئەمریکا و دڕدۆنگیی وڵاتانی ئەوروپا لە بۆرییە گازییەکە، نەبوونی بژاردەیەکی دیکە بۆ پڕکردنەوەی خواستی ئەوروپا لە گاز، پێگەی رووسیا بە بەهێزی ماوەتەوە.