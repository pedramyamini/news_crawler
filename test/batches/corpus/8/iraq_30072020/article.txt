بەپێی زانیارییەکانی پەیامنێری رووداو لە خانەقین: "درەنگانی شەوی رابردوو چەند چەکدارێکی داعش لە نزیک گوندی شێرک هێرشیان کردە  سەر بارەگایەکی فەوجی دووی سوپای عێراق، کامێرای حەراریی بارەگاکەیان بە فیشەک لە کارخستووە، دواتر پێکدادان روویداوە. لە ئەنجامی پێکدادانەکە سەربازێک بەناوی حەیدەر تاهیر حەسناوی کوژراوە و چوار سەربازی دیکەش برینداربوون".  عەمید شەماڵ عەبدولڕەحمان، بەڕێوەبەری یاریدەدەرێتی ئاسایشی کۆکس بە (رووداو)ی راگەیاند: "لە کاتی بەهاناوەچوونی هێزێکی دیکەی سوپای عێراق، بۆمبێک بە هەمەرێکی هێزەکەدا تەقیوەتەوە و تێکشکاوە".  گوندی شێرک سەر بە قەزای خانەقینە و دەکەوێتە سێگۆشەی نێوان خانەقین کۆکس گوڵالەوە.  ماوەیەکە داعش دەستی بە گورزوەشاندن لە هێزە ئەمنییەکانی عێراق کردووەتەوە. بەتایبەتی لە ناوچەکانی کەرکووک، سەلاحەدین، دیالە، ئەنبار و دەوروبەری بەغدا.  فەرماندەیی ئۆپەراسیۆنە هاوبەشەکانی عێراق بڵاویکردەوە،  شەوی سێشەممە عەمید روکن ئەحمەد عەبدولوەهاب لامی فەرماندەی لیوای ٢٩ی فرقەی ٧ی سوپای عێراق لە کاتی گەڕان و بەدواداچوون بۆ گروپێکی تیرۆریستی لە قەزی هیت کوژراوە.  هەروەها رۆژی ٢٠٢٠/٠٧/١٧ وەزارەتی بەرگریی عێراق رایگەیاند، عەمید روکن عەلی حەمید، فەرماندەی لیوای ٥٩ی پیادە  لەلایەن چەکدارانی "تیرۆریست" لە ناوچەی بن سینای سەر بە شارۆچکەی تارمیەی بەغدا کوژرا.   زیادبوونی جموجۆڵەکانی داعش، وای لە فەرماندەی گشتی هێزە چەکدارەکانی عێراق کرد، کە مانگی رابردوو ئۆپەراسیۆنی پاڵەوانانی عێراق رابگەیێنێت، ئۆپەراسیۆنەکە بە چوار قۆناخ لە سنووری پارێزگاکانی کەرکووک، دیالە، سەلاحەددین و چەند ناوچەیەکی دیکە جێبەجێکرا.  بەگوێرەی توێژینەوەیەکی سەنتەری هەواڵگری و تیرۆری ئیسرائیلی لەبارەی تواناکانی ئێستای داعشەوە، ئەو گورزانەی بەر داعش کەوتوون، نەبوونە هۆی لەناوبردنی، بەڵکو تەنیا لاوازیانکرد و ئەوەش وایکرد رێکخراوەکە پاش لەدەستدانی سەرکردەکەی، پەنا بۆ شێوازی نوێی کارکردن ببات کە بریتییە لە هێرشکردنە سەر ئامانجی جیاواز لە ناوچە جیاوازەکانی عێراق و سووریا.  سەنتەرەکە دەڵێت ستراتیژیەتی نوێی داعش، رێکخراوەکەی لە هەوڵدەر بۆ دروستکردنی "دەوڵەتی خەلافەت" گۆڕیوە بۆ کۆمەڵێک "گرووپی چەتەیی"، کە دەستبەرداری بیرۆکەی کۆنترۆڵکردنی زەوی بووە و "تەنیا دەیەوێت درێژە بەشەڕی چەتەیی و چالاکییە تیرۆریستییەکانی بدات".