ئەلفێرێد کامێر، بەڕێوبەری لقی ئەوروپای سندووقی نێودەوڵەتی دراو دەڵێت، "لە ماوەی شەش مانگی داهاتوودا ئەوروپا دەتوانێت لەگەڵ پچڕانی گازی رووسیا مامەڵە بکات، ئەوەش لەڕێگەی بەکارهێنانی یەدەکی ئێستایەوە. واتە ئەگەر شۆکێکی وەها روویدا ئەوروپا دەتوانێت گازی کۆگاکراوی خۆی بەکاربهێنێت و بەو جۆرە چالاکییە ئابوورییەکانی پەکی ناکەوێت، بەڵام ئەگەر پچڕانی گاز تاوەکو وەرزی زستان درێژبووەوە، یان زیاتر لەو ماوەیە بەردەوام بوو، ئەوا کاریگەری گەورەی لەسەر ئابووریی ئەوروپا دەبێت. "  رووسیا رۆژانە دوو ملیۆن و ٥٠٠ هەزار بەرمیل نەوت هەناردەی ئەوروپا دەکات؛ هەروەها ساڵانە ٢٠٠ ملیار مەتری سێجا گازی سرووشتیش بۆ وڵاتانی ئەوروپا دەنێرێت. ١٤٠ ملیار مەتری سێجای بۆ ئەڵمانیا دەبێت.  وەزیری وزەی ئەڵمانیا دەڵێت، تاوەکو کۆتایی ئەمساڵ هاوردەکردنی نەوتی رووسیا و لە چەند ساڵی داهاتووشدا هاوردەکردنی گاز لە رووسیاوە دەوەستێنن.  ئالفێرێد کامێر، بەڕێوەبەری لقی ئەوروپای سندووقی نێودەوڵەتی دراو گوتیشی، "هیچ تاکە سەرچاوەیەک نییە کە کاریگەری زۆر گەورەی هەبێت، بەڵام هەندێ هەنگاوی بچووکی دیکە هەن کە کاریگەرییان دەبێت. یەکێک لەو هەنگاوانە ئەوەیە کە جێگرەوە بۆ گازی سرووشتی بدۆزرێتەوە. بۆ نموونە، جەزائیر یەکێکە لەو سەرچاوانە و بەرهەمهێنانی گازی نەرویجیش زیادبووە. "  ئیتاڵیا ٤٥ % ـی گازی خۆی لە رووسیاوە هاوردە دەکات. حکومەتی ئەو وڵاتە هەوڵدەدات لەڕێگەی هاوردەکردنی گازی شل لە وڵاتە ئەفریقییەکانی وەک جەزائیر و کۆنگۆوە گازی پێویستی خۆی دابینبکات. جەزائیر توانای هەیە تاوەکو چەند ساڵی داهاتوو ساڵانە ٣٠ ملیار مەتری سێجا گاز هەناردەی ئەوروپا بکات.  لویجی دی مایۆ، وەزیری دەرەوەی ئیتاڵیا دەڵێت، "ئابووری ئەم سەردەمە بەزۆری پەیوەستە بە ئابووری وزەوە. شەڕەکانی ئێستاش بەزۆری لە پشتییانەوە بابەتی وزە هەیە. "  لەنێوان وڵاتانی ئەوروپیدا ناکۆکی لەسەر قەدەخەکردنی نەوتی رووسیا بە تەواوەتی هەیە. وەزیری گەنجینەی ئەمریکا هۆشداری داوەتە وڵاتانی ئەوروپی لە قەدەخەکردنی تەواوی نەوت و گازی رووسیا و دەڵێت، ئەو هەنگاوە زیانی گەورە لە ئابووریی ئەوروپا جیهان دەدات.