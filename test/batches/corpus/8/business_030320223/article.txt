عەمید هێمن کەمەرخان، گوتەبێژی بەڕێوەبەرایەتیی پۆلیسی دارستان و ژینگەی سلێمانی لە کۆنگرەیەکی رۆژنامەڤانیدا رایگەیاند، ساڵانە لە سەرەتای مانگی ئادارەوە، راوەماسی قەدەخە دەکرێت و تاوەکو سێ مانگ بەردەوام دەبێت و گوتیشی: "سەرجەم هێزەکانمان لەسەر دەریاچە و رووبارەکان جێگیرکردووە و داوا لە سەرجەم هاونیشتمانییان دەکەین پابەندبن بە رێنماییەکان و لە ماوەیەدا بەهیچ شێوەیەك راوی ماسی نەکەن".  بڕیاری قەدەخەکردنی راوەماسی تاوەکو ١٦ - ٠٦ - ٢٠٢٢ دەخایەنێت، لە رێنمانییەکاندا هاتووە "راوکردن بە بەکاربردنی کارەبا، ژەهر، تۆڕ و هەموو جۆرە تەقەمەنییەک قەدەخەیە و سەرپێچیکار رووبەڕووی سزای یاسایی دەبێتەوە، چونکە ئەم ماوەیە وەرزی گەرادانانی ماسییە".   سیروان سەعید، بەڕێوەبەری سامانی ماسی لە وەزارەتی کشتوکاڵی هەرێمی کوردستان بە تۆڕی میدیایی رووداوی راگەیاند، ساڵانە نزیکەی دوو تاوەکو سێ هەزار تۆن ماسی لە بەنداوەکانی هەرێمی کوردستان بەرهەمدێت، ئەمە جگە لە رووبارەکان کە بەرهەمێکی کەمیان هەیە، بەڵام زیاتر لە بەنداوەکانی دووکان، دەربەندیخان و بەنداوی موسڵ راوی ماسی دەکرێت.  سیروان سەعید ئاماژەی بەوەشکرد، ٣٩٩ حەوزی ماسی لەهەرێمی کوردستان مۆڵەتییان هەیە، کە ساڵانە چوار بۆ پێنج هەزار تۆن ماسی بەرهەمدەهێنن، پرۆژەی دیکەش هەن بێ مۆڵەت کاردەکەن، بەتایبەت لە ناوچەی تەقتەق و شارباژێڕ: "ئێمە بەهۆی خراپی بارودۆخی دارایی خەڵک چاوپۆشیمان کردووە، هەروەها بەهۆی قەیرانی دارایی یارمەتی وەزارەت وەستاون، تەنیا پرۆژەکانی پەنجە ماسی هەولێرو سلێمانی پەنجە ماسی دەدەنە حەوزەکان".  لەبارەی جیاوازیی ئەو ماسییەی لەنێوخۆ راودەکرێت یان بەرهەم دێت، لەگەڵ ماسیی هاوردەکراو، بەڕێوەبەری سامانی ماسی رایگەیاند، بەرهەمی ناوخۆی هەرێمی کوردستان زۆر باشتر و خاوێنترە لە هی هاوردەکراو، "چونکە ئەوەی هاوردە دەکرێت تا دەگاتە ئێرە چەند رۆژێکی دەوێت، رەنگە لەو ماوەیەدا زیانی پێبگات، بەڵام لەرووی نرخەوە نرخی ماسی ئێرانی کەمترە، چونکە لەوێ تێچووی بەرهەمهێنانیان کەمترە لەوانەی هەرێمی کوردستان. "