ناجێگیریی نرخی نەوت بەشێکی پەیوەندیی بە هۆکارە جۆیۆسیاسییەکان و ئاڵۆزبوونی گرژییەکانی نێوان ئۆکراینا و رووسیا هەیە بەتایبەتی کاتێک ڤلادیمیر پووتین، سەرۆکی رووسیا بڕیاریدا دوو ناوچە لە هەرێمی دۆنباس وەکو سەربەخۆ بناسێنێت و کاردانەوەی تووند و خێرای یەکێتیی ئەوروپا و ئەمریکای بەدواداهات.  ئەمڕۆ چوارشەممە ٢٣ - ٢ - ٢٠٢٢ نرخی بەرمیلێک نەوتی خاوی برێنت بە ٩٤ دۆلار و ١٠ سەنت مامەڵەی پێوەکرا، لەکاتێکدا نرخی بەرمیلێک نەوتی خاوی رۆژئاوای تێکساس گەیشتە ٩٢ دۆلار و ٢٠ سەنت.   ئاندی لیپۆو، سەرۆکی کۆمەڵەی لیپۆو ئۆیەڵ پێشبینی دەکات ئەگەر گرژییەکان لەسەر سنووری ئۆکراینا و رووسیا خراپترببن، ئەوا لەوانەیە نرخی بەرمیلێک نەوتی برێنت بگاتە ١١٠ دۆلار.   رووسیا رۆژانە سێ ملیۆن بەرمیل نەوت هەناردەی ئەوروپا دەکات.   ئەوە لەکاتێکدایە چاوەڕوان دەکرێت گفتوگۆکانی ڤییەننای تایبەت بە رێککەوتنی ئەتۆمی ئەنجامی ئەرێنییان هەبێت و رێککەوتنی ئەتۆمیی ئێران و وڵاتانی ٥ کۆ یەک زیندووبکرێتەوە، بەوەش ئەگەری هەیە زیاتر لە یەک ملیۆن بەرمیل نەوتی ئێران بگەڕێتەوە بازاڕەکان.   کاترینا ئێل، شرۆڤەکاری ئابوورییە لە کۆمپانیای شرۆڤەکاریی موودیس، دەڵێت، گرژییە جیۆسیاسییەکان لەوانەیە نرخی بەرمیلێک نەوت لەنێوان ١٠ تاوەکو ١٥ دۆلار بەرزبکەنەوە.  بەهای دۆلار بەرامبەر دراوە جیهانییەکان   ١٠٠ دۆلار بەرامبەرە بە ١٤٦ هەزار و ٩٠٠ دیناری عێراقی  پاوەند - دۆلار ١.٣٥ GBP / USD  دۆلار - یەن ١١٥.٠٢ USD / JPY  دۆلار - لیرە ١٣.٧٨ USD / TRY  یەک دۆلار - ریاڵ (تمەن) ٢٦ هەزار و ٣٠٠ تمەن USD / IRR  نرخی زێڕ بۆ هەر ئۆنسەیەک نزیکەی ١٠ دۆلار دابەزیوە  نرخی زێڕیش لەگەڵ نەوت بەیانیی ئەمڕۆ چوارشەممە دابەزینی بەخۆوە بینی و ئێستا هەر ئۆنسەیەک زێڕ بە ١٨٩٩ دۆلار مامەڵەی پێوەدەکرێت کە لە چاو رۆژی رابردوودا نزیکەی ١٠ دۆلار دابەزیوە.  هەروەها هەر ئۆنسەیەک زیویش بە ٢٤ دۆلار مامەڵەی پێوەدەکرێت.