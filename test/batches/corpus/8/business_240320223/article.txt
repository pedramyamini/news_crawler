رۆژی پێنجشەممە ٢٤ - ٣ - ٢٠٢٢، د. توانا نەجەف، بەڕێوەبەری کارگێڕی و دارایی وەزارەتی خوێندنی باڵا و توێژینەوەی زانستی هەرێمی کورستان بە تۆڕی میدیایی رووداوی گوت، سەرجەم یەکە کارگێڕییەکانی زانکۆ و پەیمانگاکانیان ئاگادارکردووەتەوە بۆ دابەشکردنی پاڵپشتی دارایی خوێندکاران.  د. توانا نەجەف گوتی: "رێکارەکانمان تەواو کردوون؛ ئەوەی ماوە دابەشکردنەکەیە کە لە رۆژی یەکشەممەی داهاتوو ٢٧ی ئادارەوە دەستپێدەکات".  مانگی یەکەمی دابەشکردنی پاڵپشتی دارایی خوێندکاران، سەرەتای ئەم مانگە بوو.  دوای ناڕەزایەتی و خۆپێشاندانی خوێندکارانی زانکۆ و پەیمانگەکان لە کۆتاییەکانی ساڵی رابردوودا بۆ باشترکردنی خزمەتگوزارییەکانی بەشە ناوخۆییەکانیان و گەڕاندنەوەی دەرماڵەکانیان، ئەنجوومەنی وەزیرانی هەرێمی کوردستان بەپێی رێنوێنیی ژمارە ٥٨ی دارایی ساڵی ٢٠٠٨ بڕیاریدا بۆ ساڵی خوێندنی ٢٠٢١ - ٢٠٢٢ زیاتر لە شەش ملیار دینار وەکو هاوکاریی مانگانە بۆ خویندکارانی زانکۆ و پەیمانگەکان خەرج بکات.  بڕی پاڵپشتییە داراییەكە بەو جۆرە دەبێت كە مانگانە ٤٠ هەزار دینار دەدرێتە  ئەو خوێندكارانەی ناوەوەی شار كە لە زانكۆلاین وەرگیراون و ٦٠ هەزار دیناریش  دەدرێتە ئەو قوتابییانەی كە لە دەرەوەی شار لە زانكۆلاین وەرگیراون.   بەپێی وەزارەتی خوێندنی باڵا و توێژینەوەی زانستی حکومەتی هەرێمی کوردستان، نزیكەی ١٣٠ هەزار  خوێندكار لە وەرگرتنی ئەو پارەیە سوودمەند دەبن.