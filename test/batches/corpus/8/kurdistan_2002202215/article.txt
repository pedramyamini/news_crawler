هەفتەیەکە داواکاریی بەرزکردنەوەی نرخی دیناری عێراقی بەرامبەر دۆلاری ئەمریکی و دراوە بیانییەکانی دیکە بووەتە باسی گەرمی شەقام و راگەیاندن و سیاسەتڤانان، کە ئەمە کاریگەریی راستەوخۆی لەسەر بازاڕەکانیش دروستکردووە.  حاجی سابیر، مامەڵەکاری دراو ئاماژە بەوە دەکات، "خەڵک هەیە لە پێشانگەی ئۆتۆمبێلە یاخود لە کەرتی خانووبەرە کاردەکات و ١٥ بۆ ٢٠ دەفتەر دۆلار دەهێنێت دەیگۆڕێتەوە بە دیناری عێراقی، دەڵێت ئەگەر دابەزی دیسان دەیکاتەوە بە دۆلار و قازانج دەکات؛ بەڵام لەڕاستیدا قازانج و زەرەر دیارنییە".  مامەڵەکارێکی دیکەی دراو دەڵێت، "خەڵکێکی زۆر هاتوون دۆلار دەگۆڕنەوە و پێیانوایە بەهای دۆلار دادەبەزێت، بەڵام هێشتا یەکلایی نەبووەتەوە، خەڵک لە دڵەڕاوکێدایە و نیوەی دەیفرۆشێت و نیوەی دەیکڕێت".  دژبەرانی داواکاریی بەرزکردنەوەی بەهای دیناری عێراقی دەڵێن، هۆکاری سەرەکیی ئەو داوایە سیاسییە، چونکە رەوتی سەدر پاڵپشتی یەکەمی دابەزاندنی نرخی دینار بوو، هاوپەیمانیی دەوڵەتی یاسای رکابەریشی دژی بوو، ئێستاش دەوڵەتی یاسا ئەو بابەتە هەستیارە دژی رکابەرەکەی بەکاردەهێنێت.  مەحموود داغر، راوێژکاری بانکی ناوەندیی عێراق رایگەیاند، "لای ئێمە نرخی کڕین ١٤٦ هەزار دینارە و ١٤٧ هەزار دیناریش فرۆشتنە. نرخی فەرمییش بریتییە لە ١٤٧ هەزار دینار، واتە ئەوەی کە لە بازاڕ کاری پێدەکرێت. لەنێوان ١٤٦ هەزار دینار و ١٤٧ هەزار دینار هەموو شتێک قبووڵە، بەڵام بەزرتر لە ١٤٧٠٠٠ دینار ئێمە دەخاتە کێشەوە، کەمتریش لە ١٤٦٠٠٠ دینار خستنەسەر لە نرخ دروستدەکات. من لەگەڵ مانەوەی نرخی فەرمیدام کە ئێمە کار بەم سیستمە دەکەین. ئێمە وابەستەی دۆلارین. بەهاکە ١٤٦٠ دینارە، فرۆشتنیش ١٤٧٠ دینارە. بانکی ناوەندی خۆی بڕیار دەدات، نەک بازاڕ. بازاڕ بڕیار نادات، بەڵکو کار دەکات. نرخی فەرمی جێگیرە، پێویستە بازاڕیش جێگیربێت".  پارێزگاری بانکی ناوەندی رایگەیاندووە، تاوەکو سێ ساڵی دیکە ناتوانن نرخی دینار بگەڕێننەوە بۆ نرخە کۆنەکەی، لەبەر سێ هۆکار: یەکەم، ئابووریی عێراق ئەوەندە بەهێز نییە؛ دووەم، بانکی ناوەندیی عێراق پابەندە بە دامەزراوە نێودەوڵەتییەکان و بۆی دیاریکراوە کە دەبێت نرخەکان چۆن بن؛ سێیەم، ئەگەر لە ساڵێکدا دوو جار نرخ بگۆڕێت، خەڵک متمانەی بە بانکی ناوەندی نامێنێت. هەروەها لە بودجەی کارپێکردندا گوشار و بارگرانی دەکەوێتە سەر حکومەت.  فالح داوود، بریکاری پێشووی پارێزگاری بانکی ناوەندیی عێراق بە رووداوی راگەیاند، دۆخی ئێستای دراو بە لەبەرچاوگرتنی ئەوەی بودجەی ساڵی ٢٠٢٢ بۆ ئەنجوومەنی نوێنەران نەنێردراوە، ئەوا بەپێی یاسای بودجەی ساڵی ٢٠٢١ بانکی ناوەندی ١٠٠ دۆلار بە ١٤٥ هەزار دینار لە وەزارەتی دارایی دەکڕێت و بە گرانتر دەیفرۆشێتە بانکەکان، بۆیە تاوەکو بودجەیەکی نوێ بە بڕگەیەکی تایبەت بە بەرزکردنەوەی نرخی دینار پەسند نەکرێت، ناتوانرێت دەستکاریی نرخی دیناری عێراقی بکرێت.