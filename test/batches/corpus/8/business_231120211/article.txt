محەممەد شوکری، سەرۆکی دەستەی وەبەرهێنانی هەرێمی کوردستان ئەمڕۆ سێشەممە ٢٣ - ١١ - ٢٠٢١، بە تۆڕی میدیایی رووداوی راگەیاند: "بۆ لەمەودوا یەکێک لە مەرجەکانی پێدانی مۆڵەتی وەبەرهێنان ئەوەیە هەر وەبەرهێنەرێک داوا مۆڵەتی پرۆژە بکات دەبێت رێژەی ٧٥ % ی کرێکارەکانی پڕۆژەکەی کرێکاری خۆماڵی بن، ئەمەش هەزاران هەلی کاری نوێ دەڕەخسێنێت". محەممەد شوکری گوتی کاردەکەن لە ئایندەدا ئەو رێژەیە بگەیێننە ١٠٠ %.  سەرۆکی دەستەی وەبەرهێنانی هەرێمی کوردستان گوتیشی: "مەرجی ١١ لە مەرجەکانی پێدانی مۆڵەتی وەبەرهێنان ئەوەیە دەبێت ئەو رێژەیە لە کرێکارانی نێوخۆ بەکاربهێنن و هەر وەبەرهێنەرێک پابەندی رێنمایی و مەرجەکان نەبێت رێوشوێنی تووندی بەرامبەر دەگیرێتەبەر".   سەرۆکی دەستەی وەبەرهێنان ئاماژەی بەوەدا ئێستا زۆربەی پڕۆژەکانی وەبەرهێنان پابەندی ئەو رێژەیە کراون و کاردەکەن بۆ ئەوەی لە هەموو پڕۆژەکانی وەبەرهێنان رێژەکە بچەسپێت.