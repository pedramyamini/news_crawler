بێوار خنسی، راوێژکاری مەسرور بارزانی، سەرۆکی حکومەتی هەرێمی کوردستان، لەبارەی دوایین هەوڵەکان بۆ دانوستاندن لەنێوان حکومەتی هەرێمی کوردستان و حکومەتی ناوەندیی عێراق بە تۆڕی میدیایی رووداوی گوت، "ئێمە لە هەرێمی کوردستان پێمانوایە ئەو بڕیارەی دادگەی باڵای فیدڕاڵیی عێراق لەبارەی پرسی نەوت و گازەوە سیاسییە، بەڵام لەگەڵ ئەوەشدا ئامادەییمان بۆ دانوستاندن لەسەر ئەو پرسە نیشانداوە، بۆ گفتوگۆکردن چاوەڕوانی حکومەتی عێراقین، چونکە ئەو بڕیارەی دادگە بێبەشکردنی خەڵکی هەرێمی کوردستانە لە مافێکی رەوای خۆی".  سەبارەت بە ئاماژەکان لەلایەن حکومەتی عێراقەوە بۆ دانوستاندن لەسەر پرسی نەوت و گازی هەرێمی کوردستان، بێوار خنسی گوتی، "ئەگەری زۆرە لەو تەمەنەی ئەم کابینەیە ماویەتی دانوستاندن لەنێوان حکومەتی هەرێمی کوردستان و حکومەتی ناوەندیی عێراق روونەدات، بەڵام ئەگەری زۆرە لە کابینەی نوێ گفتوگۆ و دانوستان هەبێت".  ئاماژەی بۆ ئەوەشکرد کە بەپێی بڕیارەکە بێت کارەسات دروست دەبێت و هەرێمی کوردستان ناتوانێت پشت بە داهاتی دیکە ببەستێت، دەشڵێت، "ئێستا داهاتەکانی عێراق بەگشتی بە رێژەی ٩٠ % پشت بە نەوت دەبەستێت، ئەگەر حکومەتی هەرێمی کوردستان نەوت و گازی رادەست بکات ئەی بەچی کارەکانی رایی بکات؟ بۆیە بڕیارەکەی دادگە ناتەواوە، چونکە بەپێی ماددەکانی دەستوور و یاسای نەوت و گازی هەرێمی کوردستان مافی خۆمانە نەوت دەربهێنین و بفرۆشین، عێراقیش تائێستا یاسای نەوت و گازی نییە".  لەبارەی پرسی گرانبوونی نرخی بەنزین لە هەرێمی کوردستان، راوێژکاری سەرۆکی حکومەتی هەرێمی کوردستان، گوتی، "لە راستیدا بەرزبوونەوەی نرخی بەنزین و نەوت پرسێکی جیهانییە، لەگەڵ ئەوەشدا کەمی پاڵاوگە نێوخۆییەکان و سنوورداری تواناکانیان وایکردووە هەرێمی کوردستان نەتوانێت خۆی نەوت بپاڵێوێت، بۆیە گرنگە حکومەت لە داهاتوودا چەند پاڵاوگەیەکی نەوت دروستبکات".  بێوار خنسی گوتیشی، "پێشتر و پێش قەیرانی دارایی لە ساڵی ٢٠١٤ حکومەتی هەرێمی کوردستان پلانی هەبوو بۆ دروستکردنی سێ پاڵاوگەی پاڵاوتنی نەوت و بەتوانای زۆر، بەڵام دواتر راگیرا و هێشتا پلانەکە ماوە و گرنگە حکومەتی هەرێمی کوردستان کاری لەسەر بکاتەوە بۆ ئەوەی لەکاتی قەیرانەکاندا بەکەڵکمان بێن".  باسی لە گرنگیی ئەو پاڵاوگە نەوتییانە کرد و روونیکردەوە، "سوودێکی زۆری لە رووی داهاتەکانەوە بۆ حکومەتی دەبێت، چونکە جگە لە پاڵاوگە دەتوانین پیشەسازیی نەوتیش بایەخی زیاتری پێبدەین و پیشەسازیی پترۆکیمیایی دابمەزرێنین".  رۆژی ٣ی ئاداری ٢٠٢٢، مەسرور بارزانی، سەرۆکی حکومەتی هەرێمی کوردستان لە کۆنگرەیەکی رۆژنامەڤانیدا رایگەیاند، "به هیچ شێوه‌یه‌ك ئێمه واز له یه‌ك مافی ده‌ستووریی خۆمان ناهێنین، داوا ده‌كه‌ین ئه‌و مافه ده‌ستوورییانه‌ی دیكه‌ش كه پێشێلكراون یان جێبه‌جێ نه‌كراون، له‌م خوله‌ی داهاتووی په‌رله‌مان كاری جیددییان بۆ بكرێت بۆ جێبه‌جێكردنیان، به دروستكردنی ئه‌نجوومه‌نی فیدراڵی و له‌گه‌ڵ ئه‌وه‌ش دروستكردنی دادگەی فیدراڵیی عێراق، كه به‌گوێره‌ی ده‌ستوور هاتووه له مادده‌ی ٩٢، هاوكات قه‌ره‌بووكردنه‌وه‌ی ئه‌و زیانانه‌ی كه به خه‌ڵكی ئێمه كه‌وتووه".  رۆژی سێشەممە ١٥ ـی شوباتی ٢٠٢٢ دادگەی فیدراڵیی عێراق گرێبەستە نەوتی و گازییەکانی هەرێمی کوردستانی بە "نادەستووری" ناساند و داوای رادەستکردنەوەی نەوتەکەشی کرد، لە کاتێکدا لە ساڵی ٢٠٠٥ ـەوە عێراق گیرۆدەی نەبوونی یاسایەکە کەرتەکە رێکبخات، هەرێمی کوردستانیش دەڵێت بە پشتبەستن بە چەند ماددەیەکی دەستووری کارەکانی کردووە.  هەروەها رۆژی دووشەممە، ٢٨ی شوباتی ٢٠٢٢، به سه‌رپه‌رشتيى نێچيرڤان بارزانى، سه‌رۆكى هه‌رێمى كوردستان هه‌رچوار سه‌رۆكايه‌تییەکە له سه‌رۆكايه‌تيى هه‌رێمى كوردستان كۆبوونه‌وه. لە راگەیێندراوێکیشدا دەڵێن، "بڕيارى دادگەی فيدراڵیی عێراق پێچه‌وانه‌ى ده‌ق و گيان و بنه‌ما راسته‌قينه‌كانى سيستمى فيدراڵييه و پێشێلكردنێكى زه‌ق و ئاشكراى ماف و ده‌سه‌ڵاته ده‌ستوورييه‌كانى هه‌رێمى كوردستانه. "