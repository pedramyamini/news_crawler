کۆمپانیای گەنەل ئینێرجی لە راگەیێندراوێکدا کە لە ماڵپەری خۆی دایناوە رایگەیاندووە، " بۆردی بەڕێوەبەرانی کۆمپانیای گەنەل ئینێرجی گەیشتوونەتە ئەو بڕوایەی کە هیچ رێگەیەکی کردارییان بۆ نەماوەتەوە جگە لەوەی کە بەوە گەیشتوون حکومەتی هەرێمی کوردستان گرێبەستەکەیانی کۆتایی پێهێناوە و لەبەر ئەوەش بەرەسمی داوای قەرەبوو دەکەنەوە".  هەرچەندە کۆمپانیای گەنەل ئینێرجی ئاشکرای نەکردووە کە لەو سکاڵایەی کە کردووەیەتی داوای چەند قەرەبوو دەکاتەوە، بەڵام رایگەیاندووە کە ئەو بڕەی داوای دەەکەنەوە، بڕێکی بەرچاوە.  کۆمپانیای گەنەل ئینێرجی لە  ساڵی ٢٠١٧ وە دوو گرێبەستی بۆ پەرەپێدانی دوو کیڵگەی میران و بنەباوی پێبەخشرا، بەڵام بە کردەیی ئەو دوو کێڵگەیە پەرەیان پێنەدرا.  کۆمپانیای گەنەل ئینێرجی رایگەیاندووە بڕی ١.٤ ملیار دۆلاریان لە سەرەتای وەرگرتنی گرێبەستەکەیان تاوەکو ئێستا لەو دوو کێڵگەیە خەرجکردووە بەڵام حکومەتی هەرێمی کوردستان پلانی پەرەپێدانی ئەو دوو کێڵگەیەی پەسند نەکردووە.  حکومەتی هەرێمی کورستان مانگی ٨ی ئەمساڵ رایگەیاند، کە لەبەر ئەوەی پەرەپێدانی دوو کێڵگەی بنەباوی و میران لەلایەن کۆمپانیای سەرکارەوە دواکەوتووە، بەنیازە ئەو دوو کیڵگەیە لە کۆمپانیای گەنەل ئینێرجی وەربگرێتەوە.  کۆمپانیای گەنەل ئینێرجی رایگەیاندووە کە بەردەوام دەبێت لە کارکردن لەگەڵ حکومەتی هەرێمی کوردستان لە کێڵگەکانی دیکەدا کە پشکی تێداهەیە و ئێستا سەرقاڵی بەرهەمهێنانی نەوتە لەو کێڵگانەدا.  جگە لەو دوو کێڵگەیە، کۆمپانیای گەنەل ئینێرجی لە ٣ کێڵگەی تەق تەق و تاوکێ و سەرتە خاوەن پشکە کە لەو کێڵگانەدا نەوت بەرهەمدەهێنێت. هاوکات لە کێڵگەی قەرەداخیش سەرقاڵی کارکردنە پەیوەست بە پەرەپێدانی ئەو کێڵگە نەوتییە.