رۆژی دووشەممە، ٣ - ١ - ٢٠٢٢ کاژێر ٠٦: ٤٥ خولەکی ئێوارە بە کاتی گرینیچ و ٠٩: ٤٥ خولەکی شەو بە کاتی هەولێر، بەهای پشکەکانی کۆمپانیای ئەپڵ لە بۆرسەکانی ئەمریکا گەیشتە سێ ترلیۆن دۆلار.  بەرزبوونەوەی بەهای کۆمپانیاکە بۆ چەند خولەکێكی کەم بوو، پاشان بەهای پشکەکانی کۆمپانیا ئەمریکییەکە کەمێك بۆ خوار ئەو نرخە دابەزی.  ئەمە دووەمین جارە لە سەردەمی بڵاوبوونەوەی پەتای کۆرۆنادا، بەهای پشکەکانی ئەپڵ ژمارەی پێوانەیی تۆمار بکات، لە مانگی ئابی ساڵی ٢٠٢٠ - یشدا بەهای پشکەکانی ئەپڵ گەیشتە دوو ترلیۆن دۆلار.  هۆکاری بەرزبوونەوەی بەهای ئەپڵ بۆ بەرزبوونەوەی خواست لەسەر کەلوپەل و ئامێرە ئەلیکترۆنییەکانە لەکاتی بڵاوبوونەوەی پەتاکاندا.  کۆمپانیای ئەپڵی ئیلیکترۆنی لەساڵی ١٩٧٦ لەلایەن ستیڤ جۆبس، ستیڤ وۆزنیاک و رۆناڵد وەین دامەزرا.  بارەگای سەرەکی کۆمپانیاکە لە کالیفۆرنیای ئەمریکایە؛ خاوەن زیاتر لە ٥١٦ ناوەندی گەورەی فرۆشتنە لە سەرانسەری جیهاندا  و زیاتر لە ١٤٧ هەزار کارمەندی هەیە.  ئەپڵ یەکێکە لە گەورەترین کۆمپانیا تەکنەلۆژیاکانی جیهان، ساڵی رابردوو داهاتەکەی زیاتر لە ٣٦٥ ملیار دۆلار بووە.