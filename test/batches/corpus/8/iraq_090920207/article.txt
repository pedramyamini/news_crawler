سەمیر هەورامی، گوتەبێژی قوباد تاڵەبانی، جێگری سەرۆكی حكومەتی هەرێمی كوردستان بە تۆڕی میدیایی رووداوی راگەیاند "لەبارەی كێشە هەڵپەسێردراوەكانی نێوان هەرێمی كوردستان و بەغدا، بەتایبەتی پرسی چۆنێتی شایستە داراییەكانی هەرێمی كوردستان لە بودجەی ساڵی ٢٠٢١ كە ئێستا حكومەتی عێراق كاری لەسەردەكات، لە دوێنێوە زنجیرەیەك كۆبوونەوەمان لەگەڵ وەزیری دارایی و بەرپرسانی وەزارەتی نەوت ئەنجامداوە، هەروەها كۆبوونەوەیەكی گرنگیشمان لەگەڵ مستەفا كازمی، سەرۆكوەزیران ئەنجامداوە".  بە گوتەی هەورامی، "سەرۆكوەزیران و حكومەتی عێراق نیازیان نیشانداوە لەگەڵ حكومەتی هەرێمی كوردستان بگەنە رێككەوتن، لەمیانی كۆبوونەوەشمان لەگەڵ كازمی، بە چڕی باسمان لە پرسی ناوچە جێناكۆكەكان، جێبەجێكردنی ماددەی ١٤٠ و پشكی هێزی پێشمەرگە لە بودجەی گشتیی عێراق كرد".  سەمیر هەورامی پێیوایە "ئەمڕۆش رەنگدانەوەی قسەكانی دوێنێی كازمی لە قسەكانی عەلی عەللاوی، وەزیری دارایی هەبوو و کە رایگەیاند، ئامادەن لەسەر كێشەكان لەگەڵمان رێكبكەون".  سەبارەت بە پرسی دارایی، شاندی حكومەتی هەرێمی كوردستان داوایكردووە پشت بە یاسای كارگێڕیی دارایی ببەسترێت كە ساڵی رابردوو حكومەتی عێراق پەسندی كردووە.  گوتەبێژی جێگری سەرۆكی حكومەتی هەرێمی كوردستان دەڵێت "دەتوانم بڵێم قۆناخێكی زۆر باشمان بڕیوە و ماوە بگەینە سەر چۆنێتیی داڕشتنەوەی رێككەوتنێك لەنێوان هەرێمی كوردستان و بەغدا، كۆبوونەوەكانیش بەردەوام دەبن، ئێوارەی ئەمڕۆش شاندی حكومەتی هەرێمی كوردستان جارێكی دیكە لەگەڵ وەزیری دارایی و بریكاری وەزیری نەوتی عێراق كۆدەبێتەوە".  بڕیارە رۆژی پێنجشەممە ١٠ی ئەیلوولی ٢٠٢٠ مستەفا کازمی، سەرۆکوەزیرانی عێراق سەردانی هەولێر بکات و لەگەڵ بەرپرسانی باڵای هەرێمی کوردستان کۆببێتەوە و پەیوەندییەکانی نێوانیان تاوتوێ بکەن.