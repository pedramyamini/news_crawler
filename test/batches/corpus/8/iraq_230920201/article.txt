د. ئەحمەد سەفار، بڕیاردەری لیژنەی دارایی پەرلەمانی عێراق، بە تۆڕی میدیایی رووداوی راگەیاند، دوای ئەوەی رۆژی ٢٠٢٠/٠٩/٢١ پرۆژەیاسای بودجەی ٢٠٢٠ ـی پەرلەمانی عێراق رەوانەی لیژنەی دارایی پەرلەمان کرا، رۆژی سێشەممە ٢٠٢٠/٠٩/٢٢ حکومەتی عێراق پرۆژەیاساکەی کشاندەوە بۆ ئەوەی هەندێک گۆڕانکاری لە دابەشکاریی پارێزگاکاندا بکات. "  بڕیاردەری لیژنەی دارایی پەرلەمانی عێراق ئاماژەی بەوە دا، هەندێک گۆڕانکاری بچووکە و رەنگە لە یەک بۆ دوو رۆژی داهاتوو پرۆژەیاسای بودجە بۆ پەرلەمان بگەڕێننەوە.   بە گوتەی د. ئەحمەد سەفار، هەر هەمان پرۆژەیاسا دەبێت، بەڵام هەندێک گۆڕانکاری لەو دەزگا بۆ ئەو دەزگا دەکرێت.  لەبارەی ئەوەی گۆڕانکارییەکان چەندە پەیوەندییان بە هەرێمی کوردستانەوە هەیە، د. ئەحمەد سەفار گوتی، "دۆخی هەرێمی کوردستان جیاوازە، رێککەوتنێک کراوە و هەوڵدەدەین رێککەوتنەکە بخەینە ناو پرۆژەیاسای بودجەی ساڵی ٢٠٢٠ ـەوە. "   بڕیاردەرەکەی لیژنەی دارایی پەرلەمان دەڵێت، "ئەگەر بتوانین ئەو رێککەوتنە لەنێو پەرلەمان تێپەڕێنین شتێکی باش بۆ عێراق و هەرێمی کوردستان دەبێت. "  سەفار ئەوەی خستەڕوو، "دۆخی عێراق زۆر خراپە، پارەی نییە مووچەی فەرمانبەرانی خۆی بدات. قەرز وەردەگرێت تاوەکو مووچەی خۆی بدات. ئەوەی هەیە پرۆژەیاسایەکی تایبەتە و بە گوێرەی دۆخەکە مامەڵە دەکرێت. "  رۆژی دووشەممە ٢٠٢٠/٠٩/٢١ پرۆژەیاسای بودجەی ٢٠٢٠ گەیشتە پەرلەمانی عێراق و چاوەڕوان دەکرا لە کۆبوونەوەی رۆژی پێنجشەممەدا خوێندنەوەی یەکەمی بۆ بکرێت.  بەپێی رەشنووسی پرۆژەیاسای بودجەی فیدراڵیی ساڵی ٢٠٢٠ ـی عێراق قەبارەی خەمڵێنراوی بودجەکە ١٤٨ تریلیۆن دینارە، تێکڕای داهاتی پێشبینیکراویش ٦٧ تریلیۆن دینارە، هاوکات پێشبینی دەکرێت ٨١ تریلیۆن دینار کورت بهێنێت.  هەروەها پشکی هەرێمی کوردستان لە بودجەی فیدراڵیی ٢٠٢٠ ـی عێراق بە ١٢.٦٧ % ـی خەرجییە راستەقینەکان دیاریکراوە کە دەکاتە ١٢ تریلیۆن و ٦٢١ ملیار دینار.  ئەنجوومەنی وەزیرانی عێراق، دووشەممەی رابردوو ١٤ ـی ئەیلوولی ٢٠٢٠، پرۆژەیاسای بودجەی فیدراڵی ساڵی ٢٠٢٠ ـی پەسەندکرد، لە کاتێکدا پرۆژەیاساکە دەبوایە لە کۆتایی ساڵی ٢٠١٩ پەسەندبکرایە.