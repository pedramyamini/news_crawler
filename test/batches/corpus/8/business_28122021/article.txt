دوێنێ لە کاتی کردنەوەی بازاڕەکاندا نرخی بەرمیلێک نەوت ٧٦ دۆلار بوو، بەڵام نرخەکەی بەردەوام بوو لە بەرزبوونەوە و شەوی رابردوو پێش داخستنی بازاڕەکان گەیشتە ٧٨ دۆلار، ئەمڕۆش هەر بەو شێوەیە مایەوە.  هەواڵەکانی پەیوەست بە بڵاوبوونەوەی جۆری ئۆمیکرۆنی ڤایرۆسی کۆرۆنا نرخی نەوتی لە مانگی ١١ بە رێژەی ١٠ % دابەزاند بوو، بەڵام هێشتا ناوەندە داراییەکان و ناوەندەکانی وزە پێیانوایە هێندە مەترسی دروستناکات لە کەمکردنەوەی خواست بۆ بەکارهێنانی نەوتی خاو.  لیۆنا لیو، شارەزای نەوتی سەر بە کۆمپانیای راوێژکاری ئۆواندا لەو بارەیەوە دەڵێت "هەرچەندە جۆری ئۆمیکرۆنی ڤایرۆسی کۆرۆنا لەسەر ئاستی جیهاندا خێراتر لە جۆرەکانی دیکە گەشەدەکات، بەڵام ئەو راپۆرتانەی کە دەبینرێن ئەوەمان پێدەڵێن کە هێندە کوشندە نین، ئەوەش هۆکاری ئەوەیە کە بازاڕی نەوت بەرگریی پێشانداوە سەبارەت بە هەواڵەکانی پەیوەست بە بڵاوبوونەوەی جۆری ئۆمیکرۆن".  بەهای دۆلار لە بازاڕەکاندا جێگیرە و ئێستا هەر یۆرۆیەک بە ١.١٣٢ دۆلار مامەڵەی پێوەدەکرێت.  بەهای تمەنیش بەراورد بە دوێنێ تا رادەیەک بەرزبوونەوەی بەخۆیەوە بینیوە، یەک دۆلاری ئەمریکی بە ٢٩ هەزار و ٩٠٠ تمەن مامەڵەی پێوەدەکرێت.  بەهای لیرە لە ١٠ رۆژی رابردوودا بەرزبوونەوەیەکی بەرچاوی بەخۆوە بینی، ئەمڕۆ لە کاتی کردنەوەی بازاڕەکاندا یەک دۆلار بە ١١ لیرە مامەڵەی پێوەکرا، لە کاتێکدا ١٠ رۆژ پێش ئێستا یەک دۆلار تاوەکو ١٨ لیرە بەرزبووەوە.  نرخی دۆلار بەرامبەر دراوە جیهانییەکان:  ١٠٠ دۆلار دەکاتە ١٤٨ هەزار دینار  دۆلار - ٢٩ هەزار و ٩٠٠ ریاڵ (تمەن)  نرخی زێڕ لەگەڵ کردنەوەی بازاڕەکان تا رادەیەک رووی لە دابەزین کرد و هەر ئۆنسەیەکی بە ١٨٠٩ دۆلار مامەڵەی پێوەدەکرێت. هەروەها نرخی زیویش چەند سەنتێک دابەزیوە و هەر ئۆنسەیەک زیو بە ٢٢ دۆلار و ٩٩ سەنت مامەڵەی پێوەدەکرێت.