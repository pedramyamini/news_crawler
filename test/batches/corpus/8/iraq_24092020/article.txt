سەرۆککۆماری عێراق لە گوتاری رۆژی چوارشەممە ٢٣ - ٩ - ٢٠٢٠ بۆ کۆمەڵەی گشتیی نەتەوەیەکگرتووەکان، گەندەڵی بە کێشەیەکی جیدی و گەورە بۆ عێراق وەسفکرد.   د. بەرهەم ساڵح گوتی: "ئێستا و بەر لە سەرهەڵدانی پەتای كۆرۆناش، عێراق گیرۆدەی مەترسییەكی كوشندەتر بوو، ئەویش پەتای گەندەڵییە، كە مەترسییەكانی بۆ سەر جیهان لە مەترسی كۆرۆنا كەمتر نییە. گەندەڵی دەرد و ئافاتێكە و زۆربەی وڵاتان بەدەستییەوە دەناڵێنن؛ ئەو دەردە كوشندە نەیهێشتووە گەلی عێراق لە خێروبێری وڵاتەكەیان سوودمه‌ند بن، بەڵکو بۆ دەیان ساڵیشە عێراقی كردووەتە وێرانە؛ بۆیە گەلی  عێراق بەهۆی كاریگەرییەكانی ئەو ئافاتەوە هەست بە بێزاری و نیگەرانییەکی زۆر دەكەن".  گەندەڵی لە عێراق ئەو زەمینەیەی رەخساندووە، هەزاران کەس زیاتر لە مووچەیەک وەربگرن.  توێژینەوەیەکی ساڵی ٢٠١٦ دەریدەخات، زیاتر لە ٢٥٠ هەزار کەس زیاتر لە مووچەیەک وەردەگرن.  جەمال کۆچەر، ئەندامی لیژنەی دارایی پەرلەمانی عێراق ئاماژە بەوە دەکات، لە ماوەی سێ مانگی رابردوودا ٤٨ هەزار بندیوار لە ٦ وەزارەتی عێراق دەرکراون.  بەرپرسانی عێراق لەم مەترسییە تێدەگەن، کە گەندەڵی رووبەڕووی وڵاتی کردووەتەوە.   کازم شەممەری، سەرۆکی فراکسیۆنی وەتەنییە، لە بەرنامەی بالعراقی الفصیح - ی تایبەت بە بەشی عەرەبی رووداو دیجیتاڵ لەبارەی قەبارەی گەندەڵی لە عێراق پرسیاری لێکرا، لە وەڵامدا گوتی "ئەوەی هەیە لە دۆسییەکانی گەندەڵی منداڵ پیردەکات، ئەوەی باسی دەکەین بۆ سەرسوڕمانی و دۆشدامان نییە، بەڵکو بۆئەوەیە بۆ دۆخی وڵات بگرین".  شەممەری دەڵێت "مەعقولە گەندەڵی لە عێراق گەیشتووەتە ئەو پلەیەی دۆسییەکانی گەندەڵی رەوانەی لیژنەی دەستپاکی و دەستەکانی دەستپاکی دەکرێن، بۆ ئەوەی دادگایی کەمتەرخەمەکان بکرێت، دواتر تۆ دەبینی ئەمانە هەرماون و هیچ رێکارێکیان لەگەڵدا نەکراوە".  سەرۆک فراکسیۆنی وەتەنییە، کە سەر بە ئەیاد عەللاوین دەڵێت: "ئێستا بەرپرس هەیە زیاتر لە ٢٠٠ فەرمانی دەستگیرکردنی بۆ دەرچووە، بەشێوەیەکی ئاسایی و سروشتی ژیانی خۆی بەڕێ دەکات و هیچ کێشەیەکی نییە، با ٥٠ داوای پووچەڵ بێت، با ١٠٠ یاخود ١٥٠ داوا پووچەڵ بێت، هیچ مەعقول نییە، ٢٠٠ داوا  پووچەڵ بێت".  حوزەیرانى رابردوو عەلی عەللاوی، وەزیری دارایی عێراق  رايگەياند، ئەگەر چاکسازی نەکرێت، رەنگە ئابووریی وڵات بەشێوەیەک داتەپێت توانای هەستانەوەی نەبێت.  وەزیری دارایی عێراق روو لە بەرپرسانی عێراق دەڵێت "بەشێکی زۆریان ئاگایان لەو قەیرانە هەیە کە تێیکەوتووین، بەڵام زۆر ئاسانتر دەبێت ئەگەر ئەم کێشەیە لە رێگەی دامەزراندنی خەڵکی شیاو چارەسەربکرێت؛ لەم کاتەدا حکومەت ناتوانێت مووچە بدات یان بە ئیلتیزاماتەکانییەوە پابەندبێت کە ئەویش بریتییە لە پێدانی مووچە بە فەرمانبەرانی. حکومەت ناتوانێت مووچەی فەرمانبەران و خانەنشینکراوەکانی بدات. ئەم کارە پێویستی بە پارەیە، بەڵام ئێمە بەشی پێویستمان نییە".  وەزیری دارایی عێراق ئاماژەی بە قەبارەی گەندەڵی کرد لە دامەزراندن و مووچەی  بندیوارەکان. گوتی "نموونەیەکی بچووکتان بۆ دەهێنمەوە؛  ساڵی ٢٠٠٥ - ٢٠٠٦ وەزیری دارایی بووم. ئەوکات حکومەت ٦٥٠ هەزار فەرمانبەرى هەبوو بەراورد بەو چوار ملیۆن فەرمانبەرەی کە ئەمڕۆ هەمانە. واتە حکومەت چوار هێندەی ئەو کات گەورە بووە".  کێشەی گەندەڵی لە عێراق لەکاتێکدایە، دابەزینی نرخی نەوت و لێکەوتەکانی کۆرۆنا کاریگەرییەکی نەرێنی گەورەیان لەسەر عێراق دروستکردووە و داهاتەکەی زۆر کەمبووەتەوە.   حەنین قەدۆ، ئەندامی لیژنەی دارایی پەرلەمانی عێراق پێشتر لەو بارەوە بە تۆڕی میدیایی رووداوی راگەیاند، زۆربەی ئەو فەرمانبەرانەی دوو مووچەیان هەیە یاخود بندیوارن بە یاسایی کراون، دەبێت بە یاساش چارەسەر بکرێن، لەوانە زیندانیانی سیاسی، کەسوکاری شەهیدان و رەفحا. ئەندامەکەی لیژنەی دارایی جەختی لەوەکردەوە، مووچەخۆری بندیوار و وەهمی هەن، بەڵام لەبارەی ژمارەکەیان ئامارێکی دروست و سەلمێنراویان لەبەردەست نییە.  كۆڕبەندی دیالۆگی ئازادی عێراقیش لە راپۆرتێکدا کە لە ناوەڕاستی ئەمساڵ بڵاویکردووەتەوە، دەڵێت: ٢٠ % ـی مووچەخۆرانی عێراق بندیوارن، بەوەش ٧ بۆ ١٠ ملیار دۆلار دەکەوێتە سەر حکومەت، لەکاتێکدا ئەگەر مووچەی ساڵانەی مووچەخۆران بە ٤٠ ملیار دۆلار هەژمار بکرێت.   بەپێی راپۆرتی شەفافیەتی نێودەوڵەتی لە ریزبەندی جیهانیدا، عێراق بە یەکێک لە گەندەڵترین وڵاتانی جیهانی پۆلێن کراوە و لە کۆی ١٨٠ وڵاتدا لە ریزبەندی ١٦٢ دێت. بۆ چارەسەرکردنی ئەو کێشەیە، حکومەتی عێراق بەنیازە داتابەیسێکی ئەلیکترۆنی دابنێت، لەم رێگەیەوە ئەو کەسانە دەستنیشاندەکرێن کە دوو مووچە و سێ مووچە وەردەگرن.   کازم شەممەری، سەرۆکی فراکسیۆنی وەتەنییە لە قسەکانیدا لە بەرنامەی بالعراقی الفصیح - ی رووداو دیجیتاڵ، ئێستا بە کاتێکی گونجاو دەزانێت بۆ ئەوەی حکومەت رووبەڕووی گەندەڵی ببێتەوە و دەڵێت "پێموایە حکومەت دۆخێکی گونجاوی هەیە، بەڵام نموونەیی نییە، لە بەرەنگاربوونەوەی گەندەڵیدا، دۆخی نموونەیی بریتییە لەوەی ئامادەبوونێکی جەماوەریی هەبێت بۆ پشتیوانیکردن لەو حکومەتە، هەروەها مەرجەعییەت پشتیوانیی بکات لە رووبەڕبوونەوەی گەندەڵی لەگەڵ ئامادەیی و پشتیوانی نێودەوڵەتی".  داواکاریی یەکێتیی ئەوروپا و هاوپەیمانیی نێودەوڵەتیش ئەوەیە کە پێویستە عێراق هەنگاوی جیددی بنێت بە ئاراستەی لەنێوبردن و بەرەنگاربوونەوەی گەندەڵی و راگرتنی ئەو بەهەدەردانەی پارە، جا لە رێگەی بانکی ناوەندی یان رێگەی دیکە بێت. لە وەڵامی ئەو پرسیارەی ئایا حکومەت کاتی گونجاوی هەیە بۆ بەرەنگاربوونەوەی گەندەڵکاران؟ شەممەری دەڵێت "لە راستیدا ئەو کات و دەرفەتەی لەبەردەم حکومەت ماوە بوار نادات، ٨ مانگ لەبەردەممان ماوە، وڵاتێکی وەک عێراق و حکومەتێک بەو دۆخەی کە پێیدا تێدەپەڕێت ناتوانێت رووبەڕووی مافیاکانی گەندەڵی بێتەوە و لە شانەی زەردەواڵە نزیک بێتەوە، پێموایە حکومەت لە هەندێک فەرمانبەری بچووک دەدات کە پشتیوانی لایەنی سیاسییان نین و هەر بەوەندە دەوەستێت،  چونکە ئەگەر حکونەت لە شانە زەردەواڵەکان نزیک بێتەوە، ئەمە مانای وایە زەوی لەژێر پێی خۆی دەسووتنێت. هەروەک چۆن لە رابردوو زەوی لەژێر پێی بەڕێز عادل عەبدولمهەدی و کەسانی دیکە سووتا، کاتێک لە هەندێک دۆسیە و بابەت نزیکبوونەوە".