هێشتنەوەی ئەو بڕە لە کاتێکدایە، کە لەبەر قووڵبوونەوەی پرسەکانی پەیوەست بە رووسیا و ئۆکراینا و هەروەها کێشە جیۆسیاسییەکانی دیکەی پەیوەست بە رۆژهەڵاتی ناوەراست، چاوەڕوان دەکرا هاوپەیمانیی ئۆپێک پڵەس زیاتر لە ٤٠٠ هەزار بەرمیل نەوت لە مانگی داهاتوودا بۆ قەبارەی خستنەڕووی نەوتی خۆیان زیاد بکەن.  هاوپەیمانیی ئۆپێک پڵەس، کە لەلایەن سعودیە گەورەترین بەرهەمهێنەری نەوتی ئەندام لە رێکخراوی ئۆپێک و رووسیا، گەورەترین بەرهەمهێنەری دەرەوەی ئەو رێکخراوەیە سەرکردایەتی دەکرێت، لە مانگی چواری ساڵی ٢٠٢٠ ەوە تاوەکو ئێستا کۆتاییان هێناوە بە گلدانەوەی بڕی ١٠ ملیۆن بەرمیل نەوت لە بازاڕی نەوتدا.  ئۆپێک پڵەس لەلایەن ویلایەتە یەکگرتووەکانی ئەمریکا و هیندستان، گوشاری زۆریان لەسەر بوو بۆ زیادکردنی خستنەڕووی نەوت زیاتر لەو بڕەی کە ئەمڕۆ بڕیاریان لەسەر دا.  بڕیارەکەی ئۆپێک پڵەس هەرزوو کاردانەوەی لەسەر بازاڕی وزە دەکەوت، دوای بڕیارەکە نرخی نەوت دابەزی.  هەرچەندە سەرەتا نرخی نەوتی برێنت بەرزبووەوە بۆ نزیکەی ٩٠ دۆلار، بەڵام دواجار دابەزی و هەر بەرمیلێک بە نزیکەی ٨٨ دۆلار مامەڵەی پێوەکرا. نرخی نەوتی سووکی تەکساسی ئەمریکاش ئەمڕۆ ٦١ سەنت دابەزی و هەر بەرمیلێک بە ٨٧ دۆلار و ٥٥ سەنت مامەڵەی پێوەکرا.  بەپێی هەندێ لە شارەزایانی نەوت لەبەر ئەوەی کە بازرگانان پێشبینییان دەکرد سەڕەرای گوشارەکان، بەرهەمهێنەرانی نەوت درێژە بە پلانەکەی خۆیان بدەن، پێشتریش بازاڕ ئەوەی هەرس کردووە لەبەر ئەوەش لە جیاتی بەرزبوونەوە، نرخەکانی نەوت لە ئێوارەی ئەمڕۆ چوارشەممە بەرەو دابەزین ئاراستەیان گۆڕی.  بەتەنیا لەماوەی یەک مانگی رابردوودا بەهۆی پەرەسەندنی کێشە جیۆسیاسییەکان و هەروەها بەرزبوونەوەی خواست نرخی نەوت بەرێژەی ١٥ % بەرزبووەتەوە. لە ماوەی یەک ساڵی رابردووشدا، نرخی نەوت توانیویەتی بە رێژەی زیاتر لە ٥٠ % بەرزببێتەوە.