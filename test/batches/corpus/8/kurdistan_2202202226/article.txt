نزیکەی ملیۆنێك و ٢٠٠ هەزار کەس لە نزیکەی ١٥ هەزار کیلۆمەتر دووجادا دەژین، سەرووی ٣٨ % یان خانەنشینن، رێژەی بێکاری سەرووی ٤٨ % و تێکڕای مووچەی مانگانەی هەر کارمەندێک نزیکەی ٢٠٠ دۆلارە.  ئابووریی لوهانسک داخراوە و پشت بە چەند سەرچاوەیەکی داهات دەبەستێت، لەوانەش سامانی ئاژەڵ و بەروبوومە کشتوکاڵییەکان، بەتایبەتی گەنم؛ هەروەها بەرهەمی کانە خەڵووزەکانی ناوچەکە، جگە لە دابینکردنی خواستی ناوخۆ، هەناردەش دەکرێت لەگەڵ بەرهەمهێنانی ئاسن و ستیل و دروستکردنی پێکهاتە کیمیاییەکان کە پشت بە کارگەکانی سەردەمی یەکێتیی سۆڤێتی جاران دەبەستێت.  بەهۆی داخراویی سیاسی و سەربازییەوە، لۆهانسک بۆ ساخکردنەوەی بەرهەمەکانی پشت بە بازاڕەکانی رووسیا، بێلاڕووس و کازاخستان دەبەستێت.  هێشتا تۆپبارانکردنی ناوچەی لوهانسک بەردەوامە؛ بە داننان بە سەربەخۆیی ناوچەی لوهانسک، گۆڕانکاریی سیاسی و ئابووری لەو ناوچەیە و ناوچەی دۆنیتسک روودەدات.  ڤۆلۆدیمیر، دانیشتووی لۆهانسک دەڵێت، "بەم دواییە تۆپبارانکردن تاڕاددەیەک کەمتر بووەتەوە. هیوادارین کێشەکان کۆتاییان پێبێت و ژیان و گوزەرانمان باشتر ببێت".  ئێستا کە قەیرانی ئۆکراینا بە قۆناخێکی تەمومژاویدا تێدەپەڕێت، حکومەتی رووسیا سوورە لەسەر جێبەجێکردنی پلانە ئابوورییەکەی تایبەت بە سێ ساڵی داهاتوو کە تێیدا بڕیارە بە بڕی ١٢ ملیار دۆلار وەبەرهێنان لە هەردوو ناوچەکەدا بکات و مووچەی مانگانەی هەر کارمەندێكی تاوەکو ساڵی ٢٠٢٤ بۆ نزیکەی ٢٧٥ دۆلار بەرزبکاتەوە.