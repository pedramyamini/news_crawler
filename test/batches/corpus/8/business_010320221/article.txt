شەهریار حەنیفی، بەڕێوبەری پەرەپێدانی بازرگانیی رێکخراوی کشتوکاڵی پارێزگای سنە رایگەیاند: چەندینجار خاوەن نانەواخانەکان ناڕەزایەتییان دژی نزمبوونی نرخی نان دەربڕی و ئەمەش ناچاری کردووین نرخی نان بەرز بکەنەوە".  شەهریار حەنیفی نانەواخانەکان تۆمەتبار دەکات کە نان بە کێشی کەمتر دەفرۆشن و بەشێک لەو پشکە ئاردەش کە لە حکومەتی وەردەگرن، لە بازاڕی رەشدا دەیفرۆشنەوە و نایکەنە نان.  حەنیفی ئاماژەی بەوەدا بۆ نموونە نان سەنگەکی (کە جۆرە کولێرەیەکە) دەبێت کێشی ئەنگوتکێکی ٤٠٠ گرام بێت، بەڵام ٣٠٠ گرام بووە، کێشی نان لەواشیش بە هەمانشێوە کەم بووە.  بەڕێوبەری پەرەپێدانی بازرگانی گوتی: "رۆژانە ٧ کیسە ئارد بە نرخی حکومی دەدرێتە نانەواخانەکان، بەڵام تەنیا ٥ کیسەی دەکەنە نان و ئەوی دیکەی لە بازاڕدا دەفرۆشنەوە، بەمەش قازانجی زیاتریان دەستدەکەوێت".  بەپێی راپۆرتە فەرمییەکان، بەشێوەی مامناوەندیی لە ئاستی سەرتاسەریی ئێراندا هەر تاکێک مانگانە پێویستی بە شەش کیلۆ ئاردە، بەڵام ئەمە لە پارێزگای سنە نۆ کیلۆیە.