ڤلادیمیر پووتین، سەرۆکی رووسیا رایگەیاند، "ئێمە هیندستان بە زلهێز دەزانین، هەروەها بە وڵاتێکی دۆست دەزانین کە دۆستایەتییەکەی تاقیکراوەتەوە. ئێمە هەروەها لە بواری سەربازی و تەکنیکی پێکەوە بە چەشنێک کاردەکەین کە لەگەڵ وڵاتی دیکە نایکەین. "  رووسیا بەنیازە هاوکارییەکانی لەگەڵ هیندستان بەتایبەتی لە بواری سەربازی و وزەدا پێشبخات و سەردانی سەرۆکی رووسیا کە دووەم سەردانی ناوبراوە لە دوای سەرهەڵدانی پەتای کۆرۆنا گرنگیی هیندستان بۆ رووسیا دەردەخات.  هەرچەندە ڤلادیمیر پووتین، سەرۆکی رووسیا ئامادەی کۆبوونەوە گرنگەکانی ئەمساڵ وەک کۆبوونەوەی لووتکەی جی ٢٠ و کۆنفرانسی گۆڕانکاریی کەشوهەوای سەر بە نەتەوە یەکگرتووەکان نەبوو، بەڵام بۆ ئەوەی پەیوەندییە بازرگانی و سەربازییەکانی لەگەڵ هیندستان بەهێزبکات، سەردانی ئەو وڵاتەی کرد.  ناریندا موودی، سەرۆکوەزیرانی هیندستان رایگەیاند، "سەرەڕای ئاڵنگارییەکانی پەیوەست بە ڤایرۆسی کۆرۆنا، ئاستی پەیوەندییەکانی هیندستان و رووسیا نەگۆڕدراوە. پەیوەندیی تایبەت و ستراتیژی و هاوبەشمان لەگەڵ رووسیا بەهێزتریش بووە. "  هیندستان لە رێگەی پێشخستنی پەیوەندییەکانی لەگەڵ رووسیا بەنیازە لەرووی بەرگرییەوە خۆی بەهێزبکات و لە ساڵی ٢٠١٨ دا گرێبەستێکی لەگەڵ رووسیا بە بڕی ٥ ملیار دۆلار واژۆکرد بۆ کڕینی سیستمی بەرگریی ئێس ٤٠٠ لەو وڵاتە، گرێبەستێک کە تووڕەیی ئەمریکای بەدوادا هات. ئەو وڵاتە هەروەها بە یارمەتیی رووسیا کارگەیەکی دروستکردنی چەکی ئەی - کەی - ٢٠٣ دادەمەزرێنێت.  لە بواری وزەشدا کۆمپانیای رووسنەفت گرێبەستی لەگەڵ کۆمپانیا هیندییەکان واژۆکردووە بۆ پێدانی ١٥ ملیۆن بەرمیل نەوت لە ساڵی داهاتوودا. لە سەردانی ڤلادیمیر پووتین بۆ هیندستان، ئیگۆر سچین، بەڕێوەبەری کۆمپانیای رووسنەفت، یاوەری سەرۆکی رووسیا بوو.   هیندستان سێیەم وڵاتی بەکارهێنەری نەوتە لە جیهان و بەپێی ئەو رێککەوتنانەی کە کراون، لە ساڵی داهاتوودا رووسیا نەوتی زیاتر هەناردەی هیندستان دەکات.