فەرەنسییەکان بێ هیوابوون لە بەریتانییەکان و رایانگەیاندووە لە رێگەی کۆمیسیۆنی ئەوروپاوە سکاڵا لە دژی بەریتانیا تۆماردەکەن بەوەی، کە بەریتانیا پابەندی رێککەوتنی دوای برێگزێت نەبووە.  کلێمێنت بۆن، وەزیری یەکێتیی ئەوروپای فەرەنسا رایگەیاند لە چەند رۆژی داهاتوودا داوا لە کۆمیسیۆنی ئەوروپا دەکەن لەسەر مافی ماسیگرە فەرەنسییەکان بەرەسمی سکاڵا لە بەریتانیا بکرێت. لێدوانەکانی بۆن دوای ئەوە هات کە نوێنەرانی ماسیگەرانی فەرەنسی لەسەر قووڵبوونەوەی کێشەی ماسیگرە فەرەنسییەکان لەگەڵ ئیمانوێل ماکرۆن، سەرۆکی فەرەنسا کۆبوونەوە و رایانگەیاند لە شەڕی یاسایی بەدەستهێنانی مافەکانیان بەردەوام دەبن.  کێشەی سەرەکی راوەماسی لەنێوان فەرەنسا و بەریتانیا پەیوەستە بە پێدانی مۆڵەتی ماسیگرتن بە کەشتییە بچووکە فەرەنسییەکان لە نزیک کەنارە ئاوییەکانی بەریتانیا. ماسیگرە فەرەنسییەکان بۆ ئەوەی مۆڵەتی راوەماسییان پێبدرێت دەبێت بیسەلمێنن پێش جیابوونەوەی بەریتانیا، ماسیگربوون و راوەماسی پیشەی دێرینیان بوو. سەلماندنی ئەمەش بۆ زۆر لە ماسیگرە فەرەنسییەکان ئەستەمە.  کۆمیسیۆنی ئەوروپا، دوا مۆڵەت ١٠ی ئەم مانگەی دانابوو بۆ فەرەنسا و بەریتانیا بۆ چارەسەرکردنی پرسی راوەماسی لە نێوانیاندا. بەڵام مۆڵەتەکە کۆتاییهات و کێشەکانی پەیوەست بە راوەماسی لە نێوان دوو وڵات چارەسەرنەکراون. لەبەرئەوەیە فەرەنسا بەدوای ئەوەدا دەگەرێت وڵاتانی دیکەی ئەوروپی گوشارەکانیان بۆ سەر بەریتانیا زیادبکەن بۆ ئەوەی مافی ماسیگرە فەرەنسییەکان بەپێی خواستی فەرەنسا لەلایەن بەریتانیاوە گەرەنتی بکرێت.  بەپێی رێککەوتنی دوای برێگزێت، کەشتییە بەریتانییەکان بۆ راوەماسی لە سنوورە ئاوییەکانی ئەوروپا پێویستیان بەوەیە مۆڵەت لە بەرپرسانی ئەوروپی وەرگرن و بەپێچەوانە کەشتییە ئەوروپییەکانیش پێویستە داوای مۆڵەت بکەن بۆ  راوەماسی لە سنوورە ئاوییەکانی بەریتانیا.   فەرەنسا، بەریتانیا بەوە تۆمەتباردەکات، مۆڵەت بە هەموو ماسیگرانی نادات کە لە کەنارە ئاوییەکانی بەریتانیا کاری خۆیان بکەن. لە کاتێکدا بەپێی رێککەوتنی دوای برێگزێت، ئەو مافە بە ماسیگرە فەرەنسییەکان و ئەوروپییەکان دراوە.  بەڵام بەریتانیا رایگەیاندووە کە مۆڵەتی ماسیگرتن تەنیا بەو کەشتی و بەلەمانە دەدات، مەرجەکانی ئەو وڵاتە جێبەجێبکەن.  بەپێی رێککەوتنی دوای برێگزێت کە لەلایەن بۆریس جۆنسن، سەرۆکوەزیرانی بەریتانیاوە پەسندکراوە. بەریتانیا دەبێت مۆڵەت بەو بەلەمانە بدات، درێژییان کەمترە لە ١٢ مەتر، مەبەستیانە لە کەنارە ئاوییەکانی بەریتانیا راوەماسی بکەن.  بەڵام بەریتانیا دەڵێت تەنیا مۆڵەت بەو کەشتی و بەلەمە بچووکانە دەدات، کە بیسەلمێنن لە رۆژی ١/٢/٢٠١٧ وە تاوەکو ٣١/١/٢٠٢٠ و بەرلەوەی بەریتانیا لە یەکێتیی ئەوروپا جیاببێتەوە، سەرقاڵی راوەماسی بوون و پیشەی سەرەکییان بووە.  هەرچەندە سەلماندنی ئەوەی کە کەشتییە ئەوروپییەکان لەو ماوەیەدا راوەماسییان کردووە کارێکی ئەستەم نییە بۆ کەشتییە گەورەکان لەبەر ئەوەی تۆمارکراون، بەڵام بەلەم و کەشتییە بچووکەکان بە ئەستەم دەتوانن ئەوە بسەلمێنن. ئەمەش ئەو کێشە گەورەیە لێکەتووەتەوە.  لە مانگی ئەیلولی ئەمساڵ ئەو کاتەی کە حکومەتی بەریتانیا رایگەیاند لە ٤٧ داواکاری ماسیگرە فەرەنسییەکان تەنیا ١٢ داواکاری پەسندکرووە، تووڕەیی و ناڕەزایەتی حکومەتی فەرەنسای بەدواوە هات.  بەریتانیا لەم مانگەدا رایگەیاند ١٧٠٠ مۆڵەتی بە کەشتییە ئەوروپییەکان  داوە، کە لە سنوورە ئاوییەکانی ئەو وڵاتە راوەماسی بکەن، بەڵام وردەکاری رانەگەیاند سەبارەت بە ژمارەی ئەو مۆڵەتانەی لە بە کەشتییە فەرەنسییەکانی داوە.  لە مانگی ١٠ی ئەمساڵدا بەریتانیا و دوورگەی جێرێسی کە سەر بە بەریتانیایە، داواکاریی دەیان کەشتی فەرەنسیان رەتکردووەوە کە داوای مۆڵەتی راوەماسیان لە کەناراوەکانی بەریتانیا کردبوو.  رۆژی ١٢ - ١١ - ٢٠٢١ بەرپرسانی دوورگەی جێرێسی مۆڵەتی هەتاهەتایی راوەماسییان بەخشتییە سێ کەشتی فەرەنسی دیکە و ژمارەی ئەو مۆڵەتانەی کە بەخشییانە کەشتییە فەرەنسییەکان بەشێوازی هەمیشەیی، بەرزکردەوە بۆ ١١٣ مۆڵەت. هەروەها ٤٦ مۆڵەتی کاتیشیان بە کەشتییە فەرەنسییەکان دا، کە تاوەکو کۆتایی مانگی ١ی ساڵی داهاتوو بتوانن راوەماسی بکەن. بەڵام داواکاری ٥٥ کەشتیی فەرەنسییان بۆ راوەماسی رەتکردەوە.  لە هەمان رۆژدا بەرپرسانی فەرەنسی دەستیان بەسەر کەشتییەکی بەریتانیدا گرت، کە ناوی لە لیستی ئەو کەشتییە مۆڵەتپێدراوانە نەبوو کە رێگەیان پێدراوە ماسی لە ئاوەکانی فەرەنسا راو بکەن. حکومەتی بەریتانیا رایگەیاند کەشتییەکە مۆڵەتی هەبووە، بەڵام نازانن بۆچی ناوی لە لیستەکەدا نەبووە. فەرەنسا دواتر کەشتییە بەریتانییەکەی ئازادکرد.  رۆژی ٠٣ - ١١ - ٢٠٢١ حکومەتی بەریتانیا رایگەیاند لە ٥٠ داواکاری مۆڵەتی بە ١٩ کەشتیی فەرەنسیی بچووک بەخشیوە، کە لەو سنوورە ئاوییانە مەداویان لە کەنارە ئاوییەکانی بەریتانیا ٦ بۆ ١٢ مایلە  ماسی راو بکەن.  لە سەرەتای ئەم مانگەش دوورگەی گێرێنسی کە دیسان دوورگەیەکی سەر بە بەریتانیایە رایگەیاند لە ٤٠ داواکاریی کەشتییە فەرەنسییەکان ١٥ داواکاری بۆ راوەماسی رەتکردووەتەوە.  فەرەنسا هەڕەشەی لە بەریتانیا کرد ئەگەر ژمارەی مۆڵەتەکان زیادنەکات چەندین رێکار دەگرێتەبەر، بەڵام جۆرج یوستێس، وەزیری ژینگەی بەریتانیا رایگەیاند هەموو کێشەکان بە دیالۆه لەگەڵ فەرەنسا چارەسەر دەکەن.  لە ٢٦ی مانگی رابردوو ماسیگرە فەرەنسییەکان دەستیان بە چەندین کاری سەربەخۆ کرد وەک ئەوەی رێگرییان لە کەشتییە بەریتانییەکان کرد، کە نزیکببنەوە لە بەندەرەکانی فەرەنسا، هەروەها رێگەیان بە ئۆتۆمبێلە بارهەڵگرەکانی بەریتانیا نەدا بچنە تێرمیناڵی تۆنێڵی یۆرۆ.  لە رێککەوتنی دوای برێگزێتی نێوان بەریتانیا و یەکێتی ئەوروپا پرسی راوەماسی بەم شێوازە چارەسەری بۆ دۆزراوەتەوە:  - ماسیگەرە ئەوروپییەکان بۆ چەند ساڵی داهاتوو مافی راوەماسییان لە ئاوەکانی بەریتانیا هەیە.  - سەرەرای ئەوە، پشکی کەشتییە بەریتانییەکان لە راوەماسی زیاترە لە کەشتییە ئەوروپییەکان لە سنوورە ئاوییەکانی بەریتانیا.  - لە نێوان ساڵانی ٢٠٢١ تاوەکو ٢٠٢٦ پشکی ئەوروپییەکان لە راوماسی لە کەنارە ئاوییەکانی بەریتانیا دەسنیشانکراوە.  - لە دوای ساڵی ٢٠٢٦ بەریتانیا دەتوانێت بە هیچ مافێکی راوەماسی بۆ ماسیگرە ئەوروپییەکان قایل نەبێت.  - لە دوای ٢٠٢٦ دەبێت هەموو ساڵێک دانوستاندن لە نێوان دوو لایەن بکرێت لەسەر مافی راوەماسی.  - ئەگەر بەریتانیا لە دوای ٢٠٢٦ رێگەی بە ماسیگرە ئەوروپییەکان نەدا، ئەوا ئەوروپییەکان دەتوانن باجی قورس لەسەر بەرهەمی ماسیی بەریتانیا دابنێن و رێگری لە هاوردەکردنی بکەن.  دوو لایەن رێککەوتوون، کە لە ماوەی پێنج ساڵدا ٢٥ % ی مافی راوەماسی کەشتییە ئەوروپییەکان بگوازرێتەوە بۆ کەشتییە بەریتانییەکان. ئەم ماوە پێنج ساڵییە بۆ ئەوە دانراوە کە کەشتییە ئەوروپییەکان رابێن لەسەر یاساو رێسا نوێیەکان.   ئەو ٢٥ % ەی، کە لە مافی ئەوروپییەکان کەمدەکرێتەوە بەم شێوازەیە، لەیەکەمساڵدا واتا ئەمساڵ مافی ئەوروپییەکان بەرێژەی ١٥ % کەمدەکرێتەوە و پاشان لەو چوارساڵی داهاتوودا، کە تاوەکو ساڵی ٢٠٢٦ بەردەوام دەبێت، هەر ساڵ ٢.٥ % ی زیاتر لە مافی کەشتییە ئەوروپییەکان کەمدەکرێتەوە.  ماسیگرە بەریتانییەکان بەشێکی زۆر لە بەرهەمەکانیان لە بازاڕەکانی ئەوروپا دەفرۆشن، لەبەر ئەوەش دەستگەیشتن بە بازاڕەکانی ئەوروپا بۆ ماسیگرە بەریتانییەکان زۆر گرینگە.  لە ساڵی ٢٠١٩ دا بەریتانیا ٣٣٠ هەزار تۆن ماسی هەناردەی ئەوروپا کرد. ئەو بڕە نزیکە لە نیوەی کۆی بەرهەمی ماسی بەریتانیا و ٧٥ % ی هەموو هەناردەکاری ماسی بەریتانیا پێکدەهێنێت. لەگەڵ ئەوەشدا هەندێ لە جۆری ماسی و زیندەوەری دەریایی وەک سەدەف بەتەواوەتی پشتی بە بازاڕەکانی ئەوروپا بەستووەو لە وڵاتانی ئەوروپی بەکاردەهێنرێن.