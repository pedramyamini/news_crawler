رۆژی دووشەممە، ٢٨ی ئاداری ٢٠٢٢ د. سامان بەرزنجی، وەزیری تەندروستیی هەرێمی کوردستان رایگەیاند، "بەپێی بڕیاری نوێی لیژنەی باڵای بەرەنگاربوونەوەی کۆرۆنا، لە رۆژی ١ی نیسانی ٢٠٢٢ و بە لەبەرچاوگرتنی رەوشی نەخۆشیی ڤایرۆسی کۆرۆنا لە هەرێمی کوردستان، هەر گەشتیارێک هەڵگری کارتی ڤاکسین ڤیزا بێت، پێویستی بە پشکنینی ڤایرۆسی کۆرۆنا - PCR نابێت نە لە کاتی دەرچوون نە لە کاتی هاتنەوەی لە فڕۆکەخانەکان و دەروازە سنوورییەکان، ئەگەر کارتی ڤاکسین ڤیزای نەبێت پێویستە پشکنینی PCR بکات".  بەپێی ئامارە فەرمییەکانی وەزارەتی تەندروستیی هەرێمی کوردستان، رێژەی تووشبوون بە ڤایرۆسی کۆرۆنا لە هەرێمی کوردستان کە ئەمڕۆ دووشەممە ٢٨ی ئادار بڵاویکردووەتەوە، لە ماوەی ٢٤ کاژێری رابردوودا تەنها ٨١ تووشبووی کۆرۆنا لە هەرێمی کوردستان دەستنیشانکراون و ٢١٠ کەسیش چاکبوونەتەوە، هەروەها سێ حاڵەتی مردن هەبووە، بەوپێیەی ئامارەکان دەریدەخەن رێژەی تووشبوون بە ڤایرۆسەکە لە هەرێمی کوردستان زۆر دابەزیوە بەراورد بە سەرەتای ساڵ.  بەپێی ئامارەکانی وەزارەتی تەندروستیی حکومەتی هەرێمی کوردستان، لە سەرەتای بڵاوبوونەوەی ڤایرۆسی کۆرۆناوە لە هەرێمی کوردستان تاوەکو رۆژی ٢٨ی ئاداری ٢٠٢٢ گەیشتووەتە ٤٣٦ هەزار و ١٢٧ تووشبووی دەستنیشانکراو، لەو ژمارەیەش ٤٢٧ هەزار و ٧٨٢ تووشبوو چاكبوونەتەوە و حەوت هەزار و ٤٣١ تووشبووش گیانیان لەدەستداوە، ئێستا هەرێمی کوردستان تەنها ٩١٤ تووشبووی بە ڤایرۆسی کۆرۆنای هەیە.