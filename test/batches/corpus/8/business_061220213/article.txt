عەلی حەمە ساڵح، پەرلەمانتاری پەرلەمانی کوردستان لە فەیسبووکی خۆی بابەتێکی بڵاوکردبووە و باس لەوە دەکات کە بەهۆی قۆرخكاری لە دۆسیەی بەنزین و گازوایل و نەوتی سپی بۆ بەرژەوەندی چەند كۆمپانیایەك لە پارێزگای هەولێر، نرخی سوتەمەنی بەشێوەیەكی بەرچاو لەسەر هاووڵاتیان گران بووە.  وەزارەتی سامانە سرووشتییەکان لە روونکردنەوەیەکدا دەڵێت، بە داخەوە لەم رۆژانەدا پەرلەمانتار عەلی حەمە ساڵح، بابەتێکی ناڕاستی لەبارەی قۆرخکاری لە دۆسیەی بەنزین و گازوایل و نەوتی سپی بڵاوکردووەتەوە کە دوورە لەڕاستییەوە و هیچ بنەمایەکی نییە. بۆیە بە پێویستی دەزانین ئەم  راستیيانە روونبکەینەوە:  ١ - بەپێی راپۆرتی دامەزراوەی (دیلۆیت)، وەزارەتمان رۆژانە کەمتر لە (٢٥٠٠٠ بەرمیل) دەپاڵێوێت بۆ پێویستیی وێستگەکانی کارەبا، لەهەمانکاتدا بڕی ٩٥٠، ٠٠٠ لیتر بەنزین بەرهەم دەهێنرێت، لە هەمانکاتدا حکومەتی فیدراڵ، رۆژانە ١٠٠٠، ٠٠٠٠ لیتر بە نرخی ٦٠٠ دینار دابین دەکات، شێوازی دابەشکردنی بەشێوەی (نۆرە - مناوەبەیە) بەسەر ئەو بەنزینخانانەوە کە لە رێگەی لیژنەی تایبەت لەوەزارەتمان و بەڕێوبەرایەتیی نەوت و کانزاکان لە پارێزگاکان دابەش دەکرێت بەڕەچاوکردنی ناوچە هەژارنشینەکان، بەڵام لەبەر کەمیی رێژەی بەنزین و زۆریی بەنزینخانەکان توانای دابینکردنی بۆ هەموو بەنزینخانەکان کەمە، ئەو کومپانیایانەی بە گواستنەوە و کڕینی بەنزینیش راسپێردراون لەگەڵ ئەو بەنزینخانانەی دەیفرۆشن، پابەندکراون بە مەرج و رێنماییەکانی وەزارەت و نرخی فرۆشتن کە وەک هاوکاریی بە ٦٩٠ دینار بۆ لیترێک دانراوە، ئەمەش چاودێریی چڕ دەکرێت لەڕێگەی لیژنەکان لە پارێزگاکان و پۆلیسی نەوت و گاز بە جۆرێک چەندین بەنزینخانە کە سەرپێچییان کردووە داخراون و سزای مادی دراون. سەبارەت بە فرۆشتنی بەنزین لە زۆر بەنزینخانە بە زیاتر لەو نرخە، ئەوە بەنزینی بازرگانییە و نرخەکەی پابەندە بە نرخی برێنت کە نرخێکی جیهانییە، جیا لەوەی بازاڕی سووتەمەنی بازاڕێکی ئازادە.  ٢ - سەبارەت بە (نەوتی سپی): سەرەڕای بڕیاری (ژ. ١١٩) ئەنجوومەنی وەزیران، وەزارەتمان بە هیچ شێوەیەک رێگری لە هاوردەکردنی سووتەمەنی نەکردووه و لەپێناو پاراستنی تەندروستیی هاووڵاتییان، وەزارەتمان بەهیچ شێوەیەک ئاسانکاریی ناکات بۆ هێنانی هیچ سووتەمەنییەک کە کوالێتییەکەی گونجاو نەبێت. ئەگەر رێگریش کرابێت ئەوە بە دڵنیاییەوە تەنیا بەهۆی نەبوونی مۆڵەتی وەزارەتمان بووە کە هەندی کەس بێ بەرپرسانە بەرامبەر تەندروستیی هاووڵاتییان هەوڵیانداوە بەڕێگای نەگونجاو هاوردەی بکەن.  ٣ - سەبارەت بە (نرخی نەوتی سپی): نرخی نەوتی سپی کە لە (پلات) بە نزیکەیی دەتوانین پشت بە بەرهەمی (جێت)، ببەستین لەماوە نزیکەی ٢٠ رۆژ پێش ئەمڕۆ، ئەگەر وا دابنێین ئەو ماوەیەی پێویست بووه تا بگاتە هەرێم، ئەوا بۆ هەر تەنێک لە ١٥/١١/٢٠٢١ (٧١٦) $ بوو، دوای هەموو تێچوویەکی تا دەگاتە هەرێم، نرخەکەی بۆ هەر بەمیلێک نزیکەی ١٤٠ $ دەبێت.   لەهەمانکاتدا دوو جۆر نەوتی سپی بەرهەمی ناوخۆی پاڵاوگەکانی عێراق هەیە و بە بازرگانی لە بازاڕی بۆرسەی پارێزگاکان بەپێی کوالێتی بەمشێوەیەیە:   سیلڤەر ٢٠٠ - نرخ (١٥٥٠٠٠ دینار برمیل)  سیلڤەر ١٥٠٠ - نرخ (١٤٥٠٠٠ دینار برمیل)  نرخی تیجاری بەنزینخانە (١٧٠٠٠٠ دینار)  سیلڤەر ٢٠٠ - نرخ (١٥٠٠٠٠ دینار بەرمیل)  سیلڤەر ١٥٠٠ - نرخ (١٤٥٠٠٠ دینار بەرمیل)  نرخ تیجاری بەنزینخانە (١٦٥٠٠٠ دینار)  سیلڤەر ٢٠٠ - نرخ (١٦٠٠٠٠ دینار بەرمیل)  سیلڤەر ١٥٠٠ - نرخ (١٥٥٠٠٠ دینار بەرمیل)  تیجاری بەنزینخانە (١٧٦٠٠٠ دینار برمیل)  ٤ - سەبارەت بە (پالاوگەی لاناز) پاڵاوگەی لاناز، پاڵاوگەیەکی حکومی نییە و وەزارەتمان هیچ بڕە نەوتێکی خاوی بۆ دابین ناکات و بەپیی رێنمایی (ژ. ١ی ساڵی ٢٠٢٠)ی وەزارەتمان، کە لە رۆژنامەی (وقایع) دا بڵاوکراوەتەوە، زۆر بەڕوونی تیایدا ئاماژە بەوە کراوە کە وەزارەتمان پابەند نییە بەدابینکردنی نەوتی خاو بۆ پاڵاوگەکان، بۆیە خۆیان بەرپرس دەبن لە دابینکردنی نەوتەکە وەک هەموو پاڵاوگە رێگە پێدراوەکانی دیکە، بەهۆی بەرزبوونەوەی نرخی برێنت و کەمبوونەوەی هاوردەکردنی بەرهەمی بەنزین بەشێوەیەکی زۆر بەرچاو، وەزارەتمان هەموو هەوڵێکی خۆی خستەگەڕ بۆ دابینکردنی بەنزین بەنرخ و کوالێتییەکی گونجاو لە پێناو هاوکاریکردنی هاووڵاتییان. پاڵاوگەی ناوبراو وەک هاوکاریی و پابەندبوون بە بڕیاری وەزارەتمان، بڕێکی بەنزینی بەشێوەیەکی کاتی کە لەتوانای بوو، نرخی ٧٣٠ دینار دابینیکرد و بەپێی بڕیاری لیژنەی تایبەتی وەزارەتمان، بەسەر بەنزینخانەکان دابەش کرا.  ٥ - سەبارەت بە ناوی (نەبەز محەممەد): لە هیچ بازگەیەک، جگە لە مۆڵەتی وەزارەتمان کە بۆ دڵنیابوونەوەیە لە کوالێتی سووتەمەنی ئەویش لەپێناو پاراستنی گیانی هاووڵاتیان، هیچ جۆرە رێگرییەک ناکرێت و هیچ پارەیەکیش وەرناگیرێت و بەهیچ شێوەیەکیش رێگەی پێ نادرێت. هەر کەس و لایەنێکیش ئەو کارە بکات، رێکاری یاسایی بەرامبەر دەگیرێتەبەر.   سەبارەت بە دەنگۆی هەبوونی ٢٠٠٠ ملیۆن لیتر گازیش لای کەسێک، هەر بۆ زانیاری، دابینکردنی ئەو برە گازە، رۆژانە پێویستی بە پاڵاوتنی زیاتر لە (٥٠٠٠٠) بەرمیل نەوتی خاوە! واتە مانگانە زیاتر لە (١٥٠٠٠٠٠) بەرمیل کە ئەمەش لە خەیاڵ دەچێت و دوورە لەڕاستییەوە.