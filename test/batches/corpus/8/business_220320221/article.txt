سەید کەمال حوسێنی، سەرۆکی ژووری بازرگانیی سنە، هۆکاری دابەزینی ئاستی هەناردەی ئێران بۆ هەرێمی کوردستانی گەڕاندووەتەوە بۆ کێشەی نێوان بەڕێوەبەرانی دەروازە سنوورییەکانی ئەم پارێزگایە و کێشەکانی پەیوەندیدار بە یاسا و رێوشوێنەکان.  بەگوتەی حوسێنی، توانا و سەرچاوەکانی ئێران زۆر باشترن لە تورکیا، بەڵام بازرگانیی تورکیا لەگەڵ هەرێمی کوردستان دوو تاوەکوو سێ هێندەی ئێرانە.  کەمال حوسێنی دەڵێت: "پێشتر دەمانگوت بازاڕی ناوچەی سلێمانی لەژێر دەسەڵاتی ئێمە دایە، بەڵام تەنانەت لەم ناوچانەش کەلوپەلە تورکییەکان خەریکە جێی کەلوپەلی ئێرانی دەگرێتەوە".  حوسێنی بەهاری ساڵی رابردوو هەندێ هۆکاری بۆ دابەزینی ئاستی ئاڵوگۆڕی بازرگانیی ئێران باس کرد، لەوانە پشتگیری زیاتری تورکیا لە بازرگانەکانی، نزمیی کوالێتی کاڵا و کەلوپەلە ئێرانییەکان، گەڕاندنەوەی کاڵا ئێرانییەکان و نەبوونی پلانێکی رێکوپێک بۆ هەناردە.  تورکیا پلانی هەیە لە ساڵانی داهاتوودا قەبارەی ئاڵوگۆڕی بازرگانی لەگەڵ عێراق بگەیەنێتە ٣٠ ملیار دۆلار، بەڵام ئامانجی ئێران ٢٠ ملیار دۆلارە.   بەپێی راپۆرتی گومرگی ئێران، لە ١١ مانگی سەرەتای ساڵی رابردووی هەتاویدا (دوو مانگی سەرەتای ساڵی ٢٠٢٢ و ٩ مانگی کۆتایی ساڵی ٢٠٢١) ئێران بە بەهای نزیکەی ٨ ملیار دۆلار کاڵای بۆ عێراق، بە هەرێمی کوردستانیشەوە هەناردە کردووە، کە یەک ملیار دۆلار زیاتر لە کاتی هاوشێوەی ساڵی پێشترە.  بەپێی راپۆرتە فەرمییەکانی حکومەتی تورکیا، ساڵی ٢٠٢١ ئەم وڵاتە بایی ١١ ملیار دۆلار کاڵای بۆ عێراق هەناردە کردووە، کە ٢ ملیار دۆلار زیاتر لە ساڵی ٢٠٢٠ بووە.