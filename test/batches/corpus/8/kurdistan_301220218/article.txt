کێشەی ئابووریی حکومەتی هەرێمی کوردستان گەورەیی قەبارەی کەرتی گشتی و لاوازیی کەرتی تایبەتە لەڕووی رەخساندنی هەلی کارەوە، بە چەشنێک کە ئەو داهاتەی لە رێگەی نەوت و سەرچاوەکانی دیکەوە دەستی دەکەوێت، زۆرینەی بۆ دابینکردنی مووچە دەڕوات.  لە کاتێکدا لە نیوەی یەکەمی ساڵی ٢٠٢١ دا تێکڕای داهاتی مانگانەی حکومەتی هەرێمی کوردستان ٦٩٧ ملیۆن دۆلار بووە، ٦١٧ ملیۆن دۆلاری بۆ دابینکردنی مووچە تەرخانکراوە کە دەکاتە ٨٨.٥ % ی کۆی داهاتەکان. هەروەها مانگانە بە تێکڕا ٢٥ ملیۆن دۆلار تەرخانکراوە بۆ وەبەرهێنان لە پرۆژەکانی ژێرخاندا کە دەکاتە تەنیا ٣.٦ % ی کۆی داهاتەکانی.  سەقامگیریی ئابووریی هەرێمی کوردستان بە راددەیەکی بەرچاو پەیوەستە بە رەوشی ئابووریی عێراق و پەیوەندییەکانی لەگەڵ حکومەتی عێراقی فیدراڵ، هاوکات بانکی جیهانی پێشبینیی کردووە لە ساڵی ٢٠٢٢ دا ئابووریی عێراق بە رێژەی ٥ % گەشە بکات.  د. بارق شوبەر، سەرۆکی تۆڕی ئابووریناسانی عێراقی لە ئەڵمانیا دەڵێت، "ئاسۆی ئابووریی عێراق لە ساڵی ٢٠٢٢ دا پەیوەستە بە رەوشی بازاڕی نەوت. بەهۆی ئەوەی لە ساڵی ٢٠٢١ دا نرخەکانی نەوت بەرز بوون، ئابووریی عێراق باش بوو؛ بەڵام لە ساڵی ٢٠٢٢ ئەمە زۆر ناڕوونە لەبەر تەشەنەکردنی جۆری ئۆمیکرۆنی ڤایرۆسی کۆرۆنا کە ئابووریی وڵاتانی سست کردووە و کاریگەریی نەرێنیی لەسەر خواست بۆ نەوتی خاو دروست دەکات".  ئەوانەی ئاگاداری رەوشی ئابوورین، پێیانوایە حکومەتی هەرێمی کورستان لە ساڵی ٢٠٢٢ دا دەبێت بەرزبوونەوەی نرخەکانی نەوت وەکو هەل تەماشا بکات و بەردەوام بێت لە چاکسازییەکانی، بەتایبەت پاڵپشتیکردنی کەرتی تایبەت و رەخساندنی رکابەریی ئازاد لە بازاڕەکانی هەرێمی کورستان، ئەوەش بۆئەوەی بتوانێت سەرچاوەی دارایی زیاتر بۆ وەبەرهێنان دەستبخات و گەشە بە ئابوورییەکی راستەقینە بدات.