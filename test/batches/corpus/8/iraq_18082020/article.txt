راگەیاندنی دەستەکە، هاوکاتە لەگەڵ ئەو رەخنانەی ئاراستەی حکومەتی مستەفا کازمی، سەرۆکوەزیرانی عێراق دەکرێن لەپاش ١٠٠ رۆژ لە هاتنە سەر دەسەڵات، بەتایبەت لە دۆسێی گەندەڵیدا کە بەڵێنیدابوو رووبەڕووی ببێتەوە. گەندەڵی لە ساڵانی رابردوودا، عێراقی دووچاری دۆخی نەخوازراو کردووەتەوە.  مەزهەر تورک، سەرۆکی دەستەی دەستپاکی (دامەزراوەی پسپۆر بە قەڵاچۆکردنی گەندەڵی) دەڵێت، ئەو ئاراستەیەی دەستەکە کاری لەسەردەکات، بریتییە لەوەی کە گەندەڵی هەر گەندەڵییە، جا هەر جۆرە قەبارەیەکی هەبێت، یان پۆستی ئەو کەسەی دەیکات هەرچییەک بێت. جەختدەکاتەوە لەسەر پێویستی گەشەپێدان و بژارەکردنی ئەو یاسانەی، تایبەتن بە قەڵاچۆکردنی گەندەڵی، تاوەکو لەگەڵ دۆخی ئێستای وڵاتدا بگونجێن.  دەستەکە بڵاوکراوەیەکی راگەیاندووە و تێیدا روونکراوەتەوە، کە کۆی ئەو کەسانەی لە ساڵی ٢٠١٩ دا تۆمەتی گەندەڵییان ئاراستەکراوە ژمارەیان زیاتر لە ١٠ هەزار کەسە، کە ١٣٦٤٩ تۆمەتیان ئاراستەکراوە. لە نێویاندا ٥٠ وەزیر یان خاوەنی پلەی وەزیر کە ٧٣ تۆمەتیان ئاراستەکراوە، جیا لە ٤٨٠ بەرپرسی پلە جیاوازی تایبەت، وەک بەڕێوەبەری گشتی و کەسانی خاوەنی ئەو پلەیە کە ٧١١ تۆمەتیان ئاراستەکراوە.  سەرۆکی دەستەکە ئاماژەی بە پرۆژە پشتگوێخراوەکان کردووە، کە یەکێکە لە دۆسیە دیارەکان و دەڵێ بەهای ئەو پرۆژانە ٣٦ تریلیۆن دینارە (٣٠ ملیار دۆلار)، روونیدەکاتەوە کە تیمەکانی لێکۆڵینەوە و وردبینی سەر بەدەستەکە، کۆی ئەو پرۆژانەی بە ٢٧٣٦ پرۆژە دەستنیشانکردووە. دەستەکە لێکۆڵینەوەی لە ٦٤٤ پرۆژەدا کردووە، کۆی تێچوویان زیاترە لە ٥ تریلیۆن دینار (نزیکەی ٦.٥ ملیار دۆلار).  وەک بەرپرسی دەستەکە ئاشکرایکردووە، ئەوان لێکۆڵینەوە لە هەر سکاڵا و هەواڵدانێک دەکەن لە هەر دامەزراوەیەکی دەوڵەتەوە پێیان بگات. سەرنجی بۆ ئەوە راکێشاوە کە هەندێک پێشینە هەیە کە سروشتی دۆسێیەکان، بۆ ریزبەندکردنی لێکۆڵینەوەکان دروستیدەکات، وەک پەیوەستبوونی پرۆژەکە بە خزمەتگوزارییەوە، کە هاووڵاتیان پێشکێشیدەکەن، یان پەیوەستبوون بە بابەتێکی گرنگەوە بۆ رای گشتی، ئەمە جیا لەو دۆسێیانەی هەڕەشە لەسەر ئاسایشی ئابووری دروستدەکەن.  بەڵام جەمال محەممەد، ئەندامی لیژنەی دەستپاکی لە پەرلەمانی عێراق، پێیوایە رێوشوێنەکانی لێکۆڵینەوەکانی دەستەکە زۆر سستن. روونیدەکاتەوە کە دەیان دۆسێی تایبەت بە دەستپاکی، گەیشتووەتە ئەو لیژنە پەرلەمانییە لە هەموو پارێزگاکان لە ماوەی ئەمساڵدا، ئەوانیش ئاراستەی دەستەی دەستپاکی، داواکاری گشتی و لیژنەی قەڵاچۆکردنی گەندەڵییان کردوون لە ئەنجوومەنی وەزیران، لەپێناو پێداچوونەوە بە ناوەڕۆکیان و بڕیاردانی پێویست لەبارەیانەوە.  بە گوتەی ئەو پەرلەمانتارە، لە ساڵی ٢٠٢٠ دا، هیچ دۆسێیەکی دەستپاکی، وێڕای بایەخ و گرنگییان، یەکلانەکراونەتەوە. ئەو روونیکردووەتەوە کە چەند مانگێکە، بەهۆی پەتای کۆرۆناوە، کاری دەستەکە نیمچە وەستاوە، لە کاتێکدا چەندین دۆسیی گەندەڵیی مەترسیدار هەن کە پێویستە لێکۆڵینەوەیان لەبارەوە بکرێت.  جەمال بە پێویستی دەزانێت لە قۆناخی داهاتوودا، دەستەکە بە دوو ئاراستە کاربکات، یەکێکیان ئاراستەکردنی ئەو دۆسێیانەی لەبەردەستیەتی بۆ لایەنە پەیوەندیدارەکان، دووەمیان بەدواداچوون و چاودێری و لێپرسینەوە لەوانەی لە دزینی ماڵی گشتییەوە تێوەگلاون، تەنانەت ئەگەر بەرپرس و وەزیریش بن.