کۆمپانیا تەکنەلۆژییە زەبەلاحەکان لە ژێر گوشاردان بۆ ئەوەی هاوسەنگیێکی باشتر لە نێوان پاراستنی زانیاریی بەکارهێنەرەکانیان و ئاراستەکردنی ریکلامەکاندا دروستبکەن، لە کاتێکدا کە بەکارهێنەران گلەیی دەکەن و حکومەتی وڵاتانیش هەڕەشەی سەپاندنی یاسای تووند بەسەر ئەو کۆمپانیایانەدا دەکەن بۆ ئەوەی زانیاریی هاووڵاتییەکانیان نەدەنە دەستی ریکلامکەرەکان. بەڵام کۆمپانیا تەکنەلۆژییەکان هەوڵدەدەن زانیاریی بەکارهێنەران لە دەستی خۆیاندا بمێنێتەوە بۆ ئەوەی لە ئاراستەکردنی ریکلامەکان سوودیان لێ وەربگرن، کە ملیاران دۆلار لەو رێگەیەوە قازانج دەکەن.  سیستەمەکانی کارپێکردنی ئەپڵ و گووگڵ واتە IOS و ئەندرۆید، لەسەر زۆربەی موبایلە زیرەکانی جیهان کاریان پێدەکرێت، بۆیە هەر گۆڕانکاریێک لە سیاسەتەکانیاندا بکەن، ئەوا کاریگەریی لەسەر ملیاران بەکارهێنەر دەبێت.  کۆمپانیای گووگڵ لە راگەیێندراوێکدا گوتی: "ئامانجی ئێمە ئەوەیە چارەسەری کاریگەر بۆ ریکلامکردن بدۆزینەوە کە بەجۆرێک بن پاراستنی زانیارییە تایبەتەکان باشتر بکەن، بۆ ئەوەی بەکارهێنەران بزانن زانیارییەکانیان پارێزراوە، لە هەمانکاتیشدا گەشەپێدەرەکان و بازرگانییەکانیش ئامرازی پێویستیان بۆ سەرکەوتن لەسەر موبایل لەبەر دەست بێت".  ساڵی رابردوو، کۆمپانیای ئەپڵ رایگەیاند بەکارهێنەرەکانی یەک ملیار ئایفۆنەکانی دەتوانن بە دڵی خۆیان بڕیاربدەن کە ئایا مۆبایلەکانیان بۆ مەبەستی ناردنی ریکلام بۆیان، شوێن چالاکییەکانیان بکەون یان نا. بەگوتەی کۆمپانیاکە، مەبەست لەو گۆرانکارییە بەهێزکردنی پاراستنی زانیاریی تایبەتی بەکارهێنەران بوو، بەڵام رەخنەگەران دەڵێن ئەو هەنگاوە نابێتە رێگر لە بەردەم خودی کۆمپانیاکە لە شوێنکەوتنی بەکارهێنەرەکانی.