لەگەڵ کردنەوەی بازاڕەکان لە رۆژی پێنجشەممە ٠٢ - ١٢ - ٢٠٢١ نرخی نەوت دابەزینی بەخۆوە بینی و نرخی بەرمیلێک نەوتی برێنت بۆ ٦٩ دۆلار و ٨١ سەنت دابەزی.  بەڵام ئەمڕۆ هەینی ٠٣ - ١٢ - ٢٠٢١ نرخی نەوت تاڕادەیەک بەرزبوونەوەی بەخۆوە بینی و نرخی بەرمیلێک نەوتی برێنت بۆ ٧٠ دۆلار و ٨٥ سەنت بەرزبووەوە، واتە بەراورد بە رۆژی پێنجشەممە زیاتر لە دۆلارێک بەرزبوونەوەی بەخۆوە بینیوە.  نرخی نەوتی خاوی سووکی تێکساسیش ئێستا بە ٦٧ دۆلار و ٦٥ سەنتەر و بەراورد بە رۆژی پێنجشەممە کە بە ٦٦ دۆلار و ٤٩ سەنت مامەڵەی پێوەکرا، زیاتر لە دۆلارێک بەرزبوونەوەی بەخۆوە بینیوە.     بەرزبوونەوەی نرخی نەوت دوای کۆبوونەوەی بەرهەمهێنەرانی ئەندام لە هاوپەیمانیی ئۆپێک پڵەس دێت کە بڕیاریاندا پابەندبن بە رێککەوتنەکەی پێشوویان لەسەر زیادکردنی رۆژانە ٤٠٠ هەزار بەرمیل نەوت لە مانگی ١ی ئەمساڵدا.     بەرهەمهێنەرانی نەوتی ئۆپێک پڵەس رایانگەیاندووە ئەگەر هاتوو جۆری ئۆمیکرۆنی ڤایرۆسی کۆرۆنا بووە هۆکار بۆ کەمبوونەوەی خواست لەسەر بەکارهێنانی نەوت ئەوا پێداچوونەوە بە بڕیارەکەیان دەکەنەوە لە سەرەتای مانگی داهاتوو.     ئان لویس هیتڵ، شرۆڤەکاری کۆمپانیای راوێژکاری وود ماکێنزی لەوبارەوە رایگەیاند، گرووپی ئۆپێک پڵەس لەنزیکەوە لەگەڵ یەک هاوئاهەنگییان هەیە و بەردەوام دەبن لە کۆنترۆڵکردنی بازاڕ، لەبەر ئەوەش بازرگانان دڵنیان لەوەی کە ئەو گرووپە رێگەنادات نرخەکانی نەوت داڕمێن، لەگەڵ ئەوەشدا کە جۆری نوێی ڤایرۆسی کۆرۆنا خواستی بۆ گەشتی ئاسمانی کەمکردووەتەوە.     دۆلار بەرامبەر یۆرۆ بەرزبووەوە  لە بازاڕی ئاڵوگۆڕی دراوەکانیش بەهای دۆلار بەرامبەر یۆرۆ کەمێک دابەزی و هەر یۆرۆیەک بە یەک دۆلار و ١٢٩ سەنت مامەڵەی پێوە دەکرێت. ئەوەش لە کاتێکدایە رۆژی پێنجشەممە بە یەک دۆلار و ١٣٢ سەنت بوو.  بەهای لیرەش بەراورد بە رۆژی پێنجشەممە دابەزی و هەر دۆلارێک بە ١٣.٧٥ لیرە مامەڵەی پێوە کرا، بەڵام رۆژی پێنجشەممە هەر دۆلارێک بەرامبەر بە ١٣.٤٥ لیرە مامەڵەی پێوەکرا.  بەهای تمەنیش رۆژی هەینی نزمبوونەوەی زیاتری بەخۆوە بینی و هەر دۆلارێک بەرامبەرە بە ٢٩ هەزار و ٣٨٠ تمەن.  نرخی دۆلار بەرامبەر دراوە جیهانییەکان:  ١٠٠ دۆلار - دینار  USD / IQD ١٤٨.٠٥٠ پاوەند - دۆلار ١.٣٢ GBP / USD  دۆلار - یەن ١١٣.١٤ USD / JPY  دۆلار - لیرە ١٣.٧٥ USD / TRY  رۆژی چوارشەممە ٠١ - ١٢ - ٢٠٢١ نرخی یەک ئۆنسەی زێڕ بە ١٧٩٣ دۆلار مامەڵەی پێوەکرا و بۆ رۆژی پێنجشەممەش نرخی یەک ئۆنسەی زێڕ بە ١٧٨٨ دۆلار مامەڵەی پێوەکرا، ئەمڕۆ هەینیش نرخی ئۆنسەیەک زێڕ بە ١.٧٧٣ مامەڵەی پێوە دەکرێت.