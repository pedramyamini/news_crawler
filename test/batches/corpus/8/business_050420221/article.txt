ئیحسان عەبدولجەبار، وەزیری نەوتی عێراق ئەمڕۆ سێشەممە بە میدیای فەرمیی عێراقی راگەیاند: "بەپێی یاسای بودجەی ساڵی ٢٠٢١، هەرێمی کوردستان لەسەری پێویست بوو نرخی ٢٥٠ هەزار بەرمیل نەوتی رۆژانە بە نرخی سۆمۆ رادەستی حکومەتی عێراق بکات. ئەوەی نێردراوە (بۆ هەرێمی کوردستان) دوای ئەوە بووە کە نرخی ٢٥٠ هەزار بەرمیلی لێ گەڕێندراوەتەوە".   وەزیری نەوتی عێراق راشیگەیاند، ساڵی رابردوو بڕە پارەیەکی کەمیان داوەتە هەرێمی کوردستان و ئەمساڵیش پێوەری دیکە لە هەژمارکردنی پشکی هەرێمی کوردستان بەکاردەهێنێت و حکومەتی فیدراڵیی عێراقیش کاری لەسەر دەکات.   لە کۆتایی مانگی ئاداری ٢٠٢١ دا پرۆژە یاسای بودجەی فیدراڵیی عێراق پەسندکرا؛ بەپێی یاساکە، دەبوایە حکومەتی هەرێمی کوردستان رۆژانە داهاتی ٢٥٠ هەزار بەرمیل نەوت و نیوەی داهاتی نانەوتی رادەستی بەغدا بکات، عێراقیش لە بەرامبەردا مووچە و شایستە داراییەکانی هەرێمی کوردستان بنێرێت، بەڵام دواتر حکومەتی عێراق بڕیاریدا مانگانە تەنیا ٢٠٠ ملیار دینار وەکو سولفە بۆ هەرێمی کوردستان بنێرێت.   لە ٢٤ ـی حوزەیرانی ٢٠٢١، لە هەڤپەیڤینێکدا لەگەڵ تەلەڤزیۆنی فەرمیی عێراق مستەفا کازمی، سەرۆکوەزیرانی عێراق رایگەیاند، ئەو بڕە پارەیەی بۆ هەرێمی کوردستان دەنێردرێت، سولفەیە نەک بودجە و مەبەستەکە ئەوەیە هەرێمی کوردستان بتوانێت مووچەی فەرمانبەرانی بدات.