وەزارەتی دارایی عێراق، ئەمڕۆ سێشەممە، ٢٢ی ئاداری ٢٠٢٢، راگەیێندراوێکی لەبارەی مووچەی مانگی ئاداری مووچەخۆرانی عێراقی بڵاوکردەوە و تێیدا هاتووە: "وەزارەتی دارایی لە ئەمڕۆ سێشەممە ٢٢ی ئاداری ٢٠٢٢ دەستی کردووە بە دابەشکردنی مووچەی سەرجەم وەزارەت و لایەنە نەبەستراوەکان بە وەزارەتەکانەوە بۆ مانگی ئادار".  هەر لە راگەیێندراوەکەدا هاتووە: "فەرمانگەی ژمێریاری ئەمڕۆ دەستیکردووە بە رێوشوێنەکانی پارەدارکردنی مووچەی مانگی سێی فەرمانبەرانی دەوڵەت لە هەموو وەزارەتەکان".  وەزارەتی دارایی عێراق داوای لە هەموو بەڕێوەبەرایەتییەکانی خەرجی لە وەزارەتەکان کردووە سەردانی ژمێریاریی وەزارەت بکەن و بەپێی خشتەی پشتپێبەستراو بەمەبەستی پارەدارکردن.   دابەشکردنی مووچەی مانگی ئاداری ٢٠٢٢ی فەرمانبەران و مووچەخۆرانی حکومەتی ناوەندی لەکاتێکدایە حکومەتی هەرێمی کوردستان رۆژی ٢٠ی ئەم مانگە کۆتایی بە دابەشکردنی مووچەی مانگی شوباتی مووچەخۆران هێنا.