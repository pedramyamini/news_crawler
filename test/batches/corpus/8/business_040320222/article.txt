محەممەد کەریم خەفاجی، وەزیرى کشتوکاڵى عێراق رۆژی ٠٤ - ٠٣ - ٢٠٢٢ لە بەیاننامەیەکدا داواى لە خاوەنی پەلەوەرخانەکان و هەناردەکاران کرد دەست بکەن بە هەناردەکردنى ئەو جۆرە هێلکەیەى بۆ خواردن بەکاردێت بۆ وڵاتانى کەنداو، کە بە هێلکەى سەر سفرەى نانخواردن ناسراوە.  وەزیرى کشتوکاڵى عێراق داواى لە هەناردەکاران کردووە لە رۆژى شەممەوە (٥ ى ئادارى ٢٠٢٢) سەردانى وەزارەتەکەى بکەن بەمەبەستى وەرگرتنى رەزامەندى بۆ ئەو پرۆسەى هەناردەکردنە.  عێراق مانگانە نزیکەى ٢٢٠ ملیۆن هێلکە بەرهەمدەهێنێت، لە هەردوو جۆرى خواردن و هەڵهێنانى جوجەڵە، زیاتر لە ١٣٢ پەلەوەرخانەی بەرهەمهێنانی هێلکە لە سنوورى ناوچەکانى ژێر دەسەڵاتى حکومەتى عێراقدا هەن.   محەممەد کەریم خەفاجى ئاماژەى بەوەداوە ئەو بڕیارەیان بەهۆى زیادبوونى بڕى بەرهەمهێنانى هێلکەیە و پێشبینی دەکەن ئەو هەناردەکردنە هانى زیاترى بەرهەمهێنانى هێلکە بدات لە عێراقدا.