ئەحمەد مەلا تەڵاڵ، گوتەبێژی سەرۆکوەزیرانی عێراق لە کۆنگرەیەکی رۆژنامەڤانیدا رایگەیاند، لە کۆبوونەوەی ئەمڕۆدا "ئەو شڵەژاوییە گەورەی هەیە لەبارەی ژمارەی فەرمانبەرانی راستەقینە، ژمارەی ئەوانەی کە زۆرجار گوێمان لە ناوی بندیوارەکان و بابەتی لەم شێوەیە دەبێت" باسکراون.  بە گوتەی گوتەبێژی سەرۆکوەزیرانی عێراق، لە کۆبوونەوەکەدا گفتوگۆ لەبارەی میکانزمێک کراوە کە "لەو رێگەیەوە دەکرێت دڵنیاببینەوە لە فەرمانبەرانی راستەقینە و ژمارەیان بۆ هەر وەزارەت و دامودەزگایەکی دەوڵەت".  سەرۆکوەزیرانی عێراق بڕیاریداوە تیمێک پێکبهێنرێت بە سەرۆکایەتی وەزیری پلادانان و بە ئەندامێتیی هەریەک لە راوێژکاری سەرۆکوەزیران، نوێنەری دیوانی چاودێریی دارایی، بەڕێوەبەرایەتیی دەزگای ناوەندی ئامار، نوێنەری وەزارەتەکانی بازرگانی، کار و کاروباری کۆمەڵایەتی، ناوخۆ و بەرگریی، ئەرکی تیمەکەش پێشکەشکردنی میکانیزمێکە بۆ چارەسەرکردنی داتا و زانیارییەکانی فەرمانبەرانی دەوڵەت و پشت بە تەکنەلۆجیای نوێ دەبەسترێت لەبارەی فەرمانبەران و ژمارەیان.