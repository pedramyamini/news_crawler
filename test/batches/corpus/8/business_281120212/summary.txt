هەرچەندە کاخەزە سپییەكەی حكومەتی كازمی جەختی لەسەر پێویستیی زیادکردنی داهاتی نانەوتی بەرامبەر داهاتی نەوتی لە عێراق کردبووەوە، بەڵام ئەوەی لە ساڵی ٢٠٢١ دا بەدەستهاتووە، ئەوە دەردەخات کە لە کۆکردنەوەی داهاتی نانەوتیدا لە ماوەی پێنج ساڵی رابردوودا، ئەمساڵ خراپترین ساڵ بووە. هەڵبەت ئەگەر ساڵی ٢٠٢٠ جیابکەینەوە و لە دەرەوەی بەراوردکارییەکان دایبنێین. داهاتی نانەوتیی عێراق لە سێ چارەکی ئەمساڵدا ٤.١٣ تریلیۆن دینار بووە و، بەراورد بە ساڵی ٢٠١٧ بە رێژەی ٥٧ % دابەزیوە، کە ٧.٢٣ تریلیۆن دینار بووە. ئەم کەمبوونەوەیەی داهاتی نانەوتیی عێراق ئەو پرسیارە زیندوو دەکاتەوە كە ئایا کاخەزی سپی هەر سپی بوو یان ریفۆرمێکی توكمەی ئابووری؟