رۆژی ٧ی ئایاری ٢٠٢٠، حکومەتەکەی کازمی لە پەرلەمان متمانەی وەرگرت و عەلی عەلاوی، وەکو وەزیری دارایی و جێگری سەرۆکوەزیران هەڵبژێردرا. لە رۆژی ١٣ی ئایار، ئەنجوومەنی وەزیرانی عێراق رەزامەندیی لەسەر پێوانەکان بۆ چاکسازی لە دامەزراوەکانی دەوڵەت و توکمەکردنی خەرجییەکانی دەوڵەت دەرکرد. هەروەها رۆژی ٢ی حوزەیران رێکخستنەوەی خەرجییە گشتییەکان و ناساندنی ریفۆرمی ئابووریشی دەستپێکرد و، کارنامە ٩٧ لاپەڕەییەکی کاخەزی سپیی بە ناونیشانی"کاخەزی سپی... راپۆرتی کۆتایی شانەی فریاگوزاریی چاکسازیی دارایی" لە رۆژی ١٤ی تشرینی یەکەمی ٢٠٢٠ لەلایەن ئەنجوومەنی وەزیرانەوە پەسندکرا. کارنامەکە لە پێنج تەوەر پێکهاتووە و وەکو تێکەڵەیەک لە ستراتیژیەت و سیاسەتی پێویست بۆ رووبەڕووبوونەوەی قەیرانی دارایی و ئابووریی عێراق وێنا کراوە. بەپێی کارنامەکە، کەمکردنەوەی مووچەی فەرمانبەران، دەستهەڵگرتنی حکومەت لە پشتگیریی هەندێک کەرت، راگرتنی پارەدارکردنی سندووقی خانەنشینی و کەمکردنەوەی پشتگیریی حکومەت بۆ کۆمپانیا گشتییەکان و پابەندبوون بە کرێی کارەبا بەپێی نرخی جیهانی و زیادکردنی کرێی گومرگ و باجەکان خرابوونەوە بەرنامەی كارەوە.  بەهۆی زیادبوونی کۆنترۆڵی بەندەرەکان و دەروازە سنوورییەکان، هەوڵەکانی جەختکردنەوە لەسەر کۆکردنەوەی دەرماڵە و لەسەر هەموو ئەمانەشەوە گوڕانکارییەکان لە رێژەی ئاڵوگۆڕی دیناری عێراق بەرامبەر دۆلاری ئەمریکی، پێشبینی دەکرا داهاتی نانەوتیی عێراق لەهەمبەر داهاتی نەوتی لە کابینەکەی کازمی زیاد بکات، بەڵام ژمارەکانی راپۆرتی دارایی وەزارەتی دارایی لەبارەی داهاتی نانەوتییەوە شتێکی دیکە دەڵێن. بەپێی راپۆرتەکان، رێژەی بەشداریی داهاتی نانەوتی لە سێ چارەکی ئەمساڵدا گەیشتووەتە ٧.١٧ %، لە کاتێکدا لە ماوەی پێنج ساڵی رابردوودا بەو شێوەیە دانەبەزیوە. (وەکو لە گرافیک ١ دا هاتووە) لەڕوویەکی دیکەوە لە نۆ مانگی سەرەتای ئەمساڵدا بەراورد بە ٢٠١٦ بە رێژەی ١٠.٣٦ % کەمیکردووە.  رێژەی بەشداری لە داهاتی عێراق  رێژەی بەشداریی داهاتی نانەوتی عێراق لە کۆی داهات لە سێ چارەکی ساڵانی ٢٠١٦ بۆ ٢٠٢١ داهاتی نانەوتی لە سێ چارەکی یەکەمی ٢٠٢١ دا بەراورد بە سێ چارەکی یەکەمی پێنج ساڵی رابردوو  بەرزترین رێژەی داهاتی نانەوتی لە ساڵی ٢٠١٦ کۆکراوەتەوە کە ١٧.٥٣ % ی کۆی داهاتەکان بووە، لە کاتێکدا زۆرترین داهاتی نانەوتی لە کۆی داهاتەکان لە ساڵی ٢٠١٧ دا بووە، کە لە کۆتایی چارەکی سێیەمی ٢٠١٧ دا ٨.٤ تریلیۆن دیناری عێراقی بەدەستهاتبوو.  باجی داهات و سامان گەورەترین رێژەی داهاتی نانەوتی لە عێراق پێکدەهێنێت، لە چارەکی سێیەمی ٢٠١٧ دا بەراورد بە هەمان ماوە لە ٢٠٢١ دا، لە ٣.٣ تریلیۆن دینار دابەزیوە بۆ ١.٢٤ تریلیۆن دینار، واتە بە رێژەی ٢٦٦ % کەمیکردووە. هەروەها باجی کاڵا و کرێی بەرهەمهێنان لە چارەکی سێیەمی ٢٠١٨ دا بەراورد بە هەمان ماوەی ٢٠٢١، لە ١.٦٦ تریلیۆن دینار بۆ ٠.٨١ تریلیۆن دینار دابەزیوە. لەلایەکی دیکەشەوە داهاتی بەرهەمهێنان لە چارەکی سێیەمی ٢٠١٦ وە بۆ چارەکی سێیەمی ئەمساڵ، لە ٢.١٦ تریلیۆن دیناری عێراقییەوە بۆ ١.٣٣ تریلیۆن دینار دابەزیوە. لە کۆتاییدا داهاتەکان لە پشکی بودجەی گشتی لە ٧١٢ ملیار دینار لە ٢٠٢٠ دا بۆ ١٩١ ملیار دینار لە ئەمساڵدا دابەزیوە. (بڕوانە خشتەی داهاتی نانەوتیی عێراق بەپێی سێکتەرەکان لە ماوەی نێوان ٢٠١٦ بۆ ٢٠٢١ لە ٩ مانگی سەرەتای ساڵدا)  خشتەی ١: داهاتی نانەوتی عێراق لە ٩ مانگی سەرەتای ساڵانی ٢٠١٦ بۆ ٢٠٢١ داهاتی نانەوتی عێراق لە ٩ مانگی سەرەتای ساڵانی ٢٠١٦ بۆ ٢٠٢١ کەمبوونەوەی داهاتی نانەوتیی عێراق پەیوەندیی بەو دەردەوە هەیە کە وڵاتانی بەرهەمهێنەری نەوت پێوەی دەناڵێنن، ئەویش تاک سەرچاوەیی داهاتە. نزیکەی ٩٥ % ی داهاتی عێراق لە بەرهەمهێنانی نەوتەوە دێت، هەربۆیە کاتێک نرخی نەوت بەرز دەبێتەوە داهاتی نانەوتی کەم دەکات و، بە پێچەوانەوە كاتێک نرخی نەوت دادەبەزێت، داهاتی نانەوتی بەرز دەبێتەوە. بەدینەهاتنی چاوەڕوانییەکان لە ریفۆرمی ئابووری کە لە کاخەزی سپی سەرچاوەی دەگرت، دووبارە وای لە عێراق کرد کە داهاتی نانەوتی بە رێژەیەکی زۆر دابەزێت و ئابووریی عێراق دووبارە ببێتەوە ئابوورییەکی کرێنشینی، کە دەمامکەکانی ئەم ئابووریەش لە ساڵی ٢٠٢٠ دا دەرکەوت و بووە هۆی ئەوەی ئابوورییەكەی ئیفلیج بكات.  یەکێک لە خاڵە سەرەکییەکانی کابینەکەی کازمی لە ئاستی نیوخۆ و دەرەوەدا پێدەناسرێتەوە راگەیاندنی ریفۆرمی ئابووری و کاخەزی سپی بووە، هەربۆیە دوای ٨ رۆژ لە دەستبەکاربوونی کابینەکەی رەزامەندیی لەسەر چاکسازی و تۆکمەکردنی خەرجییەکان لە دامەزراوەکانی حکومەتی عێراق دەرکرد. لە راستیدا ئەگەر بەهۆی بڵاوبوونەوەی کۆرۆناوە ساڵی ٢٠٢٠ بە ساڵێکی تایبەتمەند بۆ ئابووریی جیهان و عێراق بەتایبەتی دابنرێت، لە ماوەی پێنج ساڵی رابردوودا رێژەی داهاتی نانەوتیی عێراق بەم شێوەیەی ئەمساڵ دانەبەزیوە. ئەویش لە کاتێکدا كە بەپێی سەرجەم پێوەرە ئابوورییەکان بەهۆی باشبوونی رەوشی ئابووریی جیهان و زیادبوونی ئاڵوگۆڕی بازرگانی، دەبووایە داهاتی نانەوتی چ لە باج و رسومات، داهاتی بەندەر و دەروازەکان نەک کەم بکات، بەڵکو دەبوایە دوو هێندە بووایە. هەڵبەت لەوانەیە دوو هێندەش بووبێت بۆ ئەوانەی لەو شوێنانە دەسەڵاتدارن، نەوەکو حکومەتی فیدراڵی لە بەغدا!  لە کۆتاییدا ئەوەی عێراقی رزگارکرد و وایکرد دووبارە نەکەوێتەوە ناو کارەساتێکی خراپتر لەوەی لە ٢٠٢٠ تێیکەوت، کاخەزی سپی و ریفۆرمە ئابوورییەکانی دەوڵەت نییە، بەڵکو بەرزبوونەوەی نرخی نەوت لە بازاڕەکانی جیهان و زیادبوونی خواست بۆ نەوت بوو. دوایین راپۆرتی بانکی جیهانی لەبارەی ئابووریی عێراقەوە ئاماژە بەوە دەکات كە باشبوونی رەوشی ئابووریی عێراق و زیادەی بودجە بەهۆی باشبوونی بازاڕی نەوتەوە بووە لە ئەمساڵدا، بەشێوەیەک کە داهاتی نەوت لە چارەکی یەکەمی ئەمساڵدا بە رێژەی ٢٧ % زیادیکردووە. چاوەڕوان دەکرێت گەشەی بەرهەمی ناوخۆیی GDP بە رێژەی ٢.٦ % لە ئەمساڵ و ٦ % لە ماوەی دوو ساڵی داهاتوودا زیادبکات، بەڵام ئاشکرایە کە چاکسازییە ئابوورییە (بەڵیندراو و بانگەشە بۆ کراوەکان) بە شێوەیەک پێشڤەچوونیان بەخۆوە نەبینیوە کە پێویستیی عێراق بۆ کەمکردنەوەی پشتبەستن بە داهاتی نەوت نەک کەمبکەنەوە، تەنانەت لاوازیشی بکەن. بۆیە وادیارە کاخەزە سپییەكەی حكومەت بۆ ریفۆرمی ئابووری و چاکسازیی دارایی، سپی دەرچوو!