وەزارەتی دەرەوەی عێراق لەراگەیەندراوێکدا ئاماژەی بەوە کردووە، نایانەوێت رۆژی پێنجشەممە وەزیری بەرگریی تورکیا سەردانی عێراق بکات و ئەو سەردانەیان هەڵوەشاندووەتەوە. هەروەها بانگهێشتی باڵیۆزی تورکیا لە عێراق دەکات و یاداشتێکی ناڕەزایی لەبارەی ئەو بۆردوومانەوە دەداتێ.  وەزارەتی دەرەوەی عێراق لە راگەیێنراوێکدا سەرکۆنەی هێرشی ئاسمانی تورکیای کرد بۆ سەر ناوچەی سیدەکان لە باشووری کوردستان کە لەلایەن فڕۆکەی بێفڕۆکەوانەوە کراون و بەو هۆیەوە دوو عەمیدی کورد لە پاسەوانی سنووری عێراق گیانیانلەدەستدا.  شەوی سێشەممەی رابردوو لە ناوچەی سیدەکان گرژی و ئاڵۆزی لە نێوان هێزەکانی پاسەوانی سنوور و گەریلاکانی پەکەکە دروستبوو، بە گوتەی ئیحسان چەلەبی، بەڕێوەبەری ناحیەی سیدەکان هێزەکانی پەکەکە تەقەیان کردووە، بەو هۆیەوە شوانێک بریندار بووە.  رۆژی چوارشەممە، هێزێکی پاسەوانی سنوور  لە کاتی پڕکردنەوەی چەند بۆشاییەکی ئەمنی کە لە خاڵە سنوورییەکان دروستبووبوو، لەلایەن فڕۆکەیەکی بێفرۆکەوانی تورکیا کرانە ئامانج.  بەپێی راگەییێنراوێکی وەزارەتی ناوخۆی حکومەتی هەرێمی کوردستان، پەلامارەکەی تورکیا بۆ سەر هێزەکەی پاسەوانی سنوور كاژێر ٢: ٤٥ خولەکی پاشنیوەڕۆی رۆژی سێشەممە ١١ی ئاب لە ناوچەی برادۆست بووە.  راگەیێندراوەکە ئاماژەی بە شەهیدبوونی دوو ئەفسەری هێزەكە داوە بە ناوەكانی (عەمید محەممەد رەشید سلێمان، فەرماندەی لیوای دووی پاسەوانیی سنوور) و (عەقید زوبێر حالی تاجەددین، فەرماندەی فەوجی سێی لیوای دووی پاسەوانیی سنوور). هەروەها برینداربوونی (عەقید حیسامەدین عەبدولڕەحمان حەسەن).  وەزارەتی ناوخۆ دەڵێت: "پێویستە پەکەکە و توركیا شەڕ و ململانێکانی خۆیان ببەنەوە دەرەوەی خاكی هەرێمی كوردستان و عێراق و چیتر خەڵكی ئێمە نەكەنە قوربانیی ئەو ململانێیە". هەروەها دەشڵێت "خەڵكی خۆمان دڵنیادەكەینەوە كە حكومەتی هەرێمی كوردستان وەكو هەمیشە هەموو توانا و هەوڵەكانی خۆی دەخاتەگەڕ بۆ دوورخستنەوەی ئەم ململانێیە لە هەرێمی كوردستان".  هەروەها سەرۆکایەتیی کۆماری عێراق راگەیێندراوێکی لەبارەی هێرشەکانی تورکیا بۆ سەر هەرێمی کوردستان، بەتایبەت هێرشی تورکیا بۆ سیدەکان بڵاوکردەوەو سەرکۆنەی دەکات.  راگەیێندراوەکە بەناوی گوتەبێژی فەرمی سەرۆکایەتیی کۆماری عێراق بڵاوکراوەتەوە و تێیدا هاتووە "پێشێلکارییە بەردەوامە سەربازییەکانی سوپای تورکیا لەنێو خاکی عێراق پێشێلکردنێکی ترسناکی سەروەریی خاکی عێراقە و سەرکۆنەی دەکەین". داواش لە تورکیا دەکات بەزوویی هەموو جووڵە سەربازییەکانی رابگرێت.  لە راگەیێندراوەکەدا گوتەبێژەکەی سەرۆکایەتیی کۆماری عێراق داوا لە تورکیا دەکات لەسەر بنەما نێودەوڵەتییەکان وەکو دراوسێی باش مامەڵە بکات و بە لێکتێگەیشتن کێشەکانی سنووری نێوان هەردوو وڵات چارەسەر بکرێن.