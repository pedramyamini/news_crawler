رۆژی ٢٢ - ٥ - ٢٠٢٢، نێچیرڤان بارزانی، سەرۆکی هەرێمی کوردستان سەردانی شاری سلێمانی کرد و لەگەڵ بەرپرسانی یەکێتیی نیشتمانیی کوردستان، بزووتنەوەی گۆڕان، کۆمەڵی دادگەری و یەكگرتووی ئیسلامی کۆبووەوە و لەسەر چەند پرسێک گفتوگۆیان کرد.   سەرۆکی هەرێمی کوردستان گفتوگۆکانی لەگەڵ لایەنەکاندا بە "باش" ناوبرد و جەختی لەسەر کاری پێکەوەیی کردەوە.  رۆژی ٢٥ ـی ئایاری ٢٠٢٢، له سه‌رۆكايه‌تيى هه‌رێمى كوردستان كۆبوونه‌وه‌ى هاوبه‌شى هه‌ردوو مه‌كته‌بى سياسيى پارتى ديموكراتى كوردستان و يه‌كێتيى نيشتمانيى كوردستان بە ئامادەبوونی نێچیرڤان بارزانی، سەرۆکی هەرێمی کوردستان و بافڵ تاڵەبانی بەڕێوەچوو.   دوای کۆبوونەوەکە، مەکتەبی سیاسیی پارتی و یەکێتی راگەیێندراوێکی هاوبەشیان بڵاوکردەوە و تێیدا هاتووە، "له كۆبوونه‌وه‌كه‌دا راشكاوانه په‌يوه‌ندييه‌كانى هه‌ردوولا و دۆخى ئێستاى عێراق و هه‌رێمى كوردستان و زه‌مينه‌ى هاريكاريى هاوبه‌ش و كارى پێكه‌وه‌يى، تاوتوێ كرا. "      مەلا یاسین مەحموود، گوتەبێژی یەکێتیی وەبەرهێنەرانی کوردستان، لەبارەی کاریگەرییەکانی ئەو کۆبوونەوانە لەسەر بازاڕ و جموجوڵی بازرگانیی هەرێمی کوردستان بە رووداوی راگەیاند، دوای سەردانەکەی نێچیرڤان بارزانی بۆ لای حیزب و لایەنە سیاسییەکان و کۆبوونەوەی مەکتەبی سیاسیی پارتی و یەکێتی لە سەرۆکایەتی هەرێمی کوردستان، هەروەها ناردنی بڕە پارەیەک لەلایەن مەسرور بارزانی، سەرۆکوەزیرانی هەرێمی کوردستانەوە بۆ سلێمانی، بازاڕی هەرێمی کوردستان بە گشتی و سلێمانی بەتایبەتی بووژاوەتەوە و کاریگەرییە ئەرێنییەکانی بە خێرایی دەرکەوتن.  هاوکات هەڤاڵ عومەر، خاوەنی نووسینگەی باخی کوردستان بۆ کڕین و فرۆشتنی خانوبەرە بە رووداوی گوت: "بەراورد بە پێش کۆبوونەوەی سەرۆکی هەرێمی کوردستان لەگەڵ لایەنەکان و کۆبوونەوەی پارتی و یەکێتی، بازاڕ جموجوڵی تێکەوتووە و خەڵک دەستیان بە مامەڵەکردن و کڕین و فرۆشتن کردووەتەوە، بەڵام هێشتا دۆخەکە بەو جۆرە نییە کە ئێمە دەمانەوێ و بازاڕ پێویستی بە جێگیری زیاترە".  مەلا یاسین مەحموود دەڵێت: ئەگەر هەنگاوی گەورەتر نەنرێت و رێککەوتنەکان جێبەجێ نەکرێن، بازاڕ خراپ دەبێتەوە و دەبێ دیسان چاوەڕێی سستبوونەوەی مامەڵە بازرگانییەکان بکەین. "ئێمە ترسمان لە ئەنجامی کۆبوونەوەکانی پارتی و یەکێتی هەیە کە رێککەوتنیان لەسەر پرسە سیاسییەکان و حوکمڕانی ئەستەم بووە، ئێستا گەڕاندنەوەی پارە بۆ خەڵک لە بانکەکان راگیراوە، ئەمانە بازاڕیان شڵەژاندووە و خەڵک متمانەی نەماوە، بەتایبەتی لە سلێمانی بازاڕ ئەوەندە لاوازبوو نزیکبووەوە لە داخستن".  گوتەبێژی یەکێتیی وەبەرهێنەرانی کوردستان ئاماژەی بەوەشکرد، هەنگاوەکەی نێچیرڤان بارزانی هەموو وەبەرهێن و بازرگانەکانی دڵخۆشکرد، ئێستا ئومێد و هیوا ئەوەیە حیزبەکان بە کردەیی هەنگاو بۆ ئاشتەوایی و لێکتێگەیشتن بنێن.  هەڤاڵ عومەر، خاوەنی نووسینگەی باخی کوردستان بۆ کڕین و فرۆشتنی خانووبەرە ئاماژەی بەوەکرد، بازرگان، وەبەرهێن و تەنانەت کاسبکارانیش، چاویان لە ئاساییبوونەوەی دۆخی سیاسیی هەرێمی کوردستان و عێراقە، چونکە ئەگەر دۆخی سیاسی جێگیر نەبێ، هەرگیز دۆخی ئابووری و بازاڕیش جێگیر نابێت.