پۆڵەندا رایگەیاندووە، هەر وڵاتێکی ئەوروپی کە ئامادەبێت پارەی گازی رووسیا بە روبڵ بدات، دەبێت سزابدرێت. ١٠ کۆمپانیای کڕیاری گازی رووسیا کە تایبەتن بە چوار وڵاتی ئەوروپییەوە، تاوەکو ئێستا هەژماری بانکییان بە روبڵ کردووەتەوە. سەرۆکی ئەمریکا دەڵێت، "رووسیا هەڕەشەکانی بۆ ناچێتەسەر. "  جۆ بایدن، سەرۆکی ئەمریکا باس لەوە دەکات، "لێمگەرێن با راشکاوانە بیڵێم، ئێمە ناهێڵین رووسیا بۆ هەڵهاتن لە گەمارۆکان هەڕەشە بکات و ترس بڵاوبکاتەوە. ناهێڵین رووسیا نەوت و گاز بکاتە ئامراز بۆ خۆ بەدوورگرین لە ئەنجامی هێرشەکانیان. "   وڵاتە ئەوروپییەکان کۆکن لەسەر ئەوەی تاوەکو پێنج ساڵی داهاتوو هیچ بڕە نەوت و گازێک لە رووسیاوە هاوردە نەکەن.   بڕیارە تاوەکو دوو مانگی دیکە تۆڕی گازی دوو وڵاتی یۆنان و بولگاریا پێکەوە گرێبدەن. ئەمە یەکێکە لەو پڕۆژانەی کە دەتوانێت ساڵانە سێ ملیار گاز بۆ وڵاتە ئەوروپییەکان بگوازێتەوە.  جۆرج تاساکۆس، بەڕێوەبەری پایپینگ لە کۆمپانیای ئاڤاکس گوتی، "بۆری ئا سی جی بی کە پڕۆژەی گرێدانی بۆرییەکانی یۆنان و بولگاریان. بۆری پۆڵایین کە تۆڕی نێوخۆی گازی یۆنان دەبەستێتەوە بە تۆڕەکانی گازی بولگاریا. بۆ بولگاریا و ئەو وڵاتانەی دیکەی ئەوروپا، ئەو بۆرییە زۆر گرنگە لەبەر ئەوەی توانا بەو وڵاتانە دەدات، کە جگە لە گازی رووسیا، گاز لە سەرچاوەی دیکەوە وەربگرن. "   بۆری گازی یۆنان - بولگاریا دەتوانێت گاز لە ئازەربایجان و قەتەرەوە وەربگرێت. بۆرییەکە ١٨٠ کیلۆمەتر درێژە و ٢٤٠ ملیۆن دۆلاری تێچووە. بڕیارە جگە لەو پڕۆژەیە هەشت پڕۆژەی دیکەی لەو جۆرە لە رۆژهەڵاتی ئەوروپا جێبەجێبکرێت، بۆ ئەوەی ببێتە ژێرخانێکی نوێ بۆ هاوردەکردنی گاز لە وڵاتانی دیکەوە.