حەمید نایف، گوتەبێژی وەزارەتی کشتوکاڵی عێراق، لەمیانی بەشداریکردنی لە بووڵتەنی نیوڕۆژی تەلەڤزیۆنی رووداو لە کاژێر ١٣: ٠٠ی رۆژی سێشەممە ٢٢ - ٩ - ٢٠٢٠ رایگەیاند، کۆنترۆڵی دەروازە سنوورییەکانی ناوەڕاست و باشووری عێراق کراوەو ٥٠ % قاچاخچێتی کەمبووەتەوە. دەڵێت کێشە لە دەروازە سنوورییەکانی ناوەڕاست و باشووری عێراقدا هەبووە، "بەڵام لەلایەن سەرۆکوەزیرانەوە ئەو دەروازانە کۆنترۆڵکراون، تەنیا لە دەروازە سنوورییەکانی هەرێمی کوردستان ماون".  گوتەبێژەکەی وەزارەتی کشتوکاڵی عێراق زیاتر باسی دەروازەی پەروێزخانی کرد و گوتی "گەورەترین دەروازەیە کاری قاچاخچێتیی تێدا دەکرێت، لەوێ بە کامیۆن پەتاتە و هێلکە و مریشک بە قاچاخ دەهێنرێت، لە هەر ئۆتۆمبێلێک چوار هەزار دۆلار وەردەگیرێت"، کە بەگوتەی خۆی کەمێک پێش بەشداربوونی لە بووڵتەنی هەواڵەکانی رووداو ئەو زانیارییەی دەستکەوتووە.  رووداو لەبارەی ئەو قسانەی حەمید نایف پەیوەندی بە بەڕێوەبەری دەروازەی سنووریی پەروێزخانەوە کرد، بەڵام ئامادەنەبوو لەوبارەیەوە لێدوان بدات. گوتەبێژی دەروازەکەش وەڵامی پەیوەندییەکانی رووداوی نەدایەوە.  گوتەبێژەکەی وەزارەتی کشتوکاڵی عێراق باسی لەوەش کرد، ئەو بەروبوومانە کە بە قاچاخ دێن، "لە رێگەی بازگەی کەلارەوە دێنە بەغدا و پارێزگاکانی دیکە، هیوادارین برایانی هەرێمی لەو دەروازەیە دڵنیاببنەوە و کۆنترۆڵی بکەن، تاوەکو بەشێوەیەکی یاسایی ئۆتۆمبێل بێتە ژوورەوە".  حەمید نایف هیوای خواست حکومەتی هەرێمی کوردستان و دەروازەکان هاوکاربن لەگەڵ حکومەتی عێراق، دەشڵێت "کاری کشتوکاڵی و پەلەوەری لە کوردستان زیادیکردووە، ئێمە هیچ زانیارییەکمان لەبارەی جۆرەکانی ئەو کێڵگانە نییە، زانیاریمان لەسەر ئەوە نییە کە ئایا مریشک و هێلکە بەشی هەرێمی کوردستان دەکات. پێویستە هاوکاری لەنێوان ئێمە و هەرێم هەبێت لەڕێگەی بوونی پەیوەندیی راستەوخۆ، چونکە ئێمە ئەمڕۆ لە عێراقدا یەک یەکەی ئابووریین".  لەماوەی رابردوودا وەزیری دارایی حکومەتی هەرێمی کوردستان بڕیاری کردنەوەی بەڕێوەبەرایەتیی چاودێریی گومرگی سەر بە بەڕێوەبەرایەتیی گشتیی گومرگی دەرکرد. بەڕێوەبەرایەتییەکە کاری چاودێریکردن و بەدواداچوون دەبێت بۆ کاروباری دەروازە سنوورییەکان و سەرپێچییە گومرگییەکان، هەروەها چاودێریی ئەو کاڵایانەش دەکات کە هاوردەی هەرێمی کوردستان دەکرێن.  رۆژی ٢٥/٨/٢٠٢٠، دەستەی گشتی گومرگەکانی عێراق لە بەیاننامەیەکدا رایگەیاند،  داهاتی رۆژی ٢٤/٨/٢٠٢٠ی گومرگەکانی عێراق گەیشتووەتە ٤ ملیار و ٢٥٠ ملیۆن دینار، ئەوەش دوای ئەوەی مستەفا کازمی سەرۆکوەزیرانی عێراق هێزی سەربازی رەوانەی چەند دەروازەیەکی سنووری کرد و لەژێر کۆنترۆڵی گرووپە چەکدارەکانی دەرهێنا. پێشتر ئەحمەد سەفار بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاندبوو، تەنیا ١٠ % بۆ ٢٠ % داهاتی دەروازە سنوورییەکان دەگەڕێتەوە گەنجینەی دەوڵەت، ئەگەرنا ئەوەی دیکە دەچێتە گیرفانی گرووپە چەکدارەکان و هەندێک لە پارتەکان.