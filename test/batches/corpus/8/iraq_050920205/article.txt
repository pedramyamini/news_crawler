د. ئەحمەد سەفار بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند، ئەمڕۆ سەرۆکایەتیی پەرلەمانی عێراق رەزامەندیی دا لەسەر داواکاریەکی  محەممەد ساحب دەراجی، ئەندامی لیژنەی دارایی پەرلەمان کە پرسیاری زارەکی ئاراستەی هەردوو وەزیری دارایی و پلادانانی عێراق بکرێت لەبارەی ئەوەی بۆچی تاوەکو ئێستا بەرنامەی چاکسازییان رەوانەی پەرلەمان نەکردووە و دەبێت سێشەممە یان پێنجشەممە وەڵامی پرسیارەکە بدەنەوە.  لای خۆیەوە شێروان میرزا، ئەندامی لیژنەی دارایی پەرلەمانی عێراق بە تۆڕی میدیایی رووداو ی راگەیاند، لەکاتی پەسندکردنی یاسای قەرز، پەرلەمان مەرجی ئەوەی بۆ حکومەت دانا کە دەبێت لە ماوەی ٦٠ رۆژدا بەرنامەی چاکسازی رەوانەی پەرلەمان بکات، بەڵام وادەکە تەواو بووە و تاوەکو ئێستا حکومەت ئەو بەرنامە چاکسازییەی رەوانە نەکردووە.  ئەمڕۆ شەممە ٢٠٢٠/٠٩/٠٥ یەکەمین کۆبوونەوەی پەرلەمانی عێراق لە وەزی نوێی یاساداناندا دەستیپێکرد.   بەرنامەی کاری ئەمڕۆی پەرلەمان لە شەش بڕگە پێکهاتووە کە بریتین لە:  - راپۆرتی لیژنەی یاسایی لەبارەی فرەبازنەیی لە یاسای هەڵبژاردنی پەرلەمانی عێراق  - خوێندنەوەی یەکەم بۆ پرۆژەیاسای هەمواری یاسای دادگای باڵای فیدراڵی ژمارە ٣٠ ـی ساڵی ٢٠٠٥ - خوێندنەوەی یەکەم بۆ پرۆژەیاسای ئەنجوومەنی وەزیران و وەزارەتەکان  - راپۆرت و گفتوگۆ (خوێندنەوەی دووەم) بۆ پێشنیازە یاسای هەموارکردنی یەکەمی یاسای داواکاری گشتی ژمارە ٤٩ی ساڵی ٢٠١٧ - راپۆرت و گفتوگۆ (خوێندنەوەی دووەم) بۆ پێشنیازە یاسای هاوسەنگکردنی بڕوانامە و پلە زانستییەکان  پشووی پەرلەمانی عێراق ناوەڕاستی مانگی تەممووزی رابردوو دەستیپێکرد، لە کاتێکدا پەرلەمانی عێراق لە سەرەتای ئەمساڵەوە چەند مانگێک بەهۆی بڵاوبوونەوەی پەتای کۆرۆنا کۆنەبووەوە.  لەم خولەی پەرلەمانی عێراقدا کە خولی چوارەمە، پەرلەمان ٩٩ جار کۆبووەتەوە، لەو کۆبوونەوانە دەنگی لەسەر ٣٨ یاسا داوە، هاوکات خوێندنەوەی یەکەمی بۆ ١٠٣ پرۆژەیاسا کردووە و خوێندنەوەی دووەمیشی بۆ ٥٨ پرۆژەیاسا کردووە.