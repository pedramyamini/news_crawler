نووسینگەی عەلی سیستانی، راگەیێندراوێکی بڵاوکردەوە  و تێیدا نیگەرانی خۆی لەبارەی تەقینەوەکەی لوبنان دەربڕی و رایگەیاند: "بەوپەڕی خەم و ئازارەوە هەواڵی کارەساتی بەندەری بەیرووتمان پێگەیشت، کە بووەهۆی گیانلەدەستدان و بێسەرشوێنبوونی ژمارەیەکی زۆری خەڵک، هەروەها برینداربوون هەزاران کەس و ئاوارەبوونی دەیان هەزار کەسی دیکە".  سیستانی لە پەیامەکەیدا راشیگەیاند: رووداوەکان زیانێکی گەورەی ماددی بە باڵەخانە و سامانی گشتی لوبنان گەیاندووە، کە لە چەند دەیەی رابردوودا هاوشێوەی کەمبووە.  سیستانی لە راگەێندراوەکەیدا سەرەخۆشی لە گەلی لوبنان کرد و هیوای چاکبوونەوە بۆ برینداران خواست و داواشی لە سەرجەم باوەڕداران و لایەنگرانی ئاشتی کرد هاوسۆزی بۆ لوبنان دەرببڕن و هاوکاریی بکەن.  تائێستا بەهۆی تەقینەوەکانی رۆژی سێشەممەوە لە بەیرووت ١٥٤ کەس گیانیان لەدەستداوە و زیاتر لە ٥٠٠٠ کەسی دیکەش برینداربوون. هاوکات پرۆسەی گەڕان بەدوای بێسەروشوێنەکان بەردەوامە.