ئۆلیکساندەر کۆڤالچوک، دانیشتوویەکی کیێڤە و دەڵێت، "ئێستا شەڕ هەیە، بۆیە قەیرانی بەنزین دروستدەبێت، بەڵام دەبێت هەموو رۆژێک بچمە سەر کارەکەم. ئەستەمە لە رێی گواستنەوەی شارەکەوە بگەیتە کەرتی چەپی کیێڤ. "   بەهۆی قەیرانەکەوە لە زۆرینەی بەنزینخانەکان، شۆفێران رۆژانە تەنیا ١٠ لیتر بەنزینیان پێدەدرێت. رۆژی یەکشەممەش بەهۆی قەیرانەکەوە بەشێک لە بەنزینخانەکانی کیێڤ داخران و بەشێکی دیکەشیان تەنیا گازوایلیان هەبوو.   پێشتر نرخی لیترێک بەنزین لە کیێڤ ٣٦ هیریڤنیابوو، ئێستا ١٠ بۆ ١٢ هیریڤنیا بەرزبووەتەوە، واتە یەک لیتر بەنزین بە زیاتر لە دۆلارێک و ٦٠ سەنتە دۆلارە.   تاراس ڤۆلۆڤۆدێنکۆ، دانیشتوویەکی دیکەی کیێڤە و دەڵێت، "بەهۆی بۆردوومانی رووسیا بۆسەر کۆگاکانی سووتەمەنی قەیرانی بەنزین دروستبووە. کۆگاکان ئامانجی ستراتیژیی گرنگن و تەنانەت ئەگەر بەپەلەش نۆژەنیان بکەینەوە هێشتا زەحمەت دەبێت. لە گەیاندن کێشە هەیە بۆیە دواکەوتن و قەیران دروستبووە. "   دەسەڵاتدارانی ئۆکراینا داوایان لە هاووڵاتییان کردووە زیاتر هۆکارەکانی گواستنەوەی گشتیی بەکاربێنن بۆ کەمتر بەکاربردنی بەنزین.  رۆژی ٢٢ ـی نیسانی ٢٠٢٢، بانکی نێودەوڵەتیی زیانەکانی هێرشی رووسیای بۆ سەر ئۆکراینا بە ٦٠ ملیار دۆلار خەمڵاند.