بەر لە دوو رۆژ، لیوا یەحیا رەسول، گوتەبێژی سەربازیی سەرۆکوەزیرانی عێراق، دەستگیرکردنی ٣١ کەسی سووری راگەیاند کە دەیانویست دزە بکەنە ناو خاکی عێراقەوە.  رەسول ئاشکرایکرد، کەسەکان لە رەققەی سووریاوە هاتبوون و چەندین بۆمبی دەستی و کەرەستەی تەقینەوەیان پێبووە. وەک ئەو گوتی، دەستگیرکردنەکە لە پاش هەوڵێکی پتەوی هێزەکانی عێراق هات لە نزیک سنووری سووریا.  ئەوەی فەرماندە سەربازییەکەی عێراق ئاشکرایکرد، جارێکی دیکە بابەتی پشێوی لە دەروازە سنوورییەکاندا هێنایەوە ئاراوە، بەتایبەت کە پێشتر سەرۆکوەزیرانی عێراق، هەڵمەتێکی گەورەی بۆ کۆنترۆڵکردنەوەی سەرجەم دەروازە سنوورییەکانی عێراق راگەیاندبوو، کە بەسەرچاوە داهات و پارەی میلیشیا چەکدارییەکان دادەنرێت.  کەناڵی حورە، لە راپۆرتێکدا تیشکی خستووەتە سەر دۆخی دەروازەکان پاش هەوڵەکانی حکومەت بۆ سەپاندنی دەسەڵاتی خۆی بەسەریاندا.  کەناڵەکە دەڵێت بابەتی بەقاچاخبردن و پەڕینەوە بەبێ مۆڵەت بەرادەیەکی بەرز، لە دەروازەکاندا بەردەوامە.  سەرچاوەیەکی حەشدی عەشایەری، لە ناوچەی قائیم لەسەر سنووری نێوان عێراق و سووریا، بە کەناڵەکەی راگەیاندووە کە هێشتا "سنوور لەگەڵ سووریادا لەرزۆکە، ئەمەش بەهۆی کۆنترۆڵکردنی ئەو سنوورەوە لەلایەن میلیشیاکانی حیزبوڵڵای عێراقەوە کە دەسەڵاتی تەواویان بەسەر دوو دەروازەی نافەرمیدا هەیە".  سەرچاوەکە ئاشکرایکردووە، حیزبوڵڵا کۆنترۆڵی تەواوی دەروازەی سکەکی بەدەستەوەیە و بەکاریدەهێنێت بۆ هەناردەکردن و هاوردەکردنی چەک و کەرەستە و کەسانی قاچاخ، دەروازەی دووەمیش کە دەروازەی سنجەکە، بۆ مامەڵە تایبەتییەکانی حیزبوڵڵا بەکاردەهێنرێت.  ئەو سەرچاوەیە، کە کەناڵەکە بە "خاوەن پەیوەندی بە کەسانی ناو سووریا" ناویبردووە، دەڵێ بە قاچاخبردنی مرۆڤ لەو دەروازەیەوە بەشێوەیەکی بەرچاو زیادیکردووە، دوای ئەوەی لە مانگەکانی رابردوودا کەمبوونەوەی بەرچاوی بەخۆوە بینیبوو، ئەمەش بەهۆی رازینەبوونی خەڵک بەگەڕانەوەی خێزانی داعشە دەستگیرکراوەکان لە کەمپی هۆل بۆ عێراق، هەروەها ئەو هێرشانەی کرانە سەر ئەو خێزانانە بۆ ترساندنیان کە بووە هۆی گەڕانەوەی هەندێکیان بۆ سووریا.  ئەو دەڵێت "ئەو گوشارانەی دەخرێنە سەر ئەو خێزانانە لە کەمپی هۆل، لە نێویاندا رووداوێک کە ماوەی رابردوو روویدا و تێیدا دەستدرێژی سێکسی کرایە سەر ئافرەتێک، رۆڵی هەبووە لە بەرزبوونەوەی داواکاری بۆ کاری قاچاخچییەکان، هەروەها بەرزبوونەوەی کرێی بەقاچاخبردنی هەر تاکە کەسێک بۆ ٥٠٠ تا ١٥٠٠ دۆلار، نرخەکە بەپێی بایەخی کەسەکە و ئەو شوێنەی بۆی دەڕوات دەگۆڕێت".  ئەو سەرچاوەیە پێیوایە: "زیادبوونی گوشارەکانی سەر خێزانەکانی داعش لە گرتووخانەکاندا، پلانێکی دارێژراوە بۆ ئەوەی ناچار بکرێن بە بەجێهێشتنی وڵات و بەوەش داهاتی قاچاخچییەکان زیاد دەکات کە زۆربەیان پەیوەندییان لەگەڵ میلیشیاکانی حیزبوڵڵادا هەیە".  سەرچاوەکە دەڵێت "گەڕانەوەی ئەو خێزانانە مەترسیدارە، چونکە ئەوان بەردەوامن لە وەرگرتنی وانە شەرعییە تووندەکان لە کەمپەکەدا، هاوکات ئەو کەسەی بە دەستدرێژیکردنە سەر ئافرەتەکە تۆمەتبارکرا، بە دەمانچەی بێدەنگ کوژرا، هەرچەندە ئاسایشی کەمپەکە زۆر تووندە، ئەمەش نیشانەی ئەوەیە کە ئەوانەی ناو کەمپەکە کەسانی ئاسایی نین".  سەرچاوەکە دووپاتیدەکاتەوە، جیا لە خێزانە داعشەکان، دەیان کەسی دیکە لەسەر سنووری نێوان هەردوو وڵاتدا تەراتێن دەکەن، لەوانەش خوێندکار، نەخۆش و قاچاخچییانی مەڕوماڵات و ئەوانەی بە شوێن کاردا دەگەڕێن، تەنانەت دز و قۆڵبڕەکانیش.  سەرچاوەیەکی هەواڵگری لە ئەنبار بە حورەی راگەیاندووە کە "پرۆسەی دەستگیرکردنی سوورییەکان، پرۆسەی دەستگیرکردنی بەرپرسێکی ناوخۆیی شارەکەی لە ناوچەی محەممەدی لە پێشدا هاتبوو، کە لە نزیک هیت لەسەر سنووری نێوان عێراق و سووریا بەتۆمەتی بەشداریکردن لە تیرۆری ئامر لیوایەکی سوپای عێراق تۆمەتبارکرابوو لە کەمینێکی داعشدا لە نزیک گوندی محەممەدی بەر لە مانگێک".  ئەو دەڵێ بەرپرسە ناوخۆییەکە موختارێکی پێشووە، زانراوە کە هاوکاریی داعش دەکات، بەیعەتی بە چەکدارەکانی ئەو رێکخراوە دابوو و ئەندامانی هێزە ئاسایشییەکانی عێراقی بۆ داعش دەستنیشاندەکرد کاتێک کۆنترۆڵی ناوچەکەیان بەدەستەوە بوو، بەڵام پاش راوەدوونانی داعش، موختارەکە پەیوەندی لەگەڵ میلیشیاکاندا دروستکردووە و بەوەش خۆی لە لێپرسینەوە پاراستووە.  بەرپرسێکی شاری ئەنبار، بە حورەی راگەیاندووە کە لە ماوەی رابردوودا، هێزەکانی میلیشیا چەکدارەکان، چەکدارەکانی حەشدی عەشایەرییان لە شاری قائیم دوورخستووەتەوە، ئەمەش بۆ ئەوەی تاکە دەسەڵاتداری شارە سنوورییەکە و دەروازەکەی بن، بەبێئەوەی کەس ناڕەحەتیان بکات.  بەرپرسەکە کە نەیویستووە ناوی ئاشکرا بکرێت زیاتر دەڵێت "حەشدی عەشایەری کە لە دانیشتووانی ناوچەکە پێکهاتوون و پێشتر شەڕی داعشیان کردووە و چەندین کەسی نزیکیان لەو شەڕانەدا لەدەستداوە، هیچ پەیوەندییەک بە چەکدارەکانی داعش و خێزانەکانیانەوە قبوڵ ناکەن، بەڵام میلیشیاکان کە لە دەرەوەی شارەکەوە هاتوون، لە بەرامبەر پارە و زانیاریدا، ئاسانکاری بۆ خێزانی داعشەکان دەکەن".  ئەو بەرپرسە ناوخۆییە زیاتر هۆشداری دەدات لە "مەترسییەکی دووسەرە" کە هەڕەشە لە ناوچەکە و حەشدی عەشایەری دەکات، ئەگەر میلیشیا دەسەڵاتدارەکان ببنە هاوکاری داعش، ئەو دەڵێت: "دەکەوینە نێوان داعش کە دەیەوێ تۆڵەمان لێبکاتەوە، لەگەڵ ئەو میلیشیایانەی کۆنترۆڵی شارەکانی ئێمەیان کردووە و دەسەڵاتی ئاسایشی و حکومییان بەدەستەوەیە، ئەمەش هەڵوێستێکی یەکجار ناخۆش و مەترسیدارە".  پێشتر، سەرۆکی حیزبی حەل لە عێراق داوای لە سەرۆکوەزیرانی عێراق کردبوو: "دەسەڵاتی میلیشیا چەکدارەکان" لە دەروازەی سنووریی قائیم لەگەڵ سووریا نەهێڵێت.  رۆژی چوارشەممە ٢٠٢٠/٠٨/٠٥ جەمال کەربوولی، سەرۆکی حیزبی حەل رایگەیاند: "بەردەوامیی هەژموونی میلیشیا چەکدارەکان لە شارۆچکەی قائیم و دەسەڵاتدارییان لە دەروازە سنوورییەکەی، شارۆچکەکەی کردووەتە دەروازەی سەرەکیی بەقاچاخبردنی نەوت و چەک و ماددەی هۆشبەر، دوور لە چاوی دەوڵەت و هێزەکانی ئاسایش، ئەوەش هەڕەشە لە ئاسایشی هاووڵاتییان دەکات و بەردەوام ئابووریی عێراق خراپ دەکات".  سەرۆکی حیزبی حەل داوای لە سەرۆکوەزیرانی عێراق کردبوو "هاوشێوەی دەروازەکانی دیکە، رێکارە سەربازییەکان لە دەروازەی قائیم بگیرێنەبەر و سنوورێک بۆ دەسەڵاتداریی میلیشیا چەکدارەکان بەسەر سامان و کێڵگەکانی هاووڵاتییان لە شارۆچکەی قایم دابنرێت".  دوای داخرانی لە ساڵی ٢٠١٣ دا بەهۆی دەسەڵاتداریی چەکدارانی داعش لە ناوچەکە، حکومەتی عێراق لە سەرەتای مانگی ئۆکتۆبەری ساڵی ٢٠١٩ دا دەروازەی قائیمی لەگەڵ سووریا کردەوە.  لە سەرەتا و ناوەڕاستی مانگی تەممووزی رابردوو، فەرماندەیی ئۆپەراسیۆنە هاوبەشەکانی عێراق، بە فەرمانی مستەفا کازمی، فەرماندەی گشتیی هێزە چەکدارەکان، هێزی لە دەروازە سنوورییەکانی مەندەلی و مونزرییە لە پارێزگای دیالە و دەروازەکانی سەفوان و شەلامچە و دەروازەی بەندەری ئوم قەسر لە پارێزگای بەسرە و دەروازەی زڕباتییە لە پارێزگای واست بڵاوکردەوە.  فەرماندەیی ئۆپەراسیۆنە هاوبەشەکانی عێراق ئامەژەی بەوە دا: "هێزەکان لە دەروازەکان بۆ سەپاندنی ئاسایش و یاسا و شکۆی دەوڵەت و پاراستنی سامانی گشتی سەرپشککراون و بەردەوام دەبین لە کۆنترۆڵکردنی هەموو دەروازە سنوورییەکانی عێراق لەگەڵ وڵاتانی دراوسێ".  بەگوێرەی دەستەی دەروازە سنوورییەکانی عێراق، جگە لە هەرێمی کوردستان، عێراق ٢١ دەروازەی سنووریی وشکانی، ئاسمانی، دەریایی هەیە و هەموویان لەژێر دەسەڵاتی دەستەکەدان، بەڵام گرووپی چەکدار و حیزبی سیاسی و هۆزەکان لە ژمارەیەک لەو دەروازانەدا دەستڕۆیشتوون، بە رادەیەک کە دەگوترێت چەند دەروازەیەکیان کۆنترۆڵکردووە.