ئەو نرخە تایبەتە بە خستنەڕووی نەوت بۆ بازاڕەکان لە مانگی نیسانی ئەمساڵدا.    بەرزبوونەوەی نرخی نەوت بەهۆی گرژییەکانی نێوان رووسیا و کێشە جیۆسیاسییەکانی ئەو ناوچەیەوە هەیە. دوای بڕیارەکەی ڤلادیمیر پووتین، سەرۆکی رووسیا بە داننان بە سەربەخۆیی هەردوو ناوچەی لوهانسک و دۆنێتسک لە هەرێمی دۆنباس، شڵەژان و دوودڵی لە بازاڕەکانی بۆرسە دروستبوو و نرخی نەوت بەرزبووەوە.     بەیانیی ئەمڕۆ سێشەممەش کاتێک ڤلادیمیر پووتین، سەرۆکی رووسیا بڕیاریدا هێزەکانی بنێرێتە ئەو دوو ناوچەیەی ئۆکراینا، داڕمانێک لە بازاڕەکان روویدا. پێشبینیی روودانی جەنگ و سەپاندنی سزا بەسەر رووسیادا لەلایەن وڵاتانی رۆژئاواوە نیگەرانی لەبارەی دابینکردنی، نەوت، گەنم و نیکڵ کردووە.     رووسیا و ئۆکراینا هەردووکیان لە بەرهەمهێنەر و هەناردەکارە سەرەکییەکانی گەنمن لە جیهاندا.     ئاندی لیپۆو، سەرۆکی کۆمەڵەی لیپۆو ئۆیەڵ پێشبینی دەکات ئەگەر گرژییەکان لەسەر سنووری ئۆکراینا و رووسیا خراپترببن، ئەوا لەوانەیە نرخی بەرمیلێک نەوتی برێنت بگاتە ١١٠ دۆلار.     رووسیا رۆژانە سێ ملیۆن بەرمیل نەوت هەناردەی ئەوروپا دەکات.     ئەوە لەکاتێکدایە چاوەڕوان دەکرێت گفتوگۆکانی ڤییەننای تایبەت بە رێککەوتنی ئەتۆمی ئەنجامی ئەرێنییان هەبێت و رێککەوتنی ئەتۆمیی ئێران و وڵاتانی ٥ کۆ یەک زیندووبکرێتەوە، بەوەش ئەگەری هەیە زیاتر لە یەک ملیۆن بەرمیل نەوتی ئێران بگەڕێتەوە بازاڕەکان.     کاترینا ئێل، شرۆڤەکاری ئابوورییە لە کۆمپانیای شرۆڤەکاریی موودیس، دەڵێت، گرژییە جیۆسیاسییەکان لەوانەیە نرخی بەرمیلێک نەوت لەنێوان ١٠ تاوەکو ١٥ دۆلار بەرزبکەنەوە.