رۆژی دووشەممە، ١٦ - ٥ - ٢٠٢٢، ئیحسان عەبدولجەبار، وەزیری نەوتی عێراق لە کاتی بەشداریکردنی لە کۆنفڕانسی ٢٩ یەمینی رۆژهەڵاتی ناوەڕاست بۆ نەوت و گاز کە لە مەنامەی پایتەختی بەحرێن ئەمڕۆ دەستی بەکارەکانی کرد و دوو رۆژ بەردەوام دەبێت، رایگەیاند: "عێراق دەیەوێت لە کۆتایی ساڵی ٢٠٢٧ ئاستی بەرهەمهێنانی نەوتی خاوی بگەیێنێتە ٦ ملیۆن بەرمیل لە رۆژێکدا، عێراق یەکێکە لە گەورە وڵاتانی بەرهەمێنەری نەوت لە جیهان و ئەندامی رێکخراوی ئۆپێکە و کار دەکات بۆ راکێشانی وەبەرهێنانی زیاتر بۆ نەوت و گاز. "  هەروەها گوتی: "عێراق ئەم مانگە و مانگی داهاتوو عێراق ئامانجەکانی لە بەرهەمهێنان بەدیدەهێنێت دوای ئەوەی بەهۆی چاکسازییەکانەوە لە مانگەکانی ئەمساڵ نەگەیشتووەتە ئامانجەکانی لەو بارەیەوە. "  وەزارەتی نەوتی عێراق لەبارەی بەشداریکردنی وەزیری نەوتی عێراق لەو کۆنفڕانسەدا، لە راگەیێنراوێکدا رایگەیاند: "وەزیری نەوت باسی لە خێراکردنی پڕۆژەکانی وەبەرهێنانی باشترینی بۆ گازی هاوەڵ کردووە لەپێناو گەشەپێدانی کەرتی وزە و کەمکردنەوەی پشتبەستن بە سووتەمەنیی خەڵووزی، بەمەبەستی پاراستنی پاکوخاوێنی ژینگە و کەمکردنەوەی دەردانە خراپەکان بۆ ژینگە. "  کۆنفڕانسی ٢٩ یەمینی رۆژهەڵاتی ناوەڕواست بۆ نەوت و گاز کە لە مەنامەی پایتەختی بەحرێن بە بەشداریی ژمارەیەک لە وەزیرانی نەوتی چەند وڵاتێک و پسپۆڕانی نەوت و گاز و وزە ئەمڕۆ دووشەممە ١٦ - ٠٥ - ٢٠٢٢ دەستی بە کارەکانی کرد، سبەیش بەردەوام دەبێت.