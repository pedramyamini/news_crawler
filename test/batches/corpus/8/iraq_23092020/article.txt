ئاژانسی هەواڵگریی سەربازیی سەر بە وەزارەتی بەرگریی عێراق لە راگەیێندراوێکدا رایگەیاند، دوای بەدواداچوون و گەڕان بەدوای پاشماوەکانی داعشدا، هێزێکی هەواڵگریی سەربازیی فیرقەی ١٤ و هەواڵگری و فەوجی دووی لیوای ٥١ی پیادە یەکێک لە "ترسناکترین تیرۆریست"ـیان لە ناحیەی قەراجی سەر بە قەزای مەخموور دەستگیرکردووە.  وەک ئاژانسەکە ئاماژەی پێداوە، ئەو کەسە بەرپرس بووە لە شانەی نووستووەکانی قەزای مەخموور، کوڕێکی لە شەڕ و پێکدادانەکاندا کوژراوە و برایەکیشی بەهۆی تاوانی تیرۆریستییەوە سزای ٢٥ ساڵ زیندانیکردنی بەسەردا سەپنێنراوە.  ئەم هەوڵەی هێزە عێراقییەکان لە کاتێکدایە کە رۆژی ٢٠٢٠/٠٩/١٤ ـیش شانەی راگەیاندنی ئەمنیی عێراق رایگەیاند، سەرکردەیەکی گەورەی داعش لە شارۆچکەی روتبە لە پارێزگای ئەنبار لەلایەن هێزە ئەمییەکانەوە کوژراوە و سەرکردەیەکی دیکەی رێکخراوەکەش دەستگیرکراوە.