ئەمریکا هاوردەی نەوتی رووسیای قەدەخە کردووە؛ سزاکانی وڵاتانی رۆژئاواش دژی بانک و کەشتییەکانی رووسیا، بوونەتە لەمپەر لەبەردەم بازرگانیی نەوتی وڵاتەکە، کە یەکێک لە سەرچاوە سەرەکییەکانی داهاتی رووسیایە. یەکێتیی ئەوروپاش لەلایەن خۆیەوە بیر لە قەدەخەی تەواوەتیی نەوتی رووسیا دەکاتەوە.  بەپێی بەڵگەنامەکە بێت، ئەو رێژەیە دەبێتە گەورەترین پاشەکشەی ئاستی بەرهەمهێنانی نەوتی رووسیا لەدوای ساڵانی ١٩٩٠ ـەوە کاتێک کەرتی نەوت لەو وڵاتە بەدەست کەمیی وەبەرهێنانەوە دەیناڵاند.  پێشتر ئاژانسی نێودەوڵەتیی وزە رایگەیاندبوو، کاریگەریی سزاکان و خۆلادانی کڕیاران لە کڕینی نەوتی رووسیا لە مانگی ئایار بەدواوە دەردەکەوێت.  بەپێی بەڵگەنامەکە، ئەگەری ئەوە خراوەتەڕوو کە لە ساڵی ٢٠٢٢ ـدا ئاستی بەرهەمهێنانی نەوتی رووسیا بە بڕی ٨٦٨ هەزار تاوەکو ٩٥٠ هەزار بەرمیل لە رۆژێکدا کەم بکات. ئەمەش لە کاتێکدایە کە لە ساڵی ٢٠٢١ دا رووسیا رۆژانە زیاتر لە ١٠ ملیۆن بەرمیل نەوتی بەرهەمهێناوە، ئەوەش دەبێتە نزمترین ئاستی بەرهەمهێنان لەدوای ساڵی ٢٠٠٣ وە.  ڤلادیمێر پووتین، سەرۆکی رووسیا داوای لە حکومەتی وڵاتەکەی کردووە لەڕووی وزەوە پەیوەندیی نزیک لەگەڵ ئاسیا دروستبکات و ئاراستەی هەناردەی وزەی وڵاتەکە لە ئەوروپاوە رووەو ئاسیا بگۆڕێت.