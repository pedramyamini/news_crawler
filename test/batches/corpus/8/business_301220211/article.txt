ئەمەل جەلال، سەرۆکی دەستەی گشتیی گەشتوگوزاری کوردستان، رۆژی چوارشەممە ٢٩ - ١٢ - ٢٠٢١ بە تۆڕی میدیایی رووداوی راگەیاند، بەشێک لە رێنماییەکانیان بۆ سەری ساڵ و پێشوازی لە گەشتیاران بریتین لە (رێککارە تەندروستییەکان، کارئاسانی بۆ گەشتیاران، بەدواداچوونی کێشەی نەخوازراو، کارئاسانیکردن بۆ هاتنەناوەوەی گەشتیار لە بازگەکان، بەرزنەکردنەوەی نرخ، هاوئاهەنگیکردن لەگەڵ گروپە گەشتیارییەکان بەر لە هاتنیان بۆ هەرێمی کوردستان و هاوئاهەنگیکردن لەگەڵ هێزە ئەمنییەکان).  ئەمەل جەلال دەڵێت: "هەرێمی کوردستان هەمیشە بە پێکەوەژیانی سەرجەم پێکهاتەکان بەنێوبانگە، دەمانەوێت سەرەتای ساڵی ٢٠٢٢ بکەینە ساڵی خۆشی و پێکەوەژیان بۆ گەشتیاران و هاونیشتمانیان، دەمانەوێت کەشێکی وا بێنینە ئاراوە کە گەشتیار وا هەست بکات لە ماڵی خۆیەتی، بۆ ئەمەش پێویستمان بە برایانی پۆلیس، ئاسایش و تیمەکانی تەندروستییە هاوکارمان بن".  لەبارەی شێوازی مامەڵەکردنی بەڕێوەبەرایەتییە گەشتیارییەکان بۆ ئاهەنگەکانی سەری ساڵ، نادر رووستی، گوتەبێژی گەشتوگوزاری هەرێمی کوردستان، رۆژی چوارشەممە ٢٩/١٢/٢٠٢١ بە تۆڕی میدیایی رووداوی گوت، بەڕێوەبەرایەتییەکانی سەر بە دەستەی گەشتوگوزاری هەرێمی کوردستان، ساڵانە پلانی تایبەتی خۆیان هەیە و کەوتوونەتە سەر سکەی خۆیان و دەزانن چۆن پێشوازی لە گەشتیار دەکەن، چۆن مامەڵە لەگەڵ هۆتێل، مۆتێل و شوێنە گەشتیارییەکان دەکەن.  بەپێی ئەو ئامارەی کە تۆڕی میدیایی رووداو، لە دەستەی گشتی گەشتوگوزاری هەرێمی کوردستان وەریگرتووە، سەرەتای ساڵی ٢٠٢١ تاوەکو مانگی ١١ی ساڵی ٢٠٢١ ئاماری هاتنی گەشتیاران بۆ هەرێمی کوردستان بەمشێوەیە بووە:  - پارێزگای هەولێر: یەک ملیۆن و ٩٥٧ هەزار گەشتیار، کە دەکاتە ٤٨ %.  - پارێزگای سلێمانی و هەڵەبجە: یەک ملیۆن و ٣٧٥ هەزار و ٢١٦ گەشتیار، کە دەکاتە ٣٤ %.  - پارێزگای دهۆک: ٧٥٣ هەزار و ٥٤٢ گەشتیار، کە دەکاتە ١٨ %.  - ئیدارەی گەرمیان: هەشت هەزار و ١٣٠ گەشتیار، کە دەکاتە ٠ , ١٩ %.  - کۆی گشتی: چوار ملیۆن و ٩٣ هەزار و ٨٨٨ گەشتیار.  لە مانگی ١٢ بەهۆی هاتنی شەپۆلی بەفربارین و پشووەکانی سەری ساڵ، رێژەی هاتنی گەشتیاران بۆ هەرێمی کوردستان بەشێوەیەکی بەرچاو رووی لە زیادبوون کرد.  د. خەیری عەلی، بەڕێوەبەری گشتیی گەشتوگوزاری دهۆک، رۆژی دووشەممە ٢٧ - ١٢ - ٢٠٢١ بە تۆڕی میدیایی رووداوی گوت، ساڵی ٢٠٢١ زیاتر لە ١.٥ ملیۆن گەشتیار هاتوونەتە پارێزگای دهۆک.  د. خەیری عەلی گوتی: "وەک لایەنی فەرمی گەشتوگوزاری دهۆک هیچ ئاهەنگێکی فەرمیمان نابێت، بەڵام زیاتر لە ٢٠ شوێنی گەشتیاری ئاهەنگی خۆیان دەگێڕن، لە فڕۆکەخانە و بازگەکانیش، وەک رێنماییەک بۆ پێشگرتن لە بڵاوبوونەوەی کۆرۆنا، هەر گەشتیارێک بێتە نێو شاری دهۆک پێویستە کارتی ڤاکسین، یان پشکنینی کۆرۆنای پێبێت".  سەبارەت بە شاری هەولێریش، نەریمان فازڵ، بەڕێوەبەری راگەیاندنی گەشتوگوزاری هەولێر، رۆژی چوارشەممە ٢٩ - ١٢ - ٢٠٢١ بە تۆڕی میدیایی رووداوی راگەیاند، لە سەرەتای ساڵی ٢٠٢١ تاوەکو ٢٠ - ١٢ - ٢٠٢١، ژمارەی هاتنی گەشتیاران بۆ نێو شاری هەولێر، یەک ملیۆن و ٩٧١ هەزار گەشتیار بووە.  نەریمان فازڵ گوتی: "لێژنەمان دروستکردووە لە بازگەکان و بنکە گەشتیارییەکان، بۆ چاودێریکردنی نرخ، خزمەتگوزاری، پێشوازیکردن لە گەشتیاران. کارئاسانی زۆر بەهاوکاری پارێزگای هەولێر و بازگەکان کراوە بۆ هاتنەناوەوەی گەشتیار و گرووپە گەشیارییەکان بۆ نێو شاری هەولێر".  نەریمان فازڵ دەڵێت: "ئاهەنگی تایبەت لە بنکە گەشتیارییەکان خۆیان بەڕێوەی دەبەن، وەک حکومەت هیچ ئاهەنگێک ناکەین، هاوکات لێژنەکانی گەشتوگوزاری هەولێر، کارئاسانی بۆ گەشتیاران دەکەن، رێنماییان پێدەدەن، نەخشەی شوێنە گەشتیارییەکانیان پێدەدەن، رێنمایی خۆپارێزییان پێدەدەرێت".  گەشتوگوزاری هەولێر رایگەیاندووە، لە رۆژانی پشووی سەری ساڵ و پشووی زستانە، سەرجەم شوێنە گەشتیارییەکانی سنووری پارێزگای هەولێر کراوەن و لە پێشوازی گەشتیاراندان.  سەبارەت بە شاری سلێمانیش، ئاكۆ ئەحمەد، بەڕێوەبەری پشنكنین و هەڵسەنگاندنی جۆری لە بەڕێوەبەرایەتیی  گەشتوگوزاری سلێمانی بە تۆڕی میدیایی رووداوی راگەیاند، لە ساڵی ٢٠٢١ دا   ١٥٣ مۆڵەتی نوێی گەشتیارییان داوە و ١٧٠ مۆڵەتی گەشتیاریشیان هەڵوەشاندووەتەوە.  بەپێی ئامارەکانی گەشتوگوزاری سلێمانی، ئەمساڵ زیاتر لە یەک ملیۆن و ٥٠٠ هەزار گەشتیار چوونەتە ناوچە گەشتیارییەکانی سنووری پارێزگای سلێمانی و هەڵەبجە.