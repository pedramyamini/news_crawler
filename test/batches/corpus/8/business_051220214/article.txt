بەگوێرەی داتاکانی ئەنجوومەنی هەناردەکارانی تورکیا، کە رۆژی شەممە ٤ی کانوونی یەکەمی ٢٠٢١ بڵاوکراوەتەوە، هەناردەی تورکیا لە ١١ مانگی ئەمساڵدا بەبەراورد بە هەمان وادە لە ساڵی ٢٠٢٠ دا بە رێژەی ٣٣.٨ % زیادیکردووە. واتا هەناردەی تورکیا لە ١٥١ ملیار و ٨٠٠ ملیۆن و ٦٢١ هەزار دۆلارەوە گەیشتووەتە ٢٠٣ ملیار و ١٤١ ملیۆن و ١٦١ هەزار دۆلار.    تورکیا لە ماوەی نێوان کانوونی دووەم - تشرینی دووەمی ٢٠٢١ دا ئاستی هەناردەی بۆ وڵاتانی رۆژهەڵاتی ناوەڕاست بە رێژەی ١٨.٦ % زیادیکردووە و بە بڕی ٢٤ ملیار و ٩٠٤ ملیۆن و ٩٨١ هەزار دۆلار کاڵای هەناردە کردووە.   زۆرترین ئەو کاڵایانەی لە وادەیەدا تورکیا بۆ وڵاتانی رۆژهەڵاتی ناوەڕاست هەناردەی کردووە بریتین لە، مادەی کیمیایی و بەرهەمەکانی، دانەوێڵە، پاقلەمەنی، چەرەزات، پۆڵا، مۆبیلیات، کاخەز و بەرهەمەکانی دارستان لەگەڵ خشڵ، کە ٥٢.٨ % ی کاڵا هەناردەکراوەکان پێکدەهێنن. لە ماوەیەدا تورکیا بایی  ٣ ملیار و ٥٧٠ ملیۆن و ٧٨٧ هەزار دۆلار مادەی کیمیایی و بەرهەمەکانی، ٣ ملیار و ٢٣٤ ملیۆن و ٨٨٥ هەزار دۆلار دانەوێڵە، پاقلەمەنی، چەرەزات وبەرهەمەکانی و  ٢ ملیار و ٩١٠ ملیۆن و ٧٨٤ هەزار دۆلاریش پۆڵا هەناردە کراوە.   تورکیا لە ماوەی ئەو ١١ مانگەدا زۆرترین هەناردەی بۆ هەرێمی کوردستان و عێراق بووە. لەو ماوەیەدا هەناردەی تورکیا بۆ هەرێمی کوردستان و عێراق بەبەراورد بە هەمان وادەی ساڵی ٢٠٢٠ بە رێژەی ٢٢.٣ % زیادیکردووە و لە ٦ ملیار و ٥٤٥ ملیۆن و ٧٥٨ دۆلارەوە بۆ ٨ ملیار و ٧ ملیۆن و ٥٧٤ هەزار دۆلار.   لە ماوەی نێوان کانوونی دووەم - تشرینی دووەمی ٢٠٢١ زۆرترین کاڵا لە شاری ئیستەنبووڵەوە هەناردەی هەرێمی کوردستان و عێراق کراوە.    کۆمپانیاکانی ئیستەنبووڵ لە ١١ مانگی ئەمساڵدا ئاستی هەناردەیان بۆ هەرێمی کوردستان و عێراق بەبەراورد بە ساڵی رابردوو بە رێژەی ٣٣.٦ % زیادیکردووە و لە ١ ملیار و ٨٠٩ ملیۆن و ٦٣٠ هەزار دۆلارەوە بووەتە ٢ ملیار و ٤١٧ ملیۆن و ١٩٤ هەزار دۆلار.   کۆمپانیاکانی ئیستەنبووڵ هەر لەو ماوەیەدا، بۆ میسر بایی ١ ملیار و ٤٨١ ملیۆن و ٥٥٨ هەزار دۆلار، بۆ ئیمارات بایی ١ ملیار و ٢٩٥ ملیۆن و ٨٢٣ هەزار دۆلار، بۆ ئێران بایی ٩١٣ ملیۆن و ٢٩٢ هەزار دۆلار، بۆ لوبنان بایی ٧٧٤ ملیۆن و ٥٦٣ هەزار دۆلار و بۆ قەتەر بایی ٥٠٩ ملیۆن و ٧٥ هەزار دۆلار کاڵایان هەناردە کردووە.