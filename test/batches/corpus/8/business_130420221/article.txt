سیروان حوسێن، گوتەبێژی کۆمەڵگای گومرگی نێودەوڵەتی حاجی ئۆمەران بە تۆڕی میدیایی رووداوی راگەیاند:   بەپێی خاڵی ١٢ لە رێککەوتنی نێوان پارێزگای هەولێر و ورمێ کە لە ٢٢ - ٢ - ٢٠٢٢ واژۆی لەسەر کراوە، بڕیار درابوو لە نێوان حاجی ئۆمەران و پیرانشار سێ دەروازە هەبن، بۆ ئەوەی ئاڵوگۆری بازرگانی و گەشتیاری لە سنوورەکە خێراتر بکرێ و کارئاسانی بۆ بازرگان و کاسبکار و گەشتیاران فەراهەم بێت، ئەمڕۆ چوارشەممە ١٣/٤/٢٠٢٢ بڕیارەکە کەوتە بواری جێبەجێکردن و دەروازەی سێیەم کرایەوە.  سیروان حوسێن ئاماژەی بەوەدا دەرگاکە تایبەت دەبێت بە کاروباری بازرگانی بۆ هاوردە و هەناردە لە نێوان هەرێمی کوردستان و ئێران.  دەروازەی نێودەوڵەتیی حاجی ئۆمەران لە ناوەڕاستی نیسانی ساڵی ٢٠٠٨ بە فەرمی لە نێوان هەرێمی کوردستان و ئێراندا ناسێندرا، سنورەکە دوو دەروازەی هەبوو، یەکێکیان تایبەت بوو بە هاوردە و هەناردەی کاڵا و کەلوپەلی ترانزێتی و هاموشۆی گەشتیاری، ئەوەی دیکەشیان بازارچەیێک بوو بۆ کڕینی کەلوپەلی ئێرانی.