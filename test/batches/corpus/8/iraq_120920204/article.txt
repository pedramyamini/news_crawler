پیاوێکی سەر و ریش سپیی بێلانە و جێگە کە زیاتر لە ١٠ مانگە گۆرەپانی تەحیر شوێنیەتی، بە دەم پێدانی پاشماوەی خواردن بە سەگەکان گلەیی و گازەندە لە ژیانە پڕ لە نەھامەتییەکەی دەکات. بێ ھیوا و ئومێد لە عێراقێک دەڕوانێت کە پێیوایە نە حیزبەکانی ئێستا و نە ئەوانەی تازە خۆیان راگەیاندووە توانای ئارامکردنەوەیانی هەیە.  ئەحمەد عەبدولڕەحمان، خۆپیشاندەرە و دەڵێت، "یەکەم شت من بێزار و تووڕەم لە حیزبەکان. نیشتمانم دەوێت، ئەوە لە ھەموو شت گرنگترە. ئەو قوربانییەی من و کەسوکارم داومانە لە پێناو نیشتمان بووە. من تەنیا نیشتمانم خۆش دەوێت، نە میلیشیاکانم دەوێت نە حیزب. تووڕە و بێزارم لە میلیشیا و حیزبەکان".  لە سەروبەندی ئامادەکاری بۆ راگەیاندن و تۆمارکردنی ١٥ حیزب و ھاوپەیمانی لە کۆمسیۆنی ھەڵبژاردنەکان بۆ بەشداری لە ھەڵبژاردنی داھاتووی عێراق کە بەشێکیان خۆیان بە نوێنەری خۆپیشاندەران ناو دەبەن، مانگرتووان و خۆپیشاندەرانی تەحریریان بەسەر بۆچوونی جیاوازدا دابەشکردووە.  حوسێن ئەحمەد، خۆپیشاندەرە و دەڵێت، "ئەگەر حیزبەکان خزمەتی گەل بکەن و لە خەمی گەلدا بن و لەگەڵیان بن و تەنیا لە خەمی بەرژەوەندیی خۆیاندا نەبن، بێ گومان لەگەڵیان دەبین، بەڵام ئەگەر وەک حیزبەکانی ئێستا بن سەر بە ئێران و ئەمریکا و وڵاتانی دیکە بن و واز لە گەلەکەیان بهێنن تاوەکو لە برساندا بمرن، بێگومان خۆپیشاندانی ئاشتییانە دەکەین و دژیان دەبین".  عەباس عەلی، خۆپیشاندەرێکی دیکەیە و دەڵێت، "ئێمە ماوینەتەوە و ناکشێینەوە. ئەگەر حیزبەکان بیانەوێت دەست بەسەر تەحریردا بگرن رازی نابین. ھیچ حیزبێک لێرە جێی نابێتەوە. گۆڕەپانی تەحریر سەربەخۆیە و خۆپیشاندان ئاشتییانەیە".  بێ ھیوا لە پلان و چاکسازی و بەرنامەی حیزبە سیاسییەکان، ژمارەیەک چالاکوانی بەغدا حیزب و ھاوپەیمانییان دروستکردووە و دەڵێن لە داھاتوودا عێراقییەکان رزگاردەکەین لەو ئازارەی ساڵانێکە بە دەست حیزبەکانەوە دەیچێژن.  وائیل حازم، سەرۆکی ھاوپەیمانیی گردبوونەوەی عێراق چادرمانەیە و دەڵێت، "ھاوپەیمانیی گردبوونەوەی عێراق چادرمانە ھاوپەیمانێتییەکە لەلایەن ژمارەیەک چالاکڤانەوە دروستبووە. پەوەندیدارن بە کاروباری سیاسەت و گەنجی سەربەخۆن. بەشداری لە ھەڵبژاردنی داھاتوودا دەکەین و نوێنەرایەتیی گەلی عێراق دەکەین. نیەتمان تەنیا چوونە نێو پەرلەمانە نەک بەشداریکردن لە حکومەت. دەمانەوێت بەشێک لە یاساکان ھەموار بکەین و چەندین یاسای نوێ بۆ خزمەتکردنی ھاووڵاتییانی عێراقی دەربکەین".  ھەرچەندە سەرۆکوەزیرانی عێراق رۆژی ٢٠٢١/٠٦/٠٦ ـی وەک وادەی ھەڵبژاردنی پێشوەختە دیاریکرد، بەڵام پەرلەمانی عێراق کە ئەو پرسەی تێدا یەکلایی دەکرێتەوە ھێشتا سەرقاڵی گفتگۆی دەرکردنی یاسای ھەڵبژاردنن و لەسەر بەڕێوەچوونی ھەڵبژاردنی پێشوەختەش ناکۆکن و کوتلەکان لە یەک دوورن.