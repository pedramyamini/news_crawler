رۆژی دووشەممە ١٦ - ٠٥ - ٢٠٢٢ نرخی گەنم لە بۆرسەی جیهانیدا ژمارەیەکی نوێی پێوانەیی تۆمارکرد و نرخی هەر تۆنێک گەنم لە بازاڕ یۆرۆنێسکتدا گەیشتە ٤٣٥ یۆرۆ، کە دەکاتە ٤٥٣ دۆلار. بەمەش ژمارە پێوانەییەکەی رۆژی هەینی شکاند، کاتێک نرخی هەر تۆنێک گەنم گەیشتە ٤٢٢ یۆرۆ.   لە بۆردی بازرگانیی شیکاگۆ، نرخی هەر روبە گەنمێک، کە دەکاتە نزیکەی ٢٧ کیلۆ، بە رێژەی ٤.٩ % بەرزبووەوە و گەیشتە ١٢ دۆلار و ٣٥ سەنت.  بەرزبوونەوەی نرخی گەنم لەکاتێکدایە رۆژی شەممە هیندستان بڕیاری دا بەهۆی نیگەرانییەکانی ئاسایشی خۆراکی وڵاتەکە، هەناردەی گەنم قەدەخە بکات، دوای ئەوەی شەپۆلێکی گەرما رووی لە وڵاتەکە کرد و لە ناوەڕاستی مانگی ئاداردا بەرزترین پلەی گەرما لە مێژووی وڵاتەکەدا تۆمارکرا.  دوای هێرشی رووسیا بۆ سەر ئۆکراینا نرخی گەنم لەسەر ئاستی جیهاندا بە رێژەی ٤٠ % بەرزبووەتەوە، چونکە ئۆکراینا وڵاتێکی کشتوکاڵییە و ١٢ % ـی هەناردەی گەنم لە جیهاندا پێکدەهێنێت.