لە رۆژنامەی فەرمیی تورکیادا کە بەیانی رۆژی شەممە ١ ـی کانوونی دووەمی ٢٠٢٢ بڵاوکرایەوە، سەرۆکایەتیی کۆماری تورکیا بڕیاریدرە بە زیادکردنی نرخی ژمارەیەک پێداویستیی رۆژانەی هاووڵاتییان، لەوانە؛ بەنزین، گازوایل، کارەبا، گازی سرووشتی، کرێی یەکەکانی نیشتەجێبوون، باجی پیسکردنی ژینگە و هاتووچۆی سەر پرد و تونێلەکان لەو پێداویستییانەن کە لە سەرەتای ساڵی نوێوە نرخەکانیان زیاد دەبن.   سەرباری دابەزینی بەهای لیرەی تورکی بەرامبەر دراوە بیانییەکان، بڕیارە نوێیەکەی سەرۆکایەتیی کۆماری تورکیا نیگەرانیی هاووڵاتییانی لە باکووری کوردستان و تورکیا لێکەوتەوە و لە تۆڕە کۆمەڵایەتییەکاندا هاووڵاتیان هەڵمەتێکی ناڕەزایەتییان دەستپێکردووە.   بە گوێرەی بڕیارەکان، نرخەکانی بەنزین، گازوایل، غازی ئۆتۆمبێل LPG بە رێژەی ٣٦.٢ %، باجی پیسکردنی ژینگە بەپێی ئاستی دەردانی گازی ژەهراوی لە گزۆزی ئۆتۆمبێلەکانەوە بە رێژەی ٢٥ %، کرێی گازی سرووشتی بۆ گەرمکردنەوەی ماڵان بە رێژەی ١٥ % تاوەکو ٥٠ % گران دەبێت.  لە بەشێکی دیکەی بڕیار نامەکەدا هاتووە، کرێی کارەبا بە رێژەی ٥٠ % تاوەکو ١٣٠ %، کرێی یەکەکانی نیشتەجێبوونی حکومی بە رێژەی ١٨ %، باجی چوار تاوەکو ١٠ ساڵانەی دەرکردن و نوێکردنەوەی پاسپۆرت بە رێژەی ٣٦.٢ %، کرێی هاتووچۆی سەر پرد و تونێلەکان بە گوێرەی کاتەکانی چوون و هاتن دەگۆڕدرێن و بە رێژەی ١١.٢ % گرانکران.