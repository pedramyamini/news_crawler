حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە رووداوی راگەیاند، وەزارەتی کشتوکاڵ راپۆرتێکی تایبەتی بە زیانەکانی وشکەساڵی و پێداویستییەکان و چارەسەرکردنی ئامادەکردووە و زیاتر لە هەفتەیەکە ئاراستەی ئەنجوومەنی وەزیرانیان کردووە.   بەگوتەی گوتەبێژی وەزارەتی کشتوکاڵ، راپۆرتەکەیان بەسەر سێ بەشدا دابەشکراوە، ئەویش بەڕێوەبەرایەتی گشتی سەرچاوەکانی ئاو، بەڕێوەبەرایەتی گشتیی بەنداوەکان و بەڕێوەبەرایەتی گشتیی کشتوکاڵی پارێزگاکانە. لە راپۆرتەکەدا لە هەر بەشێک ئاماژە بەوە دراوە کە چەند بەنداو لە هەرێمی کوردستان پێویستن و دەبێت ئەولەویەت بۆ کامیان بێت، هەروەها باس لە کاریگەری بێبارانی و وشکەساڵی لەسەر ئاوی ژێر زەوی و رووبارەکان کراوە. گوتیشی: "بە وردی باس لە پێویستی هەمووو ناوچە و پارێزگایەکی هەرێمی کوردستان کراوە بۆ بەنداو و زیانەکانی وشکەساڵییان دیاریکراوە  و چارەسەریان بۆ خراوەتە روو. "  سەبارەت بە کاریگەریی کەمبارانی لەسەر دانەوێڵەی ئەمساڵ، حوسێن حەمەکەریم گوتی: "نزیکەی دوو ملیۆن و ٦١ هەزار و ٣٩٣ دۆنم زەوی کە بە گەنم چێندراوە بە رێژەی جیاواز کە ٨٠ % و ١٠٠ % ی تێدایە بە تایبەتی لە ناوچەی بارانی نامسۆگەر زیانیان بەرکەوتووە".  لە بارەی بەرهەمی گەنم ساڵی پار بەراورد بە ئەمساڵ گوتی: "ساڵی پار بەرهەممان نزیکەی ١٢٥ هەزار رادەستی سایلۆکان کراوە، زیاتر لە ٢٠ هەزار تۆنیش درایە کۆمپانیا ناوخۆییەکان، ئەوی دیکە کە جووتیاران بۆ خۆیان لە بازاڕی ئازاد فرۆشتوویانە نازانین، بۆ ئەمساڵیش پێشبینی دەکەین ٣٠٠ هەزار تۆن بەرهەممان هەبێت. "   وشکەساڵی و بێ بارانی بووەتە هۆی وشکبوونی سەرچاوەی ئاوی گوندی ژمارەیەک گوند. حوسێن حەمەکەریم گوتی: " ٨٦٧ گوند رووبەرووی وشکبوونی سەرچاوەکانی ئاو بوونەتەوە وەک کانی و کارێز، هەروەها سەرچاوەی ئاوی هەزار و ٣٠٤ گوندیش هەڕەشەی وشکبوونیان لەسەرە".   تاوەکو ئێستا تەنیا لە گەرمیان بە فەرمی رۆژی چوارشەممە ١٣ - ٤ - ٢٠٢٢، جەلال نووری، سەرپەرشتیاری ئیدارەی گەرمیان لە کۆنگرەیەکی رۆژنامەڤانیدا وشکەساڵی راگەیاند.  رۆژی یەکشەممە ٢٢ - ٥ - ٢٠٢٢ رزگار محەممەد، راوێژکاری وەزارەتی کشتوکاڵی حکومەتی هەرێمی کوردستان بە رووداوی گوت: بەپێی ئەو رووپێوییەی ئەمساڵ کردوویانە ١٨٧ هەزار دۆنم زەوی چێنراو لە گەرمیان بەهۆی وشکەساڵییەوە فەوتاوە و کۆی ئەو گەنمەی ساڵانە لەو ناوچەیە بەرهەم دەهات ٣٠ هەزار تۆن بووە، کە ئەمساڵ حیسابی فەوتانی بۆ کراوە.  جووتیارانی دەشتی هەولێریش بێبەش نەبوونە لە زیانەکانی وشکەساڵی، بە گوتەی راوێژکاری وەزارەتی کشتوکاڵ: "لە ناوچەکانی دەشتی هەولێر بەشێک لە جووتیاران بەهۆی وشکەساڵییەوە گەنمەکانیان فەوتاوە و بەشێکیشیان زیانیان بەرکەوتووە، لەو شوێنانەی زیانیان بەرکەوتووە رێژەی ٣٠ % بۆ ٥٠ % ی گەنمەکانیان فەوتاوە".  بەپێی داتاکانی وەزارەتی کشتوکاڵ، دۆخی سلێمانی جیا لە دوو ناوچەی چەمچەماڵ و دەربەندیخان باش بووە و راوێژکاری ئەو وەزارەتە دەڵێت: "لە چەمچەماڵ و دەربەندیخان بەهۆی کەمیی رێژەی بارانبارین بەشێکی زۆر لە بەرهەمەکانی جووتیاران لەو ناوچانە فەوتاوە، بەڵام لە ناوچەکانی دیکەی سنووری پارێزگای سلێمانی و راپەڕین و هەڵەبجە بەهۆی ئەوەی ناوچەی مسۆگەری باران بوون، ئەمساڵ بەرهەمێکی باشیان دەبێت".