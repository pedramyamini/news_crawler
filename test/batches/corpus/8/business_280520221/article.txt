بەپێی ئەو خشتەیەی کە وەزارەتی نەوتی عێراق رۆژی هەینی ٢٧ - ٥ - ٢٠٢٢ بڵاویکردەوە، کۆی گشتیی داهاتی فرۆشی نەوت لە چوار مانگی یەکەمی ئەمساڵدا ٣٧ ملیار و ٨٩٩ ملیۆن و ١٢٨ هەزار دۆلار بووە؛ مانگی کانوونی دووەم هەشت ملیار و ٣٣٢ ملیۆن و ٦٧٩ هەزار دۆلار بووە؛ مانگی شوبات ٨.٥٤ ملیار دۆلار بووە؛ مانگی ئادار ١٠ ملیار و ٩١٣ ملیۆن و ١٩٧ هەزار دۆلار و داهاتی مانگی نیسانیش ١٠ ملیار و ٦٠٩ ملیۆن و ٢٥٢ هەزار دۆلار بووە.    وەزارەتی نەوتی عێراق رۆژی چوارشەممە ٢٥.٥.٢٠٢٢، لە راگەیێندراوێکدا سەبارەت بە بڕی نەوتی خاوی هەناردەکراوی مانگی رابردوو (نیسان)، رایگەیاند، "بەپێی ئامارە کۆتاییەکانی کۆمپانیای فرۆشتنی نەوتی خاوی عێراق - سۆمۆ، بڕی نەوتی خاوی هەناردەکراو لە مانگی چواری ئەمساڵدا گەیشتە ١٠١ ملیۆن و ٣٩٠ هەزار و ٦٦٢ بەرمیل، داهاتی ئەو نەوتەش گەیشتە ١٠ ملیار و ٦٠٩ ملیۆن و ٢٥٢ هەزار دۆلار. لەپاڵ ئەم داهاتەش مانگی رابردوو بەهۆی بە گرانتر فرۆشتنی نەوتی خاو ٧١ ملیۆن و ٨٤٤ هەزار و ٧١٢ دۆلاری ئەمریکی دیکەمان بەدەستهێنا. "  وەزارەتی نەوتی عێراق راشیگەیاند، تێکڕای نەوتی خاوی هەناردەکراو لە کێڵگەکانی نێوەڕاست و باشووری عێراق لە مانگی چواری رابردوودا؛ گەیشتە ٩٨ ملیۆن و ١٠٠ هەزار و ٤٢ بەرمیل، هاوکات هەناردەی نەوتی خاو لە کێڵگەکانی کەرکووکەوە بۆ بەندەری جەیهان لە تورکیا گەیشتە دوو ملیۆن و ٩٩١ هەزار و ٦٠ بەرمیل.  راگەیێندراوەکەی وەزارەتی نەوتی عێراق ئاشکراشی دەکات، هەناردەی رۆژانەی نەوتی خاو لە عێراق مانگی رابردوودا گەیشتە سێ ملیۆن و ٢٠٣ هەزار بەرمیل، هەر بەرمیلێکی ئەو نەوتەش بە زیاتر لە ١٠٤.٦٣٧ دۆلار فرۆشرا.  هەروەها وەزارەتی نەوتی عێراق مانگی رابردوو رایگەیاند، بڕی نەوتی خاوی هەناردەکراو لە مانگی سێی ئەمساڵدا گەیشتە زیاتر لە ١٠٠ ملیۆن بەرمیل، داهاتی ئەو نەوتەش گەیشتە زیاتر لە ١٠ ملیار و ٩١٣ ملیۆن دۆلار.  داهاتی فرۆشی چوار مانگی یەکەمی ئەمساڵی نەوتی عێراق بەمشێوەیە بووە