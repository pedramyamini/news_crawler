ئومێد ئەحمەد، گوتەبێژی وەزارەتی کارەبای هەرێمی کوردستان بە رادیۆی رووداوی راگەیاند، "ئێمە بەشی دوو هەزار مێگاوات کارەبامان لە وێستگەکاندا وەستاوە. ئەگەر ئەو دوو هەزار مێگاواتە سووتەمەنیی بۆ دابین بکرێت و بخرێتە سەر کارەبای گشتی، دەتوانین لەم زستانەدا ٢٠ کاژێر کارەبا بدەین. "  لە هەرێمی کوردستان نزیکەی ٨٠ % ـی پێوەری کارەبا بەستراون، بەڵام کاتی پێدانی کارەبا زیاد نەبووە. ئەوە لە کاتێکدایە کە پێشتر بەرپرسانی وەزارەتی کارەبا دەیانگوت بە دانانی پێوەری زیرەکی کارەبا کاتی پێدانی کارەبا زیاد دەبێت.   گوتەبێژی وەزارەتی کارەبای هەرێمی کوردستان گوتی، "ئێمە لە هەرێمی کوردستاندا ملیۆنێک و ٧٥٠ هەزار هاوبەشی کارەبامان هەن کە ٨٠ % یان پێوەری زیرەکیان بۆ دانراوە. ئێستا نزیکەی ملیۆنێک و ١٥٠ هەزار پێوەری زیرەک دانراون. دانانی ئەم پێوەرە سەرپێچیی نەهێڵاوە. ئێستا ٨٠ % ـی ژمارەی پێوەرەکان دانراون نەک ٨٠ % ی پرۆژەکە. "  بە گوتەی ئومێد ئەحمەد، زیادبوونی کاتەکانی پێدانی کارەبا پەیوەندی بە دوو هۆکارەوە هەیە: یەکێکیان بەرهەمهێنانە، ئەوی دیکەیشیان خواستە. ئێستا بەرهەمهێنان لە ئاستی پێویستدا نییە.  ئومێد ئەحمەد ئاماژەی بەوە دا، ئەوان هەموو ئەو سەرچاوە سووتەمەنییانەیان بەکارهێناون کە بۆیان دابین کراون. وەزارەتی سامانە سرووشتییەکان هەرچی سووتەمەنیی لە بەردەستدایە بە وەزارەتی کارەبای داوە و، وەزارەتی کارەبایش هەمووی کردووە بە کارەبا، بەڵام ئەم بەرهەمە بە ئەندازەی خواستەکە نییە؛ ئێستا خواستی هەرێمی کوردستان شەش هەزار مێگاواتی تێپەڕاندووە، لە کاتێکدا هەموو توانای بەرهەمهێنانیان سێ هەزار مێگاواتە.   بەشێکی هاووڵاتییانیش گلەیی ئەوە دەکەن کە بڕیار بووە پێوەرەکە ٤٠ ئەمپێری بێت، بەڵام زۆر لەوە کەمترە و نزیکەی ٢٠ ئەمپێرە کە ناتوانن ئامێرەکانی ماڵەکەیان کار پێ بکەن.   گوتەبێژەی وەزارفەتی کارەبا گوتی: "لایەنی تایبەتمەندی پرۆژەی پێوەری زیرەک لە گەڕەکە جیاوازەکانی هەرێمی کوردستان وەک نموونە چەندین پێوەریان تاقی کردووەتەوە تاوەکو بزانن ٤٠ ئەمپێر دەدات یان نا، دەرکەوت کە بەڵی ٤٠ ئەمپێرە. رەنگە لێرە و لەوێ گرفت هەبووبێت کە ئەوەیش لەو ژمارە زۆرەی پێوەر ئاساییە. "  ئەو باسی لەوەیش کرد کە ئەگەر پێوەری زیرەک نەبووایە، تووشی گرفتی کەمیی کارەبا دەبووین و چەندین گۆڕەر (محاویلە)یان دەسووتا و ژمارەیەکی زۆر فیدەریان پەستانی زیادیان دەکەوتە سەر.   ئێستا گلەیی لەناو خەڵکدا لە سیستمی پێوەری زیرەکی کارەبا هەیە و باس لەوە دەکەن کە کارەبا لەوان گل دەدرێتەوە و بە موسڵ و کەرکووک دەفرۆشرێت. ئەمەی دوایی وەزارەتی کارەبا نەیشاردووەتەوە و خۆی دانی پێدا ناوە.  ئومێد ئەحمەد گوتی، "لە ساڵی ٢٠١٦ ـەوە کە وێستگە نوێیەکانی بەرهەمهێنانی کارەبا تەواو بوون، ئێمە بەهۆی قەیرانەوە نەمانتوانی کارەبایان لێبکڕین و سووتەمەنیشمان نەبوو بیاندەینێ. بۆیە بەپێی ئەو گرێبەستەی کە هەبوو وەزارەتی کارەبا سزای بەسەردا دەسەپا و دەبوو قەرەبوویان بکەینەوە. بۆ ئەوەی لەو دۆخە سەختە داراییەدا لەو قەرەبووە رزگارمان ببێت، دەستکراوەمان کردن کە ئەگەر خۆیان سووتەمەنی دابین بکەن بتوانن کارەبا بدەن بە هەر لایەنێک بیانەوێت یان ئەگەر لایەنێک سووتەمەنییان بۆ دابین بکات، کارەبایان بدەنێ، بەڵام پێمانگوتوون کە هەر کاتێک سووتەمەنیمان هەبوو دەبێت ئەو هەناردەکردنی کارەبایە رابگرن. "  بە گوتەی ئومێد ئەحمەد، ئێستا هەزار مێگاوات کارەبا راوەستاوە لەبەر ئەوەی کە سووتەمەنی نییە. بۆ ئەمە داواکارییان ئاراستەی وەزارەتی سامانە سرووشتییەکان کردووە. هەروەها مانگی ئاداری ساڵی داهاتوو بڕی بەرهەمهێنانی غاز لە کۆرمۆر و خورمەڵە زیاد دەکات، هەموو ئەوانە وادەکەن ئەوان بەرهەمەکەیان زیاد بکات.   گوتەبێژی وەزارەتی کارەبا گوتیشی، "بە داخەوە لە ساڵی ٢٠٢١ ـدا وەزارەتی دارایی هیچ بڕە پارەیەکی بۆ وەزارەتی کارەبا خەرج نەکرد. خەرجیی وەزارەتی کارەبا مانگانە ٧٠ ملیۆن دۆلارە. "