رۆژی پێنجشەممە ١٨ - ١١ - ٢٠٢١ بازاڕەکانی ئاسیا بە دابەزین کرانەوە. ئێستا ناڕوونیی هەیە لەسەر بڕیاری بانکە ناوەندییەکانی جیهان سەبارەت بە بەرزکردنەوەی سوودی بانکی و هەروەها گەشەی ئابووریی وڵاتانی دیکە جگە لە ویلایەتە یەکگرتووکانی ئەمریکا و ئەوەش هەستێکی نەرێنی لە بازاڕەکانی بۆرسەی ئاسیا بڵاوکردووەتەوەو بووەتە هۆکاری دابەزینی بەهای پشکەکان.  بەڵام بەهای قەواڵە داراییەکان، زێڕ و دراوی یەنی ژاپۆنی کە هەموو کات وەک وەبەرهێنانی سەلامەت هەژماردەکرێن بەرزبوونەتەوە.  بەهای بۆرسەی ژاپۆن رۆژی پێنجشەممە بە دابەزینی ٠.٦ % ی کرایەوە. هەروەها پێنوێنی MSCI گەورەترین پێنوێنی بازاڕەکانی ئاسیا و ئۆسترالیا، بەدەر لە وڵاتی ژاپۆن بەرێژەی ٠.٥ % دابەزی.  سەبارەت بە نرخی نەوت بەهۆی داواکاریی ئەمریکا لە وڵاتانی ژاپۆن و چین بۆ کردنەوەی یەدەگی ستراتیژیی نەوتی خۆیان بۆ دابەزاندنی نرخی سووتەمەنی، نرخەکانی نەوت دابەزینی بەرچاویان بەخۆیانەوە بینی و نرخی نەوت گەڕایەوە خوارەوەی ٨٠ دۆلار.  لە ئەوروپا شەپۆلی چوارەمی ڤایرۆسی کۆرۆنا سەری هەڵداوەتەوەو بەپێی ئاژانسی نێودەوڵەتیی وزە و رێکخراوی ئۆپێک، تەشەنەکردنی زیاتری ڤایرۆسی کۆرۆنا، مەترسیی دروستدەکات بۆ بازاڕی نەوت و خواست بۆ بەکارهێنانی نەوت کەمدەکاتەوە.  بەرەبەیانی رۆژی پێنجشەممە نرخی هەر بەرمیل نەوتی برێنت ٣٣ سەنت دابەزی و هەر بەرمیل بە ٧٩ دۆلار و ٩٥ سەنت مامەڵەی پێوەکرا. هەروەها هەر بەرمیل نرخی نەوتی سووکی تەکساسی ئەمریکا ٧٥ سەنت دابەزی و بە ٧٧ دۆلار و ٦١ سەنت مامەڵەی پێوەکرا.  هەفتەی رابردوو ویلایەتە یەکگرتووەکانی ئەمریکا لە یەدەگی ستراتیژیی خۆی، ٣ ملیۆن بەرمیل نەوتی ئازادکرد و خستیە بەردەستی پاڵاوگەکانی. تاوەکو ئێستا ئەوە دووەمین جارە ویلایەتە یەکگرتووەکانی ئەمریکا یەدەگی ستراتیژیی خۆی ئازاد دەکات، بەڵام گەورە بەرپرسانی ئیدارەی جۆ بایدن داوایان لە ژاپۆن و چین و چەند وڵاتێکی دیکە کردووە کە یەدەگی ستراتیژیی نەوتی خۆیان ئازادبکەن بۆ ئەوەی نرخەکانی وزە دابەزێت.  بەپێی شرۆڤەکاران بۆ ئەوەی ئەم بڕیارە کاریگەریی گەورە لەسەر بازاڕ دابنێت، ئیدارەی بایدن دەبێت زیاتر لە ٢٠ ملیۆن بەرمیل نەوتی دیکە لە یەدەگی ستراتیژیی ئازادبکەن. نرخی نەوت لەم مانگەدا بەراورد بە مانگی رابردوو بە ریژەی ٨ % دابەزیوە.  سەبارەت بە بازاڕی دراوەکان بەهای دۆلار بەردەوامە لە بەرزبوونەوەکانی و داتا ئابوورییە بەهێزەکانی ئەمریکا کە یەک لە دوای یەک بڵاودەبنەوە بەهای دۆلاری لە بەرامبەر دراوەکانی دیکە بە بەهێزی هێشتووەتەوە.  بەرەبەیانی ئەمڕۆ بەهای یۆرۆ لە بەرامبەر دۆلار هەندێ خۆڕاستکردنەوەی پێوەدیاربوو، بەڵام هەر یۆرۆیەک بە ١.١٣ دۆلار مامەڵەی پێوەدەکرێت کە نزمترین ئاستیەتی لە ١٦ مانگی رابردوودا.  بەهای یەنی ژاپۆنیش کە بە وەبەرهێنانێکی سەلامەت هەژماردەکرێت، رۆژی پێنجشەممە بەرامبەر بە دۆلار بەریژەی ١ % بەرزبووەوە بۆ بەرزترین ئاستی خۆی لە ٣ مانگی رابردوودا.  هەروەها بەهای زێڕ ئەمڕۆ پێنجشەممە بەرێژەی ٠.١ % بەرزبووەوە و هەر ئۆنسەیەک بە ١٨٦٩ دۆلار مامەڵەی پێوەکرا. زیادبوونی نیگەرانیی وەبەرهێنەران لە بازاڕەکانی بۆرسە و ناڕوونیی بڕیارەکانی بانکە ناوەندییەکان، بووەتە پاڵپشتێک بۆ بەرزبوونەوەی بەهای زێر.