بێهزاد باباخانی، جێگری پارێزگاری کرماشان بۆ کاروباری ئابووری، دەڵێت: رێژەی هەناردەی ساڵی رابردوو لە چاو ساڵی ٢٠٢٠، بە رێژەی ١٥ % بەرزبووەتەوە.  پێنج پارێزگای ئێران و رۆژهەڵاتی کوردستان سنووری هاوبەشیان لەگەڵ عێراق و هەرێمی کوردستاندا هەیە، کە بەپێی راپۆرتی بەڕێوەبەرایەتی پارێزگای کرماشان، پشکی ئەم پارێزگایە لە کۆی هەناردەی ئێران بۆ عێراق و هەرێمی کوردستان دەگاتە ٥٣ %.  پارێزگای کرماشان دوو دەروازی نێودەوڵەتی لە سنووری قەسری شیرینەوە هەیە، کە دەکەوێتە ناوچەی گەرمیانەوە و هەروەها ٤ دەروازەی نیوەفەرمیشی هەیە.  کەیوان کاشفی، سەرۆکی ژووری بازرگانیی پارێزگای کرماشان رۆژی ٠٤ - ١٠ - ٢٠٢١ رەخنەی گرت کە پەیوەندییە بازرگانییەکانی ئێران لەگەڵ عێراق و هەرێمی کوردستان یەک لایەنەیە و تەنیا ئێران هەناردە دەکات و گوتی: لەبەر ئەوە ناچارین مەرجەکانی بەغدا قبوڵ بکەین، هەربۆیە کاتی ئەوە هاتووە ئێرانیش کاڵا و کەلوپەل لە عێراقەوە هاوردە بکات.  بەپێی راپۆرتی گومرکی پارێزگای کرماشان، لە ساڵی ١٤٠٠ هەتاوی (نەورۆزی ٢٠٢١ تاوەکوو نەورۆزی ٢٠٢٢) بڕی ٦٦ ملیۆن و ٣٥٢ هەزار دۆلار لە خاڵە گومرکییەکانەوە کاڵاو کەلوپەل هاوردە کراوە، کە ١٠ % زیاتر لە ساڵی پێشتر بووە.