نەوزاد کامیل، بەڕێوەبەری گشتیی وەزارەتی بازرگانیی حکومەتی ھەرێمی کوردستان، ئەمڕۆ سێشەممە ٢٣ - ١١ - ٢٠٢١ بە تۆڕی میدیایی رووداوی رایگەیاند، "دوێنێشەو چەکی پارەی گەنمی جووتیارانی هەرێمی کوردستان گەیشت، کە بەشی حەوتەمی چەکی بانکی پارەی جووتیارانە و پارەی ئەو گەنمەیە کە جووتیاران لە ساڵی ٢٠٢١ رادەستیان کردووە".  نەوزاد کامیل گوتیشی، "دوای ئەوەی رێکارە کارگێڕییەکان لە رێگەی بەڕێوەبەرایەتیی بازرگانیی دانەوێڵەکانی هەرێمی کوردستان تەواو دەبن، چەکە بانکییەکان بە جووتیارەکان دەدرێت و ئەوانیش بە زووترین کات لە بانکی شارەکان وەریدەگرن، کە چاوەڕوان دەکرێت هەفتەی داهاتوو بێت، ئەوەش دوای تەواوکردنی رێوشوێنەکانی ناردن و هاوتاکردنی چەکەکان و دروستیی دەرچوونیان".  بەڕێوەبەری گشتیی وەزارەتی بازرگانی حکومەتی ھەرێمی کوردستان گوتی، پارەکە بەم جۆرە بەسەر جووتیارانی پارێزگاکانی هەرێمی کوردستان دابەشدەکرێت:  پارێزگای سلێمانی: یەک ملیار و ٤٠٠ ملیۆن دینار  پارێزگای هەولێر: ٩٢٣ ملیۆن دینار  پارێزگای دهۆک: ١٤٠ ملیۆن دینار