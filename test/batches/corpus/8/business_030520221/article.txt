رۆبێرت هابێک، وەزیری ئابووریی ئەڵمانیا رایگەیاند، وڵاتەکەی دەتوانێت لە کۆتایی هاوینی ئەمساڵ دەستبەرداری هاوردەکردنی نەوتی رووسیا ببێت.   رۆبێرت هابێک ئاشکرای کرد، ئەڵمانیا توانیویێتی هاوردەکردنی نەوت بە رێژەی ١٢ %، خەڵووز بە رێژەی ٨ % و گازی سرووشتی بە رێژەی ٣٥ % لە رووسیا کەم بکاتەوە. گوتیشی، "هەموو ئەو هەنگاوانەی ئێمە دەینێین پێویستی بە هەوڵێکی هاوبەشی گەورەیە لەلایەن هەموو ئەکتەرەکانەوە. "    پێش دەستپێکردنی شەڕی نێوان رووسیا و ئۆکراینا، ئەڵمانیا ٥٠ % ـی خەڵووز، ٥٥ % گاز و ٣٥ % نەوتی لە مۆسکۆوە هاوردە دەکرد.  هاوکات، بانکی ناوەندیی ئەڵمانیا رایگەیاند، وەستاندنی هاوردەکردنی نەوتی رووسیا دەبێتە هۆی بەرزبوونەوەی هەڵاوسان و دابەزینی گەشەی ئابووریی وڵاتەکە بە رێژەی ٢ %. لە کاتێکدا پێشبینی دەکرا گەشەی ئابووریی وڵاتەکە لە ساڵی ٢٠٢٢ بە رێژەی ٣ % زیاد بکات.   یەکێتی ئەوروپا رۆژانە بە بەهای ٨٥٠ ملیۆن دۆلار سووتەمەنی لە رووسیا دەکڕێت. ئەڵمانیاش لەسەر ئاستی ئەوروپا گەورەترین کڕیاری وزەی رووسیایە.