نوێترین بەرهەمی ئەو کۆمپانیایانە تایەیەکە لە کاتی کونبوونی بەهەر هۆکارێک بێت خۆی کونەکە دەگرێت و رێگە لە دەرچوونی هەوای نێوی دەگرێت، بەو شێوەیەش پەنچەر نابێت، بە مەرجێک دەبێ ئەو شتەی کە تایەکەی کون کردووە لە تایەکە دەربهێندرێت.  تایە نوێکە کە پەنچەر نابێت بەرهەمی کۆمپانیای (کۆمهۆ)ی کۆریای باشوورە، کە دووەم گەورەترین دروستکەری تایەیە لەو وڵاتەدا؛ ئاژانسی فەرمیی کۆریای باشوور ناسراو بە یونهاب لە زاری کۆمپانیای کۆمهۆوە بڵاویکردەوە: "بەم نزیکانە یەکەم تایە کە لە کاتی کونبوونی خۆی چاکدەکاتەوە، دەخاتە بازاڕەوە".  تەکنیککارانی کۆمپانیای کۆمهۆ، وەکو ئاژانسی یونهاب بڵاویکردەوەتەوە، دوو ساڵیان پێچوو تاوەکو ئەو جۆرە تایەیان دروستکرد؛ تەکنەلۆژیای بەکارهاتووش لەو تایەدا بریتییە لە بەکارهێنانی هەویرێکی تایبەت لە نێو تایەکەدا کە لەگەڵ کونبوونی تایەکە خێرا کونەکە دەگرێت و رێگە لە دەرچوونی هەوای نێوی دەگرێت، ئەوەش تێچووی چاککردنەوەی تایەی ئۆتۆمبێلەکان کەمتر دەکات.  سەبارەت بە وردەکارییەکانی تایە نوێکە، گوتەبێژی کۆمپانیای کۆمهۆ بە ئاژانسەکەی هەواڵی راگەیاند: " تاقیکردنەوەکان دەریانخست کە بڕێکی زۆر کەم هەوای نێو تایە نوێکە کەم دەکات، ئەوەش دوای ئەوەی تایەکە کون دەبێت؛ تایە نوێکە هەندێک لە خەسڵەتی تایەی ئاسایی هەیە، بەڵام بە رێژەی ١٠ % قورسترە؛ تاوەکو ئێستا ٣ جۆرمان لێ دروستکردووە و نرخەکەیشی نزیکەی ٣٧٨ دۆلارە".  لە ساڵانی رابردوویشدا هەوڵدراوە بە مەبەستی دروستکردنی هەندێک تایە کە لە تایەی ئاسایی بەشداربێت. یەکێک لەوانە تایەی "رەن فلات"ە کە لە کاتی پەنچەربوونی بەهۆی بەهێزی لێوارەکانی نانیشێت و شۆفێری ئۆتۆمبێلەکە دەتوانێ لە دۆخی ناچاریدا بە خێراییەک لە ٨٠ کیلۆمەتر لە کاژێرێکدا زیاتر نەبێت بە مەودای ٨٠ کیلۆمەتر لە کاژێرێكدا بڕوات تاوەکو دەگاتە شوێنێک بۆ چاککردنەوەی؛ بۆیە لە ئەگەری ئەوەی تایەکانی ئۆتۆمبێلەکەت لەو جۆرە بێت کە پەنچەر نابێت یان لە جۆری رەن فلات بێت ئەوا پێویستت بە هەڵگرتنی تایەی سپێر لە نێو ئۆتۆمبێلەکەت نابێت.