ئەمڕۆ دووشەممە ٢٢ - ١١ - ٢٠٢١، نەسرین محەممەد عەلی خان، بەڕێوەبەری كۆمپانیای دروستكراوی دانەوێڵەی سلێمانی بە تۆڕی میدیایی رووداوی رایگەیاند: "پێش ماوەیەک حکومەتی عێراق رایگەیاند کە ئاردی بەشەخۆراکی مانگی ١٠ دەوەستێنن و دابەشی ناکەن، ئەوەش نرخی ئاردی لە عێراقدا بەرزکردەوە؛ دواتر حکومەت لە بڕیارەکە پاشگەزبووەوە و نرخی ئاردیش دابەزی".  نەسیرن محەممەد دەڵێت، بازرگانەکان بۆ هەل دەگەڕێن و "ئارد دەشارنەوە بۆ گرانبوون".  سەبارەت بە بازاڕەکانی هەرێمی کوردستان، بەڕێوەبەری كۆمپانیای دروستكراوی دانەوێڵەی سلێمانی گوتی: "لە سلێمانی، ئاردی بەشەخۆراک لە بازاڕەکاندا فەردەی بە ٢٥ هەزارە و جۆرەکەشی زۆر باشە. نانەواکان ئێستا ئاردی خۆمان بەکاردەهێنن یان تێکەڵی ئاردی دیکەی دەکەن، چونکە نرخەکەی گونجاوە بۆیان".  نەسرین محەممەد باسی دابەشکردنی بەشە ئاردی مانگانەی کرد و گوتی: "ئێمە ئێستا ئاردی مانگی ٩ دابەشدەکەین و ٧٠ % ی گەنمی ئاردی مانگی ١٠ ـەشمان وەرگرتووە. ئاردی مانگی ١٠ دابەشدەکرێت و هیچ گرفتێکیش نییە".  ئاردی خۆماڵی، تورکی، ئێرانی و رووسی لە بازاڕەکانی هەرێمی کوردستاندا هەن. ئاردی خۆماڵی سێ جۆری هەیە: ئاردی بەشەخۆراک کە فەردەی بە ٢٥ هەزار دینارە. ئاردی کارگەی نێوخۆیی دوو جۆرە؛ پلە یەک و پلە دوو. نەسرین محەممەد گوتی، "پلە یەک فەردەی بە ٣٦ هەزار و ٦٠٠ دینار دەدرێتە نانەواکان و پلە دووەکەش بە ٣٤ هەزار".  ئاردی تورکی فەردەی ٤١ هەزار و ٥٠٠ دینارە. هەرچی ئاردی ئێرانی و رووسیشە فەردەی بە ٣٨ بۆ ٣٩ هەزار دینارە.  نەسرین محەممەد  گوتیشی: "کواڵێتی ئاردی کۆمپانیاکانی نێوخۆ زۆر لە ئاردی هاوردە باشترە".