ئەمڕۆ یەکشەممە، ٢٧ی شوباتی ٢٠٢٢، د. ئەحمەد جەلال، کۆنسوڵی فەخریی سریلانکا لە هەرێمی کوردستان بە تۆڕی میدیایی رووداوی راگەیاند: "بڕیارە مانگی حوزەیرانی ٢٠٢٢، شاندێکی وەزارەتی کشتوکاڵ و سەرچاوەکانی ئاوی حکومەتی هەرێمی کوردستان سەردانی دامەزراوە کشتوکاڵییەکان، کێڵگەکانی چا و تاقیگەکانی سریلانکا بکەن، بۆ ئەوەی سوود لە ئەزموونی ئەو وڵاتە لە بواری بەرهەمهێنانی چا وەربگرن".  د. ئەحمەد جەلال ئاشکراشی کرد بڕیارە ١٥ی ئاداری ٢٠٢٢ ئەنجوومەنی بازرگانیی پاکستان - عێراق لەبەغدا دابمەزرێت، کە تایبەت دەبێت بە بواری بازرگانی لەنێوان هەردوو وڵات، ئەو ئەنجوومەنە لە ١٠ ئەندام پێکدێت و پێنجیان کورد دەبن، ئەویش دەبێتە سەرۆکی ئەو ئەنجوومەنە، چونکە پاکستان هیچ نوێنەرایەتیەکیان لە هەرێمی کوردستاندا نییە، بۆیە ئەویان بۆ ئەو ئەرکە راسپاردووە، بارەگای ئەنجوومەنەکەش لە شاری هەولێر دەبێت.  لەبارەی ئەو بڕە چایەشی کە ساڵانە لە سریلانکاوە دەگاتە هەرێمی کوردستان، کونسوڵی فەخریی سریلانکا لەهەرێمی کوردستان، گوتی: "بڕێکی زۆرە، لەساڵی ٢٠١٩ بەنموونە ٣١ هەزار تۆن چای سریلانکی هاوردە کراوە کە خەڵکی کوردستان و عێراق چای سریلانکاییان پێباشترە لەوانی دیکە، لەو بڕە رێژی ٦٥ % ی بۆ هەرێمی کوردستان بووە".  سریلانکا یان کۆماری سریلانکای دیموکراتیی سۆسیالیستی، دەکەوێتە باشووری نیمچەدوورگەی هیندی لە باشووری ئاسیا، بەبەرهەمهێنانی چا بەناوبانگە، ئەو وڵاتە لەساڵی ٢٠١٧ کۆنسوڵخانەی فەخریی خۆی لەهەولێر کردووەتەوە و لەو کاتەوە د. ئەحمەد جەلال، کونسوڵی فەخریی کۆنسوڵخانەیەکە.