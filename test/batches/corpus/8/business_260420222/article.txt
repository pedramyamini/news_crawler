هەڵمەت هەمزە، بەڕێوەبەری کوشتارگەی هاوچەرخی هەولێر بە (رووداو)ی رایگەیاند: " ٨٠ % ی ئەو ئاژەڵانەی لە کوردستان سەردەبڕێن هاوردەن، زیاتر لە ٩٠ % ی ئاژەڵی گەورە کە لە گوشتارگەی هەولێر سەردەبڕێن هاوردەن و ئاژەڵی بچووکیش ٥٠ % ی هاوردەکراون".  هەڵمەت هەمزە گوتی: "تادێت ئاژەڵی خۆماڵی روو لە کەمبوونەوە دەکات و ئاژەڵی هاوردە زیاتر دەبێت، دوو ساڵ لەمەوبەر ٩٥ % ی ئاژەڵی بچووک خۆماڵی بوون، ئێستا کەمبووەتەوە بۆ نیوە. ئەوەی هەیە لە تورکیا بە فەرمی دێت و ئاژەڵی عەرەبی و سووری بە نافەرمی لە ناوخۆی عێراق و سنوورەکانەوە دێن بۆ کوردستان".  بەگوتەی بەڕێوەبەری کوشتارگەی هاوچەرخی هەولێر، "ئاژەڵی گەورە ئێستا زۆربەی لە جۆرجیا و ئەرمینیاوە هاوردە دەکرێت، پێشتر کە نرخی دۆلار بەرزنەبوو لە بەرازیلەوە رێژەیەکی زۆر هاوردە دەکرا، بەڵام ئێستا زۆر کەم لە بەرازیلەوە دێت، کۆی ئەو ئاژەڵانە بۆ سەربڕین دەهێنران نەک بۆ بەخێوکردن، ئێستا ئاژەڵ بۆ دابەستن زیاتر لە ئەرمینیا و جۆرجیاوە دێت".  سەبارەت بە مەرجەکانی هاوردەکردنی ئاژەڵ، هەڵمەت هەمزە گوتی: "حکومەتی هەرێمی کوردستان بۆ هاوردەکردنی ئاژەڵ پشت بە رێکخراوی جیهانی پزیشکیی ئاژەڵ دەبەستێت. ئەو وڵاتانەی هاوردەکردنی ئاژەڵ لێیانەوە قەدەخەکراوە، بە روونی دیاریکراون و مانگانە زانیارییەکان نوێ دەکرێنەوە و حکومەتی هەرێمی کوردستانیش پشت بەو رێکخراوە دەبەستێت بۆ هاوردەکردنی ئاژەڵ".  لەبارەی رێژەی بەرهەمهێنانی گۆشت لە سەربڕخانەی هەولێر هەڵمەت هەمزە گوتی: "رۆژانی ئاسایی ١٠٠ بۆ ١٢٠ سەر رەشەوڵاخ سەردەبڕین، لەگەڵ ٧٠٠ بۆ ٨٠٠ سەر ئاژەڵی بچووک، بەڵام لە بۆنەکان لەوانەش نەورۆز و جەژنەکانی رەمەزان و قوربان خواست لەسەر گۆشت زیاتر دەبێت و ئەو رێژەیە گۆڕانکاری بەسەردادێت".