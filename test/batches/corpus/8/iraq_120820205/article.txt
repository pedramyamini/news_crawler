به‌گوێره‌ی راگه‌یێندراوه‌كه، عه‌بدولكه‌ریم هاشم، بریكاری وه‌زاره‌تی ده‌ره‌وه‌ی عێراق یاداشتنامه‌یه‌كی پێشكه‌شی باڵیۆزی توركیا له به‌غدا كردووە، تێیدا به‌رپرسیارێتیی "دەستدرێژییە نه‌گریسه‌كه‌ی خسته ئه‌ستۆی حكومه‌تی توركیا و داوای روونكردنه‌وه‌ی هۆكاره‌كانی و سزادانی ئه‌نجامده‌رانیشی كرد".  له یاداشتنامه‌كه‌ی وه‌زاره‌تی ده‌ره‌وه‌ی عێراقدا پێداگری له گرنگیی وه‌ستاندنی ده‌ستبه‌جێی بۆردوومانه‌كانی سوپای توركیا و پاشه‌كشه‌پێكردنی هێزه‌کانی له ته‌واوی خاكی عێراق كراوە. جه‌خت له‌وه‌ش كراوەتەوە، به‌هۆی په‌لاماره سه‌ربازییه‌كانه‌وه، بۆ یه‌كه‌مجار فه‌رمانده سه‌ربازییه‌كانی عێراق كه له ناوچه سنوورییه‌كانی نێوان هه‌ردوو وڵاتدا له‌كاتی ئه‌نجامدانی ئه‌ركه‌كانیاندا بوون له‌لایه‌ن سوپای توركیاوه كرانه ئامانج.  وه‌زاره‌تی ده‌ره‌وه‌ی عێراق له راگه‌یێندراوه‌كه‌ی ئێواره‌ی دوێنێ سێشەممەدا، هێرشه‌كه‌ی سوپای توركیای به كارێكی دوژمنكارانه و پێشێلكردنی سه‌روه‌ریی خاكی عێراق ناساند.  هه‌ر له‌و باره‌یه‌شه‌وه، حكومه‌تی عێراقی بڕیاری هه‌ڵوه‌شاندنه‌وه‌ی سه‌ردانه فه‌رمییه‌كه‌ی وه‌زیری به‌رگریی توركیا بۆ به‌غدا، راگرتن و هه‌ڵوه‌شاندنه‌وه‌ی سه‌رجه‌م سه‌ردانه فه‌رمییه به‌رنامه بۆ داڕێژراوه‌كانی به‌رپرسانی توركیای دا.  پاشنیوەڕۆی رۆژی سێشەممە ١١ی ئابی ٢٠٢٠ لە ناوچەی برادۆست، كاتێك هێزەكانی پاسەوانی سنووری سەر بە حكومەتی عێراق سەرقاڵی پڕکردنەوەی ئەو بۆشاییە بوون، کە لە خاڵە سنوورییەکان دروستببوون بە مەبەستی دوورخستنەوەی هەڕەشەی شەڕ لە دانیشتووانی ناوچەكە، لەلایەن فڕۆكەیەكی توركیاوە ئۆتۆمبێلێكی هێزەكەی پاسەوانی سنوور کرایە ئامانج. لە ئەنجامدا دوو فەرماندەی هێزی پاسەوانی سنوور و فەرماندەیەکی پارتی کرێکارانی کوردستان گیانیان لەدەستدا و فەرماندەیەکی دیکە و دوو سەربازی هێزەکانی پاسەوانی سنوور و کارمەندێکی هەواڵگری عێراق برینداربوون.