د. ریاز عەبدولئەمیر، بەڕێوەری گشتیی تەندروستی لە وەزارەتی تەندروستی و ژینگەی عێراق رایگەیاند، بەهۆی زیادبوونی ژمارەی پشکنینەکانەوە تۆمارکردنی ژمارەی تووشبووان بە ڤایرۆسی کۆرۆنا زیادیکردووە.  بەڕێوەری گشتیی تەندروستیی عێراق ئاماژەی بەوە کرد، ٨٠ % ی ئەوانەی تووشی کۆرۆنا بوون بە سووکی گرتوویانە و نیشانەکانیان تێدا دەرنەکەوتووە، ٥ % رەوشیان مەترسیدارە و ١٥ % کێشەی سییەکانیان هەیە و لە رێگەی ستی سکان و پشکنینی تاقیگەکانەوە دەستنیشان کراون.  د. ریاز عەبدولئەمیر ئاشکرای کرد، رێژەی مردن رۆژانە لەنێوان ١ %- ٢ % دایە، ئەوەش دەکەوێتە سەر بەرزبوونەوە و تۆمارکردنی تووشبووان بە ڤایرۆسی کۆرۆنا.   هاوکات ئەمیندارێتیی ئەنجوومەنی وەزیرانی عێراق لەسەر گواستنەوەی تەرمی قوربانیانی ڤایرۆسی کۆرۆنا رەزامەندی دەردەبڕێت.  بەپێی نووسراوێکی حەمید نەعیم غزی، ئەمینداری گشتیی ئەنجوومەنی وەزیرانی عێراق، لیژنەی باڵای تەندروستی و سەلامەتیی تەندروستیی بەرەنگاربوونەوەی پەتای ڤایرۆسی کۆرۆنا لە کۆبوونەوەی رۆژی ٢٠٢٠/٠٩/٠٧ ـدا رەزامەندیی داوە لەسەر داواکاری گواستنەوەی تەرمی ئەو کەسانەی بە کۆرۆنا گیان لەدەستدەدەن.  گواستنەوەکەش بە سەرپەرشتیی لیژنەی تەندروستیی پسپۆر و بەپێی خشتەی دیاریکراوی وەزارەتی تەندروستی و بە هاوئاهەنگیی نێوان وەزارەتی تەندروستی و پارێزگای پەیوەندیدار دەبێت و رێنماییە تەندروستی و لایەنە شەرعییەکان رەچاو دەکرێن.   بەپێی دوایین ئاماری وەزارەتی تەندروستی، تاوەکو ئێستا لە عێراق ٢٦٩ هەزار و ٥٧٨ تووشبووی ڤایرۆسی کۆرۆنا دەستنیشان کراون و ٧ هەزار و ٦٥٧ تووشبوویش گیانیان لەدەستداوە.