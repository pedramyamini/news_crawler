عەلی بدێری، ئەندامێکی لیژنەی کشتوکاڵ لە ئەنجوومەنی نوێنەرانی عێراق ئاشکرایکرد، کارەساتێکی ژینگەیی و ئابووری لە رووباری سێیەمی سەرچاوەی سەرەکی حەوزی گەورەی دیوانیەدا روویداوە، پاشئەوەی کەسانی نەناسراو مادەی بکوژیان کردووەتە ئاوی رووبارەکەوە.  ئەندامەکەی ئەنجوومەنی نوێنەران رایگەیاندووە، بڕێکی زۆری ماسی کە بە هەزاران تۆن مەزەندە دەکرێت، لە حەوزی سەرەکی لە نزیک پارێزگای دیوانیە لەناوچوون.  ئەو لە بڵاوکراوەیەکدا دەڵێت، وەزارەتی ناوخۆ بەرپرسیاریەتی تەواوی ئەو کارەساتەی دەکەوێتە ئەستۆ، بەهۆی پشتگوێخستن و دانەنانی خاڵی جێگیرکراو یان جووڵاوی پۆلیسی دەریایی، بۆ چاودێریکردنی رووبارەکە و پاراستنی سامانی ماسی لە ناوچەکەدا.  لەلای خۆیەوە سەلام شمەری، سەرۆکی لیژنەی کشتوکاڵ و ئاوی هۆڕەکان، رایگەیاند "کارەکە دەستی ناپاکی ناوخۆیی و دەرەکی لە پشتە، بۆ رێگریکردن لە عێراق لە بەرهەمهێنانی پێویستیی ناوخۆیی لە بەرهەمە کشتوکاڵی و ئاژەڵییەکان".  شمەری لە بەیاننامەیەکدا رایگەیاند: "دوای ئەوەی لە ماوەی رابردوودا زنجیرەیەک ئاگرمان بینی، کە رووبەرێکی بەرفراوانی زەوی چێنراو بە گەنم و جۆی گرتەوە بەدەستی دەرەکی و بەئامانجی روون، ئێستا ئەو دەستانە گەیشتنە کێڵگەکانی ماسی".  بە گوتەت شمەری کەسانی نەناسراو، ژەهریان کردووەتە ناو رووباری سێیەمی رێڕەوی گشتییەوە و بەهۆیەوە هەزاران تۆن ماسی لەناوچوون.  سەرۆکی لیژنە پەرلەمانییەکە، داوای لەلایەنە بەرپرسەکان کردووە، رێوشوێنەکانی تایبەت بە پاراستنی بەرهەمی ناوخۆیی کشتوکاڵی و ئاژەڵی پەرەپێبدەن، لە کاتێکدا هەندێک کەس نایانەوێت عێراق بگاتە بەرهەمهێنانی بڕی پێویستی ناوخۆیی ئەو بەرهەمانە و هەناردەکردنی ئەوەی لێی زیادە.  لەلای خۆیەوە محەممەد کەریم خەفاجی، وەزیری کشتوکاڵی عێراق، بڕیاری پێکهێنانی لیژنەیەکی لەبارەی رووداوەکە دا.  گوتەبێژی وەزارەتی کشتوکاڵ ئاشکرایکرد "یەکێک لە وەبەرهێنەرەکانی ماسی لە زۆنگاوی ٢٥، سکاڵایەکی بەرزکردووەتەوە لەبارەی لەناوچوونی بەکۆمەڵی ماسییەکان. لەگەڵ گەیشتنی سکاڵاکەدا، وەزیری کشتوکاڵ، بڕیاری پێکهێنانی لیژنەیەکی بەسەرپەرشتی خۆی دا، لەپێناو ئاشکراکردنی راستییەکان لە شوێنی رووداوەکەوە".  وەک بڵاوکراوەکەی وەزارەت ئاشکرایکردووە، ئەندامانی لیژنەکە دوێنێ ٣ی ئاب، بە یاوەریی پزیشکی ڤێرتنەری سەردانی ناوچەکەیان کردووە و لەناوچوونی ژمارەی جیاواز و کێش جیاوازی ماسی سەرئاوکەوتوویان بینیوە، ئەمە جیا لە زۆریی قەوزەی سەر ئاوکەوتوو لە ئاوی زۆنگاوەکەدا. لیژنەکە نموونەی بۆ پشکنین لە ماسییەکان و ئاوی زۆنگاوەکەی وەرگرتووە.  وەزارەتی کشتووکاڵ ئاشکرایکردووە پشکنینە تاقیگەییەکان ئاشکرایانکردووە کە "هیچ درمێک لە نێو ماسییەکان و رووبار و کەڕووەکانی ناو رووبارەکەدا نەبووە، توێکاریکردنی نموونەکان دەریانخستووە کە زەردبوون و خاڵی خوێنبەربوونی قەبارە جیاواز، لە نێو گورچیلەی ماسییەکاندا هەبووە و ئەوەش لیژنەکەی گەیاندووەتە ئەو راستییەی کە گومانی ژەهراویکردن هەبێت".  گوتەبێژەکەی وەزارەتی کشتوکاڵ زیاتر دەڵێ، تێبینینی نەکردنی هیچ گۆڕانکارییەکی نەخۆشی لە بەشەکانی دیکەی ماسییەکاندا و دوای روونکردنەوەی زیاتری رووداوەکە، لەلایەن وەبەرهێنەکەوە کە دەڵێت لەوانەیە قەوزەکانی ناو رووبارەکە یان پاشماوەکانی کارگەی شەکری بابل، کە دەڕژێتە ناو رووبارەکەوە و پێکهاتەی کیمیایی تێدایە، هۆکاری لەناوچوونەکە بێت، لیژنەکە توێکاری تاقیگەیی بۆ ماسییەکان و هەموو پێکهاتەکانی ناو زۆنگاوی دەملەج دەکات و ئەمڕۆ ئەنجامەکانی ئاشکرا دەکات.  لە کۆتاییشدا ئاماژەی بەوەداوە کە وەزارەتەکەی پێشتر لە بوونی راوکردنی نایاسایی لە ناوچەکەدا لە رێگەی بەکارهێنانی ژەهر، قڕکەر و کارەباوە ئاگادارکراوەتەوە و لەوانەیە یەکێک لەو رێگایانە، هۆکاری مردنی ئەو ژمارە زۆرەی ماسییەکان بن.