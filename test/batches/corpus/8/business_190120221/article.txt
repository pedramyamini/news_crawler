کۆمپانیای بۆتاش لە راگەیێندراوێکدا ئاماژەی بەوە دا، دوای تەقینەوەکە، ئاگر کەوتووەتەوە ستافی ئاگرکوژێنەوە چوونەتە شوێنی تەقینەوەکە بۆ ئەوەی ئاگرەکە کۆنترۆڵ بکەن.  هۆکاری تەقینەوەی بۆریی نەوتی هەرێمی کوردستان لە دیووی تورکیا بەپێی کۆمپانیای بۆتاش دیارنییە.  بەرپرسانی بۆتاش لە دیووی تورکیا رایانگەیاندووە، بۆریی ٤٠ ئینچی هێڵەکە زیانی پێگەیشتووە ئێستا سەرقاڵی ئەوەن کە بزانن ئایا بۆریی ٤٦ ئینچی هێڵەکە کە وەک جێگرەوە کاری پێدەکەن زیانی پێگەیشتووە یان نا. ئەگەر بۆریی ٤٦ ئینچی زیانی پێنەگەیشت بێت، دەتوانن گواستنەوەی نەوتی هەرێمی کوردستان لە رێگەی ئەو بۆرییەوە دەستپێبکەنەوە. بەڵام ئەو کارە پێویستی بە کاتە لەبەر ئەوەی هەردوو بۆریی ٤٠ ئینچی و بۆریی ٤٦ ئینچی لەژێر زەویدان.  تەقینەوەی بۆریی نەوتی هەرێمی کوردستان کە درێژییەکەی ٥١١ کیلۆمەترە دوایین رووداوە لە پچڕانی خستنەڕووی نەوت لە بازاڕە جیهانییەکان و نرخەکانی نەوتی بەرزکردەوە بۆ نزیکەی ٩٠ دۆلار.  بەرەبەیانی رۆژی چوارشەممە نرخی نەوتی برێنت ١ دۆلار و ٣٠ سەنتی دیکە بەرزبووەوە بە ٨٨ دۆلار و ٨١ سەنت مامەڵەی پێوەکرا. کاژێر ٥ی بەرەبەیانی رۆژی چوارشەممە نرخی نەوت تەنانەت نزیکبووەوە لە ٨٩ دۆلار و ٥ سەنت. ئەوەش بەرزترین ئاستی نرخی نەوتی برێنتە لە مانگی ١٠ی ساڵی ٢٠١٤ بە دواوە.  بۆریی نەوتی هەرێمی کوردستان نەوتی بەرهەمهاتوو لە هەرێمی کوردستان و بەشێک لە نەوتی کەرکووکیش کە لەلایەن حکومەتی عێراقەوە بەڕێوەدەبرێت دەگوازێتەوە.  لەڕێگەی بۆریی نەوتی هەرێمی کوردستانەوە مانگانە نزیکەی ١٠ ملیۆن بەرمیل هەناردەی بازاڕەکانی جیهان دەکرێت.  تاوەکو ئێستا بەپێی ئاماری ناوەندەکانی پیشەسازیی نەوت لە مانگی یەکی ئەمساڵدا ٥ ملیۆن و ٢٠٠ هەزار بەرمیل نەوت لەڕێگەی بۆریی نەوتی هەرێمی کوردستانەوە گواستراوەتەوە بۆ بازاڕەکانی جیهان.  جگە لە تەقینەوەی بۆریی نەوتی هەرێمی کوردستان - جەیهان، کێشە جیۆسیاسییەکانی پەیوەستە بە رووسیا و ئۆکریاینا و هەروەها هێرشی حوسییەکان بۆ دامەزراوە نەوتییەکانی ئیمارات هۆکاری بەرزبوونەوەی نرخی نەوتن کە مەترسی بۆ خستنەڕووی نەوت لە بازاڕەکانی جیهاندا دروستکردووە.  بەپێی زانیارییەکانی رووداو کە لە سەرچاوەیەکی نێو پیشەسازییەکانی کەرتی نەوت دەستیکەوتووە، تاوەکو ئێوارەی دوێنێ رۆژانە تێکرا ٤١٥ هەزار بەرمیل نەوتی هەرێمی کوردستان لە رێگەی بۆرییەکەوە هەناردەکراوە لەگەڵ رۆژانە تێکرا ٧٥ هەزار بەرمیل نەوتی کێڵگەکانی کەرکووکیش، بەوپێیەش پێش تەقینەوەکە بۆریی نەوتی هەرێمی کوردستان رۆژانە نزیکەی ٤٩٠ هەزار بەرمیل نەوتی هەناردەکردووە.