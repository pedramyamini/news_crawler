ئەڵماس فازڵ، ئەندامی لیژنەی یاسایی لە پەرلەمانی عێراق، ئەمڕۆ شەممە ٢٠٢٠/٠٩/٠٥ بە تۆڕی میدیایی رووداوی راگەیاند، "یەکێتیی نیشتمانیی کوردستان و زۆرینەی کورد لە بەغدا تێبینییان لەسەر هەموو دەقی یاسای هەڵبژاردنی پەرلەمان هەیە بە بابەتی بازنەکانی هەڵبژاردنەوە، چونکە ئەو یاسایەی ئێستای هەڵبژاردن بە دەنگی زۆرینە پەسندکراوە".  ئەڵماس فازڵ ئاماژەی بەوە دا، یاسای ئێستای هەڵبژاردنی پەرلەمان دەنگی کۆتای ئافرەتان و دەنگی کورد و پێکهاتەکان، بەتایبەت لە ناوچە جێناکۆکەکان پەرتەوازە دەکات و تەنیا خزمەتی ئەو لایەنانە دەکات کە گوشار دەکەن بۆ ئەوەی هەر پارێزگایەک دابەش بکرێتە سەر بازنەیەکی بچووکی هەڵبژاردن، ئەگەرچی ئەوە عێراق بەرەو ئاقارێکی مەترسیداریش ببات.  ئەندامەکەی لیژنەی یاسایی لە پەرلەمانی عێراق جەخت لەوە دەکاتەوە، "پێویستە هەموو کورد یەکهەڵوێست بێت و شاندی کورد کە دەچێتە بەغدا دانوستاندن و گوشار بکات بۆ هەموارکردنی یاسای هەڵبژاردن، چونکە زۆرینەی کورد لەگەڵ ئەوەدایە هەموو عێراق یەک بازنەی هەڵبژاردن بێت".  بەپێی دوا راپۆرتی لیژنەی یاسایی لە پەرلەمانی عێراق، تاوەکو ئێستا تەنیا فراکسیۆنی سائیروونی سەر بە رەوتی سەدر هەڵوێستی خۆی لەبارەی بازنەکانی هەڵبژاردنەوە بە فەرمی راگەیاندووە و لەگەڵ فرەبازنەییدایە.  محەممەد حەلبووسی، سەرۆکی پەرلەمانی عێراق داوایکرد لە رۆژی یەکشەممەوە لیژنەی یاسایی لەگەڵ فراکسیۆنەکان بۆ یەکلاییکردنەوەی پرسی بازنەکانی هەڵبژاردن کۆببێتەوە.  ئێستا سێ بۆچوون لەبارەی بازنەکانی هەڵابژاردنەوە هەن: یەکەم، هەر پارێزگایەک یەک بازنە بێت. دووەم، هەر شارۆچکەیەک یەک بازنە بێت. سێیەم، هەر کورسییەکی پەرلەمان بازنەیەک بێت، واتە هەر ١٠٠ هەزار دانیشتووان و کورسییەکیان بۆ تەرخان بکرێت.  ئەگەرێکی دیکەش هەیە کە زۆر دوورە ئەویش بریتییە لەوەی هەموو عێراق یەک بازنەی هەڵبژاردن بێت.  ئەوە لە کاتێکدایە مستەفا کازمی، سەرۆکوەزیرانی عێراق مانگی ئابی رابردوو بڕیاریدا هەڵبژاردنی پێشوەختەی پەرلەمانی عێراق لە رۆژی ٦ ـی حوزەیرانی ساڵی ٢٠٢١ ـدا بەڕێوەبچێت.