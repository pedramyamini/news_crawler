تاوەکو دوای نیوەڕۆی ئەمڕۆ نرخی بەرمیلێک نەوتی برێنت ٥.٣٢ % واتە بەرمیلێک نەوت ٤.٦٠ دۆلاری لەدەستدا و بە ٧٧ دۆلار و ٥٥ سەنت مامەڵەی پێوەکرا. هاوکات بەرمیلێک نەوتی سووکی تەکساس ٦.٣٥ % دابەزی و ٥.١٤ دۆلاری لەدەستدا و بە ٧٣ دۆلار و مامەڵەی پێوەکرا. ئەو نرخەی نەوت کە ئەمڕۆ مامەڵەی پێوەکرا هاوشێوەی مانگی تەممووزی ئەمساڵە.   رێکخراوی وڵاتانی هەناردەکاری نەوت (ئۆپێک) پێشبینیدەکات لە چەند مانگی داهاتوودا زیاد لە پێویست نەوت بکەوێتە بازاڕ، ئەوەش بەهۆی ئەو هەوڵەی کە چەند بەکاربەرێکی نەوت کە دەیانەوێت نەوتی یەدەگی ستراتیژییەکانیان بخەنەڕوو بۆ دابەزاندنی نرخی نەوت. ئۆپێک پێیوایە ملیۆنێک و ١٠٠ هەزار بەرمیلی زیاتر لە پێویستی بازاڕ رۆژانە دەخرێتەڕوو.  بڕیارە ئەندامانی ئۆپێک و هاوپەیمانەکانی رۆژانی ١ - ٢ی کانوونی یەکەمی ئەمساڵ کۆببنەوە و گفتوگۆ لەبارەی بازاڕی وزە و ئاستی بەرهەمهێنانی نەوت بکەن.  ئۆپێک پڵەس جەخت لەوە دەکاتەوە کەمکرنەوەی بەرهەمهێنانی نەوت جێگەی گفتوگۆ نابێت و بەردەوام دەبن لەسەر ئەو ٤٠٠ هەزار بەرمیل نەوتەی لە مانگی ئابەوە رۆژانە زیادیان کردووە.   سەرچاوەیەک لە رێکخراوی ئۆپێک رایگەیاندووە خستنەڕووی نەوتی یەدەگی ستراتیژی ئەمریکا، چین، ژاپۆن، هیندستان، کۆریای باشوور و بەریتانیا توانای بڕیاردان لەنێو ئۆپێک پڵەس ئاڵۆز و زەحمەت دەکات.   سەرچاوەکەی ئۆپێک باسی لەوە کردووە بەو ٤٠٠ هەزار بەرمیل نەوتەی لە مانگی کانوونی یەکەمی ئەمساڵەوە لەلایەن ئۆپێک پڵەسەوە زیاد دەکرێت، کۆی زیادبوونی بەرهەمهێنانی نەوت دەگاتە ٢.٣ ملیۆن بەرمیل و لە مانگی کانوونی دووەمی ساڵی داهاتووش دەبێتە ٣.٧ ملیۆن بەرمیل لە رۆژێکدا ئەوەش کاتێک روودەدات ئەگەر هەر ٢٣ ئەندامەکەی ئۆپێک پڵەس لەسەر رێککەوتنەکەیان بەردەوام بن.