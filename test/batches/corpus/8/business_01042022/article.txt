بەپێی بڕیارەکە، ئەمریکا تا ئەو شەش مانگە رۆژانە ملیۆنێک بەرمیل لە کۆگە ستراتیژییەکانی بەکاردێنێت. ئەمە دەبێتە زۆرترین بڕی نەوتی دەرهێنراو لە کۆگەکانی نەوتی ئەمریکا لەدوای ساڵی ١٩٧٤ ـەوە.  دوای بڕیارەکەی بایدن رۆژی پێنجشەممە نرخی نەوتی سووکی تێكساس بە رێژەی ٧ % و بۆ نزیکەی ١٠٠ دۆلار و، نەوتی برێنتیش ٥.٤ % و بۆ نزیکەی ١٠٧ دۆلار دابەزین.  بەرزبوونەوەی نرخی سووتەمەنی بووەتە کێشەیەکی سیاسیی گەورە لە سەرانسەری جیهاندا، لەنێویاندا ئەمریکا.   جۆ بایدن، سەرۆکی ئەمریکا قەبارەی ئەو بڕە نەوتەی کە بڕیارە لە کۆگە ستراتیژییەکان دەربهێندرێت بە "بێوێنە" ناودەبات.   ئەوە لەکاتێکدایە تێكرای ئەو بڕەی بڕیارە دەربهێندرێت، کەمترە لە خواستی دوو رۆژی نەوت لە جیهاندا. ئێستا خواستی جیهان لەسەر نەوت ١٠١ ملیۆن و ٤٠٠ هەزار بەرمیلە لە رۆژێکدا.  کۆگە ستراتیژییەکانی نەوتی ئەمریکا لەدوای قەیرانی وزەی ساڵانی ١٩٧٠ ـکان دروستکرا. بەپێی ئامارێکی ٢٥ ـی مانگی ئادار، ٥٦٨ ملیۆن بەرمیل نەوتی تێدایە. لە ساڵی ٢٠٠٩ ـدا کۆگەکە گەیشتە ترۆپکی ئاستی خۆی کە لەوکاتە ٧٠٠ ملیۆن بەرمیلی تێدابوو.