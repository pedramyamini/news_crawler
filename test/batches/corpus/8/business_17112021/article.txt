رۆژی چوارشەممە ١٧ - ١١ - ٢٠٢١ هەر بەرمیلێک نەوتی برێنت ٧٢ سەنت دابەزی و بە ٨٢ دۆلار و ٧١ سەنت مامەڵە پێوەکرا. هەروەها هەر بەرمیل نەوتی سووکی تەکساسی ئەمریکا ٧٦ سەنت دابەزی و بە ٨٠ دۆلار مامەڵەی پێوەکرا.  جۆ بایدن، سەرۆکی ئەمریکا بڕیارە چاوبخشێنێت بە بژاردەی کردنەوەی یەدەگی ستراتیژیی ئەمریکا دوای ئەوەی نرخەکانی بەنزین لە ئەمریکا گەیشتوونەتە بەرزترین ئاستی خۆیان. سەرەڕای ئەوەش هەندێ لە کۆنگرێسمان کردنەوەی یەدەگی ستراتیژیی ئەمریکا لەم کاتەدا هێشتا بە پێویست نازانن.  بەپێی داتاکانی پەیمانگەی نەوتی ئەمریکا هەفتەی رابردوو بە بڕی ٢.٨ ملیۆن بەرمیل لە یەدەگی بەنزینی ئەمریکا کەمبووەتەوە.  ئیدوارد مۆیا، شرۆڤەکاری سەر بە کۆمپانیای راوێژکاری ئواندا لەو بارەیەوە رایگەیاند، بازرگانانی نەوت گەیشتوونەتە ئەو باوەڕەی تەنانەت ئەگەر یەدەکی ستراتژی نەوتی ئەمریکا بکرێتەوە هێندە کاریگەرییەکی گەورەی لە بازاڕی نەوتدا نابێت. لەبەر ئەوەیە کە نرخەکانی نەوت بەڕێژەیەکی بەرچاو دانەبەزیوون.  بەهای هەر ئۆنسە زێڕ لە ئاستی ١٨٥٠ دۆلار جێگیرە  لەلایەکی دیکەوە رۆژی چوارشەممە بازاڕی زێڕ بە بەرزبوونەوە کرایەوە و هەر ئۆنسە زێڕ بەڕیژەی ٠.١١ % بەرزبووەوە و بەڕادیەکی بەرچاو جێگیرە. هەر ئۆنسە زێر لە سەرووی ١٨٥٦ دۆلارەوە مامەڵەی پێوەدەکرێت.  بەرزبوونەوەی رێژەی هەڵاوسان لە ئەمریکا بووەتە هۆکار بۆ ئەوەی خواست بۆ کڕینی کانزای زێڕ لە ئاستێکی بەرزدا بێت.  سەبارەت بە بازاری ئاڵوگۆڕی دراوەکان یان بازاڕی فۆرێکس، بەهای دۆلار بەرزترین ئاستەکانی پاراست و لە دوای بڵاوبوونەوەی ئامارەکانی پەیوەست بە وردەفرۆشی مانگی رابردوو لە ئەمریکا هێشتا زیاتر بەرزبووەوە.  هەر دۆلاری ئەمریکی بەرامبەر بە یۆرۆ بە چەشنێک بەرزبووەتەوە کە بەهای یەک یۆرۆ لە نزیکەی ١.١٣ دۆلار مامەڵەی پێوەدەکرێت کە کەمترین ئاستی بەهای یۆرۆیە لە ماوەی ١٦ مانگی رابردوودا.  بەهای دۆلار بەرامبەر بە یەنی ژاپۆنی هەروەها بەرزبووەتەوە بۆ ١١٤.٩٧ کە بەرزترین ئاستییەتی لە دوای مانگی ٣ی ساڵی ٢٠١٧ وە.  لە مانگی رابردوودا بەپێی وەزارەتی بازرگانیی ئەمریکا قەبارەی کەرتی وردەفرۆشی بەراورد بە مانگی ٩ بەڕێژەی ١.٤ % بەرزبووەتەوە و ئەوەش ئاسۆی بەرزکردنەوەی سوودی بانکی لەلایەن بانکی ناوەندی ئەمریکا بەرزکردووەتەوە کە بووەتە هۆکاری بەرزبوونەوەی بەهای دۆلار لە بەرامبەر دراوەکانی دیکە.