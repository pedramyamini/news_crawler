هەڵاوسان و سەختیی ژیان، تەنگی بە بەشێک لە خەڵکی شاری ئیستەنبووڵ هەڵچنیوە. سمیت فرۆشێک دەڵێت، "سێ ساڵ بە کۆرۆناوە خەریکبووین، بەڵام گرانی، گرانی، هەموو رۆژێک گرانی و زیادکردنی نرخ، خەڵک ئیدی نازانێت چی بکات. خوا رەحممان پێ بکات. وا بڕوات نرخی یەک سمیت دەگاتە پێنج لیرە، ئەمڕۆ و سبەی گرانتر دەبێت. بۆ نموونە من چوار پێنج مانگە نە باینجان، نە بیبەر، نە تەماتە و خەیارم نەبردووەتەوە ماڵەوە. "  لە رێستۆرانتەکاندا نرخی ژەمێکی ئاسایی خواردن بە رێژەی ٤٠ % بەرزبووەتەوە. لە مارکێتەکاندا نرخی یەک کیلۆ گۆشت ٤٨ % زیادیکردووە و بەشێکی زۆری خێزانە هەژار و کەمدەرامەتەکان لە توانایاندا نییە گۆشت بکڕن. لە سەرجەم بوارەکاندا هێزی کڕینی خەڵک لاواز بووە.  شۆفێرێکی تاکسی دەڵێت، "ساڵی رابردوو لیتری بەنزین نزیکەی نۆ لیرە بوو، ئێستا لیترێک بەنزین نزیکەی ٢١ لیرەیە. بووە بە کوێخای دووەممان. " پینەدۆزێکیش ئاماژە بەوە دەکات، "خەڵک هەیە پارەی پینەکردنەکەشی پێ نادرێت. پێنج کەس لە ماڵێکدا بژین و یەکێکیان بێکار بێت، بە پێنج کەس ئەو کەسەیان پێ بەخێو ناکرێت. "  بەگوێرەی داتاکانی دەستەی ئاماری تورکیا، رێژەی هەڵاوسان لە تورکیا ٦١ % ی تێپەڕکردووە؛ بەڵام بەگوێرەی راپۆرتی گرووپی لێکۆڵینەوەی هەڵاوسان رێژەی هەڵاوسان لەو وڵاتە زیاترە لە ١٤٢ %.