لە شاری ئامەدی باکووری کوردستان مارکێتێک نرخی رۆنی وەکو داشکان هەڵواسیوە.  رۆنێکی ٤ لیتری ساڵی رابردوو نرخەکەی کەمتر بوو لە ٥٠ لیرە، ئێستا بە ٢٠٠ لیرە دەفرۆشرێت. ئۆپۆزیسیۆن باس لە نەبوونی رۆن و بەرزبوونەوەی نرخ دەکات و رەخنە دەگرێت؛ بەرپرسانی ئۆپۆزیسیۆن گرتەی ڤیدیۆیی قەرەباڵخیی بەردەم فرۆشگەکان بڵاودەکەنەوە.  لە هۆڵی جەهەپە لە پەرلەمانی تورکیا، گوتەبێژی ئەو پارتە لە کۆنفرانسێکی رۆژنامەڤانیدا وێنەی چەند شوێنێک نیشاندەدات کە خەڵک ریزیان گرتووە.  فایەق ئۆزتراک، گوتەبێژی جەهەپە دەڵێت "ئۆکراینا داگیرکراوە؛ رووسیا گەمارۆی بەسەردا سەپێندراوە، بەڵام ئەوەی تووشی نەبوونی و ریزبەستنی مارکێتەکان بووە تورکیایە! لە ئینتەرنێت ١٨ لیتر رۆنی گوڵەبەڕۆژە بە ١١٠٠ لیرە، بە قستی ٣٦ مانگ دەفرۆشرێت. وەک بڵێی ئەڵقەی دەستگیرانداری یان ئۆتۆمبیل دەکڕن. ئێمە رۆنی خواردن دەکڕین یان شتێکی دیکەی نامۆ؟ قستی ٣٦ مانگی چییە؟! "  گارۆ پایلان، پەرلەمانتار و یاریدەدەری هاوسەرۆکی هەدەپە بۆ کاروباری ئابووری لە هەژماری خۆیەوە تویتێکی بڵاوکردووەتەوە و دەڵێ:  بۆ پێشگرتن لە قەیرانی رۆنی گوڵەبەڕۆژە پێویستە:  - لە بابەتی پەیین و گازوایلدا بە پێدانی نیوەی خەرجییەکە هاوکاریی جووتیاران بکەن.  - راستەوخۆ نرخی هاتووی رۆنی گوڵەبەڕۆژە ئاشکرا بکەن. ئەگەر ئەم دوو هەنگاوە بنرێن؛ بەرهەم زیاتر دەبێت و نرخی رۆنیش دادەبەزێت، بەمجۆرە پێویست بە هاوردەکردن ناکات.  ئەمە لەکاتێکدایە حکومەتی تورکیا نکۆڵی لە بوونی کێشەی رۆن دەکات و ئۆپۆزیسیۆن بە دروستکردنی سیناریۆ تۆمەتبار دەکات.  نوورەدین نەباتی، وەزیری گەنجینە و دارایی تورکیا دەڵێت "ئەوانەی خەڵک هاندەدەن و دەڵێن رۆن نەماوە و بڕۆن بیکڕن، تەنیا و تەنیا ناپاکی لەگەڵ ئەم وڵاتە دەکەن. ئەگەر ئێستا هیچ کارێک نەکەین، تەنیا ئەم رۆنە گوڵەبەڕۆژەیەی لە کۆگەکاندا هەیە، ئەوەندە رۆنی گوڵەبەڕۆژەمان هەیە کە تاوەکو مانگی تەممووز بەشمان دەکات".  بەپێی راپۆرتی وەزارەتی کشتوکاڵی تورکیا، رووبەری زەویی گونجاو بۆ چاندنی گوڵەبەڕۆژە لە ساڵی ٢٠١٥ ـەوە ١٧ % زیادیکردووە و گەیشتووەتە ٦.٥ ملیۆن دۆنم؛ هەر بەپێی هەمان ئامار ساڵی ٢٠٢١ تورکیا ٢.٤٢ ملیۆن تۆن رۆنی گوڵەبەڕۆژەی بەرهەمهێناوە. لەگەڵ ئەوەشدا زیاتر لە ٥٢٠ هەزار تۆن رۆنی لە رووسیا و ئۆکرایناوە هاوردەکردووە.