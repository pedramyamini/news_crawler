رۆژی چوارشەممە ٠٨ - ١٢ - ٢٠٢١، سامان عارەب، بەڕێوەبەری وەبەرهێنانی هەولێر، بە تۆڕی میدیایی رووداوی گوت، کارگه‌ی ' ڤان ستیل ' پڕۆژەیەکە بۆ پەرەپێدانی کەرتی پیشه‌سازی له هه‌رێمی کوردستان و به ستاندارێکی جیهانی دروست دەکرێت.  کارگەکە بۆ بەرهەمهێانی شیش و ئاسنە و پشت بە ئاسنی کۆنی نێوخۆ و که‌رسته‌ی خاوی ده‌ره‌وه ده‌به‌ستێت. بە گوتەی وەبەرهێنانی هەولێر کارگەکە "دۆستی ژینگه‌یه".  کارگەکه دەکەوێتە ناوچه‌ی پیشه‌سازیی تیمار، له‌سه‌ر رووبه‌ری ٣٣٠ هه‌زار مه‌تر دووجا دروستکراوە. سەرمایەکەشی زیاتر لە ٣٠٠ ملیۆن دۆلارە.  کارگه‌ی ڤان ستیل ٧٥ % ی کارەکانی تەواوبوون و بڕیارە مانگی شوباتی ساڵی داهاتوو دەست بە بەرهەمهێنان بکات. سامان عارەب دەڵێت، رۆژانە سەدان کرێکار کاری تێدا دەکەن، کاتێکیش دەستی بەبەرهەمهێنان کرد، زیاتر لە دوو هەزار هەلی کار دەڕەخسێنێت و ٩٥ % ی کرێکارەکانیشی خۆماڵی دەبن.  بەگوێرەی ئامارەکانی وەزارەتی پیشەسازی و بارزگانیی هەرێمی کوردستان، زیاتر لە چوار هەزار کارگە بە فەرمی مۆڵەتی کارکردنیان وەرگرتووە لە هەرێمی کوردستاندا.