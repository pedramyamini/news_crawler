جێرۆم پاوڵ، سەرۆکی بانکی ناوەندیی ئەمریکا دەڵێت "سەرەڕای ئەوەی کە بەرزبوونەوەی نرخەکان پەیوەست بووە بۆ کاریگەرییەکانی پەتای کۆرۆنا، بەڵام ئێستا بازنەی بەرزبوونەوەی نرخەکان بەرفراوان بووە بۆ کاڵا و خزمەتگوزاری زیاتر.  هەرچەندە ئاستی مووچەکانیش بەخێرایی بەرزبوونەتەوە، بەڵام بەرزبوونەوەی مووچەکان نەیتوانیوە ببێتە هۆکار بۆ دابەزاندنی رێژەی هەڵاوسان. ئێمە ئاگاداری مەترسی بەرزبوونەوەی بەردەوامی مووچەکانیان بەوەی کە رێژەی هەڵاوسان هێشتا زیاتر بەرزبکاتەوە. "  بەردەوامی بەرزبوونەوەی رێژەی هەڵاوسان لە ئەمریکا بووەتە هۆکاری ئەوەی بانکی ناوەندیی ئەمریکا پاڵپشتییەکانی بۆ ئابووری کەمبکاتەوە و بیر لە بەرزکردنەوەی سوودی بانکی لە ساڵی داهاتوو بکاتەوە.   سەرۆکی بانکی ناوەندیی ئەمریکا ئاماژەی بەوە داوە کە تاوەکو ناوەڕاستی ساڵی داهاتوو رێژەی سوودی بانکی بەڕێژەی % ٠.٢٥ بەرزبکرێتەوە و تاوەکو کۆتایی ساڵ بەرزبکرێتەوە بۆ ٠.٧٥ %. واتا ئابووری ئەمریکا ئاسایی دەبێتەوە و رێژەی سوودی بانکیش ساڵی داهاتوو دەگۆڕێت بۆ ئەو رێژەیە کە بەر لە سەرهەڵدانی ڤایرۆسی کۆرۆنا هەبوو.  سەرۆکی بانکی ناوەندیی ئەمریکا دەشڵێت "لە کۆبوونەوەی ئەمڕۆدا کۆمیتەی بازاڕی ئازادی بانکی ناوەندی بڕیاریدا بڕی کڕینی قەوالە داراییەکان کەمبکاتەوە. لە ناوەڕاستی مانگی داهاتووە و ئێمە کڕینی قەواڵەکانی گەنجینە مانگانە ٢٠ ملیار دۆلار و قەوالەکانی پەیوەست بە بازاڕەدارییەکان بە بڕی ١٠ ملیار دۆلار کەمدەکەینەوە. ئەگەر ئابووری بەمشێوازەی ئێستا لە گەشەکردن بەردەوام بێت ئەوا دیسان کڕینی مانگانەی قەواڵە داراییەکان هێشتا کەمتر دەکەیەنەوە. بەوپێیەش تاوەکو ناوەڕاستی مانگی سێ کۆتایی بەکڕینی قەواڵە داراییەکان دەهێنین. ئێمە بۆ کەمکردنەوەی رێژەی هەڵاوسان ئەم کارە دەکەین و پێمانوایە، ئابووری چیدیکە پێویستی بە پاڵپشتیی ئێمە نەماوە. "  کاردانەوەی بازاڕەکان بە وتاری جێرۆم پاوڵ خێرابوو. بازاڕەکانی بۆرسەی ئەمریکا بەخێرایی ئاراستەیان بەرەو بەرزبوونەوە گۆڕدراو. بەهای دۆلار زیاتر بەرزبووەوە و هەر یۆرۆ دابەزی بۆ ١.١٢٨ دۆلار.   نرخی هەر ئۆنسە زێڕ دابەزی بۆ ١٧٨٢ دۆلار و نرخی نەوتی برێنت بەرزبووەوە بۆ نزیکەی ٧٥ دۆلار، بەهای لیرەی تورکی زیاتر دابەزی و هەر دۆلار نزیکبووەوە لە ١٥ لیرە.