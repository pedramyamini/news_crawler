هەروەها سەرکردەکانی ئەوروپا رۆژی ٣٠ ـی ئەم مانگە کۆدەبنەوە و بڕیاری یەکلاییکەرەوە لەسەر قەدەخەکردنی نەوتی رووسیا دەدەن و سەرۆکی ئەنجوومەنی ئەوروپا رایگەیاندووە کە رێککەوتنێک لەو بارەیەوە بە دڵنیاییەوە بەدەست دێت.  نرخی نەوتی برێنت دوو دۆلار و سێ سەنت بەرزبووە و بە ١١٩ دۆلار و ٤٣ سەنت مامەڵەی پێوەکرا.  هەروەها نرخی نەوتی سووکی تەکساسی ئەمریکاش ٩٨ سەنت بەرزبووەوە بە ١١٥ دۆلار و ٧ سەنت مامەڵەی پێوەکرا.  جۆن کیلدۆڤ، بەڕێوبەری جێبەجێکاری کۆمپانیای راوێژکاری ئێگەین کاپیتاڵ لەو بارەیەوە رایگەیاند، "خواست بۆ بەکارهێنانی سووتەمەنی زۆر بووە و هاوکات نیگەرانی لەسەر کەمبوونەوەی خستنەڕووی نەوت روویداوە. "  کیلدۆف دەڵێت کە پێشبینی دەکەن نرخەکانی نەوت لە چەند مانگی داهاتوودا لە ئاستێکی بەرزدا بمێنێتەوە.  هەروەها لە دوایین ساتەکانی پێش داخستنی بازاڕەکانی جیهان، نرخی هەر ئۆنسە زێڕ بەرزبووەوە بۆ ١٩٥٠ دۆلار.  هۆکاری بەرزبوونەوەی نرخی زێڕ بۆ دابەزینی بەهای دۆلاری ئەمریکی بەراورد بە شەش دراوی سەرەکیی جیهان دەگەڕێتەوە.  نرخی هەر ئۆنسە زێڕ دوێنێ شەو بەڕێژەی ٠.٢ % بەرزبووەوە بۆ ١٩٥٣ دۆلار. بەوپێیەش نرخی زێڕ بۆ ماوەی دوو هەفتەی یەک لە دوای یەکە کە بەرزدەبێتەوە.