سەبارەت بە ناوەرۆكی كۆبوونەوەكان، سەمیر ھەورامی، گوتەبێژی جێگری سەرۆكوەزیرانی هەرێمی کوردستان رایگەیاند "كۆبوونەوەكان ئەرێنی بوون، بە وردی گفتوگۆ لەبارەی كێشە ھەڵپەسێردراوەكان كرا، بەتایبەی پرسی شایستە داراییەكانی ھەرێمی كوردستان و چۆنێتیی جێگیركردنیان لە پرۆژە یاسای بودجەی ٢٠٢١ كە ئێستا حكومەتی عێراقی لە سەروبەندی داڕشتنەوەیەتی".  بە گوتەی سەمیر هەورامی "كۆبوونەوەی لیژنە لاوەكییەكان بەردەوامدەبن لە بەغدا تاوەکو ئەوكاتەی دەگەنە میكانیزمێكی گونجاو، بە پشتبەستن بە دەستوور، بە مەبەستی چارەسەركردنی گرفتە یاسایی و تەكنیكییەكان".  گوتەبێژی جێگری سەرۆكوەزیرانی هەرێمی کوردستان لەبارەی رێككەوتن لەسەر پرسە ھەڵپەسێردراوەكان گوتی "قوباد تاڵەبانی لە كۆبوونەوەكان ئامادەیی ھەرێمی نیشانداوە بۆ رێككەوتن لەبارەی پرسی داھاتی نەوت و دەروازە سنوورییەكان و پرسی داھاتە نانەوتییەكانی دیکە".  گوتەبێژی جێگری سەرۆكوەزیران ئەوەشی راگەیاند كە شاندە باڵاكەی ھەرێمی کوردستان ھەر ئەمشەو دەگەڕێتەوە ھەولێر.