دوێنێ چوارشەممە، پۆلیسی بەسڕە رایگەیاند، ئۆتۆمبێلێک کە چوار ئافرەتی تێدا بووە، لە شەقامی بازرگانی لە ناوەڕاستی بەسڕە، لەلایەن چەکدارانی نەناسراوەوە دراوەتە بەر دەستڕێژی گوللە و دوو لە سەرنشینەکانی ئۆتۆمبێلەکە کە یەکێکیان دکتۆرە ریهام سەعدونە، گیانیانلەدەستداوە.  پۆلیس ئاشکرایکردووە، دکتۆرە ریهام و هاوڕێیەکی، بەهۆی دەستڕێژی هێرشکەرەکانەوە دەستبەجێ گیانیانلەدەستداوە و دوو سەرنشینەکەی دیکەش برینداربوون.  ریهام یەعقوب، یەکێکە لە دیارترین چالاکڤانەکانی خۆپێشاندانەکان لە شاری بەسڕە، لە باشووری عێراق.  چالاکڤانە بەسڕاییەکان ئاشکرایانکردووە کە ریهام خوێندکاری دکتۆرا بووە، وانەبێژی زانکۆی بەسڕە بووە و پسپۆری خۆراک و راهێنەری وەرزشە، هەروەها بەڕێوەبەری هۆڵێکی وەرزشی بووە.  تیرۆرکردنەکانی دوێنێ، زنجیرەیەکی دیکەی تیرۆرکردنی  چالاکڤانانی مەدەنی و سەرکردەی خۆپێشاندەرانی ساڵی رابردووی عێراق بوون. پێشتریش چەندین  چالاکڤانی دیکە، هەمان چارەنووسی ریهامیان بەسەردا هێنراوە.  بەسڕە یەکێک بوو لە چالاکترین شارەکانی خۆپێشاندانەکانی ساڵی رابردووی عێراق، کە تێیدا خۆپێشاندەران داوای باشترکردنی خزمەتگوزارییەکان و ژیانیان دەکرد و دەرکردنی میلیشیا چەکدارەکان و چەکداماڵین لێیان، یەکێک لە داواکارییە سەرەکییەکانیان بوو.  ریهام لە ٢٠١٨ ەوە لە خۆپێشاندانەکاندا دەستی بە چالاکی کردبوو، پێشەوایەتی چەندین ناڕەزایەتیی ئافرەتانی لە شارەکەیدا کردووە، لە چەندین گرتەی ڤیدیۆیی ناڕەزایەتییەکاندا دەردەکەوێت کە بەگوڕوتینەوە بەشدارە لە خۆپێشاندانەکان.   چالاکڤانەکانی بەسڕە ئاشکرایانکردووە کە ریهام ماوەیەکی کەم بەر لە تیرۆرکردنی، رووبەڕووی هەڵمەتێکی ناوزڕاندن کرایەوە لەلایەن میلیشیا چەکدارەکانەوە.  گرتەیەکی ڤیدیۆیی ریهام کە بۆ چاوپێکەوتنێکی ئەو دەگەڕێتەوە لە ساڵی ٢٠١٨، لە تۆڕە کۆمەڵایەتییەکان پێشتر بڵاوکراوەتەوە کە تێیدا بەشداری لە خۆپێشاندانێکدا کردووە بۆ ناڕەزایەتی دەربڕین بەرامبەر خراپیی خزمەتگوزارییە گشتییەکان لە بەسڕەدا. ریهام لە گرتەکەدا بەتەوسەوە باسی ئاوی خواردنەوەی شارەکە دەکات و دەڵێت: "هیوادارم کاتێک وەزیری تەندروستی دێتە بەسڕە، پەرداخێک ئاوی بەسڕەی بدەنێ، هیواخوازم کە هات، لانیکەم پەرداخێک ئاوی بەسڕە بخواتەوە".  ریهام یەکێک بوو لە  چالاکڤانانەی لەلایەن ئاژانسی میهری ئێرانییەوە، بە پشتگیریکراوی ئەمریکا تۆمەتبارکرابوو.  ئاژانسی دەنگوباسی میهر کە ئاژانسێکی نزیک لە حکومەتی ئێرانە، رۆژی ١٣/٩/٢٠١٨ لە راپۆرتێکدا تیشکی خستووەتە سەر چالاکی و خۆپێشاندەرەکانی شاری بەسڕە و ناوی هەردوو  چالاکڤان، ریهام یەعقوب و عەلی نەجیمی هێناوە کە بەپێی ئاژانسەکە "لە رێگەی سۆشیالمیدیاوە رۆڵی گەورەیان هەبووە لە جوڵاندنی شەقامی شارەکە و گواستنەوەی خۆپێشاندانەکان بۆ ئاژاوەگێڕی".  ئاژانسەکە ئەو  چالاکڤانانە بە "بەکرێگیراو"ی کونسوڵخانەی ئەمریکا ناودەبات و دەڵێت لەلایەن ئەمریکییەکانەوە مەشقیان پێکراوە.  ئاژانسە ئێرانییەکە دەڵێت: "ئەو  چالاکڤانانە پەیوەندی بەهێزیان لەگەڵ دیبلۆماتکارە ئەمریکییەکاندا هەبووە و لە چەندین خولی جیاوازدا بەشدارییان کردووە".  ئاژانسی میهر، کە وردەکاری چالاکی و ژیانی  چالاکڤانەکانی بڵاوکردووەتەوە و بە داردەستی ئەمریکا بۆ دژایەتیکردنی ئێران ناوی بردوون، لەبارەی ریهامەوە دەڵێت: "ریهام یەعقوب، یەکێکە لە ئافرەتە عێراقییە چالاکەکان لە تۆڕە کۆمەڵایەتییەکاندا، ئەو دەرچووی ' زانستی خۆراکە ' چەندین فۆڵۆوەری لە پەیجەکانیدا هەیە، بەڵام بڵاوکراوەکانی پەیوەندییان تەنیا بەخۆراکەوە نییە، بەڵکو پێشەوایەتی خۆپێشاندانی ئافرەتان دەکات لە شارەکەدا، لە ژێر ناونیشانی وەرزشی و فێرکردن و شتی دیکەشدا".  ئاژانسە ئێرانییەکە لەلایەن  چالاکڤانانی بەسڕە و ناوەندە میدیاییەکانەوە، بە هاندەر بۆ کوشتنی ریهام ناودەبرێن.  کوشتنی ریهام، تاکە رووداوی تیرۆرکردنی  چالاکڤانەکان نەبوو کە دوێنێ لە بەسڕا و بەغدا کران. ئەوەی بەسەر ریهامدا هێنرا، هاوشێوەی لە چەند ناوچەیەکی دیکە دووبارە بوونەوە، هەندێک لە  چالاکڤانەکان لە هێرشەکاندا گیانیانلەدەستدا و هەندێکی دیکەش بەسەلامەتی لێی دەرچوون.  هەر دوێنێ، وەک ئەوەی هەڵمەتێکی بەرچاو بۆ کوشتنی  چالاکڤانەکانی خۆپێشاندانەکان ئەنجام بدرێت، چەندین  چالاکڤانی دیکە رووبەڕووی هەوڵی تیرۆرکردن بوونەوە.  سەرچاوەکان گوتیان، فەلاح حەسناوی،  چالاکڤانی خۆپێشاندانەکان، لەگەڵ دەستگیرانەکەیدا رووبەڕووی هەوڵێکی تیرۆرکردن بووەتەوە و دراوەتە بەر دەستڕێژی گوللە.  هاوکات زەیدوون عیماد، کە ئەویش  چالاکڤانە لە شەقامی سەعدون لە بەغدای پایتەخت رووبەڕووی هەوڵێکی شکستخواردووی تیرۆرکردن بووەوە.  کوشتنی ریهام، یەکەم رووداوی تیرۆرکردنی خۆپێشاندەر و  چالاکڤانەکانی عێراق نییە، دیاریش نییە دواینییان دەبێت، بەڵکو لە ماوەی رابردوودا چەندین پرۆسەی کوشتن و تیرۆرکردنی  چالاکڤانەکان، لە شارەکانی عێراقدا روویانداوە.  کوشتنی ریهام، چەند رۆژێکی کەم پاش تیرۆرکردنی تەحسین ئوسامە خەفاجی  چالاکڤان هات، کە ئەویش لە ناو سەنتەرێکی ئینەرنێت لە بەسرە، رۆژی هەینی رابردوو ٢١ گوللە بەجەستەیەوە نرا.  خەفاجی، بەیەکێک لە دیارترین کەسایەتییەکانی خۆپێشاندانەکانی رابردووی عێراق دادەنرا، پەنجەی تۆمەتبارکردنی بۆ دەسەڵاتدارانی وڵات درێژ دەکرد لە گەندەڵی و ملکەچبوون بە وڵاتانی ناوچەکە.  کوشتنی تەحسین، جارێکی دیکە خۆپێشاندەرانی هێنایەوە سەر شەقام، پاش ماوەیەک لە بێدەنگی. سەرچاوەکان دەڵێن دۆخی شارەکە لەبەردەم تەقینەوەی گەورەدایە، بەهۆی سووربوونی خۆپێشاندەران، لەسەر پێویستیی ئاشکراکردنی بکوژی سەرجەم چالاکڤانەکان لە ماوەی رابردوودا.  چەند رۆژێکی کەم بەر لە رووداوی تیرۆرکردنەکەی، تەحسین پێشبنیی کوژرانی کردبوو، ئەو لە ئەکاونتی خۆی لە فەیسبووک، چەند رۆژێک بەر لە هێرشکردنە سەری، وێنەی دەمانچەیەکی بێدەنگی بڵاوکردووەتەوە کە لە ژێریدا نووسیویەتی: "رۆژێک دێت هەموومان لەسەر شێوازی ئیسلامی سەردەبڕدرێین".  کوشتنی تەحسین ئوسامە، پاش ٤٠ رۆژی رێک، لە کوشتنی هیشام هاشمی، پسپۆری ئاسایش هات. ئەوکات مستەفا کازمی سەرۆکوەزیرانی عێراق رایگەیاند: "حکومەت خەو ناچێتە چاوی، تاوەکو بکوژەکانی هاشمی ئاشکرا نەکات". هاشمی بە کەسایەتییەکی نزیک لە سەرۆکوەزیرانی ئێستای عێراق دادەنرا.  تائێستا هیچ سەرەداو و زانیارییەک لەسەر بکوژەکانی هاشمی و  چالاکڤانەکانی دیکەش ئاشکرا نەکراون.