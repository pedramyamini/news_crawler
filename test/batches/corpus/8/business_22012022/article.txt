سەرلەبەیانی رۆژی هەینی نرخەکانی نەوت دابەزین و بەراورد بە رۆژی پێنجشەممە ٢٠ - ٠١ - ٢٠٢٢ جیاوازیی دابەزینی نرخی هەر بەرمیلێک نەوت نزیکەی دۆلار و نیوێک بوو. بەڵام ئێوارەی هەمان رۆژ و پێش داخستنی بازاڕەکانی جیهان نرخی نەوت بەشێوەیەکی بەرچاو بەرزبووەوە.  نرخی هەر بەرمیلێک نەوتی برێنت بە ٨٧ دۆلار و ٧٤ سەنت مامەڵەی پێوە دەکرێت. بە پێچەوانەی نرخی نەوتی برێنت، نرخی نەوتی سووکی تەکساسی ئەمریکاش بەرزبووەوە و هەر بەرمیلێکی بە ٨٤ دۆلار و ٨٤ سەنت مامەڵەی پێوەدەکرێت.  بەرزبوونەوەی ئەم دواییەی نرخی نەوت لەم مانگەدا بەهۆی پچڕانی خستنەڕووی نەوت لە هەندێ ناوچەی جیهان وەک هەرێمی کوردستان دێت کە بەتەنیا لەم مانگەدا نرخەکانی نەوتی بەرێژەی سەدا ١٠ بەرزکردەوە.  سەبارەت بە دابەزینی کاتی نرخی نەوت لە بەرەبەیانی هەینی ٢١ - ١ - ٢٠٢٢ هیرۆیکی کیوکاوا، بەڕێوەبەری جێبەجێکاری کۆمپانیای راوێژکاری " نیسان سیکیۆریتی" رایگەیاند، دوای بەرزبوونەوەی نرخی نەوت و بەرزبوونەوەی قەبارەی نەوتی کۆگاکراو، بازرگانان بڕێکی بەرچاو نەوتی خاویان فرۆشتووە بە مەبەستی بەدەستهێنانی قازانجی کورتخایەن، ئەوەش هۆکاری دابەزینی نرخەکانی نەوت بووە لە سەرلەبەیانیی رۆژی هەینی.   لە بازاڕی زێڕ گۆڕانکاریی بەسەر نرخەکاندا هاتووە و نرخی زێڕ دابەزیوە. رۆژی هەینی هەر ئۆنسەیەک زێڕ بەرزبووەوە بۆ ١٨٤١ دۆلار بەڵام لە ئێوارەی هەمان رۆژ و پێش داخستنی بازاڕەکانی جیهان نرخی زێڕ دابەزی بۆ ١٨٣٥ دۆلار. هەروەها هەر ئۆنسەیەک زیو بە ٢٤ دۆلار و ٣٥ سەنت مامەڵەی پێوە دەکرێت.  نرخی دۆلار بەرامبەر دراوە جیهانییەکان:  لە بازاڕی دراوەکاندا بەهای دۆلار بەرامبەر بە یۆرۆ دابەزیوە و ئێستا هەر یۆرۆیەک بە ١.١٣٥ دۆلار مامەڵەی پێوەدەکرێت. هەروەها لیرەی تورکیا بەرامبەر بە دۆلار زیاتر دابەزیوە و هەر دۆلارێکی ئەمریکی بە ١٣.٤٥ لیرە مامەڵەی پێوەدەکرێت.  بەهای تمەن بەرامبەر دۆلار بەراورد بە رۆژی رابردوو گۆڕانکارییەکی زۆری نەبووە و ئێستا هەر دۆلارێک بەرامبەرە بە ٢٨ هەزار تمەن.  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٣٥ EUR / USD  پاوەند - دۆلار ١.٣٥٣ GBP / USD  دۆلار - یەن ١١٣.٧٧٣ USD / JPY  دۆلار - لیرە ١٣.٤٥ USD / TRY  یەک دۆلار - ریاڵ (تمەن) ٢٨ هەزار تمەن USD / IRR