ئەحمەد مەلا تەڵال، گوتەبێژی فەرمیی سەرۆکوەزیرانی عێراق، لە کۆنگرەیەکی رۆژنامەڤانیدا لە بەغدا رایگەیاند ""سەبارەت بە وڵاتانی دیکە، ئەوە شتێکە تایبەتە بەوان، چونکە عێراق مافی ئەوەی نییە دەست لە کاروباری ناوخۆیی هیچ وڵاتێکی دیکە وەربدات، بەڵام هەڵوێستی عێراق زۆر روونە و لە یاساکانی عێراقەوە سەرچاوەی گرتووە، کە رێگە بە پەیوەندی لەگەڵ ئیسرائیل نادەن".  گوتەبێژی فەرمیی سەرۆکوەزیرانی عێراق ئاماژەی بەوەش کرد "سەرۆکوەزیرانی عێراق لە لووتکە سێقۆڵییەکە [ئوردن، میسر و عێراق] جەختی لەسەر مافی گەلی فەڵەستین کردەوە، لە دەوڵەتێک قودس پایتەختی بێت".  ئەمە لە کاتێکدایە حەسەن کەعیبە، گوتەبێژی عەرەبی وەزارەتی دەرەوەی ئیسرائیل، شەممەی رابردوو، رایگەیاند ئیسرائیل باڵیۆزخانەی ئەلیکترۆنیی خۆی لە عێراق کردووەتەوە و خوازیارین عێراقیش هاوشێوەی وڵاتانی دیکە رێککەوتنی ئاشتی لەگەڵ ئیسرائیل واژۆ بکات، لەکاتێکدا هیچکات عێراق و ئیسرائیل پەیوەندیی دیپلۆماسی لەنێوانیاندا نەبووە.  ئەم پێشهاتە دوای واژۆکردنی رێککەوتنی ئاشتی هات، لە ناوەڕاستی مانگی ئابی ٢٠٢٠ لەنێوان ئیمارات و ئیسرائیل.  سێشەممەی رابردوو ٢٥ ـی ئابی ٢٠٢٠، لووتکەی سێقۆڵیی نێوان عێراق، ئوردن و میسر لە عەممان بە بەشداریی مستەفا کازمی، سەرۆکوەزیرانی عێراق، شا عەبدوڵڵا، شای ئوردن و عەبدولفەتاح سیسی، سەرۆکی میسر بەڕێوەچوو.  لە راگەیێندراوی کۆتایی لووتکەکەدا هاتووە، هەرسێ وڵات لە هەوڵدان بۆ قووڵکردنەوەی هاوئاهەنگی و هاوکاری و کاری ستراتیژیی نێوانیان لە بوارەکانی ئابووری، سیاسی، ئەمنی، رۆشنبیری و بابەتی دیکە، ئەمەش پشتیوانە لە کاری هاوبەش و ئامانجی رەخساندنی زەمینەسازیی بەرهەمدار لە چوارچێوەی هاوئاهەنگیکردنی هەوڵەکان بۆ بەهێزکردنی ئاسایش و سەقامگیریی ناوچەکە.