ئەم روێوشوێنە نوێیانە لە ئەڵمانیا بە ٢ جی ناوبانگی دەرکردووە.  ئۆرس مالی، کڕیار دەڵێت "رێوشوێنی ٢ جی بەڕای من رێوشوێنێکی گونجاوە، لەبەر ئەوە تەنیا رێگەیە بۆ کۆنترۆڵکردنی پەتاکە. "  ساندرا کرول، کڕیار دەڵێت "پێموایە زۆرباشە و پێشوازی لێدەکەم، ئەمە نەبووەتە هۆکار دروستبوونی قەرەباڵخی و پێنج خولەکیش لە سەرەدا بووەستی دنیا خراپ نابێت. "  لانیکەم لە ٦٨.٩ % خەڵکی ئەڵمانیا لە دژی ڤایرۆسی کۆرۆنا ڤاکسینکراون. ئەم رێژەیە زۆر کەمترە لە ئامانجی حکومەتی ئەڵمانیا کە مەبەستێتی ٧٥ % ی خەڵک لە دژی ڤایرۆسی کۆرۆنا ڤاکسینە بکات.   کەمیی رێژەی کوتانی ڤاکسینەکان لەلایەن هەندێ لە شرۆڤەکارانەوە بە هۆکاری تەشەنەکردنی جۆری ئۆمیکرۆنی ڤایرۆسی کۆرۆنا دادەنرێت. دووکانداران، فرۆشگا و مۆڵەکان لە ئەڵمانیا نیگەرانن رێوشوێنە نوێیەکان ببنە هۆکاری کەمبوونەوەی کڕیاران.  جۆرج هارینگرێرد، بەڕێوەبەری مۆڵی ئەوروپا لە هامبۆرگ دەڵێت "کار و کەسابەت بەهۆی رێوشێنێکی دیکە تۆزێ ئەستەم بووە. پێموایە بەراورد بە دوو ساڵی رابردوو ئێمە ئەمساڵ تەنیا نیو هێندە سەردانکەرمان دەبێت. "  بەپێی داتا فەرمییەکانی حکومەتی ئەڵمانیا خێرایی تەشەنەکردنی جۆری نوێی ڤایرۆسی کۆرۆنا کۆنترڵکراوە و جێگیرە، بەڵام ژمارەی تووشبووان لە ئاستێکی بەرزدایە.  دوایین ئامارەکانی سەنتەری کۆنترۆڵکردنی نەخۆشییەکانی ئەڵمانیا ئاماژە بەوە دەدەن ژمارەی توشبووان بە ڤایرۆسی کۆرۆنا لەو وڵاتە گەیشتووەتە ٦٤ هەزار و ٥١٠ کەس. هەروەها لە نێوان ١٠٠ هەزار کەسدا لە یەک هەفتەدا تێکڕا ٤٤٢ تووشی ڤایرۆسی کۆرۆنا دەبن.