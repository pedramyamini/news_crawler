فەرماندەی پۆلیسی نەینەوا ئاشکرایکرد، ئەندامە دەستگیرکراوەکەی داعش چەندین کتێبی مێژووی کریستیانیەتی لە ماڵەکەیدا شاردبووەوە، کە پێشتر لە کەنیسەکانی شاری مووسڵ، دزرابوون.  لەیس حەمدانی، فەرماندەی پۆلیسی نەینەوا لە راگەیێندراوێکدا لەبارەی دەستگیرکردنی ئەو ئەندامەی داعش ئاشکرایکردووە، ژمارەی ئەو کتێبانەی لەو ماڵەدا دەستیان بەسەردا گیراوە " ٣٢ کتێبی مێژوویی و گرنگ" بوون. ئەندامەکەی داعش، کتێبەکانی لەنێو پارچەیەکی تایبەت لەنێو مەتبەخی ماڵەکەیدا، لە ناوچەی باب جەدیدی مووسڵ شاردبووەوە.  پۆلیس وێنەی دۆزینەوەی کتێبەکانی بڵاوکردەوە کە دەریدەخەن، ئەندامەکەی داعش لە نێو پارچەیەک کۆنکرێتی چوارگۆشەدا، سندووقێکی ئاسنی داناوە، کە تێیدا چەندین کتێب و نووسراوی کریستیانیەتی تێدا شاردراوەتەوە.  پۆلیس پارچە کۆنکرێتەکەی شکاند و نووسراو و کتێبەکانی دەستبەسەردا گرت.  جگە لەوەی کە کتێب و نووسراوەکان هی ئایینی کریستیانیەتن، پۆلیس وردەکاریی زیاتری لەبارەی ناوەڕۆکی کەلوپەلە دەستبەسەرداگیراوەکان، ئاشکرا نەکردووە.  بەپێی راگەیێندراوەکەی پۆلیسی مووسڵ، ئەو ئاسەوارە نووسراوانە، پێشتر و لەکاتی کۆنترۆڵکردنی مووسڵ لەلایەن داعشەوە، لە کەنیسەکانی شارەکە، دزراون.  سەرچاوە ناوخۆییەکان ئاشکرایانکردووە، تۆمەتبارەکە ئەو کتێب و نووسراوانەی لای خۆی گلداونەتەوە، تاوەکو دواتر بە قاچاخ و بە پارەی زۆر، بیانفرۆشێتەوە.