دوای كۆبوونه‌وه‌ی نێوان شانده‌كانی هه‌ردوو وڵات به سه‌رۆكایه‌تی ره‌جه‌ب ته‌یب ئه‌ردۆغان، سەرۆککۆماری تورکیا و شێخ محه‌ممه‌د بن زاید ئالنه‌هیان، شازاده‌ی جێنشینی ئه‌بوزه‌بی رێككه‌وتننامه‌كانی نێوان هه‌ردوو وڵات واژۆكران.   رێككه‌وتننامه واژۆكراوه‌كان بریتیین له یاداشتی لێكتێگه‌یشتنی هاریكاریی له بواری ته‌ندروستیی و زانسته پزیشكییه‌كان، یاداشتی لێكتێگه‌یشتن له بواری پلانی كه‌شوهه‌وا، یاداشتی لێكتێگه‌یشتنی هاریكاریی له بواری پیشه‌سازیی و ته‌كنه‌لۆژیای پێشكه‌وتوو، یاداشتی لێكتێگه‌یشتن سه‌باره‌ت به هاریكاریی له بواری كولتووری، راگه‌یهێندراوی هاوبه‌شی وه‌زیران له‌باره‌ی ده‌ستكردن به دانوستاندنی رێككه‌وتنی هاوبه‌شی ئابووریی گشتگیر له‌نێوان وه‌زیرانی بازرگانیی توركیا و ئیمارات، یاداشتی لێكتێگه‌یشتنی هاریكاریی له‌بواری كشتوكاڵدا، یاداشتی لێكتێگه‌یشتنی هاریكاریی له‌بواره‌كانی گواستنه‌وه‌ی وشكانیی و ده‌ریایی، یاداشتی لێكتێگه‌یشتنی هاریكاریی له‌بواری لاوان، یاداشتی لێكتێگه‌یشتنی هاریكاریی له‌بواری به‌ڕێوه‌بردنی كاره‌سات و دۆخی له‌ناكاو، یاداشتی لێكتێگه‌یشتنی هاریكاریی له بواری كه‌شناسی، پرۆتۆكۆڵی هاریكاریی له بواری میدیا و په‌یوه‌ندییه‌كان، یاداشتنی نیازمه‌ندیی سه‌باره‌ت به ده‌ستكردن به كۆبوونه‌وه‌ی هاریكاریی له بواری پیشه‌سازیی به‌رگریی و پرۆتۆكۆڵی هاریكاریی له‌بواری ئه‌رشیڤدا.  ئەردۆغان رۆژی دووشەممە بە یاوەری شاندێک کە لە ژمارەیەک وەزیر پێکدێن، بەرەو ئیمارات بەڕێکەوت. هەر لەمیانی پرۆگرامەکەدا رۆژی ١٥ی شوبات، بەشداری لە رێوڕەسمی کردنەوەی "EXPO ٢٠٢٠ Dubai"دا دەکات.  ئەردۆغان بەر لە بەڕێکەوتنی بۆ ئیمارات لە فڕۆکەخانەی ئەتاتورک لە کۆنگرەیەکی رۆژنامەوانیدا، وەڵامی پرسیاری میدیاکارانی دایەوە و رایگەیاند: "بێگومان ئێمە تەنیا تاوتوێی پەیوەندییەکانی نێوان ئیماراتی عەرەبی و تورکیا ناکەین، باس لە پێشهاتەکانی ناوچەکەش دەکەین کە لە سەرووی هەمووشیانەوە دۆخی رووسیا و ئۆکراینایە. ئەمانەش دەخەینە سەر مێزی گفتوگۆ، هەروەها باس لەوەش دەکەین، ئاخۆ لەم بابەتەدا دەتوانین چ هەنگاوێک بنێین".  هەریەک لە مەولود چاوشئۆغڵو، وەزیری دەرەوە، سولەیمان سۆیڵو، وەزیری ناوخۆ، نورەددین نەباتی، وەزیری گەنجینە و دارایی، مەهمەت مووش، وەزیری بازرگانی، مستەفا ڤەرەناک وەزیری پیشەسازیی و تەکنەلۆژیا، عادل قەرەئیسماعیلئۆغڵو، وەزیری گواستنەوە و ژێرخان، محەممەد نوری ئەرسۆی، وەزیری کولتوور و گەشتوگوزار، عومەر چەلیک، جێگری سەرۆکی گشتیی و گوتەبێژی ئاکپارتی، فەخرەددین ئاڵتون، سەرۆکی فەرمانگەی پەیوەندییەکان لە سەرۆکایەتیی کۆماری تورکیا و ئیبراهیم کاڵن، گوتەبێژی سەرۆکایەتی کۆمار، لەم سەردانەدا یاوەری ئەردۆغان دەکەن.