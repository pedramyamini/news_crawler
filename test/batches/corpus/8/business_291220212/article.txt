نازم عەبدوڵڵا، سەرۆکی کۆمەڵەی کێڵگە پەلەوەرییەکانی پارێزگای سلێمانی، ئەمڕۆ چوارشەممە ٢٩ - ١٢ - ٢٠٢١، بە تۆڕی میدیایی رووداوی راگەیاند: "ماوەی چەند مانگێک دەبێت نرخی پێداویستییەکانی پەلەوەرخانەکان لەهەرێمی کوردستان زیادکراون و ئەوەش نرخی کیلۆی مریشکی بەرزکردووەتەوە، بەشێک لە پەلەوەرخانەکان زەرەری زۆریان پێگەیشتووە، ئەگەر ئەم دۆخە بەردەوام بێت ئەوا پەلەوەرخانەکان دایدەخەن، چونکە لەگەڵ بەرزکردنەوەی نرخی پێداویستییەکان، هاتنی مریشکی بەستوو بە قاچاخ کاریگەریی زۆری لەسەر ئێمە هەبووە".  نازم عەبدوڵڵا ئاماژەی بەوەدا چەند مانگێك دەبێت نرخی تۆنێک غاز لە ٤٠٠ هەزار دینارەوە بۆ ملیۆنێک دینار زیادیکردووە، نرخی تۆنێک ئالیک لە ٤٤٠ دۆلارەوە بۆ ٥٨٠ دۆلار بەرزبووەتەوە، هەروەها نرخی لیترێک گازوایل لە ٤٥٠ دینارەوە بۆ ٨٠٠ دینار بەرزبووەتەوە، ئەوە جگە لەوەی جوجگە لە ٣٥ سەنتەوە بووەتە ٤٥ سەنت.  سەرۆکی کۆمەڵەی کێڵگە پەلەوەرییەکانی پارێزگای سلێمانی، گوتی: "حکومەتی هەرێمی کوردستان پێویستە بەزووترین کات بێتە سەر هێڵ و ئەو کێشەیەمان بۆ چارەسەر بکات، چونکە ئەم کەرتە ساڵانە نزیکەی ٥٠٠ بۆ ٦٠٠ ملیۆن دۆلار داهاتییەتی".  بە گوتەی نازم عەبدوڵڵا، ٢٨ کارگەی بەرهەمێنانی ئالیکەی لە هەرێمی کوردستان هەن، بەڵام ئەو کارگانە زوو زوو نرخەکان زیاددەکەن و پێویستە ئەوە رابگیرێت، هاوکات ئەو "جوجگە خراپانەشی" کە ئەو ٥٥ هەڵهێنەرە جار جار دابەشی دەکەن بوەستێت و دەڵێت: "ئەگەر بازاڕ ئازاد بێت دەبێت ئەمانە لێپێچینەوەیان لەگەڵ بکرێت".  سەبارەت بە توانای پڕۆژەکان بۆ دابینکردنی پێداویستیی نێوخۆ لە گۆشت و هێلکە، نازم عەبدوڵڵا، گوتی: "لە هەرێمی کوردستان نزیکەی ٣٠٠٠ پەلەوەرخانە هەن، توانای دابینکردنی پێداویستی ناوخۆیان هەیە و دەتوانن هەناردەشیان هەبێت". گوتیشی: "نزیکەی ٦٠٠ پڕۆژەی بێ مۆڵەت هەن، بەڵام خەڵکانێک دەیانەوێت بەنایاسایی پڕۆژەی دیکە دابمەزرێنن".  عەلی حەمەساڵح، ئەندامی پەرلەمانی کوردستان لەبارەی هاوردەکردنی مریشکی بەستوو بەقاچاخ لە هەژماری خۆی لە تۆڕی فەیسبووک نووسیویەتی: "وەزارەتی کشتوکاڵ بڕیار دەدات: بۆ پشتیوانیکردنی بەرھەمی ناوخۆ نابێت مریشکی بەستوو لە دەرەوە داخڵ بکرێت!، حیزبەکەی وەزیری کشتوکاڵ و جێگری سەرۆکی حکومەت، لە باشماخەوە مریشکی بەستوو بەبێ گومرگ و پشکنین دەھێننە کوردستان بە "خەتی ئاسایش" و بارھەڵگرێک " ٥ ھەزار دۆلار " وەردەگرن بۆ خۆیان!، ئیبراھیم خەلیلیش کە لەژێر دەسەڵاتی سەرۆکی حکومەت و حیزبەکەیدایە، کار بە نووسراوی وەزارەتی کشتوکاڵ ناکات! بە لێخۆشبوونی گومرگی یان ھەر رێوشوێنێکی دیکەی گومرگ چەند مریشکی بەستوویان بوێت دەیھێننە ھەرێمی کوردستان! ".  لەبارەی مریشکی بەستوو و هێنانی بەقاچاخ، نازم عەبدوڵڵا دەڵێت: "کارەساتێکی گەورەیە رێگە بەهاوردەکردنی مریشکی بەستوو بدرێت، چونکە ئەوە بازاڕی ناوخۆ زیاتر وێراندەکات، چونکە لەلایەک گرانکردنی کەرەستە و پێداویستییەکانی کێڵگە پەلەوەرییەکان و لەلایەک هێنانی مریشکی بەستوو ئەوە وا دەکات ئەم کەرتە تەواو تێکبشکێت".  رۆژی ٢٠ - ١ - ٢٠٢١، حەمید نایف، گوتەبێژی وەزارەتی كشتوكاڵی عێراق بە تۆڕی میدیایی رووداوی راگەیاند: "بەپشتبەستن بەو دەسەڵاتەی بە وەزارەتی كشتوكاڵ دراوە بۆ رێگەدان و قەدەخەكردنی هاوردەكردنی بەرهەمە كشتوكاڵییەكان و بەگوێرەی نووسراوی ئەنجوومەنی وەزیران / لیژنەی كاروباری ئابووری، لە رۆژی چوارشەممە ٢٠ - ١ - ٢٠٢١ بڕیاری قەدەخەكردنی هاوردەكردنی گۆشتی مریشك لە سەرجەم دەروازە سنوورییەكان جێبەجێدەكرێت".