رێکخراوی شەفافیەتی نێودەوڵەتی، رێکخراوێکی ناحکومیی نێودەوڵەتییە، پێگەی سەرەکیی لە بەرلینی پایتەختی ئەڵمانیایە و لە ساڵی ١٩٩٣ دامەزراوە. ساڵانە لیستی وڵاتان بە گوێرەی شەفافی بڵاودەکاتەوە. راپۆرتەکانی رێکخراوەکە لە سەرانسەری جیهان پشتیان پێدەبەسترێت.   ئەو لیستەی کە ئەمڕۆ سێشەممە ٢٥ی کانوونی دووەم بڵاویکردووەتەوە، ئاستی شەفافیەت و گەندەڵیی وڵاتان لە ساڵی رابردوودا پێشاندەدات. بۆ پێوانی گەندەڵی و شەفافیەتی هەر وڵاتێک، رێکخراوە ناحکومییەکە پشت بە راپرسیی ١٣ پەیمانگەی سەربەخۆی بواری لێکۆڵینەوە لە بەڕێوەبردن و بازرگانی دەبەستێت. هەر وڵاتێک، بە گوێرەی باشی و خراپیی بەڕێوەبردنەکەی، لە یەک تا ١٠٠ نمرەی پێدەدرێت.   بە گوێرەی لیستەکە، بەراورد بە ساڵی ٢٠٢٠، لە ساڵی ٢٠٢١ ـدا عێراق دوو نمرەی لە بواری شەفافیەت زیادکردووە و نمرەکەی لە ٢١ ـەوە بۆ ٢٣ لە ١٠٠ بەرزبووەتەوە؛ هەربۆیە لە پلەی ١٦٠ ـەمینەوە بووەتە ١٥٧ ـەمین شەفافترین وڵات.   ئەوە لە کاتێکدایە کە تشرینی یەکەمی ساڵی ٢٠٢٠، حکومەتی مستەفا کازمی، سەرۆکوەزیرانی عێراق پڕۆژەی پەڕەی سپی بۆ ئەنجامدانی چاکسازیی ئابووری و دارایی راگەیاند.   رێکخراوی شەفافیەتی نێودەوڵەتی دەڵێت، سیستەمی پشکپشێنەی دەسەڵات کە گیرۆدەی تایفەگەرییە بووەتە بەربەست لە بەردەم هەوڵەکانی نەهێشتنی گەندەڵی.   ئەو گەندەڵییەی لە عێراق هەیە، رێکخراوەکە بە "سیستماتیک" ناوی دەبات، واتە بە بەرنامە کراوە.   هەروەها عێراق یەکێکە لەو وڵاتانەی کە بە دەست واستە و خزمزمێنەوە دەناڵێنێت.   گەندەڵی و ناشەفافیەت کاریگەری گەورەی لەسەر عێراق هەبووە؛ لە ساڵی ٢٠٢١ دا بەرهەم ساڵح، سەرۆککۆماری عێراق رایگەیاند، لە ساڵی ٢٠٠٣ ـەوە ١٥٠ ملیار دۆلاری نەوتی عێراق بە گرێبەستی ناڕەوا و بە گەندەڵی و بە قاچاخ بردراوەتە دەرەوەی عێراق.   شەفافترین وڵاتانی جیهان بەم شێوەیەیە:  یەکەم: دانیمارک، فینلاند، نیوزیلاند  دووەم: نەرویج، سینگاپوور، سوێد  نۆیەم: نەمسا، کەنەدا، ئیستۆنیا، ئێرلەندا، ئایسلاند  دەیەم: ئوسترالیا، بەلجیکا، ژاپۆن، ئۆرۆگوای  چوارەم: یەمەن، کۆریای باکوور، ئەفغانستان  پێنجەم: لیبیا، گینێی ئیستیوائی  شەشەم: تورکمەنستان، کۆماری دیموکراتی کۆنگۆ، بوروندی  حەوتەم: چاد، سوودان، نیکاراگوا، هایتی، دوورگەکانی قەمەر  دەیەم: عێراق، زیمبابۆی، کەمبۆدیا، هندوراس