یەکشەممە ١٠ی عاشوورا، گه‌وره‌ترین مه‌راسیمی ماته‌مینی بۆ كوژرانی ئیمام حوسەین له كه‌ربه‌لا به‌ڕێوه‌ده‌چێت و هه‌موو ئاماده‌كارییه‌كان بۆ ئەو مەبەستە کران، پێشبینی ده‌كرێت ملیۆنێک شیعه له‌سه‌ر ئاستی عێراق به‌شداریی تێدا بكه‌ن.  عه‌باس حوسەین، مامۆستای زانكۆ ده‌ڵێت '' له‌ڕاستیدا هه‌ستێك له‌نزیك ئیمام حوسەین، رەزای خوای له‌سه‌ربێ، و گه‌یشتن به‌م به‌هه‌شته كه به‌هه‌شتی خوایه لهسه‌ر زه‌وی، وه‌سف ناكرێت و به وشه گوزارشتی لێ ناكرێت، داوا له خوا ده‌كه‌ین ئه‌م نیعمه‌ته‌مان بۆ بهێڵێت".  قاسم عه‌باس كارمه‌ندی ته‌ندروستییە و دەڵێت '' پرسه و سه‌ره‌خۆشی له ئیسلام و مه‌رجه‌عیه‌ته باڵاكان ده‌كه‌ین به‌بۆنه‌ی شه‌هیدبوونی پێشه‌وا ئیمام حوسەین، كه له ١٠ی عاشوورا بووه قوربانی له‌پێناو به‌رز مانه‌وه‌ی وشه‌ی لا اله الا الله".  سه‌میر قه‌یس خوێندكاری زانكۆی نه‌جه‌فە و دەڵێت '' داوا له خودا ده‌كه‌ین بۆ خاتری حوسەین خه‌ڵك و عێراق له هه‌موو ناخۆشییه‌ك و له ڤایرۆسی كۆرۆنا بپارێزێت، هه‌ستێكم هه‌یه وه‌سف ناكرێت، چونكه له‌سه‌ر مه‌زاری ئیمام حوسەینین".  به‌هۆی كۆرۆناوه بۆ ماوه‌ی شه‌ش مانگ، مه‌رقه‌دی ئیمام حوسەین له كه‌ربه‌لا داخرابوو، ئێستا چه‌ندین رێكاری ته‌ندروستی گیراونەته‌به‌ر و له هه‌ر دەروازەیەک لە ١٠ ده‌روازه‌کەی مه‌رقه‌ده‌كه‌وە، ئامێرێکی پشكنین دانراوه.  فازڵ حه‌سه‌ن، به‌رپرسی تیمی پزیشكیی مه‌رقه‌دی ئیمام حوسەین ئاماژە بەوە دەکات '' ئه‌م ئامێرانه كامێرای گه‌رمیپێو و ژماردنی كه‌سانی پێوه‌یه و ده‌توانێت ده‌موچاوه‌كان بناسێته‌وه، ده‌توانین بۆ ئه‌م دۆخه سوودی لێوه‌ربگرین و سوپاس بۆ خودا كارمه‌ندانی عه‌ته‌به‌ی پیرۆز به شێوه‌یه‌كی زۆر باش كاری پێده‌كه‌ن".  سه‌ردانیكارانی عاشوورای ئه‌مساڵ، ته‌نیا له‌سه‌ر ئاستی عێراق ده‌بێت، مه‌راسیمی یەکشەممە ١٠ی عاشوورا له ١٢ كاژێره‌وه كه‌مكراوه‌ته‌وه بۆ پێنج كاژێر و رێگه به له‌خۆدانی قورس نادرێت.  حه‌سه‌ن ره‌شید، جێگری ئه‌مینداری پاراستنی مه‌رقه‌دی ئیمام گوتی '' به‌هۆی رێگرییه‌كانه‌وه، جا له‌لایه‌ن وڵاتانی دیكه‌وه بێت یان عێراق، به‌هۆی بڵاوبوونه‌وه‌ی ئه‌و ڤایرۆسه، ژماره‌ی سه‌ردانیكاران زۆر دیاریكراوه و ئه‌وانەی دێن پێشتر دانیشتووی ئێره‌ن و به‌شێكیان خوێندكاری حه‌وزه‌ی علمین، بۆیه ئه‌مساڵ رێژه‌یه‌كی یه‌كجار كه‌می سه‌ردانیكارانی بیانیمان ده‌بێت".  شیعه مه‌زهه‌به‌كان بۆ كوژرانی ئیمام حوسەینی كوڕی ئیمام عه‌لی، بۆ ماوه‌ی ٤٠ رۆژ ماته‌مینی ده‌گێڕن و له رۆژی ١ی موحه‌ڕه‌مه‌وه پۆشاکی ره‌ش ده‌پۆشن و ده‌ست به شیوه‌ن و له‌خۆدان ده‌كه‌ن، به درێژایی ئه‌و مانگه خواردن ده‌به‌خشنه‌وه و له ماته‌مینی ده‌بن.