وەزارەتی دارایی دەڵێت، بڕیارەکە بە پشتبەستنە بە پەیڕەوی ناوخۆی سندووقی خانەنشینیی فەرمانبەران بەپێی ماددەی حەوتەم لە یاسای ئەنجوومەنی وەزیرانی هەرێمی کوردستان.  هێڤیدار ئەحمەد، جێگری سەرۆکی لیژنەی دارایی پەرلەمانی کوردستان بە رووداوی راگەیاند، هەر فەرمانبەرێک خانەنشین ببێت، ئەو ٧ % ـەی کە لە مووچە بنەڕەتییەکان دەبڕدرا، لەمەودوا لەو سندووقە هەڵدەگیرێت و حکومەتیش ١٢ % دەخاتە سەری کە دەکاتە % ١٩ ـی مووچەی بنەڕەتی.    لە هەرێمی کوردستاندا یەک ملیۆن و ٢٠٥ هەزار مووچە خۆر هەن، کە نزیکەی ٢٥٠ هەزاریان خانەنشینن کە دەکاتە نزیکەی ٢٠ % ـی مووچەخۆرانی هەرێمی کوردستان.    لە بڕگەی سێیەمی ماددەی یەکەمی یاسای چاکسازیی حکومەتی هەرێمی کوردستاندا هاتووە "کاراکردن و پشتیوانیکردنی دارایی سندووقی خانەنشینی و رێگرتن لە هەر خەرجییەک لەسەر سندووقەکە جگە لەو مەبەستانەی لە یاسای خانەنشینی کارپێکراو ژمارە ٢٧ی ساڵی ٢٠٠٦ لە هەرێمی کوردستان ئاماژەی پێکراوە. "    واتە پارەی سندووقەکە تەنیا بۆ مووچەی خانەنشینی دەبێت و خانەنشینان لە کاتێکی دیاریکراودا، مووچە وەردەگرن.   رۆژی ٢٩ - ٠٧ - ٢٠٢١ مەسرور بارزانی، سەرۆکوەزیرانی هەرێمی کوردستان پەیڕەوی ناوخۆیی بۆ سندووقی خانەنشینیی فەرمانبەرانی هەرێمی کوردستان پەسندکرد، لە ١٩ ـی ئابی ئەمساڵیش، بڕیارەکە لە رۆژنامەی وەقائیعی کوردستان بڵاوکرایەوە.   لە فەرمانی وەزاریی پێکهێنانی ئەنجوومەنەکەدا هاتووە، حازم ئیسماعیل رەمەزان کە پیشەی بەڕێوەبەری گشتییە، دەبێتە سەرۆکی ئەنجوومەنەکە.