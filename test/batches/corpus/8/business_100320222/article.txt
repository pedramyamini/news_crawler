رزگار حەمەد خدر، راوێژکارى وەزارەت کشتوکاڵ و سەرچاوەکانى ئاوى هەرێمى کووردستان رۆژی پێنجشەممە ١٠ - ٣ - ٢٠٢٢ بە تۆڕى میدیایی رووداوى راگەیاند: "بڕیارى وەزارەتى کشتوکاڵى عێراق بۆ رێگری لە چوونى بەرهەمى پەلەوەریى هەرێمى کوردستان بۆ ناوچەکانى دیکەى عێراق پێچەوانەى ئەو لێکتێگەیشتن و رێککەوتنانەیە کە پێشتر لەنێوانماندا هەبووە لەبارەى ساخکردنەوەى بەرهەمى نێوخۆیی و لەهەمان کاتدا دژى بڕیارەکانى ئەمدواییەى ئەنجوومەن وەزیرانى عێراق بووە بۆ رێگرى لەدروستبوونى قەیرانى خۆراک بەهۆى جەنگى ئۆکرایناوە".  رزگار حەمەد خدر ئاماژەى بەوەدا کە پێشتر چەندینجار وەزارەتى کشوکاڵی عێراق و ئۆپەراسیۆنە هاوبەشەکانى کەرکووک بە بیانووى جۆراوجۆر رێگرییان لە ناردنى بەرهەمى پەلەوەری بۆ ناوچەکانى نێوەڕاست و باشوورى عێراق کردووە و چەند جارێک نامەیان ئاراستەکردوون بۆکۆتاییهێنان بەو رێگرییە.  رزگار حەمەد خدر گوتیشى: " وەزیرى کشتوکاڵ و سەرچاوەکانى ئاوى هەرێمى کوردستان لەسەر هێڵە بۆ کۆتاییهێنان بەو کێشەیە و ئەنجوومەنى وەزیرانى هەرێمى کوردستانى لێ ئاگادارکردووەتەوە، وەک کاردانەوەیەکیش وەزارەتى کشتوکاڵی هەرێمی کوردستان بایکۆتى پێشەنگەى هەفتەى کشتوکاڵ ١٣ دەکات کە بڕیارە لە ١٩ ى ئادار لە بەغدا بەڕێوەبچێت و ئێمەش بانگهێشتکراوین".  بەگوێرەى نوسراوێکى وەزارەتى کشتوکاڵى عێراق کە لە ٨ ى ئاداری ٢٠٢٢ ئاڕاستەى ناوەندى ئۆپەراسیۆنی نیشتمانى لە نووسینگەى سەرۆکوەزیرانى عێراق کراوە، ئاماژە بەوە دراوە کە مریشکى زیندوو، سەربڕدرا و بەستوو، هیڵکەى خواردن، هێلکەى هەڵهێنانى جووجوڵە و بەرهەمە دروستکراوەکان لە مریشک، رێگەیان پێنادرێت لە هەرێمى کوردستانەوە بچنە پارێزگاکانى دیکەى عێراق.  لە بڕیارەکەدا ئاماژە بەوەدراوە کە ئەو راگرتنە تاوەکو کاتێکى نادیار کارى پێدەکرێت. راوێژکارەکەى وەزارەتى کشتوکاڵ و سەرچاوەکانى ئاوى هەرێمى کوردستان گوتى: "ئەو بڕیارەى وەزارەتى کشتوکاڵ ستەمکارانە بوو".  لە مانگى ئایارى ساڵى ٢٠٢١ نوێنەرانى هەردوو وەزارەتى کشتوکاڵى هەرێمى کوردستان و عێراق یاداشتنامەیەکى لێکتێگەیشتنیان واژۆکرد بۆ برەودان بە یەکێتى بەرهەمھێنان لە سنوورى هەردوولا و پاراستن و پاڵپشتى بەرهەمى پەلەوەریى و کشتوکاڵى لە هەرێمى کوردستان و شارەکانى نێوەڕاست و باشوورى عێراق.  ئەو هەنگاوەى وەزارەتى کشتوکاڵی عێراق لەکاتێکدایە، بڕیاربوو لیژنەیەکى تایبەتى وەزارەتى کشتوکاڵ بە بەشداریى نوێنەرانى چەند دامەزراوەیەکى دیکەى هەرێمى کوردستان لەم هەفتەیەدا سەردانى وەزارەتى کشتوکاڵى عێراق بکەن بۆ تاوتوێکردنى ئەو پرسانەى کە بە هەڵەسێردراوی ماونەتەوە.   بە گوتەى راوێژکارەکەى وەزارەتى کشتوکاڵ و سەرچاوەکانى ئاوى هەرێمى کوردستان، ساڵانە دوو ملیار و ٥٠٠ هەزار هێلکە و ٣٠٠ هەزار تۆن گۆشتى مریشک بەرهەمدەهێندرێت، لەکاتێکدا پێویستى نێوخۆى هەرێمی کوردستان لە هێلکە یەک ملیار و بۆ گۆشت  ١٠٠ بۆ ١٥٠ هەزار تۆنە، بەوپێیە نزیکەى نیووەى بەرهەمى پەلەوەریى هەرێمى کوردستان هەناردەى ناوچەکانى ناوەڕاست و باشوورى عێراق دەکرێت.