نووسینگەی سەرۆکوەزیرانی عێراق، رۆژی چوارشەممە ٩ی ئەیلوول لە راگەیێندراوێکدا رایگەیاند "مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق فەرمانیدا خانەی ئایینزا لە فۆرمی وەرگرتن لە کۆلێژی سەربازی لە عێراق لاببرێت".  لە راگەیێندراوەکەی نووسینگەی کازمیدا هاتووە "سەرۆکوەزیران بڕیاریشیدا هیچکات و بە هیچ شێوەیەک لە فەرمانگەکانی دەوڵەت کار بە شێوازی دیاریکردنی ئایینزا نەکرێت، چونکە دەبێت هاووڵاتیبوون و ناسنامەی عێراقی پێوەربن، لەگەڵ هەموو رێزێکمان بۆ هەموو ناسنامە لاوەکییەکان".  ئەم بڕیارەی سەرۆکوەزیرانی عێراق دوای چەند کاژێرێک هات لە داواکاریی ئەحمەد جبووری، پەرلەمانتاری پارێزگای نەینەوا، کە لە هەژماری خۆی لە توویتەر رایگەیاند "بۆ بەڕێز فەرماندەی گشتی، لیژنەی وەرگرتنی خوێندکاران لە کۆلێژی سەربازی (خولی ١١١) کە ژمارەیان ٢٥٠ خوێندکارە، پابەندنەبوو بە دابەشکردنی کورسییەکان بە دادپەروەری بەسەر پارێزگاکاندا، رێژەکەش بەمشێوەیەیە: بەسرە: ٠، ئەنبار: ٠، دیالە: ٢٣، قادسییە: ١٥، بابل: ٢٧، زیقار: ١٥، نەینەوا: ٨، لەکاتێکدا لیژنەکە پابەندبوو بە دەستنیشانکردنی ئایینزای خوێندکارەکان، داوای ئەنجامدانی لێکۆڵینەوە دەکەین".  پێشتر لیوا یەحیا رەسووڵ، گوتەبێژی فەرماندەی گشتیی هێزە چەکدارەکانی عێراق، لیستی وەرگیراوانی خولێکی سەربازیی بڵاوکردەوە، کە لەپاڵ ناوەکانیان، مەزهەبیشیان نووسراوە، زۆربەی قوتابییە وەرگیراوەکانیش لە مەزهەبی شیعەن.  لە وەرگرتنی قوتابیان لەو خولە سەربازییەدا لە عێراق، ئاماژە بە مەزهەبی قوتابیان کراوە، زۆربەی ئەوانەشی وەرگیراون شیعەن و زۆر بە کەمی سووننەی تێدایە، هیچ کوردێکیش وەرنەگیراوە.  دوای هەڵوەشاندنەوەی سوپای عێراق لە ساڵی ٢٠٠٣ و هەوڵدان بۆ سەرلەنوێ دامەزراندنەوەی ئەو سوپایە لەگەڵ هاوپەیمانان، بڕیاربوو رێژەی کورد لەو سوپایە ٢٠ % بێت، سوننە ٢٥ % و شیعە ٥٠ % بێت و ٥ % ی دیکەش بۆ پێکهاتەکانی دیکە بێت.   دابەشکردنەکەش لەنێو وەزارەتی بەرگریدا بەو شێوەیە بوو، فەرماندەی گشتیی هێزە چەکدارەکان بۆ شیعە بێت، وەزیری بەرگری بۆ سوننە بێت، سەرۆک ئەرکان و ئەمینداری گشتی کورد بن، بە هەمان شێوە بۆ بەڕێوەبەرە گشتییەکان و پۆستەکانی دیکەش، بەڵام ئێستا رێژەی کورد لەنێو ئەو سوپایە بە کەمتر لە ١ % دەخەمڵێنرێت. رێژەی سووننەش کە بڕیاربوو ٢٥ % ی سوپا پێکبهێنن، ئێستا بە ١٠ % کەمتر دەخەمڵێنرێت.