محەممەد کەریم خەفاجی، وەزیری کشتوکاڵی عێراق لە کۆنگرەیەکی رۆژنامەڤانیدا وەڵامی پرسیاری پەیامنێری رووداوی لەبارەی پشکی جووتیارانی هەرێمی کوردستان و ئەو بڕە گەنمەی کە لێیان وەردەگیرێت گوتی، "هەر جووتیارێک گرێبەستەکەی و رووبەری زەوییەکەی دیاریکراوە لەگەڵ پێشبینیی بەرهەمهێنان، ئەمەش بە لیست رەوانەی وەزارەتی بازرگانی دەکرێت، بۆیە لەژێر ئەو رۆشناییەدا بەرهەمەکە لە جووتیاران وەردەگیرێت، لەبارەی هەرێمی کوردستانیشەوە هەمان بابەتە و بڕی رووبەری داچێنراو پێشبینیی بەرهەمهێنانە کە ئەمەش بە هاوئاهەنگی لەگەڵ هەرێمی کوردستان ئەمساڵ و لە رابردوودا ئەو کارە کراوە".   بە گوتەی محەممەد کەریم، پێشتر پشکی هەرێمی کوردستان ٢٥٠ هەزار تۆن بووە، بەڵام لەگەڵ لیژنەی کشتوکاڵی پەرلەمان ئەو بابەتەیان تاوتوێکردووە، ئەمساڵ بڕەکە ٣٠ بۆ ٣٥ هەزار تۆنی دیکە لە ساڵی رابردوو زیاترکراوە.  پلانی وەرگرتنی گەنم و جۆی جووتیاران لە عێراق لە ٢٠ ـی مانگی نیسان دەستیپێکرد و لە ١٥ ـی ئەم مانگە کۆتاییهات.   بە گوتەی وەزیری کشتوکاڵی عێراق، وێڕای گەنم، ئەمساڵ زیاتر لە ٤٥٠ هەزار تۆن جۆ رادەستکراوە. هاوکات زیاتر لە ٧٠٠ هەزار تۆن جۆی ساڵانی رابردوویش بۆ هەناردن ئامادەیە، هەفتەی داهاتووش میکانزمی هەناردنی بەرهەمی جۆ رادەگەیێنن.  لەبارەی پارەی گەنمی ئەمساڵی جووتیارانی هەرێمی کوردستانەوە کەمال موسلیم، وەزیری بازرگانی و پیشەسازیی هەرێمی کوردستان بە تۆڕی میدیایی رووداوی راگەیاند، کۆی پارەی گەنمی ئەمساڵی جووتیارانی هەرێمی کوردستان نزیکەی ١٩٢ ملیار دینارە.  هاوکات بڕیارە ئەمساڵ وەزارەتی کشتوکاڵی عێراق کارتی ئەلیکترۆنیی یەکگرتوو بۆ سەرجەم جووتیارانی عێراق دەربکات کە زانیاریی تەواوی تێدایە لەبارەی جووتیاران و ئەو زەوییەی کاری لەسەردەکەن.