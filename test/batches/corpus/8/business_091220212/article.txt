بەپێی نووسراوی ژمارە (١٠٩٤٦)ی وەزارەتی دارایی و ئابووری هەرێمی کوردستان، کە لە ئەمڕۆ پێنجشەممە ٠٩ - ١٢ - ٢٠٢١ دەرچووە و واژۆی وەزیری دارایی لەسەرە، بڕیار دراوە بە راگرتنی سەرجەم خەرجییەکانی ساڵی دارایی ٢٠٢١.  لە نووسراوەکە، کە رێنمایی ژمارە ١٠ی وەزارەتەکەیە هاتووە: بەهۆی نزیکبوونەوەی ساڵی دارایی ٢٠٢٢ و دیاریکردنی هەلی گونجاو بۆ یەکە ژمێرییەکانی بەستراو و نەبەستراو بە وەزارەتەکان، بە مەبەستی پاکتاوکردنی ژمێرکارییەکان، گەیاندنیان بە وەزارەت، وەزارەتی دارایی چەند بڕیارێکی دەرکردووە، لەوانە:  ١ - راگرتنی سیستمی ئۆنلاین لە رێکەوتی دەرچوونی ئەو رێنماییە تاوەکو کردنەوەی خەرجی لە ساڵی دارایی / ٢٠٢٢.  ٢ - راگرتنی گشت خەرجییەک لە رۆژی ١٦ - ١٢ - ٢٠٢١ بۆ ساڵی دارایی ٢٠٢١ (جگە لە مووچە و پێشینەی خەرجکراوی مانگانە، کرێی مانگانە و خەرجییەکانی پاککردنەوە و خواردن).  ٣ - راگرتنی زیادکردنی پێشینەی بەردەوامی مانگانە.  ٤ - ئەم راگرتنە تەمویلکردنی تایبەت بە پڕۆژەکانی وەبەرهێنان و پەرەپێدانی پارێزگاکان ناگرێتەوە.  ٥ - لە رێککەوتی دەرچوونی ئەم رێنماییەوە، هیچ داواکارییەکی خەرجی ئاڕاستەی وەزارەتمان نەکرێت.  ٦ - ئەو نووسراوانەی کە فەرمانی خەرجکردنی وەزارەتمانیان هەیە، لە بەڕێوەبەرایەتیی گشتیی ژمێرکاری / بەڕێوەبەرایەتیی خەرجییەکان، کە ئاراستەی گەنجینەکان دەکرێت و رێککەوتی دەرکردنیان دەکەوێتە پێش ١٦ - ١٢ - ٢٠٢١ جێبەجێ دەکرێت و راناگیرێت. ئەو نووسراوانەی کە داخڵی سیستەم کراون و کاریان لەسەر نەکراوە، لە ساڵی نوێدا کاریان لەسەر دەکرێت.  ٧ - ئەم رێنماییە لە رۆژی ١٦ - ١٢ - ٢٠٢١ کاری پێدەکرێت و لە رۆژنامەی وەقائیعی کوردستان بڵاودەکرێتەوە.  رێنماییەکەی وەزارەتی دارایی