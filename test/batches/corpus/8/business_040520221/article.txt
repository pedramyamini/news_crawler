ریم حاتم، گەشتیارێکی خەڵکی شاری بەغدایە و بە رووداوی گوت، "ئەوە یەکەمجارە دێمە دهۆک و کاتەکەش گونجاو بوو، کەشوهەواکە زۆر خۆشە، خەڵکی ئێرە زۆر باشن و هاوکارن لە گەڵمان، هەموو شتەکان زۆر خۆش و باش بوون. "  ئیبراهیم ئەکرەم، هاوژینی ریم باسی لەوە کرد، "بەڕاستی کەشوهەوای جەژن لێرە زۆر خۆشە، ئەوە جاری دووەمە من دێمە دهۆک، جاری یەکەم کە هاتم زۆر شوێن گەڕاین و چووینە چیای زاواش کە شوێنێکی زۆر خۆشە و دیمەنێکی جوانی هەیە، بەڕاستی خەڵک زۆر باشن لە گەڵمان و ئیشاڵڵا جارێکی دیکەش دێینەوە. "  خاوەنی شوێنە گەشتیارییەکان لە رۆژانی جەژندا ئامادەکاریی تەواویان بۆ پێشوازیکردن لە گەشتیاران کردووە، چونکە لە دوو ساڵی رابردوودا بەهۆی کۆرۆناوە رێژەیەکی کەمتر لە گەشتیاران سەردانی هەرێمی کوردستانیان کردووە.  بارزان ئیبراهیم، خاوەنی شوێنێکی گەشتیارییە لە دهۆک و دەڵێت، "ئەمساڵ رێژەی گەشتیاران لە ساڵی پار زیاترە، بەپێی پێشبینییەکانمان رۆژ دوای رۆژ رێژەی هاتنی گەشتیاران بۆ دهۆک زیاتریش دەبێت، هەر گەشتیارێک ئەگەر بە خێزانی هاتبێت، لەنێوان ١٠٠ بۆ ١٥٠ دۆلار خەرج دەکات، بەڵام هەیانە بۆ ماوەی هەفتەیەک یان زیاتر دەمێنێتەوە و تاوەکو ١٠٠٠ دۆلاریش خەرج دەکەن. "  بەڕێوەبەرایەتیی گەشتوگوزاری دهۆک لە ١٠ رۆژدا پێشبینیی دەکات نزیکەی ٤٠ هەزار گەشتیار سەردانی پارێزگاکە بکەن، پار ساڵ لە مانگی یەک و دوودا ٥٤ هەزار گەشتیار سەردانی دهۆکیان کردبوو، بەڵام لە ئەمساڵدا لە مانگەکانی یەک و دوودا زیاتر لە ١٣٠ هەزار گەشتیار سەردانی پارێزگاکەیان کردووە.  رێوار محەممەد، گوتەبێژی گەشتوگوزاری دهۆک بە رووداوی گوت، "زۆرینەی ئەو گەشتیارانەی دێنە پارێزگای دهۆک، لە موسڵ و ناوەڕاست و باشووری عێراقەوە دێن، بەڵام ئێمە وەکو بەڕێوەبەرایەتیی گەشتوگوزاری دهۆک ئەمساڵ هاوئاهەنگییەکی باشمان لەگەڵ کۆمپانیا گەشتیارییەکانی باکووری کوردستانیش هەیە و هەوڵدەدەین زۆرترین رێژەی گەشتیار لە باکووری کوردستان و وڵاتانی دەورووبەریشەوە بهێنینە دهۆک. "  بەگوێرەی ئامارەکانی گەشتوگوزاری دهۆک، سەرجەمی گشتیی ئەو گەشتیارانەی کە ساڵی رابردوو سەردانی پارێزگاکەیان کردووە، یەک ملیۆن و ٥٠٠ هەزار گەشتیار بوون، لە سەرەتای ئەمساڵیشەوە تاوەکو کۆتایی مانگی ئادار، زیاتر لە ٤٠٠ هەزار گەشتیار سەردانی دهۆکیان کردووە.