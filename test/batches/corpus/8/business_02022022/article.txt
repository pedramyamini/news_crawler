رۆژی سێشەممە ٠١ - ٠٢ - ٢٠٢٢ نرخی نەوت بۆ سەرووی ٩١ دۆلار بەرزبووەوە، بەڵام ئەمڕۆ نزیکەی دوو دۆلار دابەزی. هاوکات نرخی نەوتی خاوی رۆژئاوای تێکساسیش تا رادەیەک دابەزی و هەر بەرمیلێک بە ٨٨ دۆلار و ٣٩ سەنت مامەڵەی پێوەکرا.   لە چەند رۆژی رابردوودا نرخی نەوت بە رێژەیەکی بەرچاو بەرزبووەوە، بە جۆرێک گەیشتە سەروو ٩١ دۆلار، لە دوای ساڵی ٢٠١٤ ـەوە ئەوە یەکەمجارە ئەو بەرزبوونەوەیە بە خۆیەوە دەبینێت، کە هۆکارێکی سەرەکیی بەرزبوونەوەکە کێشەکانی نێوان رووسیا و وڵاتانی رۆژئاوایە لەسەر ئۆکراینا.  ئەو کێشانە نیگەرانیی دروستکردووە لەسەر پچڕانی هەناردەکاریی نەوت و گازی رووسیا. لەلایەکی دیکەشەوە بەرهەمهێنەرانی نەوت کە ئەندامن لە هاوپەیمانیی ئۆپێک پڵەس، نەیانتوانیوە بەپێی پلانەکانیان خستنەڕووی نەوت زیادبکەن و ئەوەش بازاڕەکانی نەوتی رووبەڕووی کەمیی نەوت کردووەتەوە.  لە بازاڕی ئاڵوگۆڕی دراو بەهای دۆلار بەرامبەر بە یۆرۆ بەراورد بە دوێنێ بە جێگیری ماوەتەوە و ئێستا هەر یۆرۆیەک بە ١.١٢٧ دۆلار مامەڵەی پێوەدەکرێت.  بەهای لیرەی تورکیا جێگیرە و یەک دۆلار بەرامبەرە بە ١٣.٤٠ لیرە، بەهای تمەنیش بەرامبەر دۆلار بە ٢٧ هەزار و ٨٠٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٢٧ EUR / USD  پاوەند - دۆلار ١.٣٥٢ GBP / USD  دۆلار - یەن ١١٤.٧٧٧ USD / JPY  دۆلار - لیرە ١٣.٤٠ USD / TRY  یەک دۆلار - ریاڵ (تمەن) ٢٧ هەزار و ٨٠٠ تمەن USD / IRR  نرخی زێڕ بەراورد بە رۆژی دووشەممە کەمێک بەرزبووەتەوە و لەگەڵ کردنەوەی بازاڕەکانی جیهان لە رۆژی چوارشەممە ئۆنسەیەک زێڕ بە ١٧٩٨ دۆلار مامەڵەی پێوەدەکرێت، هەر ئۆنسەیەک زیویش بە ٢٢ دۆلار و ٦٤ سەنتە.