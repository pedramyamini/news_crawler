ئەلێکس تێدی، شرۆڤەکاری بازاڕە داراییەکان لە کۆمپانیای "ئۆرۆس ئەفڤایزەری" دەڵێت، "لەڕاستیدا سزاکان و ئەو کاریگەرییانەی کە لەسەر بازاڕەکان دایانناوە، گەورەن. ئەوەش بەو مانایەیە کە روبڵ بەشێکی زۆری بەهاکەی خۆی لەدەستداوە. هەروەها بەو مانایەیە کە هەڵاوسان بەرزدەبێتەوە و خەڵکی ئاسایی رووسیا کاریگەریی گەورە لەسەر ژیانیان دروستدەبێت و ناچارن بە وریاییەوە پارە خەرجبکەن".  ئەمریکا، ئەوروپا و چەندین وڵاتی دیکەی وەکو کەنەدا بانکە رووسییەکانیان لە تۆڕی جیهانی گواستنەوەی پارەی نێوان بانکەکان، ناسراو بە سویفت دەرکردووە و ٦٣٠ ملیار دۆلار سامانی بانکی ناوەندیی رووسیایان سڕکردووە.  ئەوەش بووەتە هۆکار بۆ ئەوەی بازرگانیی نێودەوڵەتیی رووسیا گورزێکی کوشندەی بەربکەوێت.  کریس ویفەر، بەڕێوەبەری یەکەی رووبەڕووبوونەوەی مەترسییەکان لە کۆمپانیای "ماکرۆئەدڤایزەری" ئاماژە بەوە دەکات، "سزای ئابووریی دیکە بەڕێوەن کە زیانی گەورەیان دەبێت؛ سزاکان بە جۆرێکن تاوەکو ئێستا نەبینراون. هەرچەندە پێشتر سزاکان کەسانی نزیک لە دەسەڵات و کەرتی بەرگریی دەکردە ئامانج، بەڵام ئێستا کەرتی ئابووریی کردووەتە ئامانج و ئەوەش زیانی گەورە لە هاووڵاتییان دەدات".  سبێربانک و ڤی تی بی بانک و چەندین بانکی گەورەی دیکەی رووسیا لە بەیاننامەیەکی هاوبەشدا دەڵێن، پێکەوە کاردەکەن بۆئەوەی سەقامگیریی بازاڕەکانی رووسیا تێکنەچێت، بەڵام نۆرەگرتنی بەردەم بانکەکان نیگەرانیی ئێستای خەڵک لە دۆخەکە پیشاندەدەن.