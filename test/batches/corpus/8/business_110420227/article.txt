ئەمڕۆ دووشەممە، ١١ی نیسانی ٢٠٢٢، دوای کۆبوونەوەی شاندی حکومەتی هەرێمی کوردستان لەگەڵ وەزارەتی نەوتی عێراق، وەزارەتی نەوت راگەیێندراوێکی لەبارەی ناوەڕۆکی کۆبوونەوەکە بڵاوکردەوە، کە تێیدا هاتووە: "ئیحسان عەبدولجەبار، وەزیری نەوتی عێراق رایگەیاند پرەنسیپە گشتییەکانی وەزارەتەکەیان بریتییە لەوەی هەرێمی کوردستان سەرجەم ئەو گرێبەستانە رەوانە بکات، کە لەگەڵ وڵاتان و کۆمپانیا نەوتییەکان واژۆی کردووە بەمەبەستی پێداچوونەوە و هەوارکردنەوە و چاککردنیان، جگە لەوەی ئەو لایەنەی واژۆی کردووە دەگۆڕدرێت بۆ کۆمپانیایەکی نەوتی، کە بۆ ئەو مەبەستە دروستدەکرێت بەپێی بڕیاری ئەنجوومەنی وەزیرانی عێراق و بارەگاکەی لە هەولێر دەبێت. "  لە راگەیێندراوەکەی وەزارەتی نەوتی عێراقدا ئەوەش هاتووە: "ئەو کۆمپانیایە موڵکی دەسەڵاتی فیدڕاڵی دەبێت و رێگەی پێدەدرێت هەموو چالاکییە نەوتییەکان بکات بەپێی ئەو دەسەڵات و پێوەر و رێوشوێنانەی ئامادەدەکرێت و دەخەمڵێندرێت لەلایەن کۆمپانیای نەوتی نیشتمانی و وەزارەتی نەوتی عێراق. "  راگەیێندراوەکەی وەزارەتی نەوتی عێراق ئاماژەی بۆ ئەوە کردووە ئەو زانیارییانە لە کۆنگرەیەکی رۆژنامەوانیی ئیحسان عەبدولجەبار، وەزیری نەوتی عێراق و خالید شوانی، وەزیری هەرێم بۆ کاروباری دانوستاندن باسکراون. هەروەها ئەوەش هاتووە: "وەزیری نەوتی عێراق باسی لەوەکردووە پرەنسیبە گشتییەکانی وەزارەتی نەوت ئەوەش لەخۆدەگرێت کە هەژمارێکی بانکی لە یەکێک لە بانکە جیهانییەکان دەکرێتەوە بۆ دانانی پارەی داهاتەکانی فرۆشتن و هەناردەکانی نەوتی خاو تێیدا و ئەو هەژمارە داراییە سەر بە وەزارەتی دارایی دەبێت و بەکاردەهێنرێت بۆ دابینکردنی پارەکان بۆ بەرژەوەندیی هەرێمی کوردستان، لەکاتێکدا ئەگەر لە وەزارەتی دارایی فیدڕاڵییەوە درەنگ نێردرا. "  وەزیری نەوتی عێراق دوای کۆبوونەوەکە رژدبوونی وەزارەتەکەی بۆ گەشەپێدانی پیشەسازیی نەوت و گاز لە هەموو عێراقدا دووپاتکردووەتەوە بەپێی رێوشوێن و میکانیزم و پێوەری هونەری و پیشەیی جیهانی، لەگەڵ کارکردن بۆ زیادکردنی داهاتە داراییەکانی و بەو شێوەیەی، کە پشتیوانی ئابووریی نیشتمانی بکات.  ئیحسان عەبدولجەبار، وەزیری نەوتی عێراق، باسی لە کاری هاوبەشی هەردوولا کردووە بۆ چارەسەرکردنی هەموو کێشەکان و کەمکردنەوەی ئەو ناکۆکییانەی کە کێشەکانی ساڵانی رابردوو دروستیان کردووە، لەگەڵ چوونە قوناخێکی نوێ لە هاوئاهەنگی و بەشێوەیەک کە خزمەتی گشتی بکات.  بەپێی راگەیێندراوەکە شاندی هەرێمی کوردستان کە لە خالید شوانی، وەزیری هەرێم بۆ کاروباری دانوستاندن و ژمارەیەک لە بەرپرسانی وەزارەتی سامانە سرووشتییەکان بووە و سێ لە ئەندامانی شاندەکە پلەی وەزیریان هەبووە، رایانگەیاندووە دەگەڕێنەوە بۆ هەرێمی کوردستان بۆ ئەوەی راوێژ لەگەڵ حکومەتی هەرێمی کوردستان بکەن لەپێناو دەستپێکردنەوەی گەڕی دووەمی دیالۆگ و گفتوگۆ، وەزیری نەوتی عێراق ئاماژەی بۆ تێگەیشتنی ئەندامانی شاندەکەی هەرێمی کوردستان بۆ ئەو بابەتانە کردووە، کە لە کۆبوونەوەکەدا خراونەتەڕوو.  خالید شوانی، وەزیری هەرێم بۆ کاروباری دانوستاندن، لە کۆنگرە رۆژنامەوانییەکەدا گوتوویەتی: "کۆبوونەوەیەکی راشکاوانە بووە و رێککەوتن کرا لەسەر دانانی میکانیزم گەلێک رەنگە لە پلانی کاری ئایندەیی بێت بۆ چارەسەرکردنی کێشەکانی نەوت بە هەموو جومگەکانییەوە بەشێوەیەکی ریشەیی. "  جەختیشیکردووەتەوە یاسای نەوت و غازی چارەسەری گونجاوترینە بۆ نەهێشتنی هەموو کێشەکان و ئەو کۆبوونەوەیە سەرەتایەکی باش دەبێت بۆ هاوئاهەنگی لەنێوان وەزارەتی نەوت و حکومەتی هەرێمی کوردستان.  بەپێی وەزارەتی نەوتی عێراق لە کۆبوونەوەکەدا ژمارەیەک لە بریکارانی وەزارەت و بەرپرسان و لێژنە پەیوەندیدارەکان لە کۆمپانیای نەوتی نیشتمانی و فەرمانگە پەیوەندیدارەکانی وەزارەت ئامادەی بوون.   لە ١٥ ى شوباتى ٢٠٢٢، دادگەی باڵاى فیدراڵیی عێراق یاسای نەوت و گازى ساڵى ٢٠٠٧ ى هەرێمى کوردستانى بە نادەستووری لەقەڵەمدا و داوایکرد بەرهەمەکانى نەوتى رادەستى بەغدا بکرێت.   ئەو بڕیارە لەلایەن سەرۆکایەتییەکانی هەرێمى کوردستانەوە رەتکرایەوە و ئاماژەیان بەوە کرد کە هەموو رێوشوێنێکى یاسایی و دەستووری دەگرنەبەر بۆ پاراستنى سەرجەم گرێبەستەکانى نەوت و گازى سرووشتى.