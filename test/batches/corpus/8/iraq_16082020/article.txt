کازمی لە ٢٠ی ئەم مانگەدا بەرەو پایتەختی ئەمریکا دەفڕێت و بەغدا وەک باخچەیەکی کراوە، لەبەردەم ئەو هێزە سیاسییانەدا بەجێدەهێڵێت، کە بڕیارە هەڵسەنگاندن بۆ سەد رۆژەی کابینەکەی بکەن. بێگومان ئەوان بەتەنیا چاویان لە بەغدا نابێت، بەڵکو بەردەوام نیگا لە واشنتن دەگرن و بۆن بە رووداوەکانی نێو ژوورەکانی کۆشکی سپییەوە دەکەن، تاوەکو بڕیار لە رووداوەکانی سەر زەوی بدەن لە بەغدا.  هەرچەندە تائێستا، موقتەدا سەدر، کە خۆی وادەی سەد رۆژەکەی بۆ کازمی لە یەکەم رۆژی دەستبەکاربوونیەوە دیاریکرد، دوای تەواوبوونی ئەو ژمارە رۆژە، هیچ قسەیەکی لەبارەی ئاستی حکومەتەکەی کازمییەوە نەکردووە، بەڵام عیزەت شابەندەر، سیاسەتڤانی عێراقی، داوای لە هەریەە لە عەمار حەکیم و هادی عامری کردووە لەدوای سەد رۆژ لە دەسەڵاتداریەتی کازمی "بەخەڵک بڵێن لە ماوەی ئەو سەد رۆژەدا چی روویداوە؟ ".  حەکیم و عامری، رووبەڕووی ئەو داوایە کراونەتەوە، چونکە گەورەترین پشتگیریکاری دەستبەکاربوونی کازمی بوون وەک سەرۆکوەزیرانی عێراق.  شابەندەر هەر لەس ەرەتاوە ئۆپۆزیسیۆنبوونی خۆی بۆ حکومەتەکەی کازمی نەشاردووەتەوە، بەڵام پێیوایە کە سەرکردە شیعەکان کە پشتگیری پێکهێنانی حکومەتیان کرد، ئەوان دۆڕاوی یەکەمن لەم بارودۆخەدا کە ئێران تاڕادەیەک لێی رازییە بەبڕوای شابەندەر، بەبێئەوەی روونی بکاتەوە بۆچی ئێران لە کارەکانی تائێستای کازمی لە سەرۆکایەتی حکومەتدا رازییە.  ئەو هەڵسەنگاندنەی سیاسییە عێراقییەکە بۆ رای ئێران لەبارەی سەرۆکوەزیرانی عێراقەوە، هاوکاتە لەگەڵ رەتکردنەوەی بەردەوامی میلیشیا پشتگیریکراوەکانی ئێران، بۆ ئاستی حکومەتەکەی کازمی، ئەوەش لەبەر هەڵوێستی لە بوونی هێزەکانی ئەمریکا لەسەر خاکی عێراق، جیا لە بەرزکردنەوەی دروشمی ئاشکرای دژایەتیکردنیان و لێدانی بەرژەوەندییەکانیان.  جیا لەوەش، ئەو میلیشیایانە، لەمڕۆژانەی رابردوودا، هێرشە مووشەکییەکانیان بۆ چەندین ناوچەی جیاواز چڕ کردووەتەوە. چ ناوچەی سەوزی بەغدا کە بارەگای باڵیۆزخانەی ئەمریکای لێیە، یان تاجی کە سەربازگەی هێزەکانی ئەمریکای لە چوارچێوەی هاوپەیمانیی نێودەوڵەتی لە دژی داعش لێیە.   دەسەڵاتدارانی عێراق هێشتا سوورن لەسەر بەردەوامبوونی هاوئاهەنگی نێوان عێراق و هاوپەیمانیی نێودەوڵەتی لە شەڕی دژی داعشدا. ئەم دووپاتکردنەوەیە لە کۆبوونەوەی نێوان قاسم ئەعرەجی، راوێژکاری ئاسایشی نیشتمانی عێراق و جێگری فەرماندەی هێزەکانی هاوپەیمانان لە بەغدا هات.  لە نێو ئەم هەموو دژبەیەکی و ناکۆکییانەدا، کازمی لەگەڵ خۆیدا ژمارەیەک دۆسێی قورس و ئاڵۆز، دەباتە سەر مێزی گفتوگۆکانی لەگەڵ دۆناڵد ترەمپی سەرۆکی ئەمریکا. لە کاتێکدا سەرۆکی ئەمریکا گیرۆدەی دەستی پەتای کۆرۆنا و هەڵبژاردنەکانی داهاتووە کە بۆ ئەو چارەنووسسازن. هەرچەندە دۆسیێکانی ناو جانتاکەی کازمی قورسن و بابەتی ئاڵۆزیان تێدایە، بەڵام لایەنە عێراقییەکان هەریەکەیان بەئومێدی یەکلاکردنەوەی چارەنووسی یەکێک لەو دۆسێیانە، یان لانیکەم باسکردنی هەندێکیانن.  کازمی هەوڵدەدات لەگەڵ ترەمپ، لە دۆسێیەکانی وەک وزە، ئابووری و وەبەرهێناندا پێشکەوتن بەدەست بهێنێت، کە ئەوەش بەدڵی هەندێک لایەنی عێراقییە و گرەوی لەسەردەکەن. بەڵام هیواداریشە گەرچی پێشکەوتنێکی بچووکیش بێت، لە دۆسێی بوونی هێزەکانی ئەمریکا لە عێراقدا بەدەست بهێنێت، چونکە ئەوە دۆسێیەکی فۆکەس لەسەرکراوی زۆر لایەنی عێراقییە.  ترەمپ، بەهەمان خەونەوە بۆ دیدارەکە ناڕوانێت، چونکە کازمی ژمارەیەک خەونی نیشتمانیی لەگەڵ خۆیدا هەڵگرتووە کە دەیەوێ بەهۆیانەوە هەموو لایەنە سیاسییە جیاواز و ناکۆکەکانی عێراق رازی بکات، ئەگەر چارەسەری کاتیش بێت، تاوەکو بەهۆیانەوە قۆناخی هەڵبژاردنی پێشوەختە تێبپەڕێنێت و ئەوە بەدەست بهێنێت کە لایەنگرەکانی بەگەورەترین سەرکەوتن لە سەردانەکەیدا بۆ واشنتن دەیبینن.  لایەنگرانی سەرۆکوەزیرانی عێراق، پێیانوایە بەتەنیا قبوڵکردنی ئیدارەی ئەمریکا بۆ سەردانی ئەو وڵاتە لەم ساتەدا و پێشوازی بێوێنەی ئیدارەکە، خۆی ئاماژەیە بەوەی کە دۆسیە قورسەکان پێشکەوتنی بەرچاویان تێدا بەدی دێت، تەنانەت لەسەر ئاستی هەرێمایەتیش، کە ئەگەر هەیە کازمی رۆڵی پەیامبەری نێوان ئێران و ئەمریکا ببینێت. بەتایبەت کە چاودێرانی سیاسی لە بەغدا بەدووری نازانن کازمی ئەو رۆڵە ببینێت، چونکە واشنتن و تاران کازمییان قبووڵە. هەر ئەوەش وایکردووە شابەندەر پێیوابێت ئێران، براوەی یەکەمی سەردانەکەی کازمییە بۆ واشنتن، بەبەراورد بە هاوپەیمانەکانی لە عێراقدا. بەبڕوای ئەو، لێکەوتەکانی سەردانەکە بە پۆزەتیڤ، رێگە بە کازمی دەدات لە پاش گەڕانەوە لە پایتەختی ئەمریکا، رووبەرێکی گەورەتری بۆ جموجۆڵ لەبەردەستدا بێت.  هەڵوێستەکان لەسەردانەکە، لای پێکهاتەکانی عێراق، جیاوازە. لای لایەنە سیاسییەکانیش بەهەمانشێوەیە. کورد، شیعە و سوننە خاوەن هەڵوێستی دژ بەیەکن لەبارەی هێزەکانی ئەمریکا لە عێراقدا. شیعەکان بەتەواوی رەتیدەکەنەوە (لەگەڵ بوونی جیاوازییەکی کەم لەبارەی سرووشتی هەبوونی هێزەکان یان پاشەکشەکردنیان). لە کاتێکدا کورد و سونە پێیانوایە مانەوەی ئەو هێزانە پێویستە، بۆ بەدەستهێنانی هاوسەنگی لە بەرامبەر رێکخراوی داعشدا، هەروەها بێتوانایی حکومەت لە کۆنترۆڵکردنی چەک لە دەستی دەوڵەت و دامەزراوەکانی و بەهێزکردنی دامەزراوە سەربازییەکانی.   هەرچی هێزە سیاسییەکانە، کوردی یان سوننە یان شیعە بن، هەریەکەیان لە سۆنگەی بەرژەوەندیی جیاوازەوە لە سەردانەکە دەڕوانن. لە کاتێکدا بابەتی سەرەکی سەردانەکە، تەواوکردنی ئەو دانوستاندنانەیە کە هەردوولایەنی ئەمریکی و عێراقی لە ١٠ی حوزەیرانی رابردوودا دەستیان پێکرد، بەناوی گفتوگۆی ستراتیژی، بەپێی رێککەوتنی پێشووی نێوان هەردوولا لە ساڵی ٢٠٠٩ دا.  لە نێوان ئەم هەڵچوون و داچوونە تووندانەدا، دۆسێی گفتوگۆ ستراتیژییەکان گۆڕانکاری زۆری بەسەرداهات، لە ماوەی دوو مانگی رابردوودا. هەندێک لایەنی عێراقی پێیانوایە دانوستاندنەکە دەبێ لەسەر بنەمای یەک دێڕ بێت: پاشەکشەی بێمەرجی هێزەکانی ئەمریکا لە عێراق. لە کاتێکدا هەندێک لایەنی دیکە کە لایەنگری مانەوەی هێزەکانی ئەمریکان لە عێراقدا، پێیانوایە ئەو دانوستاندنە دەبێ ئاراستەیەکی نوێ لە پەیوەندییەکانی نێوان ئەمریکا و عێراقدا دەستنیشان بکات، کە پشت بە ئامانجی دوور مەودا ببەستێت.  کازمی لە کاتی دانیشتن لەسەر مێزی گفتوگۆکە لە بەرامبەر ترەمپ، دەبێ بەوریاییەوە مامەڵە لەگەڵ ئەم دۆسیە قورسەدا بکات، چونکە هەم چارەنووسی خۆی تاڕادەیەکی زۆر پەیوەندی بە ئاراستەی لێکەوتەکانی ئەو دانیشتنەوە هەیە، هەم بڕیاردانیش لەگەڵ ترەمپ لەسەر ئەو دۆسێیە، بۆ سەرۆکی ئەمریکاش ئاسان نییە، کە ئێستا ململانێیەکی قورسی لەگەڵ جۆ بایدن، بەربژێری دیموکراتەکاندا هەیە بۆ بەدەستهێنانەوەی کورسی سەرۆکایەتی ئەو وڵاتە، بۆ چوار ساڵی دیکە.