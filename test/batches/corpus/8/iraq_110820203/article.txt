حازم جومەیلی، بریکاری تەکنیکیی وەزارەتی تەندروستی و ژینگەی عێراق، ئەمڕۆ سێشەممە، لە لێدوانێکی رۆژنامەوانیدا رایگەیاند: "وەزارەتی تەندروستی لەگەڵ چوار گەورە کۆمپانیای جیهانی و پێشکەوتووی ئەمریکا، بەریتانیا، رووسیا و چین لە پەیوەندیدایە، کە هەوڵی بەرهەمهێنانی پێکوتەی ڤایرۆسی کۆرۆنا دەدەن".  بریکارەکەی وەزارەتی تەندروستی راشیگەیاند "دیدارمان لەگەڵ ماکسیم ماکسیمۆڤ، باڵوێزی رووسیا لە بەغدا هەبوو سەبارەت بە پێکوتەی کۆرۆنا و لە پەیوەندیداین بۆ ئەوەی بزانین کەی تۆماردەکرێ و بەرهەمدەهێندرێ، بۆیە لە ئەگەری ئەوەی بسەلمێندرێ پێکوتەیەکی کاریگەرە بۆ نەخۆشخانەکانی عێراق دابینی دەکەین".  بەپێی وەزارەتی تەندروستی عێراق، تائێستا ١٥٣ هەزار و ٥٩٩ کەس لە عێراق و هەرێمی کوردستان تووشی کۆرۆنا بوون، ١٠٩ هەزار و ٧٩٠ لەو تووشبووانە چاکبوونەتەوە، ٥٤٦٤ تووشبووی دیکەش گیانیان لەدەستداوە.  هاوکات دکتۆر ریاز حەلفی، بەڕێوەبەری گشتی تەندروستی گشتی لە وەزارەتی تەندروستی و ژینگەی عێراق رایگەیاند: "زیاتر لە ٢٠ وڵات کێبڕکێ دەکەن بۆ بەرهەمهێنانی پێکوتەی کۆرۆنا، ئێستاش زیاتر لە ١٥٠ پێکوتە هەن، کە بە سێ قۆناخدا تێدەپەڕن بۆ سەلماندنی کاریگەرییان. تائێستا  ئەو پێکوتانە لە قۆناخی سێیەمی تاقیکردنەوەدا  لەسەر زیاتر لە ٣٠ هەزار خۆبەخش تاقیکراونەتەوە".  ڤلادیمیر پووتین، سەرۆکی رووسیا رایگەیاند، وەزارەتی تەندروستیی وڵاتەکەی ڤاکسینی کۆرۆنای پەسندکردووە و کچەکەی خۆیشی ڤاکسینەکەی پێدراوە.   ڤاکسینەکەی رووسیا لەلایەن ئینستیتیوتی گامالێیا لە مۆسکۆ پەرەی پێدەدرێت، ئەمڕۆ سێشەممە وەزارەتی تەندروستیی رووسیا گڵۆپی سەوزی بۆ هەڵکردووە. پووتین هیواخوازە بەزوویی رووسیا دەست بکات بە بەرهەمهێنانی فراوانی ڤاکسینەکە.   بە گوتەی پووتین، کچەکەی کاتێک ڤاکسینەکەی وەرگرتووە کەمێک پلەی گەرمیی لەشی بەرزبووەتەوە، بەڵام بەخێرایی نەماوە. "سەرەتا پلەی گەرمیی لەشی ٣٨ پلە بووە، دواتر بووە بە ٣٧ و ئاسایی بووەتەوە".  سەرۆکی رووسیا لە ڤیدیۆکۆنفرانسێکدا لەگەڵ وەزیرەکانی حکومەتەکەی گوتی، ئەمڕۆ بۆ یەکەمجارە لە جیهان ڤاکسینی دژی ڤایرۆسی کۆرۆنا تۆمارکرا، کە تاوەکو ئێستا زیاتر لە ٢٠ ملیۆن و ٢٧٣ هەزار تووشبووی دەستنیشانکراو بەو ڤایرۆسە هەیە و زیاتر لە ٧٣٩ هەزار کەس گیانیان لەدەستداوە.   تاتیانا گۆلیکۆڤا، جێگری میخایل میشوستین، سەرۆکوەزیرانی رووسیا دەڵێت، ڤاکسینەکە لە سەرەتای مانگی ئەیلوول بە کارمەندانی تەندروستی دەدرێت. لە مانگی کانوونی دووەمی ساڵی داهاتووش بۆ خەڵکی بەردەست دەبێت.   لە ١٨ ـی حوزەیران پێکوتەکەی رووسیا لەسەر ٣٨ خۆبەخش تاقیکرایەوە، سەرجەم خۆبەخشەکان ئەنجامی ئەرێنییان هەبوو. لە ٢٠ ـی تەممووزیش پێکوتەکە چووە قۆناخی دووەم و لەسەر سەدان کەس تاقیکرایەوە.  هەفتەی رابردوو رێکخراوی تەندروستیی جیهانی هانی رووسیای دا کە لە دروستکردنی ڤاکسینەکە پەیڕەوی هەموو "قۆناخە پێویستەکان بکات".  سەرۆکی رووسیا داوای لە میخایل موراشکۆ، وەزیری تەندروستیی وڵاتەکەی کرد بۆ ئەوەی زانیاریی زیاتر لەبارەی پلانی پێدانی ڤاکسینەکە بە خەڵک ئاشکرا بکات و گوتی: "من دەزانم کە بەباشی کاردەکات، کاریگەرە و بەرگریی جەستە رادەگرێت، دووبارەی دەکەمەوە کە ڤاکسینەکە هەموو قۆناخەکانی بڕیوە".