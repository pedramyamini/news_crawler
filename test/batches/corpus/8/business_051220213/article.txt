گرێبەستەکە بریتییە لە فرۆشتنی ٨٠ فڕۆکەی جەنگیی رافال و ١٢ هێلیکۆپتەری جۆری کاراکال، بەهای گرێبەستەکە زیاتر لە ١٩ ملیار دۆلاری ئەمریکییە، لە ٢٠٢٤ دا فەرەنسا دەستدەکات بە دروستکردنی فڕۆکەکان و لە ٢٠٢٧ دا رادەستی ئیمارات دەکرێن.  لە ساڵی ٢٠٠٤ وە کە فڕۆکەی رافالی فەرەنسی دروستکراوە، یەکەمجارە هێندە فڕۆکەی لە یەک گرێبەستدا لێ بفرۆشرێت.  ماکرۆن لە تویتێکدا نووسی، "سەقامگیریی هەرێمی، شەڕی ئیسلامی پەڕگیر و سەرنجڕاکێشترکردنی فەرەنسا، سێ کاری پێشینەی منن لە ئیمارات، قەتەر و سعودیە".  سەرۆکی فەرەنسا ئاماژەی بەوەش دا، "ئەو هاوبەشیە ستراتیژییەی لەگەڵ ئیمارات هەمانە و کار لەسەر بەهێزتری دەکەین، لەگەڵ ئەو ئەجێندایەی بۆ ناوچەکە هەمانە گونجاوە کە بریتییە لە ئاشتی و سەقامگیریی ناوچەکە. لەو چوارچێوەیەدا ئێمە گرێبەستی سەربازیمان لەگەڵ ئیمارات واژۆکردووە، لە راستیدا ئەمە گەورەترین گرێبەستی سەربازییە لە مێژووی فەرەنسا".  کۆمپانیای داسۆ - ی فەرەنسی بۆ فڕۆکەوانی کە دروستکەری فڕۆکەی رافالە، بەڕێوەبەرە جێبەجێکارەکەی باس لە توانا تەکنەلۆژییەکانی زنجیرە نوێکەی فڕۆکەکە دەکات.  ئێریک تراپیەر، بەڕێوەبەری جێبەجێکاری کۆمپانیای داسۆ دەڵێت، "زۆر رازی و دڵخۆشین بەو گرێبەستە نوێیەی واژۆکراوە. فڕۆکەکان لە جۆری ئێف ٤ دەبن، بەڵام تاوەکو ساڵی ٢٠٢٤ کار لەسەر زیاتر پەرەدانیان دەکەین. ئەم جۆرە فڕۆکەیەی رافال یەکێکە لە بەهێزترین فڕۆکەکان لە رووی تەکنەلۆژییەوە. ئیمارات پێنجەمین وڵاتە گرێبەستی واژۆکردووە و وڵاتی دیکەش بەڕێوەن".  جگە لە ئیمارات، قەتەر، هیندستان، میسر، یۆنان و کرواتیا، گرێبەستی کڕینی فڕۆکەکەیان واژۆکردووە.