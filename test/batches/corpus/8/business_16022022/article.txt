بەرەبەیانی رۆژی سێشەممە ١٥ - ٢ - ٢٠٢٢ هەر بەرمیلێک نەوتی برێنت بە ٩٥ و ٨٩ سەنت بوو. بەڵام بەیانیی ئەمڕۆ نرخەکەی دابەزیوە و بە ٩٣ دۆلار و ١٥ سەنت مامەڵەی پێوەدەکرێت. هەروەها نرخی هەر بەرمیلێک نەوتی سووکی رۆژئاوای تێکساسیش بە ٩٢ دۆلار مامەڵەی پێوەدەکرێت.   کەمبوونەوەی ئەگەری هێرشی رووسیا بۆ سەر ئۆکراینا، دوای کشانەوەی بەشێک لە هێزەکانی لەسەر سنوور و بەردەوامیی گفتوگۆکانیان لەگەڵ وڵاتە رۆژئاواییەکان، نیگەرانییەکانی کەمکردووەتەوە و بووەتە هۆی دابەزینی نرخەکانی نەوت بەراورد بە بەرەبەیانی دوێنێ.     لە ماوەی یەک ساڵی رابردوودا نرخی نەوتی برێنت بە رێژەی ٥٠ % بەرزبووەتەوە و نرخی نەوتی سووکی تەکساسیش نزیکەی ٦٠ % بەرزبوونەوەی بەخۆیەوە بینیوە.     سەرەڕای ئەوەی کە رووداوەکانی پەیوەست بە ئەگەری هێرشی رووسیا بۆ سەر ئۆکراینا بووەتە هۆکار بۆ بەرزبوونەوەی بەرچاو و خێرای نەوت، بەڵام بنەمای بازاڕی نەوت بە چەشنێکە کە تەنانەت پێشبینیکراوە نرخی نەوت بەرزبێتەوە بۆ زیاتر لە ١٠٠ دۆلار.     لە دوایین راپۆرتیدا، بانکی جەی پی مۆرگان پێشبینیکردووە نرخی نەوت بەرزبێتەوە بۆ ١٢٥ دۆلار لەبەر بەرزبوونەوەی خواست و کەمیی خستنەڕووی نەوت لەلایەن هاوپەیمانیی ئۆپێک پڵەسەوە.  لە بازاڕی ئاڵوگۆڕی دراو بەهای یۆرۆ بەرامبەر دۆلار کەمێک بەرزبووەتەوە و ئێستا هەر یۆرۆیەک بە ١.١٣٤ دۆلار مامەڵەی پێوەدەکرێت.  بەهای لیرەی تورکیا بەجێگیری ماوەتەوە. ئێستا یەک دۆلار بەرامبەر بە ١٣.٥٩ لیرەیە، هەروەها بەهای تمەنیش بەرامبەر دۆلار جێگیرە و هەر دۆلارێک بە ٢٦ هەزار و ٩٥٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٣٤ EUR / USD  پاوەند - دۆلار ١.٣٥٤ GBP / USD  دۆلار - یەن ١١٥.٦٨ USD / JPY  دۆلار - لیرە ١٣.٥٩ USD / TRY  یەک دۆلار - ریاڵ (تمەن) ٢٦ هەزار و ٩٥٠ تمەن USD / IRR  نرخی زێڕیش بەشێوەیەکی بەرچاو دابەزیوە و ئێستا هەر ئۆنسەیەک زێڕ بە ١٨٥٢ دۆلار مامەڵەی پێوەدەکرێت، بەراور بە دوێنێ ٢٨ دۆلار دابەزیوە. هەروەها هەر ئۆنسەیەک زیویش بە ٢٣ دۆلار و ٣٤ سەنت مامەڵەی پێوەدەکرێت.