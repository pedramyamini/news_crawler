پێشتر مێهران موحەرەمییان، جێگری سەرۆکی بانکی ناوەندیی ئێران بۆ کاروباری تەکنیکی رایگەیاندبوو، دراوی دیجیتاڵی نێوخۆیی بە بڕیاری رێبەری ئەو وڵاتە بەرهەمهاتووە و ئامانج لێی دەستەبەرکردنی سەروەریی دراوی نیشتمانییە.  بانکی ناوەندیی ئێران ساڵی ٢٠١٨ کڕین و فرۆشتنی دراوی دیجیتاڵی بیتکۆینی لەو وڵاتە قەدەخەکرد و رایگەیاند، ئەو جۆرە دراوە بۆ دابینکردنی سەرچاوەکانی تیرۆر و هەروەها ئاڵوگۆڕی دراو لەنێوان تاوانباران بەکار دەهێندرێت، بەڵام بەرهەمهێنانی دراوی دیجیتاڵی بە فەرمی لە ئێران پشتڕاستکرایەوە.  گوتەبێژی کۆمیسیۆنی ئابووری پەرلەمانی ئێران هاوینی ئەمساڵ رایگەیاند، ساڵانە بە بەهای ١.١ ملیار دۆلار دراوی دیجیتاڵی لەو وڵاتە بەرهەمدێت و ئەو جۆرە دراوە بۆ دەوردانەوەی گەمارۆکان بەکاردێنن.  دەتەوێت زیاتر لەسەر دراوە دیجیتاڵییەکان بزانی؟ ئەم راپۆرتە بخوێنەوە  قەدەخەکردنی دراوە دیجیتاڵییەکان لە ئێران لە کاتێکدایە، وەڵاتێکی وەکو ئێلسالڤادۆر بە فەرمی ئەو دراوەی ناساندووە، تەنانەت ئەوانەی مامەڵە بەو دراوە دەکەن لە باج دەبەخشرێن، ئەمەش وایکردووە کەسانی بیانی بۆ کڕینی موڵک روو لەو وڵاتە بکەن.