ئەمڕۆ پێنجشەممە ١٠ی ئاداری ٢٠٢٢، هاوژین عوسمان، سەرۆکی لقی سەندیکای کارمەندانی تەندروستیی سلێمانی بە تۆڕی میدیایی رووداوی راگەیاند، هیچ کێشەیەک لە دابەشکردنی مووچە نییە، بەیانیی ئەمڕۆ چەک بۆ هەموو فەرمانبەران کراوە، بەڵام کە سەردانی بانکیان کردووە پێیان راگەیاندوون کە هێشتا هیچ بڕە پارەیەک لە بانکدا نییە.   ئەوە لەکاتێکدایە کە ئەمڕۆ پێنجشەممە مووچەی مانگی شوباتی کارمەندانی وەزارەتی تەندروستی لە پارێزگاکانی هەولێر و دهۆک دابەشکرا.   هاوژین عوسمان دەڵێت، دوای ئەوەی گفتوگۆمان لەگەڵ بانک کرد، پێیان راگەیاندین کە هیچ گرفتێک لە دابەشکردنی مووچەدا نییە، بەڵام ئەو کاتە پارە لە بانک نەبووە و ئێستا کێشەکە چارەسەر کراوە و دەست بە دابەشکردنی مووچە کراوە.  دوێنێ چوارشەممە حکومەتی هەرێمی کوردستان رایگەیاند، لە رۆژی پێنجشەممەوە دەست بە دابەشکردنی مووچەی مانگی شوبات دەکەن بەبێ لێبڕین، "هەوڵدەدرێت پێش نەورۆز مووچەی هەموو وەزارەت و دامودەزگاکان دابەشبکرێ".