بەپێی ماڵپەڕی کۆین شەیر، کە تایبەتە بە مامەڵەی دراوە دیجیتاڵییەکان لە چوار هەفتەی رابردوودا پێکەوە ٤٦٥ ملیۆن دۆلار سەرمایە لە بازاڕی دراوە دیجیتاڵییەکان کەمبووەتەوە. ئەوەش بەو واتەیە دێت خەڵک دراوە دیجیتاڵەکانیان کردووەتە کاش و بەرەو بازاڕەکانی دیکە بردوویانە.  تاوەکو رۆژی ٧ ـی ئەم مانگە بەتەنیا ١٠٧ ملیۆن دۆلار بیتکۆین فرۆشراوە.  جەیمز باتێرفێلد، شرۆڤەکاری بازاڕە داراییەکان لەو بارەیەوە دەڵێت، نیگەرانیی وەبەرهێنەران لە بەرزکردنەوەی سوودی بانکی لە ئەمریکا هۆکاری سەرەکیی پاشەکشەی سەرمایەیە لە بازاڕی دراوە دیجیتاڵییەکان.  هەر بەپێی ئامارەکانی ماڵپەڕی کۆین شەیر، هەفتەی رابردوو ٣٩ ملیۆن دۆلار سەرمایە لە بازاڕی ئیسێریۆن و دراوی دیکەی دیجیتاڵی کەمبووەتەوە.  ماوەی یەک هەفتەیە بەهای دراوە دیجیتاڵییەکان دابەزیوە و رۆژی دووشەممە بەهای بیتکۆین بۆ ماوەکی کەم گەیشتە خوارەوە ٤٠ هەزار دۆلار. ئێستاش هەر بیتکۆینێک بە نزیکەی ٤٢ هەزار دۆلار مامەڵەی پێوە دەکرێت.  دەتەوێت زیاتر لەسەر دراوە دیجیتاڵییەکان بزانی؟ ئەم راپۆرتە بخوێنەوە