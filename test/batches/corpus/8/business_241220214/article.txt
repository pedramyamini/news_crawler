موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی بە تۆڕی میدیایی رووداوی راگەیاند، "سەبارەت بە قەرزی دەرەکی، ئەوا بڕێک قەرز هەیە لەسەر عێراق کە بە هەڵپەسێردراوی ماوەتەوە، چونکە بەپێی رێککەوتنی یانەی پاریس یەکلانەکراوەتەوە؛ ئەو قەرزە هی پێش ساڵی ١٩٩٠ ە و نزیکەی ٤١ ملیار دۆلارە، بەڵام بەپێی رێککەوتنی یانەی پاریس تەنانەت ئەگەر ئەو قەرزە بکرێتە ماڵ لەسەر عێراق، دەبێ وڵاتانی خاوەن قەرزەکە دەستبەرداری ٨٠ % ی بن و داوای نەکەن؛ بۆیە تەنیا ٨ تاوەکو ٩ ملیار دۆلاری ئەو قەرزە لەسەر عێراق دەمێنێتەوە".  موزهر محەممەد ساڵح گوتیشی: " ٦٦ % ی ئەو قەرزە دەرەکییە هی وڵاتانی سعودیە، کوێت، قەتەر و ئیماراتە، کە هی سەردەمی جەنگی عێراق و ئێرانە؛ بۆیە پێشبینی دەکەین ئەو وڵاتانە بە یەکجارەکی دەستبەرداری ئەو بڕە قەرزەیان بن و داوای نەکەن، چونکە بۆ جەنگ بەکارهێندرا نەک بۆ گەشەپێدان، هەروەها ٣٤ % ەکەی دیکەی ئەو قەرزە هی هەشت وڵاتە؛ قەرزە دەرەکییەکانی سەر عێراق بە تێکڕا ١٢٩ ملیار دۆلار بوون، بەڵام لە رێککەوتنی یانەی پاریس لە ساڵی ٢٠٠٤ وڵاتانی خاوەن ئەو قەرزە دەستبەرداری ٨٠ % ی بوون؛ ئەوەشی کە مایەوە بڕیاردرا عێراق لە ٢٠ ساڵدا بیداتەوە".  بەپێی رێککەوتنی یانەی پاریس کە لە ٢١/١١/٢٠٠٤ واژووکرا، وڵتانی خاوەن قەرزە سەرەکییەکانی سەر عێراق ئەوکات بڕیاریان دا ئەو قەرزانە سڕبکەن و داوایان نەکەن، بەڵام لە رووی یاساییەوە ئەو قەرزانە هێشتا هەڵنەوەشاونەتەوە.  راوێژکاری سەرۆکوەزیرانی عێراق بۆ کاروباری دارایی دەڵێت، "هەرچەندە بەهۆی شەڕی دژی داعشی تیرۆریست و دابەزینی نرخی نەوت، عێراق لە دوای ساڵی ٢٠١٤ ناچار بوو بڕێک قەرزی دەرەکی بکات، بەڵام لەگەڵ ئەوەش قەرزی دەرەکی لەسەر عێراق ئێستا ٢٠ ملیار دۆلارە، بەڵام قەرزی ناوخۆیی لەسەر عێراق زۆرە و دەگاتە ٥٠ ملیار دۆلار، بەڵام ئەوە قەرزێکە لە نێوان دامەزراوە داراییەکانی حکومەت، کە ٦٧ % ی لە بانکی ناوەندیی عێراق وەرگیراوە بە سوودی ٣ % لە هەر ساڵێکدا، بۆیە قەرزەکە مەترسی کەمە و زیادبوونی داهاتی نەوت وا دەکات بتوانین قەرزەکان بدەینەوە".