زۆر کەس لە عێراق وای خەیاڵ دەکرد، ئەرشیڤی ئەو حیزبە کە لە ١٩٥١ دامەزرا و لە ١٩٦٨ ەوە، دەسەڵاتداری عێراق بوو تاوەکو ساڵی ٢٠٠٣، وەک زۆر شتی دیکە لە وڵاتەکەدا، لە پاش ساڵانی پشێوی و بێسەرەوبەرەیی و دەسەڵاتی میلیشیاکان، ئەویش لەناوچووە.  گەڕانەوەی ئەرشیڤەکە جارێکی دیکە بەبیری خەڵکی هێنایەوە کە بەڵگەنامە زۆر و زەوەندەکانی ساڵانی حوکمڕانیەتی ئەو حیزبە لە عێراقدا، ماوەیەکی بەرچاوە لە ژێر دەستی ئەمریکادایە و ئێستا بڕیاریدا ئازادی بکات و بیگەڕێنێتەوە ژێر دەستی عێراقییەکان.  ئەرشیڤی حیزبی بەعسی عەرەبیی ئیشتراکیی عێراق، پاش نزیکەی ١٧ ساڵ لە بەیاسا قەدەخەکردنی ئەو حیزبە لە عێراقدا، جارێکی دیکە بۆ سەر خاکی ئەو وڵاتە گەڕایەوە کە هیچ کات یادەوەرییەکی خۆش، بەبیری دانیشتووانەکەی ناهێنێتەوە.  رۆژنامەی ' وۆڵ ستریت جۆرناڵ ' چیرۆکێکی لێکۆڵینەوەیی لەبارەی گەشتی ئەرشیڤەکە لە دوای رووخانی رژێمی سەدام حوسێنەوە، تاوەکو مانەوەی لە ئەمریکا و گەڕانەوەی بۆ عێراق بڵاوکردووەتەوە.  رۆژنامەکە رۆژانی سەرەتای رووخانی رژێمی عێراق، وەک سەرەتای رووداوەکان دەگێڕێتەوە.   ئەو رۆژانەی تانکەکانی ئەمریکا لە دەروازە سنوورییەکانی بەغدای پایتەختدا دەرکەوتن و دواتریش خەڵک بەهاوکاریی سەربازە ئەمریکییەکان، پەیکەرە زەبەلاحەکانی سەدامیان لە گۆڕەپانەکانی بەغدادا هێنایە خوارەوە، ئەرشیڤەکە وەک هەر شتێکی دیکە لەبەردەم ئەگەری لەناوبردن، تاڵان و فەوتاندندا بوو.  ئەوکات ئەرشیڤەکە، کە عێراق بێسەرەوبەرەیی و دزی و تاڵانییەکی گەورەی بەخۆوە دەبینی، لە نێو مۆنۆمێنتی میشیل ئەفلەق، دامەزرێنەری حیزبی بەعسدابوو لە بەغدا. زۆری نەمابوو وەک هەر شتێکی دیکە، دەستی تاڵانکردن و سووتاندن یاخود دزین بیگاتێ. بەڵام دواتر دوو کەسایەتی عێراقی، ئەرشیڤەکەیان رزگارکرد و گواسترایەوە بۆ باڵەخانەی پێنتاگۆن لە ئەمریکا، دواتریش بۆ دامەزراوەی توێژینەوەی هۆڤەر، پاشان جارێکی دیکە بۆ عێراق و گیرسانەوە لە ژێر دەسەڵاتی حکومەتی ئێستای عێراقدا.  لێکۆڵینەوەی رۆژنامەکە ئاماژەی بەوەداوە کە "کاتێک دزەکان لە دوای هاتنی هێزەکانی ئەمریکاوە بۆ عێراق لە ٢٠٠٣ دا، سەر زەوی و بنزەوییان تەیدەکرد بۆ دۆزینەوەی هەر شتێکی بەبەها. کەنعان مەکیە، نووسەر و توێژەری عێراقی گوێبیستی ئەوەبوو کە دزەکان بەنیازی هەڵکوتانە سەر مۆنۆمێنتەکەی ئەفلەقن، بۆ بردنی هەر شتێکی بەبەها".  مەکیە لەگەڵ کەسێکی دیکەی ئەکادیمی عێراقیدا، کە مستەفا کازمی (سەرۆکوەزیرانی ئێستای عێراق)ە، روو لە مۆنۆمێنتەکە دەکەن کە بۆ دامەزرێنەری حیزبی بەعس دروستکراوە، ئەو حیزبەی سەدام حوسێنی پێگەیاند و بووە هێزێکی گەورە، کە دەیان ناکۆکی و شپرزەیی و کارەساتی بەسەر ناوچەکە و وڵاتەکەشیدا هێنا.  مەکیە و کازمی، ئەو رۆژگارە لە چالاکڤانانی مافی مرۆڤ بوون، روویان لە مۆنۆمێنتەکە کرد و لەوێ لە نێو ژێرزەمینێکی پڕ ئاودا، گەنجینەیەکی بەبەهای پڕ زانیارییان دۆزییەوە، کە وردەکاری زۆر لەسەر رووداوە ناوخۆییەکانی حیزبەکە، بەپێی بەڵگەنامە فەرمییەکانی خۆی، ئاشکرا دەکات.  ئێستا کازمی سەرۆکوەزیرانە، مەکیەش نیشتەجێی شاری کامبریجی ویلایەتی ماساچۆتسە لە ئەمریکا.  ئەرشیڤەکە پاش رزگارکردنی لە دەست تاڵانچییەکان، خرایە ژێر دەستی ئەمریکاوە. بەرزبوونەوەی ئاستی تووندوتیژییەکان لە ماوەی ١٥ ساڵی رابردوودا لە عێراق، ئەرشیڤەکەی لەوێ هێشتەوە، بەرلەوەی جارێکی دیکە بەنهێنی بگەڕێتەوە بەغدا.  دوو هەفتە لەمەوپێش، فڕۆکەیەکی بارهەڵگری ئەمریکا، لە فڕۆکەخانەی بەغدا نیشتەوە، کە زیاتر لە ٦ ملیۆن لاپەڕەی کاخەز، لە دۆکۆمێنت و نهێنی و بڕیارەکانی سەردەمی دیکتاتۆریەتی سەدام حوسێن و شێوازەکانی کۆنترۆڵکردنی دەسەڵات لەسەردەمی ئەودا دەگێڕنەوە، ئەمە جیا لە ناو و وردەکاری هەموو ئەندامانی حیزبی بەعس و سیخوڕە تایبەتەکانی.  ئەرشیڤەکە وەک رۆژنامەکە رایگەیاندووە، بە سەرچاوەیەکی گرنگی زانیاری مێژوویی بەسوود دادەنرێت بۆ عێراق، کە لە ساڵانی رابردوودا کۆمەڵگەیەکی ناکۆک و ناتەبای گەورەی لەسایەی دەسەڵاتی حیزبی بەعسدا لێبەرهەمهات، لە کاتێکدا هەندێک پێیانوایە، گێڕانەوەی ئێستای ئەرشیڤەکە سەرکێشییەکی گەورەیە، چونکە دۆخی بەغدا هەڵچوون و داچوونی زۆر بەخۆوە دەبینێت، تەنانەت هەندێک پێیانوایە ئەرشیڤەکە دەبێ لە شوێنێکی داخراودا هەڵبگیرێت و بشاردرێتەوە.  بەرپرسێکی عێراقی لە بەغداوە، بە ' وۆڵ ستریت جۆرناڵ ' ی راگەیاندووە "ئومێدەوارین باڵەخانەیەکی دامەزراوەیی گونجاوی بۆ دروست بکەین، تاوەکو بتوانین دۆکۆمێنتەکان بخەینە بەرچاوی خەڵک، بەتایبەت توێژەران، بۆ هاوکاریکردنیان لە تێگەیاندنمان لەسەر هەموو ئەو تاوانانەی رژێمی بەعس ئەنجامیدا". ئەو زیاتر دەڵێت: "هیوادارین ئەمە ساتێک بێت بۆ توێژینەوە، نەک تۆڵەکردنەوە، هەرچەندە ئەم جۆرە رێوشوێنانە هەندێک کاتی پێویستە".  رۆژنامە ئەمریکییەکە دەڵێ لە مانگەکانی سەرەتای پاش داگیرکردنی عێراق لەلایەن ئەمریکا و هاوپەیمانەکانییەوە، مەکیە ئومێدی دەخواست کاتی لێتوێژینەوە و وردبوونەوە لە دۆکۆمێنتەکانی ناو ئەرشیڤەکە نزیک بێت. مەکیە خۆی لە بەغدا لەدایکبووە، ساڵی ١٩٦٧ بۆ خوێندنی بیرکاری رووی لە ویلایەتە یەکگرتووەکانی ئەمریکا کردووە، لە پەیمانگای ماساچۆست بۆ تەکنەلۆژیا. بەڵام دوای هاتنی سەدام حوسێن بۆ سەر دەسەڵاتی عێراق لە ١٩٧٩، مەییە بەخێرایی بووە یەک لەو مێژوونووسە دیارانەی، پێشێلکارییەکانی دیکتاتۆرەکەی عێراقیان، دۆکۆمێنت دەکرد.  دوای نووسین بەناوی خوازراوەوە لە هەشتاکانی سەدەی رابردوودا، مەکیە سەرکێشی کرد و ساڵی ١٩٩١ لە رێگەی باکووری عێراقەوە، گەڕایەوە وڵاتەکە بەهاوکاریی هێزە کوردییەکان. ئەمەش بۆ تۆمارکردنی بەڵگەفیلمێک لەسەر تاوانەکانی رژێم. لە فیلمەکەدا هەندێکجار مەکیە پشتی بەو زانیارییانە دەبەست، کە لە ناو کانە زێڕەکەی تایبەت بە حیزبی بەعسدا دەستیکەوتبوو و دواتر درایە دەست ئەمریکییەکان.  مەکیە لە لایەنگرانی هێرشکردنە سەر عێراق بوو، لە هەفتەکانی سەرەتای رووخانی رژێمدا گەڕایەوە بەغدا. ئەوکات ئەو خەیاڵێکی گەورە و دونیابینییەکی فراوانی گەشبینانەی لەسەر ' بنکەی یادەوەرییە عێراقییەکان ' هەڵچنیبوو، کە تێیدا ئەزموونی نەتەوەکەی لەگەڵ سیستمی دیکتاتۆریی وڵاتەکەدا شیبکاتەوە.   ئەو، ئەوکات پێیوابوو ئەوە رێگە بە عێراقی نوێدەدات، بۆ توێژینەوە لە تاوانەکانی جەنگ و فراوانکردنی لێبووردن بۆ ئەو تۆمەتبارانەی - پاشگەزبوونەوەی خۆیان رادەگەیەنن -. مەکیە ئیلهامی لە رووداوەکانی ئەفریقیای باشوورەوە وەردەگرت، کە پێکهاتنەوەی رەگەزە جیاوازەکانی ئەو وڵاتە لێیبەرهەمهات. کازمی بەجیا لە مەکیە کاریدەکرد، ئەو رووی لە بواری سیاسەت کرد و لە بەغدا مایەوە و ئێستا لوتکەی دەسەڵاتی وڵاتی بەدەستەوەیە.  لێکۆڵینەوەی رۆژنامەکە دەڵی حیزبی بەعس، لە چلەکانی سەدەی رابردوودا، وەک بزووتنەوەیەکی عەرەبی، نەتەوەیی عەلمانی سەریهەڵدا. ساڵی ١٩٥٧ سەدام حوسێن پەیوەندی پێوەکرد و گردبوونەوەی خەڵکی لە چواردەروری حیزبەکە، بۆ سەپاندنی ویستی پۆڵایینی خۆی بەسەر وڵاتەکەدا بەکارهێنا، کاتێک گەیشتە سەر دەسەڵات.  لەبەرئەوەی خەڵکێکی زۆر لە عێراق لە ٢٠٠٣ دا، سەرقاڵی تاڵانی بوون، زانیبووی کە خەڵک کۆبوونەتەوە و دەیانەوێت بەرەو مۆنۆمێنتەکەی میشێل ئەفلەق بچن، کە بۆخۆی خەڵکی سووریایە و یەکێکە لە دامەزرێنەرانی بزووتنەوەی بەعس. ئەفلەق دواتر بووە سەرۆک و دامەزرێنەری ناونراوی حیزبی بەعسی عەرەبیی ئیشتراکی لە عێراقدا. لە دوای کۆچی دوایی، مۆنۆمێنتێکی سیاسی بەناویەوە دروستکرا، لەپاڵ پەیکەرێک و کتێبخانەیەک کە کتێب و نووسراوەکانی ئەوی لەخۆ دەگرت.  ئەوکاتەی مەکیە بەیاوەریی کازمی گەیشتە مۆنۆمێنتەکە، لە نێو ژێرزەمینی شوێنەکەدا، چەندین فەردە دۆکۆمێنتی گوماناوییان دۆزییەوە. فەردەکان لە ژێر بینا چۆڵکراوەکەی حیزبی بەعسدا بوون. بۆ مەکیە و کازمی، دۆزینەوەی ئەو پەڕە پشتگوێخراوانە، وەک دەستگرتن بەسەر شتازیدا وابوو. (شتازی وەزارەتی ئاسایشی دەوڵەت بوو لە ئەڵمانیای رۆژهەڵات، تۆقێنەرترین و بێزراوترین دامەزراوەی سەردەمی شیوعیەت بوو لە ئەڵمانیای رۆژهەڵاتدا).  دوای بەدەستهێنانی رەزامەندی هێزەکانی ئەمریکا، مەکیە ئەرشیڤەکەی گواستەوە بۆ خانووی ماڵباتەکەی لە بەغدا، کە وەک سەنتەری دامەزراوە فیکرییەکەی وابوو. ئەو و کازمی لەگەڵ کۆمەڵێکی کەم لە خۆبەخشاندا، دەستیانکرد بە پێڕستکردن و توێژینەوە لە ئەرشیڤەکە، کە زانیاری تایبەت بە کەسەکان و کۆمەڵەکانی تێدا بوو، هەروەها نامە ناوخۆییەکان و لیستی سیخوڕەکان، تەنانەت تۆماری ئەو ماڵباتە عێراقییانەی نەوەکانیان لە جەنگی هەشت ساڵەی عێراق - ئێراندا بە دیل گیرابوون.  رۆژنامەکە روونیکردووەتەوە کە لێکۆڵینەوەکە زەبەلاح بووە، لە کاتێکدا ئەو رۆژانە لە بەغدا بەردەوام دەنگی تەقینەوە دەبیسترا و گوللە هاوەنەکان، لە نزیک ماڵەکەی مەکیە دەکەوتنە خوارەوە، خۆی و هاوڕێکانی رووبەڕووی هەڕەشەی کوشتن بوونەوە.  بەرزبوونەوەی ئاستی ناکۆکییە تایفییەکان لە عێراقدا و هەڵچوونی زیاتری کارە تووندوتیژییەکانی ناو بەغدا، دڵەڕاوکەی توێژەرەکانی زیاتر کرد، بەتایبەت کە لەوە دەترسان، ئەرشیڤەکە رووبەڕووی لەناوچوون ببێتەوە لەلایەن ئەندامانی پێشووی حیزبی بەعسەوە. یاخود تووندئاژۆ شیعەکانی پشتگیریکراوی ئێران پەلاماری بدەن، یان بکەوێتە بەر هێرشی چەکدارەکانی رێکخراوی قاعیدە. مەکیە دەڵێ: "تا دەهات دڵەڕاوکەمان لەو لایەنەوە زیادی دەکرد، روون بووەوە کە عێراق ئامادەنەبوو بۆ مامەڵەکردن لەگەڵ ئەو جۆرە یادەوەرییەدا کە ئێمە بەدەستمان هێنابوو".  لەپێناو دەستەبەرکردنی پاراستن بۆ حەشارگەی بەڵگەنامەکان، مەکیە رووی لە نووسینگەی پۆل ولڤۆیتس، بەرپرسی باڵای ئەوکاتی پێنتاگۆن کرد، ئەوان پەیوەندییان دروستکرد و لە شوباتی ٢٠٠٥ دا، رێککەوتن لەسەر گواستنەوەی بەڵگەنامەکان بۆ ئەمریکا، کە لەسەرەتاوە لە فێرجینیای رۆژئاوا هەڵگیرا. لەوێ یەکێک لە بەڵێندەرەکانی پێنتاگۆن، لەگەڵ ژمارەیەک لە دانیشتووانی ناوخۆییدا رێککەوت، بۆ رێکخستنەوەی بەڵگەنامەکان و پێڕستکردنیان بەهاوکاریی چەند کەسێک کە زمانی عەرەبییان دەزانی. هەندێک بەرپرسی ئەمریکی پێیانوابوو ئەو بەڵگەنامانە، بەڵگەکانی تایبەت بە یاخیبوونەکانی ئەوکاتی عێراقیان دەخاتە بەردەست، بەڵام مەکیە پێیوابوو ناردنی بۆ ئەمریکا، تەنیا بۆ پاراستنیەتی.  لە کۆتاییدا ئەرشیڤەکە بۆ دامەزراوەی هۆڤەر گواسترایەوە (دامەزراوەیەکی پارێزگارانەی سەر بە زانکۆی ستانفۆردە لە کالیفۆرنیا). رێگە بە گەیشتن بەبەڵگەنامەکان نەدەدرا، تەنیا لە ژێر چاودێرییەکی توونددا نەبێت. هیچ بەڵگەنامەیەکی ئەرشیڤەکە لەسەر ئینتەرنێت بڵاونەکرایەوە. هەروەها رێنوێنی تووند درایە توێژەرەکان، کە هیچ وردەکارییەکی ناو ئەرشیڤەکە لەبارەی عێراقییە یاخیبووەکانەوە بە کەس نەدەن.  مایکڵ بریل، توێژەری باڵای کۆلێژی برینستۆن کە ئەرشیڤەکەی بینیوە و کاری تێدا کردووە، دەڵێت: "بەڵگەنامەکان سەرچاوەیەکی زۆر بەبەهان بۆ خوێندکارە عێراقییەکان، بەڵام دەبوو کارێک بکرێت کە نەکەونە دەست کەسانی هەڵە، یان ئەو کەسانەی دەکرێ بەمەبەستی تۆڵەی سیاسی بەکاری بهێنن".  رۆژنامەکە دەڵێ پرۆسەی گواستنەوەی ئەرشیڤەکە بووە جێگەی مشتومڕ، چونکە بەڕێوەبەری خانەی کتێب و بەڵگەنامە نیشتمانییەکانی عێراق و ژمارەیەکی کەمی ئەمیندارانی بەڵگەنامەیی لە کەنەدا و ئەمریکا، وایاندانا گواستنەوەی بەڵگەنامەکان بۆ ئەمریکا، کاریگەریی نێگەتیڤ لەسەر کولتووری عێراق بەجێدەهێڵێت. هەروەها کۆمەڵەی ئەمیندارانی هەڵگیراوە ئەمریکییەکان و یەکێتی ئەمیندارانی هەڵگیراوە کەنەدییەکان، لە راپۆرتێکدا لە ساڵی ٢٠٠٨، گوتیان پێویستە ئەرشیڤەکە بۆ حکومەتی فیدراڵی عێراق بگێڕدرێتەوە. مەکیە گوتی دەسەڵاتدارانی عێراق، رازین لەسەر گواستنەوەی ئەرشیڤەکە بۆ ژێر دەستی دامەزراوەی هۆڤەر کە بەرپرسیاریەتی پاراستنی لە ئەستۆ گرتووە.  بەپێی رۆژنامەکە، ساڵی ٢٠١٣، نووری مالیکی سەرۆکوەزیرانی ئەوکاتی عێراق، هەوڵیداوە ئەرشیڤەکە وەربگرێتەوە و بیگێڕێتەوە بۆ عێراق، بەڵام دەسەڵاتدارانی ئەمریکا گومانیان لە نیازی مالیکی هەبووە لەو هەنگاوەدا، بەتایبەت کە ئەو بە ئەنجامدانی چەندین تاوانی تایفییانە تۆمەتبارکرابوو و ترس هەبوو لەوەی، ئەرشیڤەکە بۆ مەرامی تایبەتی خۆی بەکاربهێنێت.  بەرپرسانی ئەمریکا، دواجار کەسێکی گونجاویان دەستکەوت بۆ ئەوەی ئەرشیڤەکەی رادەست بکەنەوە. مستەفا کازمی، سەرۆکوەزیرانی ئێستای عێراق، کە پێشتر سەرۆکی دەزگای هەواڵگریی عێراق بووە، بووە ئەو کەسەی توانی متمانەی ئەمریکییەکان بەدەست بهێنێت، هەر بۆیە رۆژی ١٩ی ئابی ئەمساڵ، لە بڵاوکراوەیەکی هاوبەشدا، ئەمریکا و عێراق، گێڕانەوەی ئەرشیڤەکەیان راگەیاند، لەگەڵ پاراستنی کۆپییەکی ئەلیکترۆنی لە دامەزراوەی هۆڤەر.  بەرپرسێکی ئەمریکی گوتویەتی: "ئەوە مافی عێراقییەکانە ئەرشیڤەکەیان وەربگرنەوە، چونکە ئەوە بەشێکە لە سەروەریی دەوڵەتەکە و دەبێ خۆیان بەرپرسیاریەتی پاراستنی لە ئەستۆ بگرن و کارێک بکەن، بەڵگەنامەکانی ناو ئەرشیڤەکە خراپ بەکارنەهێنرێن".  ئەرشیڤەکە، وەک بەرپرسە ئەمریکییەکە ئاشکرایکردووە، بەنهێنی و لەترسی هەوڵی میلیشیا پشتگیریکراوەکانی ئێران و کۆمەڵە دەرچووەکانی دیکەی یاسا، بەوەی رێی لێبگرن، بەنهێنی گواستراوەتەوە عێراق و لە شوێنێکی نهێنی و نەزانراوی بەغدای پایتەخت هەڵگیراوە.  پرۆس مۆنتگۆمر، ئەمینداری پێشووی هەڵگیراوە ئەمریکییەکان، دەڵێت: "عێراق مافی خۆیەتی کولتوورە مێژووییەکەی خۆی وەربگرێتەوە، ئێمە ئێستا لەگەڵ حکومەتی کازمیدا هەست بەدڵنیایی دەکەین لەوەی بەرپرسانە مامەڵەی لەگەڵدا دەکرێت. بەڵام دوای کۆتاییهاتنی ماوەی سەرۆکایەتی کازمی لە حکومەت، چی روودەدات؟ ئەوەیان کێشەیەکی گەورەیە".