زیڤ تۆلیدانۆ، دانیشتوویەکی تەلئەڤیڤ دەڵێت، "من پێشتر لە بەشی باکووری شاری تەلئەڤیڤ دەژیام نرخەکان لەوێ نزیکەی نیوەی نرخەکانی ناوەڕاست و باشووری شارن. لێرە هەموو شتێك گرانە لە رێستورانتەوە بیگرە تاوەکو کڕینی کاڵای رۆژانە، زۆر گرانە".  ژمارەی دانیشتووانی تەلئەڤیڤ لە ٤٥٠ هەزار کەس کەمترە، هەروەها رووبەرەکەشی ٥٢ کیلۆمەتر دووجایە، یەک لەسەر سێی کۆمپانیاکانی بواری تەکنەلۆژیای سایبیری، ئینتەرنێتی جیهانی لە خۆگرتووە؛ سەرووی ٦ هەزار و ٥٠٠ کۆمپانیای بواری تەکنەلۆژیای تێدایەکە مووچەی مانگانەی یەک ئەندازیاریان لانیکەم ٧ هەزار دۆلاری ئەمریکییە.  ئامالیا باکشی، دانیشتوویێکی دیکەی تەلئەڤیڤ دەڵێت، "تەلئەڤیڤ زۆر گرانە و من زۆر بەداخم کە بەم جۆرەیە، هەموو شتێک لە ئیسرائیل و بەتایبەتی لە تەلئەڤیڤدا گرانە. ژیان، گواستنەوە، بازاڕکردن، جلوبەرگ و هەموو شتێکی دیکە گرانن".  بوونی دەرفەتی کار، رێگەی بۆ هاتنی کارمەندە بەتواناکان خۆشکردووە و کۆمپانیا گەورەکانی جیهانیش نووسینگەکانیان دادەمەزرێنن، ئەوەش ژیانی نێو تەلئەڤیڤی گرانتر کردووە.  دان بێن دەیڤید، مامۆستایەکی ئابووری لە زانکۆی تەلئەڤیڤ دەڵێت، "بەرزبوونەوەی نرخەکان لە ئیسرائیل لە ماوەی پێنج ساڵی رابردوودا بە بەراورد بە چەندین وڵاتی دیکەی جیهان، کەمتر بووە. راستییەکەی ئەوەی کە روویداوە بەهێزبوونی بەهای دراوی شیکلی ئیسرائیلە کە وایکردووە بۆ هەڵگرانی دۆلار و یۆرۆ هەموو شتێك گرانتر بێت؛ سەرباری هاتنی بیانییەکان بۆ کارکردن و مانەوە، ئەوەش کاریگەریی کردووەتە سەر تێکڕای بازاڕ و ژیان و هەموو شتێكی بۆ خودی ئیسرائیلییەکانیش گران کردووە".  خانووبەرەش پشکی گەورەی گرانییان بەرکەوتووە، نرخی یەک یەکەی نیشتەجێبووی ئاسایی لە شوێنە قەرەباڵخ و خواستلەسەرەکانی تەلئەڤیڤ، سەرووی ملیۆنێک و ٢٠٠ هەزار دۆلاری ئەمریکییە.