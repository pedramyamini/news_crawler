ئەمڕۆ چوارشەممە ٠٥ - ٠١ - ٢٠٢١ سەرچاوەیەک لە وەزارەتی دارایی بە رووداوی راگەیاند، سبەی مووچەی مانگی ١٢ ـی ساڵی ٢٠٢١ ـی وەزارەتی کاروباری شەهیدان، کەسوکاری شەهیدان، زیندانیانی سیاسی، فەرماندەیی زێرەڤانی، ليوای نەوت و گاز، هێزی ئامادەیی سلێمانی دابەشدەکرێت.  رۆژی ٠٢ - ٠١ - ٢٠٢٢ دەست بە دابەشکردنی مووچەی مانگی ١٢ی ٢٠٢١ کرا، تاوەکو ئێستا مووچەی وەزارەتەکانی تەندروستی، پێشمەرگە، دارایی، یەکەکانی ٧٠ و ٨٠ی پێشمەرگە، وەزارەتی ناوخۆ و بەڕێوەبەرایەتیی گشتیی رەگەزنامە دابەشکراون.  رۆژی شەممە ٠١ - ٠١ - ٢٠٢٢ وەزارەتی دارایی لە راگەیێندراوێکدا ئاماژەی بەوەدا، مووچەی مانگی ١٢ ـی وەزارەتی تەندروستی بە هەمان میکانیزمی مانگەکانی پێشوو دابەشدەکرێت و راشیگەیاند: "سەرەڕای ئەوەی هەموو ساڵێک ١/٢ پشووی فەرمی بانکەکانە بەمەبەستی پاکتاوکردنی ژمێریاری ساڵی رابردوو، بەڵام ئەو بانکانەی تایبەتن به مووچەی وەزارەتی تەندروستی کراوە دەبن".  دوای ئەوەی کە بودجەی ٢٠٢١ لە کۆتایی مانگی ئادار پەسندکرا، بەهۆی هەندێک کێشەی تەکنیکییەوە، یاساکە نەچووە بواری جێبەجێکردنەوە و بڕە بودجەی هەرێمی کوردستان لەلایەن بەغداوە نەنێردرا، دواتر ٢٠٠ ملیار دینار وەکو سولفە بۆ هەرێمی کوردستان دیاریکرا، بەڵام لە چەند مانگی رابردوودا چەند جارێک ناردنی ئەو پارەیە دواکەوت و ئەوەش کێشەی لە کاتی دابەشکردنی مووچە دروستکرد.  موزهیر محەممەد ساڵح، راوێژکاری مستەفا کازمی، سەرۆکوەزیرانی عێراق لە رۆژی ٢٦ - ١٢ - ٢٠٢١ ئاماژەی بەوە کرد، "حکومەتی فیدراڵی لەسەر بنەمای یاسای کارگێڕیی دارایی، لە ساڵی ٢٠٢٢ شدا لەسەر ناردنی بەشە بودجەی هەرێمی کوردستان بەردەوام دەبێت".   هەروەها رۆژی پێنجشەممە ٣٠ - ١٢ - ٢٠٢١، جەمال کۆچەر، ئەندامی خولی چوارەمی لیژنەی دارایی پەرلەمانی عێراق، لەکاتی بەشداریکردنی لە بوولتەنی هەواڵە ئابوورییەکانی تۆڕی میدیایی رووداو رایگەیاند، لە ساڵی ٢٠٢٢ مەترسی لەسەر مووچەی مووچەخۆرانی هەرێمی کوردستان نابێت.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.