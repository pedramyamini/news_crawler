بەرەبەیانی رۆژی دووشەممە ١٤ - ٢ - ٢٠٢٢ هەر بەرمیلێک نەوتی دەریای باکوور ١ دۆلار و ١٢ سەنت بەرزبووەوە بۆ ٩٦ دۆلار و ١٦ سەنت. بەیانیی ئەمڕۆش کەمێک دابەزی و بە ٩٥ دۆلار و ٨٩ سەنت مامەڵەی پێوەدەکرێت. هەروەها نرخی نەوتی سووکی رۆژئاوای تێکساسیش دوای ئەوەی دوێنێ ١ دۆلار و ٢٨ سەنت بەرزبووە، ئەمڕۆ ٦٠ سەنت دابەزی و هەر بەرمیلێک بە ٩٤ دۆلار و ٨٢ سەنت مامەڵەی پێوەدەکرێت.   ئەگەری هێرشی رووسیا بۆ سەر ئۆکراینا و کاردانەوەی ئەمریکا و ئەوروپا بۆ سزادانی کەرتی وزەو بانکی رووسیا نیگەرانیی دروستکردووە لە پچڕانی هەناردەکردنی نەوت و گازی رووسیا، ئەوەش هۆکاری سەرەکیی بەرزبوونەوەی نرخەکانی نەوت بووە.  لێدوانی بەرپرسانی ئەمریکا سەبارەت بەوەی رەنگە رووسیا بەدوای بیانوویەکدا بگەڕێتە بۆ ئەوەی هێرشی سەر ئۆکراینا دەستپێبکات، بازاڕە داراییەکانی جیهانی بەتەواوەتی هەژاندووە، بەتایبەتی دوای ئەوەی هەواڵگریی ئەمریکا دەڵێت، چوارشەممە پووتین هێرشەکە دەستپێدەکات.   لە بازاڕی ئاڵوگۆڕی دراو بەهای یۆرۆ بەرامبەر دۆلار کەمێک بەرزبووەتەوە و ئێستا هەر یۆرۆیەک بە ١.١٢٨ سەنت مامەڵەی پێوەدەکرێت.  بەهای لیرەی تورکیا گۆڕانکارییەکی کەمی بەسەردا هاتووە کەمێک بەرزبووەتەوە. ئێستا یەک دۆلار بەرامبەر بە ١٣.٦٠ لیرەیە، هەروەها بەهای تمەنیش بەرامبەر دۆلار جێگیرە و هەر دۆلارێک بە ٢٦ هەزار و ٧٠٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٢٨ EUR / USD  پاوەند - دۆلار ١.٣٥٢ GBP / USD  دۆلار - یەن ١١٥.٤٠ USD / JPY  دۆلار - لیرە ١٣.٦٠ USD / TRY  یەک دۆلار - ریاڵ (تمەن) ٢٦ هەزار و ٧٠٠ تمەن USD / IRR  نرخی زێڕیش بەشێوەیەکی بەرچاو بەرزبووەتەوە و ئێستا هەر ئۆنسەیەک زێڕ بە ١٨٨٠ دۆلار مامەڵەی پێوەدەکرێت، بەوشێوەیە لە رۆژی شەممەوە ٢٠ دۆلار بەرزبووەتەوە. هەروەها هەر ئۆنسەیەک زیویش بە ٢٣ دۆلار و ٩٣٥ سەنت مامەڵەی پێوەدەکرێت.