رۆژی پێنجشەممەی هەفتەی رابردوو نرخی نەوت دابەزینێکی بەرچاوی تۆمارکرد و کۆتاییەکانی رۆژەکە بۆ خوار ١٠٨ دۆلار دابەزی. لە ناوەڕاستی هەفتە، نرخی بەرمیلێک نەوتی برێنت گەیشتبووە سەرووی ١٣٢ دۆلار. رۆژی هەینیشنرخی بەرمیلێک نەوتی خاوی برێنت بە ١٠٩ دۆلار و ٣٩ سەنت بوو، نرخی بەرمیلێک نەوتی رۆژئاوای تێکساسیش بە ١٠٦ دۆلار و ٢٣ سەنت مامەڵەی پێوەکرا.  بەڵام رۆژی شەممە لەگەڵ کردنەوەی بازاڕەکانی جیهان نرخەکانی نەوت کەمێک بەرزبوونەوە و هەر بەرمیلێک نەوتی برێنت بە ١١٢ دۆلار و ٧ سەنت مامەڵەی پێودەکرێت. هەروەها بەرمیلێک نەوتی سووکی تێکساسیش بە ١٠٩ دۆلار و ٣ سەنتە.   هەفتەی رابردوو یەکێک بوو لە پڕسەرکێشیترین هەفتەکان بۆ نرخی نەوت و نرخی هەر بەرمیلێک نەوتی برێنت زیاتر لە ٣٣ دۆلار بەرزبووەوە. بەرزبوونەوەی نرخی نەوت بۆ سەرووی ١٣٢ دۆلار دوای گوتاری جۆ بایدن، سەرۆکی ئەمریکا بوو کە رایگەیاند، "هەموو هاوردەیەکی نەوت و گاز و وزەی رووسی قەدەخە دەکەین. ئەوە واتای ئەوەیە کە نەوتی رووسیا چی دیکە لە بەندەرەکانی ئەمریکا قبووڵ ناکرێت و بەم جۆرەش خەڵکی ئەمریکا زەبرێکی دیکەی کوشندە لە پووتین دەدات. "  نرخی زێڕ بەردەوامە لە دابەزین  نرخی زێڕیش هەرچەندە لە رۆژانی رابردوودا ئاستێکی مێژوویی تۆمارکرد و هەر ئۆنسەیەک بە دوو هەزار و ٧٥ دۆلار مامەڵەی پێوەکرا، بەڵام لە کۆتاییەکانی رۆژی چوارشەممەوە دەستی بە دابەزین کرد.   بەرەبەیانی رۆژی پێنجشەممە نرخی زێڕ بەراورد بە رۆژی سێشەممە نزیکەی ١٠٠ دۆلاری لەدەستدا، دواتر لە کۆتاییەکانی رۆژەکەدا چووەوە سەروو ١٩٩٠ دۆلار. رۆژی هەینیش نرخی هەر ئۆنسەیەک ١٩٩٣ دۆلار بوو.   ئەمڕۆ شەممە ١٢ - ٣ - ٢٠٢٢ نرخی زێڕ زیاتر دابەزی و ئۆنسەیەک بە ١٩٨٧ دۆلار مامەڵەی پێوەکرا، هەروەها هەر ئۆنسەیەک زیو بە ٢٥.٨٥ دۆلار مامەڵەی پێودەکرێت. ئەمە لە کاتێکدایە رۆژی هەینی نرخی ئۆنسەیەک زیو گەیشتە ٢٦ دۆلار و ٦٥ سەنت.  بەهای دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٧ هەزار و ١٥٠ دیناری عێراقی  پاوەند - دۆلار ١.٣٠ GBP / USD  دۆلار - یەن ١١٧.١٩٩ USD / JPY  دۆلار - لیرە ١٤.٧٧ USD / TRY  یەک دۆلار - ریاڵ (تمەن) ٢٦ هەزار و ٤٢٠ تمەن USD / IRR  یەک دۆلاری ئەمریکی ١٢٧.٥٢١ روبڵی رووسی