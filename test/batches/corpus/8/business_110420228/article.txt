لە تویتەکەدا هاتووە: " ١٠ کۆمپانیای ئەمریکیی سەر بە ئەنجوومەنی بازرگانیی ئەمریکا و کوردستان بەمدواییانە بۆ بینینی دەرفەتەکانی وەبەرهێنان، سەردانی باکووری عێراقیان کرد. "  دوای گەڕانەوەی کۆمپانیاکان بۆ ئەمریکا، جێنیفەر گاڤیتۆ، جێگری یاریدەدەری وەزیری دەرەوەی ئەمریکا بۆ کاروباری ئێران و عێراق لەگەڵ ئەو کۆمپانیانە کۆبووەتەوە بۆ ئەوەی گفتوگۆ لە بارەی چۆنیەتی گەشەپێدانی بازرگانیی دەرەکیی ئەمریکا بکەن.   ئەمریکا و هەرێمی کوردستان دامەزراوەیێکی قازانجنەویستیان بە ناوی ئەنجوومەنی بازرگانیی ئەمریکا و کوردستان هەیە، کە تایبەتە بە ئاسانکاریکردنی بازرگانی و وەبەرهێنان لە نێوان هەردوولادا.   پێنجشەممەی رابردووش، لە ڤیدیۆکۆنفرانسێکدا لەگەڵ ژمارەیەک رۆژنامەڤانی هەرێمی کوردستان کە لەنێویاندا فازڵ هەورامی، بەڕێوەبەری دێسکی ئینگلیزی تۆڕی میدیایی رووداو ئامادەبوو،  جێنیفەر گاڤیتۆ جەختی لە پەیوەندییەکانی نێوان واشنتن و هەولێر کردەوە و رایگەیاند: "حکومەتی هەرێمی کوردستان هاوبەشێکی گرنگی ئەمریکایە. ئێمە سوپاسگوزارین بۆ ئەو هاوبەشییەی کە بۆ ماوەی چەندین ساڵ لە نزیکەوە پێکەوە هەمانبووە، لە نێویشیاندا پێکەوە کارکردنمان لە هەڵمەتی بەردەوامی دژی داعش. "