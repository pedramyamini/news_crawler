بەگوێرەی ئامارەكە، داهاتی گومرگ و دەروازە سنوورییەكانی عێراق لە ساڵی ٢٠٢١ دا یەك ترلیۆن و یەك ملیار و ٤١٣ ملیۆن و ٨٦٠ هەزار دینار بووە. ئەمە لە كاتێكدایە داهاتی ساڵی ٢٠٢٠ی گومرگ و دەروازە سنوورییەكانی عێراق ٨٦٣ ملیار و ١٦١ ملیۆن و ٣٩٣ هەزار دینار بووە.   لە بەشێكی دیكەی راگەیێندراوەكەدا هاتووە، بەرزبوونەوەی ئاستی داهاتی گومرگەكان بۆ رێنماییەكانی مەحموود زوبەیدی، بەڕێوەبەری گشتیی دەستەكە دەگەڕێتەوە، بەهۆی ئەوەی لە ماوەی وەرگرتنی پۆستی بەڕێوەبەری گشتیی دەستەكە، توانیویەتی لە رێگەی زنجیرەیەك رێنمایی و كاری تۆكمەوە، لە ماوەیەكی كەمدا ئاستی داهاتەكانی لەساڵی ٢٠٢١ دا بۆ ١٥ % بەرزبكاتەوە.   دەستەی گشتیی گومرگەكانی عێراق لە راگەیێندراوەکەیدا ئاماژەی بەوەداوە: "لە ئەنجامی كاری ورد و دیسپلینی دەستەی گشتیی گومرگەكانی عێراق و بەدواداچوونی بەردەوام بۆ سەرجەم كار و چالاكییەكان و ئاسانكاریكردن بۆ راییكردنی مامەڵە و كاری هاووڵاتییان و كۆمپانیاكان. دەستەكەمان توانیویەتی لەم ماوەیەدا بازێکی زۆر گەورە بدات و بەپشت بەستن بە سیستەمی كاری نوێ و پلانی تۆكمە، سوودێكی زۆری بۆ گەنجینەی عێراق هەبێت".