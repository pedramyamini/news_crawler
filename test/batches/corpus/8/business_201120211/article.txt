رۆژی هەینی نرخی نەوتی برێنت بە ٨١ دۆلار و ٥٢ سەنت مامەڵەی پێوەکرا بەڵام لە رۆژی شەممە گۆڕانکاریی زۆر لە نرخەکەی روویدا و دابەزی بۆ ٧٨.٨ دۆلار. هەروەها نرخی نەوتی سووکی تەکساسی ئەمریکا بە ٧٦.١ دۆلار مامەڵەی پێوەدەکرێت.  بازاڕی نەوت بە زۆری کەوتووەتە ژێر کاریگەریی هەوڵەکانی ئەمریکا بۆ ئەوەی لەگەڵ وڵاتانی چین و ژاپۆن هاوئاهەنگی بکات بۆ ئەوەی ئەو وڵاتانەش هاوشێوەی ئەمریکا بڕێک لە یەدەکی ستراتژی نەوتی خۆیان ئازاد بکەن و بەو هۆیەشەوە رووی لە دابەزین کردووە.  لەگەڵ ئەوەشدا ئاژانسی فێچ رایگەیاند بنەماکانی بازاڕی نەوت بەشێوازێکە کە لەبەر هەبوونی خواست بۆ بەکارهێنانی نەوت، تەنانەت ئەگەر یەدەگی ستراتیژیی بەکارهێنەری نەوت ئازاد بکرێت، کاریگەری هێندە بەرچاو و گەورەی لەسەر نرخەکان نابێت و نرخەکان بەرێژەیەکی بەرچاو پێشبینی ناکرێن دابەزن.  سەبارەت بە زێر، نرخی کانزای زەرد رۆژی شەممەش بەردەوام بوو لە دابەزین و رۆژی شەممە بە ١٨٤٦ دۆلار مامەڵەی پێوەدەکرێت. نرخی زێڕ رۆژی هەینیش بەریژەی ٠.٤ % دابەزی و بە ١٨٥٨ دۆلار مامەڵەی پێوەکرا.