ئەمڕۆ چوارشەممە ١٨ - ٥ - ٢٠٢٢ محەممەد شوکری، سەرۆکی دەستەی وەبەرهێنانی هەرێمی کوردستان بە تۆڕی میدیایی رووداوی راگەیاند، لە سێ ساڵی داهاتوودا ٧٩ هەزار و ٤١٠ یەکەی نیشتەجێبوون تەواو دەکرێن، کە یەکێک لە ئامانجەکانیشیان لەو پڕۆژانەدا، خزمەتکردنی چینی هەژارانە، هاوشانی چینی دەوڵەمەند.  بەگوتەی سەرۆکی دەستەی وەبەرهێنانی هەرێمی کوردستان، ئەمساڵ تاوەکو ئێستا مۆڵەتیان بە ٢٨ پڕۆژەی وەبەرهێنان داوە، کە سەرمایەکەیان ٢٧٤ ملیۆن و ١٦٦ هەزار و ٤٨١ دۆلار بووە.   سەبارەت بە دابینکردنی هەلی کار لە رێگەی پرۆژەکانی وەبەرهێنانەوە، د. محەممەد شوکری گوتی: تائێستا ٩١ هەزار و ٢٧١ هەلی کاریان لە پڕۆژەکانی وەبەرهێنان رەخساندووە، تەنیا لە ساڵی ٢٠٢٢، تاوەکو ئێستا ٢٢١٩ هەلی کاریان لە پڕۆژەکانی وەبەرهێناندا رەخساندووە.  لە بارەی پلانەکانیان بۆ کەمکردنەوەی کرێنیشینان لە هەرێمی کوردستان، گوتی: "دەستەی وەبەرهێنان لە سەرەتای دامەزراندنیدا لە مۆڵەتپێدانی پڕۆژە نیشتەجێیەکاندا یەکێک لە ئامانجەکانی هاوتەریب لەگەڵ ئەو پڕۆژانەی بۆ خەڵکی دەوڵەمەند و مامناوەند بووە، بەشێکی پڕۆژەکانی بۆ خەڵکی کەمدرامەت بووە، وەک سندووقی نیشتەجێبوون و ئەو پڕۆژانەی بۆ هەموو چین و توێژەکان تەرخانکراوە".  ئاماژەی بەوەشکرد، لەم کابینەیەدا بە پلانێکی ورد کار کراوە لەسەر ئەوەی بەشی زۆری پڕۆژەکان، خەڵکانی کەمدرامەت و کرێنشین لێ سوودمەندبن، کە بە قیستی درێژخایەنن، جگە لەوەی ٢٠ هەزار یەکەی نیشتەجێبوونمان بۆ خەڵکی کەمدرامەت و هەژارمان راگەیاندووە و بەمنزیکانە قیست و شوێنی پڕۆژەکەش رادەگەیێنین.  رۆژی چوارشەممە ١١ - ٥ - ٢٠٢٢، محەممەد شوکری، سەرۆکی دەستەی وەبەرهێنان لە کۆنگرەیەکی رۆژنامەڤانیدا دروستکردنی ٢٠ هەزار یەکەی نیشتەجێبوونی راگەیاند و گوتی: بە فەرمانی سەرۆکوەزیران بڕیاردراوە لە رێگەی دەستەی وەبەرهێنان، لە قۆناخی یەکەم ٢٠ هەزار یەکەی نیشتەجێبوون لە سەرتاسەری هەرێمی کوردستان رابگەیێندرێت.   تاوەکو ئێستا لە دەستەی وەبەرهێنان مۆڵەتی ١٤٢ پڕۆژە هەڵوەشاوەتەوە، سەرۆکی دەستەی وەربەرهێنان گوتی: "تەنیا لە کابینەی نۆیەمدا ٣١ مۆڵەتی وەبەرهێنان  هەڵوەشێندراونەتەوە و ئەمساڵیش دوو مۆڵەتمان هەڵوەشاندووەتەوە. هۆکارەکشەی دەگەڕێتەوە بۆ ئەوەی کە خاوەن پڕۆژەکان پەیوەست نەبوون بە مەرجەکانی پێدانی مۆڵەت و پڕۆژەکانیان تەواو نەکردووە، یاخود کەموکورتی لە جێبەجێکردنیدا هەبووە. "