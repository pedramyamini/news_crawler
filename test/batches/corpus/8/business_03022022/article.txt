لە ٢٤ کاژێری رابردوو دوای بڕیاری بەرهەمهێنەرانی نەوتی ئۆپێک پڵەس لەسەر بەردەوامبوونیان لە پلانەکەی پێشوویان و زیادکردنی رۆژانە ٤٠٠ هەزار بەرمیل نەوت لە مانگی داهاتوودا، نرخی نەوت کاردانەوەی پێشاندا و دابەزی بۆ ٨٨ دۆلار.  دابەزینی نرخی نەوت بۆ ٨٨ دۆلار تەنیا چەند کاژێرێک بەردەوام بوو و دیسان نرخی نەوت بۆ سەرووی ٨٩ دۆلار بەرزبووەوە.  سەرلەبەیانی رۆژی پێنجشەممە نرخی نەوتی برێنت لە بازاڕەکانی جیهان بە ٨٩ دۆلار و ٢٩ سەنت مامەڵەی پێوەدەکرێت. هەروەها نرخی نەوتی سووکی تەکساسیش بە ٨٧ دۆلار و ٩٤ سەنتە.  بەپێی هەندێ لە شارەزایانی نەوت لەبەر ئەوەی کە بازرگانان پێشبینییان دەکرد سەرەڕای گوشارەکان، بەرهەمهێنەرانی نەوت درێژە بە پلانەکەی خۆیان بدەن، پێشتر بازاڕ ئەوەی هەرس کردووە لەبەر ئەوەش لە جیاتی بەرزبوونەوە، نرخەکانی نەوت لە  ئێوارەی رۆژی چوارشەممەوە بەرەو دابەزین ئاراستەیان گۆڕی.  بەتەنیا لەماوەی یەک مانگی رابردوودا بەهۆی پەرەسەندنی کێشە جیۆسیاسییەکان و هەروەها بەرزبوونەوەی خواست نرخی نەوت بەرێژەی ١٥ % بەرزبووەتەوە. لە ماوەی یەک ساڵی رابردووشدا، نرخی نەوت توانیویەتی بە رێژەی زیاتر لە ٥٠ لەسەدا بەرزبێتەوە.  لە بازاڕی ئاڵوگۆڕی دراو بەهای دۆلار بەرامبەر بە یۆرۆ بەراورد بە دوێنێ دابەزیوە و ئێستا هەر یۆرۆیەک بە ١.١٣٠ دۆلار مامەڵەی پێوەدەکرێت.  بەهای لیرەی تورکیاش بەراورد بە ٢٤ کاژێری رابردوو دابەزیوە و ئێستا یەک دۆلار بەرامبەرە بە ١٣.٥٠ لیرە، بەهای تمەنیش بەرامبەر دۆلار کەمێک بەرزبووەتەوە و بە ٢٧ هەزار و ٥٠٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٣٠ EUR / USD  پاوەند - دۆلار ١.٣٥٥ GBP / USD  دۆلار - یەن ١١٤.٥١٢ USD / JPY  دۆلار - لیرە ١٣.٥٠ USD / TRY  یەک دۆلار - ریاڵ (تمەن) ٢٧ هەزار و ٥٠٠ تمەن USD / IRR  نرخی زێڕ بەراورد بە رۆژی چوارشەممە کەمێک بەرزبووەتەوە و ئێستا هەر ئۆنسەیەک زێڕ بە ١٨٠٦ دۆلار مامەڵەی پێوەدەکرێت، هەر ئۆنسەیەک زیویش بە ٢٢ دۆلار و ٦٢ سەنتە.