عوسمان غانمی، وەزیری ناوخۆی عێراق رایگەیاند "بەمەبەستی چارەسەرکردنی کێشە هەڵپەسێردراوەکانی نێوان وەزارەتی ناوخۆی هەرێمی کوردستان و حکومەتی فیدراڵی، فەرمانمدا بە رەوانەکردنی شاندێکی بەڕێوەبەرایەتیی گشتیی باری شارستانی و پاسپۆرت و نشینگەی عێراق بۆئەوەی سەردانی هەولێر بکەن و لەگەڵ هاوتاکانیان لە هەرێمی کوردستان باسی کێشە هەڵپەسێردراوەکان بکەن".  غانمی لە راگەیێندراوەکەدا ئاماژەی بەوە کردووە، ئەو کێشانە پەیوەندییان بە گۆڕینی شوێنی نیشتەجێبوون و بەستنەوەی تۆڕی کارتی نیشتمانی و چارەسەرکردنی کێشە هەڵپەسێردراوەکانی تایبەت بە کارتی نیشتمانیی خەڵکی هەرێمی کوردستانەوە هەیە.  پێشتر گواستنەوەی ئەو دۆکیۆمێنتانە لەنێوان پارێزگاکان پێویستی بە رەزامەندیی بەغدا بوو.  داواکراوە لە بەغدا، هەرێمی کوردستان بە تۆڕەکانی عێراق ببەسترێتەوە بۆئەوەی هاونیشتمانیان بۆ راست و دروستیی بەڵگەنامەکان سەردانی بەغدا نەکەن و لە رێگەی ئەو تۆڕەوە مامەڵەکانیان راپەڕێنن.