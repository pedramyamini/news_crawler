رۆژی سێشەممە ٢٢ - ٠٣ - ٢٠٢٢ نرخەکانی نەوت بەرزبوونەوە، ئێستا یەک بەرمیل نەوتی برێنت بە ١١٧ دۆلار و ٦ سەنتە و نەوتی سووکی تەکساسیش بە ١١٣ دۆلار و ٦ سەنت مامەڵەیان پێوە دەکرێت، بەراورد بە رۆژی دووشەممە ٧ % بەرزبوونەتەوە.  دووشەممەی رابردوو، نرخی نەوتی برێنت لە بازاڕەکانی جیهان بە ١٠٧ دۆلار بوو، هەروەها نرخی نەوتی سووکی تێکساسیش بە ١٠٤ دۆلار. بەڵام بۆ ئەمڕۆ سێشەممە نزیکەی ١٠ دۆلار بەرزبوونەتەوە.   هەفتەی رابردوو نرخی نەوت بۆ خوار ١٠٠ دۆلار دابەزی و هەر بەرمیلێک نەوتی برێنت بە ٩٨ دۆلار مامەڵەی پێوەکرا، بەڵام کۆتایی هەفتەی رابردوو نرخی نەوت چەند دۆلارێک بەرزبووەوە و گەیشتەوە سەرووی ١٠٠ دۆلار.  دوێنێ وەزیرانی دەرەوەی یەکێتیی ئەوروپا لەسەر پرسی وزەی رووسیا لە برووکسل کۆبوونەوە، بەڵام تاوەکو ئێستا نەگەیشتوونەتە هیچ ئەنجامێک و ناکۆکن.  یەکێتیی ئەوروپا سزای تووندی ئابووریی بەسەر رووسیادا سەپاندووە، بەهۆی هێرشی ئەو وڵاتە بۆ سەر ئۆکراینا و سەرمایەکانی بانکی ناوەندیی ئەو وڵاتەی سڕکردووە. بەڵام تاوەکو ئێستا دوودڵە لە قەدەخەی وزەی ئەو وڵاتە، چونکە بەڕادەیەکی زۆر پشتی پێ دەبەستێت.  هەریەک لە وەزیرانی دەرەوەی ئەڵمانیا و هۆڵەندا دژی قەدەخەی نەوت و گازی رووسیان و دەڵێن، یەکێتیی ئەوروپا ئێستا بەهۆی پشتبەستنی زۆر بە نەوت و گازی رووسیا، ناتوانێت هاوردەکردنی قەدەخە بکات.  ئانالینا بیەربۆک، وەزیری دەرەوەی ئەڵمانیا رایگەیاند، "پرسی قەدەخەی نەوت پرسێک نییە بمانەوێت یاخود نا، بەڵکو پرسی ئەوەیە تا چ ئاستێک پشت بە نەوت دەبەستین".  رۆژی یەکشەممە چەند دامەزراوەیەکی نەوتیی وڵاتەکە لەلایەن حوسییەکانەوە کرانە ئامانج. بەهۆی هێرشەکەوە بەرهەمی چەند پاڵاوگەیەک بەشێوەیەکی کاتی وەستان. لەو بارەشەوە سعودیە هۆشداریدا لەوەی ئەو وڵاتە بەرپرسیارێتیی پەککەوتن لە هەناردەی بەرهەمی نەوت هەڵناگرێت.  هەفتەی رابردوو ئەمریکا و بەریتانیا داوایان لە سعودیە کرد کە هەناردەکردنی نەوت زیاد بکات، بەڵام محەممەد بن سەلمان، شازادەی جێنشینی سعودیە ئامادە نەبوو وەکو جێگرەوەی نەوتی رووسیا لە بازاڕی وزە کار بکات.  ئێدوارد مۆیا، شرۆڤەکار لە کۆمپانیای OANDA بۆ زانیاریی بازرگانی دەڵێت، "پێدەچێت بازرگانانی وزە هاتبنە سەر ئەو بڕوایەی کە کورتهێنانی بەرهەم بێتە ئاراوە". دەشڵێت، "پێدەچێت ئێستا مەترسییەکان لە هەڵکشاندا بن، ئەوەش نرخی نەوت زیاتر بەرزدەکاتەوە".