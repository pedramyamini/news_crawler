سەرەتای رۆژ و لەگەڵ کردنەوەی بازاڕی دراو لە تورکیا، یەک دۆلاری ئەمریکی بە ١٧.٠٤ لیرە مامەڵەی پێوەکرا، بەڵام دەستوەردانی راستەوخۆی بانکی ناوەندیی تورکیا وایکرد بەهای لیرە دابەزێت و بگاتە ١٦.٨٤ لیرە.   ئێوارەش دۆلاری ئەمریکی زیاتر رووی لە داکشان کرد و هەر دۆلارێک بە ١٦.٥١ لیرەی تورکی مامەڵەی پێوەکرا.   بەگوێرەی ئامارە فەرمییەکان، لە سەرەتای ئەمساڵەوە لیرەی تورکی رێژەی ١٢٠ % بەهاکەی لەدەستداوە و بەو هۆیەوە هەڵاوسان نزیکبووەتەوە لە ٣٠ %، بەڵام دیسکی ئابووریی جەهەپە و بەشێک لە ئابووریناسانی دیکە دەڵێن، هەڵاوسان لە تورکیا نزیکبووەتەوە لە ئاستی ٥٠ % و مەترسیی مایەپووچبوونی سیستمی ئابووریی تورکیاش هەیە.   ئەنجوومەنی سیاسەتی نەختینەیی دراوی تورکیا لە دوایین کۆبوونەوەی خۆیدا کە دوای نیوەڕۆی رۆژی پێنجشەممە ١٦ی کانوونی یەکەمی ٢٠٢١ ئەنجامیدا، سوودی بانکی لە ١٥ % ـەوە بۆ ١٤ % کەمکردەوە، بەڵام لە یەکەم کاردانەوەدا دوای راگەیاندنی بڕیارەکە، لیرە زیاتر بەهای لەدەستدا.   بانکی ناوەندیی تورکیا ئەمساڵ ١١ جار کۆبووەتەوە. سوودی بانکی لە تورکیا لە سەرەتای ئەمساڵ ١٧ % بوو. بانکی ناوەندی لە ١٨ی ئاداری ٢٠٢١، سوودی بانکی لە ١٧ % بۆ ١٩ % بەرزکردەوە و دواتر لە پێنج کۆبوونەوەدا ئەو رێژەیەی جێگیرکرد.   ژمارەیەک لە ئابووریناسان پێداگری لەوە دەکەن کە یەکێک لە هۆکارەکانی ناسەقامگیریی دۆخی لیرەی تورکی دەگەڕێتەوە بۆ لێدوانە ناشارەزاکانی سیاسەتڤانان لە تورکیا و داوایان لێدەکەن خۆیان بەدووربگرن لەو جۆرە لێدوانانە و دەشڵێن، ئەم بابەتە گەیشتووەتە قۆناخێکی زۆر مەترسیدار و بازاڕەکان هەندێکجار بەهۆی لێدوانێکەوە سەراوژێر دەبن.  دابەزینی بەهای لیرەی تورکی و ناسەقامگیریی دۆخی بازاڕە داراییەکان، زیانی زۆر بە ئابووریی تورکیا گەیاندووە، بەتایبەتی لەبارەی پێدانی قەرزە نێوخۆیی و دەرەکییەکان کە سەرجەمیان بە دۆلار و یۆرۆن. ئەمە جگە لە هەڵاوسان و خراپبوونی دۆخی هاووڵاتییان لە تورکیا و باکووری کوردستان و تێکچوونی هاوسەنگی بازاڕ.