د. فازل غه‌ڕاوی، ئه‌ندامی كۆمیسیۆنی مافه‌كانی مرۆڤ له عێراق رایگه‌یاند، كۆمیسیۆنەکەیان له ماوه‌ی مانگێكدا سێ كه‌یسی خۆكوشتنی ئاواره‌كانی له كه‌مپی ئاواره‌كانی كوردانی ئێزدی له دهۆك و چیای شنگال تۆماركردووه.  ئەو ئه‌ندامەی كۆمیسیۆنی مافه‌كانی مرۆڤ له عێراق گوتیشی "ئه‌و ئاوارانه‌ی خۆیان كوشتوون له رۆڵه‌كانی پێكهاته‌ی كوردانی ئێزدین و قوربانیانی ده‌ستی تووندوتیژی و مامه‌ڵه‌ی خراپ بوون له سه‌رده‌می تیرۆریستانی داعش. جه‌ختیشی كرده‌وه، ئه‌وان كێشه‌ی قووڵی ده‌روونییان هه‌بووه به‌هۆی رووبه‌ڕووبوونه‌وه‌یان بۆ ئه‌م تاوانه دڕندانه و له‌ده‌ستدانی كه‌سوكاره‌كانیان هۆكاری سه‌ره‌كیی بوون به‌زیادبوونی نه‌هامه‌تییه‌كانیان له كاتی مانه‌وه‌یان له‌م كه‌مپانه‌دا.   غەڕاوی نیگه‌رانیی خۆی دەربڕی له دووباره‌بوونه‌وه‌ی حاڵه‌ته‌كانی خۆكوشتن و داوای له حكومه‌ت كرد په‌له بكات له گه‌ڕاندنه‌وه‌ی ئاواره‌كان بۆ زێدی خۆیان، ئه‌نجامدانی توێژینه‌وه‌ی ورد بۆ هۆكاره‌كانی به‌رزبوونه‌وه‌ی حاڵه‌ته‌كانی خۆكوشتن له‌نێو كه‌مپه‌كانی ئاواره‌كان و دۆزینه‌وه‌ی رێگه‌چاره‌ی خێرا و گونجاو.   هه‌روه‌ها ئەو ئەندامەی کۆمسیۆنەکە داوای له رێكخراوه نێوده‌وڵه‌تی و نێوخۆییه‌كانیش كرد، به‌تایبه‌تی ئه‌وانه‌ی له بواری ته‌ندروستی بۆ كه‌مپه‌كان كارده‌كه‌ن، هه‌وڵه‌كانیان چڕتر بكه‌نه‌وه بۆ دانانی به‌رنامه‌ی خۆئاماده‌كردنی ده‌روونی بۆ ژنان و قوربانیانی تووندوتیژی كه له سه‌رده‌می تیرۆریستانی داعش رووبه‌ڕووی بوونه‌ته‌وه و په‌له‌ش بكه‌ن له فه‌راهه‌مكردنی كه‌ره‌سته و میكانیزمه‌كانی گه‌ڕاندنه‌وه‌ی خۆویستانه و كۆتاییهێنان به ئاواره‌یی ئه‌و خێزانانه له رێگەی ئاوه‌دانكردنه‌وه‌ی شارۆچكه‌ی شنگال و ناوچه‌كانی رۆژئاوای نه‌ینه‌وا.  رۆژی ١٦ی ئەیلوول ژنێکی کوردی ئێزدی کە هاوژین و شەش منداڵی لە ساڵی ٢٠١٤ لەلایەن داعشەوە رفێندراون، لە کەمپی خانکێ کۆتایی بە ژیانی خۆی هێنا.