ئیبراهیم مەعروف، مامۆستای زانکۆ دەڵێت، "لە ئەمساڵدا دوو جەژن هەبوون، نەورۆز و رەمەزان، بەڵام بەهۆی بێ مووچەییەوە، رووزەرد و شەرمەزاری لای خێزانەکانمان بووین، چونکە ناتوانین ئەو بەڵێنەی پێمان داون جێبەجێی بکەین. ئامادەکاریمان بۆ جەژن نەکردووە، چونکه جیاوازی لەنێوان کەسێک هەیە کە مووچەی وەرگرتبێت و کەسێک قەرزی کردبێت. لەوانەشە یەکەم رۆژی جەژن بێنەوە بەردەم زانکۆ و ناڕەزایەتی دەربڕن. "  بازاڕ جمەی دێت لە هاونیشتمانیان و بەشێک لە فرۆشیارانیش ناڕازین و دەڵێن، "خەڵک پارەی پێنییە تاوەکو بازاڕی جەژن بکەن. "  حاجی جەزا سەرگەڵوویی، دووکاندار دەڵێت، "خەڵک هەیە مووچەی وەرنەگرتووە و پارەی پێ نییە، بۆیە مەعامەلە دەکات و داوای داشکاندن دەکات، یان توانای نییە، بۆیە دەبینین بازاڕ قەرەباڵخە، بەڵام کڕین کەمە. " فرۆشیارێکیش بەناوی هێمن حەسەن باس لەوە دەکات، "فرۆشمان ١٥ % بۆ ٢٠ % کەمیکردووە، نرخەکانیش ٣٠ % بۆ ٤٠ % بەرزبوونەتەوە. "  بەپێی دوایین راپۆرتی دەستەى ئاماری هەرێمی کوردستان، نرخی سەرجەم کاڵا و پێویستییەکان لە مانگی ئاداردا بەراورد بە مانگی پێش خۆی بە رێژەى ١.٩ % بەرزبوونەتەوە.  بەراوردیش بە مانگی ئاداری ساڵی رابردووش بە رێژەى ٨.١ % نرخی سەرجەم کاڵا و پێویستییەکان بەرزبوونەتەوە؛ بەراورد بە ١٠ ساڵی رابردووش بە رێژەى ٩.٧ % نرخی سەرجەم کاڵا و پێویستییەکان بەرزبوونەتەوە. بەردەوام چاودێری لەسەر نرخەکان هەیە و چاودێریی بازرگانیی سلێمانی هەوڵدەدات رێگری لە گرانفرۆشی بکات.  سۆران عەبدولغەفوور، بەڕێوەبەری چاودێریی بازرگانیی سلێمانی رایگەیاند، "ئەگەر لە سەرچاوەی سەرەکییەوە کاڵاکان گران نەبێت، رێگەنادەن گرانفرۆشی بکرێت، چونکە بەردەوام چاودێریی دەکەین و ئەگەریش هەر کەسێک گرانفرۆشی بکات سزای دەدەن و شوێنەکەی پێ دادەخەن. "  پارێزگای سلێمانی بەراورد بە پارێزگاکانی دیکەی هەرێمی کوردستان زۆرترین بەرزبوونەوەی نرخی تێدا تۆمارکراوە، بە جۆرێک کە نرخەکان لە مانگی ئادار بەراورد بە مانگی پێش خۆی بەم شێوەیە بووە:  لە پارێزگای سلێمانی بە رێژەى ٢.١ % بەرزبوونەتەوە  لە پارێزگای هەولێر بە رێژەى ٢ % بەرزبوونەتەوە  لە پارێزگای دهۆک بە رێژەى ١.٢ % بەرزبوونەتەوە  ساڵانە بە بەهای ١٠ بۆ ١٢ ملیار دۆلار کاڵا و پێداویستیی جۆراوجۆر لە تورکیاوە هاوردەی هەرێمی کوردستان دەکرێن، هەروەها بە بەهای نۆ ملیار دۆلاریش لە ئێرانەوە هاوردە دەکرێت.  بەهۆی ئەوەی زۆرینەی کاڵا و پێداویستییەکانی هەرێمی کوردستان لە وڵاتانی دیکەوە هاوردە دەکرێت، هەر هەڵاوسانێک یان بەرزبوون و دابەزینێکی نرخ لەو وڵاتانە رووبدات راستەوخۆی کاریگەریی لەسەر بازاڕەکانی هەرێمی کوردستان دەبێت.