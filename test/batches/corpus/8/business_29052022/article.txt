بەیانی رۆژی شەممە ٢٨.٥.٢٠٢٢ بەندەری ماریوپۆڵ دەستی بە کاری ئاسایی خۆی کردەوە و یەکەمین کەشتی لە شاری رۆستۆڤ لە باشووری رووسیاوە چووە نێو بەندەرەکەوە.  ڤەدیم ئاستافیێڤ، گوتەبێژی وەزارەتی بەرگریی رووسیا رایگەیاند، کەشتییەکانی بنکەی دەریایی نۆڤۆرۆسیسک دڵنیاییان داوە لە تێپەڕبوونی سەلامەتی کەشتییە بازرگانییەکە بۆ بەندەری ماریوپۆل.  لێدوانەکەی گوتەبێژی وەزارەتی بەرگریی رووسیا لەکاتێکدایە، هێزی دەریایی ئۆکراینا دەڵێت، کەشتییەکانی رووسیا "بەردەوامن لە رێگەگرتن لە هاتووچۆی مەدەنی لە ئاوەکانی دەریای رەش و ئازۆڤ" لە کەناری باشووری ئۆکراینا و، "کردوویانن بە ناوچەی ململانێ".  بەهۆی شەڕی رووسیا و ئۆکرایناوە، نزیکەی چوار ملیۆن و ٥٠٠ هەزار تۆن گەنم لە کۆگەکانی ئۆکراینا گیریانخواردووە و ناتوانرێت هەناردەبکرێن. رووسیا و ئۆکرایناش یەکدی بە هۆکاری گیرخواردنی بەرهەمەکان تۆمەتبار دەکەن.