وەزارەتی نەوتی عێراق ئاماری مانگی رابردووی بەرهەمهێنان و هەناردەی نەوتی راگەیاند. بەپێی ئامارەکان جگە لە هەرێمی کوردستان، عێراق رۆژانە چوار ملیۆن و ١٣٩ هەزار بەرمیل نەوتی بەرهەمهێناوە کە بەراورد بە مانگی تشرینی یەکەم ٤٤ هەزار بەرمیلی رۆژانەی زیاترە.   هەناردەی نەوت لە کێڵگەکانی باشوور و ناوەڕاست سێ ملیۆن و ١٩٥ هەزار بەرمیل بووە لە رۆژێکدا کە بە رێژەی ٦ % بەراورد بە مانگی پێش خۆی زیادیکردووە هاوکات ئاستی هەناردەی نەوتی کەرکووک بۆ بەندەری جەیهان رۆژانە ٦٧ هەزار و ٧٥٦ بەرمیلە کە ٣٠ % کەمیکردووە.  کۆی داهاتی فرۆشی نەوت لە تشرینی دووەم حەوت ملیار و ٥٩٠ ملیۆن دۆلار بووە و بەرمیلێک نەوتی بە ٧٧ دۆلار و ٣٣ سەنت فرۆشتووە. بەراورد بە مانگی تشرینی یەکەم داهاتی نەوت ٧٦ هەزار دۆلار کەمیکردووە ئەوەش بەهۆی ئەوەی لەو مانگە بەرمیلێک نەوتی بە ٧٩ دۆلار و ٢٧ سەنت فرۆشت بوو.   بەهۆی رێککەوتنی ئۆپێک پڵەس کە لە مانگی تەممووزی ئەمساڵ لەسەر رێککەوتن، عێراق ئاستی بەرهەمهێنانی نەوتی زیادکردووە لە مانگی کانوونی یەکەمی ئەمساڵ دەتوانێت رۆژانە چوار ملیۆن و ٢٣٧ هەزار بەرمیل نەوت بەرهەمبهێنێت.   هاوکات بەگوێرەی کۆبوونەوەی رۆژی پێنجشەممە ٠٢ - ١٢ - ٢٠٢١، لە مانگی کانوونی دووەمی ساڵی داهاتوو لە کۆی ٤٠٠ هەزار بەرمیل کە ئەندامانی ئۆپێک پڵەس بۆیان دانراوە زیادیبکەن، عێراق دەتوانێت ٤٢ هەزار و ٨١٠ بەرمیل نەوتی زیاتر بەرهەمبهێنێت.