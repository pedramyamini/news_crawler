کۆمپانیاکەی ئیلۆن مەسک بڕیاریداوە ئەو ئۆتۆمبێلانە بکشێنێتەوە بۆ ئەوەی بە خۆڕایی کێشەکانیان چارەسەر بکات.   کۆمپانیاکە خاوەنی هەموو ئۆتۆمبێلەکانی لەو پرسە ئاگادارکردووەتەوە. کێشە تەکنییەکان دەبنە هۆی لەکارکەوتنی کامێرای پشتەوە و کرانەوەی لەناکاوی بۆنیدی ئۆتۆمبێلەکە.   فەرمانگەی نیشتمانی سەلامەتیی رێگەوبانەکانی ئەمریکا لە ٢١ی ئەم مانگە لە لایەن کۆمپانیای تێسلاوە لە کێشەکان ئاگادارکراوەتەوە، رۆژی چوارشەممەی رابردووش، فەرمانگەکە دانی بە هەبوونی کێشەکان دانا.  کۆمپانیاکا بە دوو هەنگاو ئۆتۆمبێلەکانی دەکشێنێتەوە. یەکەمیان ٣٥٥ هەزار ئۆتۆمبێلی کارەبایی جۆری مۆدێل ٣ دەگرێتەوە، کە داخستن و کردنەوەی دووبارەبووەوەی سندووقەکەی زیان بە کێبڵێکی کامێرای پشتەوەی دەگەیێنێت.   فەرمانگە ئەمریکییەکە لەو بارەیەوە دەڵێت، "لەکارکەوتنی کامێرای پشتەوە دەکرێت کاریگەری بخاتە سەر توانای شوفێر بۆ بینینی پشتەوە و سەرەنجام مەترسی پێکدادان زیاتر دەبێت. "  تێسلا مەزەندە دەکات کە تەنیا ١ % ی ئۆتۆمبێلەکانی لە جۆری مۆدێل ٣ ئەو کێشەی هەیە، راشیگەیاندووە ئەوان ئاگادار نین هیچ رووداوێکی هاتووچۆ بەو هۆیەوە دروستبووبێت.   هەنگاوی دووەم، کشاندنەوەی نزیکەی ١٢٠ هەزار ئۆتۆمبێلی کارەبایی جۆری مۆدێل ئێس دەگرێتەوە کە کێشە لە قوفلی سندووقەکەیدا هەیە. وا دەخەمڵێنرێت ١٤ % ی ئۆتۆمبێلە کشێندراوەکان ئەو کێشەیان تێدابێت.