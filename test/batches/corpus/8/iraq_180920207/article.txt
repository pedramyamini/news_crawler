عەلی شوکری، سەرۆکی دەستەی راوێژکارانی سەرۆکایەتیی کۆماری عێراق رایگەیاند، ئەندامانی لیژنەی هەمواری دەستووری عێراق پێکهاتبوون لە ٢٣ کەسی ئەکادیمی کە مامۆستای زانکۆن و سێ نوێنەری خۆپێشاندەران و نەتەوە یەکگرتووەکان و یەکێتیی ئەوروپا کە هیچ کەسێکی سیاسیی تێدا نەبووە.   لەبارەی پەیوەندییەکانی هەولێر و بەغداوە لیژنەکە ئاماژەی بەوە داوە کە ئەوان ئەکادیمین و ئەو بابەتەش سیاسییە و دەبێت لیژنەیەکی سیاسی بڕیاری لێوە بدات.  سەرۆکی دەستەی راوێژکارانی سەرۆکایەتیی کۆماری عێراق ئاماژەی بەوە دا، لیژنەکە کاری لەسەر چارەسەرکردنی کەموکووڕییەکانی دەستوور کردووە، لەوانە: دروستکردنی ئەنجوومەنی ئیتیحادی و دیاریکردنی دەسەڵاتەکانی سەرۆککۆمار.  گرنگترین پێشنیازەکانی لیژنەی هەموارکردنەوەی دەستووری عێراق ئەم خاڵانەی خوارەوەن:  ١. بۆ هەر ١٠٠ هەزار کەسێک تەنیا یەک کورسیی پەرلەمان تەرخان دەکرێت، بەو جۆرەش کورسییەکانی پەرلەمان لە ٣٢٩ کورسییەوە بۆ ١٧٥ کورسی دادەبەزێت. یان پێشنیازێکی دیکەش هەیە کە دیاریکردنی یەک کورسی پەرلەمانە بۆ هەر ٢٥٠ هەزار کەسێک. کەمترین تەمەنی پەرلەمانتار بە ٢٥ ساڵ دیاریکراوە و دەبێت بە لایەنی کەمەوە بڕوانامەی ئامادەیی هەبێت.  ٢. فراکسیۆنی گەورە بەو فراکسیۆنە یان ئەو پارتە دەگوترێت کە براوەی هەڵبژاردنەکانە و چیدیکە فراکسیۆنی گەورە لەپاش هەڵبژاردن و لەنێو پەرلەمان دەستنیشان ناکرێت و فراکسیۆنە گەورەکە دەتوانێت سەرۆکوەزیران دەستنیشان بکات و بۆ پێکهێنانی حکومەت رایبسپێرێت، بەڵام ئەو فراکسیۆنە گەورە رێگەی پێنادرێت بە تەنیا حکومەت پێکبهێنێت و دەبێت هاوپەیمانی بێت.  ٣. لیژنەکە بە هیچ شیوەیەک باسی پەیوەندیی نێوان هەرێمی کوردستان و عێراقی نەکردووە و پەیوەندییەکە بەپێی دەستووری عێراق دەبێت کە ساڵی ٢٠٠٥ پەسندکراوە. لیژنەکە ئەو بابەتەی بۆ لیژنەیەکی سیاسی بەجێهێشتووە کە ئەوان دەتوانن بۆچوون و سەرنجی خۆیان لەسەر ئەو بابەتە دەرببڕن، "چونکە لیژنە ئەکادیمییەکە ناتوانن گفتوگۆ لەسەر بابەتی نێوان ناوەند و هەرێمی کوردستان بکەن. "  پرۆژەیاسای هەمواری دەستووری عێراق پاش ئەوەی سەرۆکایەتیی کۆمار ئاراستەی سەرۆکوەزیرانی عێراقی دەکات، پێکەوە بەشیوەیەکی هاوبەش تێکڕای پرۆژەیاساکە ئاراستەی ئەنجوومەنی نوێنەران دەکرێت.