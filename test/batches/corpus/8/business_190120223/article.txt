ئێوارەی دوێنێ بەهۆی تەقینەوەی بۆریی گواستنەوەی نەوتی هەرێمی کوردستان بۆ بەندەری جەیهان لە دیووی تورکیا، گواستنەوەی نەوت راگیرا.   کۆمپانیای بۆتاش لە راگەیێندراوێکدا ئاماژەی بەوە دا، هەموو رێکارەکان گیراونەتە بەر، ئاگرەکە کوژێندراوەتەوە و پرۆسەی ساردکردنەوەش تەواو بووە.  لەبارەی هۆکاری تەقینەوەکە، کەمال ئەترووشی، وەزیری سامانە سرووشتییەکانی هەرێمی کوردستان بە تۆڕی میدیایی رووداوی راگەیاند، راپۆرتە سەرەتاییەکان دەریدەخەن کە تەقینەوەکە بەهۆی شۆرتی کارەباوە بووە نەک "کاری تیرۆریستی".   بۆرییەکە نەوتی بەرهەمهاتوو لە هەرێمی کوردستان و بەشێک لە نەوتی کەرکووکیش کە لەلایەن حکومەتی عێراقەوە بەڕێوەدەبرێت دەگوازێتەوە.  تەقینەوەی بۆریی نەوتی هەرێمی کوردستان کە درێژییەکەی ٥١١ کیلۆمەترە دوایین رووداوە لە پچڕانی خستنەڕووی نەوت لە بازاڕە جیهانییەکان و نرخەکانی نەوتی بەرزکردەوە بۆ نزیکەی ٩٠ دۆلار.  بەپێی زانیارییەکانی رووداو کە لە سەرچاوەیەکی نێو پیشەسازییەکانی کەرتی نەوت دەستیکەوتووە، تاوەکو ئێوارەی دوێنێ رۆژانە تێکرا ٤١٥ هەزار بەرمیل نەوتی هەرێمی کوردستان لە رێگەی بۆرییەکەوە هەناردەکراوە لەگەڵ رۆژانە تێکرا ٧٥ هەزار بەرمیل نەوتی کێڵگەکانی کەرکووکیش، بەوپێیەش پێش تەقینەوەکە بۆریی نەوتی هەرێمی کوردستان رۆژانە نزیکەی ٤٩٠ هەزار بەرمیل نەوتی هەناردەکردووە.