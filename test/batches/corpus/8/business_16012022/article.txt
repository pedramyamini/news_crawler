دکتۆر موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی، ئەمڕۆ یەکشەممە ١٦ - ٠١ - ٢٠٢٢، بە تۆڕی میدیایی رووداوی راگەیاند: "سەبارەت بە پڕۆژەیاسای بودجەی گشتیی فیدراڵیی عێراق لە ساڵی ٢٠٢٢، بە بۆچوونی من جیاوازییەکی بنچینەیی نییە لە رووی داڕشتنی ئەو بودجەیەوە، بە تایبەت لە بنمیچی خەرجکردندا، کە رەنگە ١٠ % زیاد بکرێت، چونکە نرخی بەرمیلێک نەوت بە ٥٠ دۆلار خەمڵێندراوە، لە کاتێکدا هەناردەمان رۆژانە ٣.٤ ملیۆن بەرمیلە".  سەبارەت بە کورتهێنانیش، ئەو راوێژکارە دەڵێت: "بە دڵنیاییەوە کورتهێنانێکی خەمڵێندراوی دەبێت، رەنگە ئەو کورتهێنانەش کەمتربێت لەو کورتهێنانەی کە ئێستا هەیە، بە بڕی ئەو ٥ دۆلارەی کە لە خەمڵاندنی نرخی نەوتدا زیادکراوە بەراورد بە نرخی خەمڵێندراوی نەوت لە ساڵی ٢٠٢١ دا، کە نرخی نەوت بە ٤٥ دۆلار خەمڵێندرا، ئەوە جیا لەوەی کە بڕی نەوتی هەناردەکراو لە ساڵی ٢٠٢٢ بەراورد بە بڕی نەوتی هەناردەکراو لە ساڵی ٢٠٢١ زیاتر بووە".  دکتۆر موزهر محەممەد ساڵح گوتیشی: "خاڵی باشی ئەم بودجەیە ئەوەیە پشت بە بەرنامەی پڕۆژەکان دەبەستێت، واتا کۆمەڵێک پڕۆژە دەخرێنە بەردەم پەرلەمان، ئەو پڕۆژانە پەسند دەکرێن و بودجەکانیان بۆ ساڵانی داهاتوو پەسند دەکرێن و ساڵانە بە لەبەرچاوگرتنی دۆخەکە هەموار دەکرێن، لە جیاتی پێدانی بڕێک پارە کە دابەش دەکرێتە سەر کۆمەڵێک پڕۆژەی وەستاو، بە بڕوای من ئەوە گۆڕانە ریشەییەکەیە کە روودەدات، بەڵام لە ئاستی بودجەی کارپێکردن، ئەوا ئەو بودجە نەگۆڕە و پێموانییە زۆر بگۆڕێت".  سەبارەت بە دەرکردنی عێراق لە لیستی وڵاتە مەترسیدارەکان لە رووی سپیکردنەوەی پارە و پارەدارکردنی تیرۆر، کە لە ٠٨ - ٠١ - ٢٠٢٢ راگەیێندرا، راوێژکارەکەی سەرۆکوەزیرانی عێراق ئاماژە دەکات: ئەو بڕیارە و بڕیارەکانی هاوشێوەی ئەو بڕیارە سێ کاریگەری ئەرێنییان هەیە، یەکەمیان ئاماژەی ئەرێنی دەدات بۆ هاتنی سەرمایەی بیانیی بۆ کارکردن لە عێراق، دووەمیان ئاسانکاری دەکات بۆ جووڵەی پارە لە عێراقەوە بۆ دەرەوە و لە دەرەوە بۆ عێراق لە رێگەی سیستمی بانکیی و بەبێ کۆت و بەند، سێیەمیان توانا دەبەخشێتە بانکە عێراقییەکان بۆ ئەوەی مامەڵە لەگەڵ بانکە ئەوروپی و جیهانییەکاندا بکەن".