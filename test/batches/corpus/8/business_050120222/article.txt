بەپێی راگەیێندراوێکی وەزارەتی نەوتی عێراق، ئیحسان عەبدولجەبار وەزیری نەوت راگەیاندووە، لە کۆبوونەوەی ئەمڕۆدا، ئەنجوومەنی وەزیرانی عێراق رەزامەندی دەربڕیوە کۆمپانیای نەوتی نیشتمانی، پشکی کۆمپانیای ئێکسۆن مۆبیل وەربگرێت لە کێڵگەی رۆژئاوای قورنە / ١، کە یەکێکە لە کێڵگە گەورەکان.   مانگی نیسانی رابردوو، وەزارەتی نەوتی عێراق رایگەیاند، کۆمپانیای ئێکسۆن مۆبیلی ئەمریکی دەیەوێت ٣٢.٧ % ی پشکەکانی لە کێڵگەی رۆژئاوای قورنە ١ی بفرۆشێت.   رۆژی ٣ی ئایار، ئیحسان عەبدولجەبار، وەزیری نەوتی عێراق رایگەیاند وڵاتەکەی بیر لە کڕینی پشکەکانی کۆمپانیای ئێکسۆن مۆبیلی ئەمریکی لە کێڵگەی رۆژئاوای قورنە ١ لە پارێزگای بەسرە دەکاتەوە، کە پێشبینیدەکرێت ٢٠ ملیار بەرمیل نەوتی تێدابێت و دەکرێت بەرهەمبهێنرێت.  هەرچەندە پێشتر باس لەوە دەکرا، کۆمپانیایەکی چینی، زیاتریش ناوی پێترۆچاینا دەهات لەوەی پشکەکانی ئێسکۆن مۆبیل لەو کێڵگەیە دەکڕێتەوە، بەڵام لێدوانەکانی وەزیری نەوتی عێراق دەریخست، کە عێراق خۆی دەیەوێت پشکەکانی کۆمپانیاکە بکڕێتەوە و لەڕووی داراییشەوە ئەو توانایەی هەیە.   کێڵگەی رۆژئاوای قورنە ١، دەکەوێتە پارێزگای بەسرە لە باشووری عێراق، سێیەم گەورەترین کێڵگەی نەوتە لە عێراقدا. ئێکسۆن مۆبیلی ئەمریکا وەبەرهێنەری سەرەکییە لە کێڵگەکەدا، هاوکات کۆمپانیای پێترۆچاینا بە رێژەی ٣٢.٧ % خاوەنی وەبەرهێنانی کێڵگەکەیە، کۆمپانیای ئیتۆچووی ژاپۆنی بە رێژەی ١٩.٦ %، کۆمپانیای پێرتامیای ئیندۆنیزی بە رێژەی ١٠ % و کۆمپانیای بەدواگەڕانی نەوتی عێراقیش خاوەنی ٥ % ی وەبەرهێنانی کێڵگەکەیە.   لە ساڵی ٢٠١٠، حکومەتی عێراق گرێبەستی وەبەرهێنانی کێڵگەی رۆژئاوای قورنە ١ی دایە هەر یەک لە کۆمپانیاکانی ئێکسۆن مۆبیل، شێڵ و کۆمپانیای بەدواگەڕانی نەوتی عێراق، بەڵام لە ساڵی ٢٠١٨ دا کۆمپانیای شێڵ ١٩.٦ % ی پشکەکانی خۆی بە کۆمپانیای ئیتۆچووی ژاپۆنی فرۆشت.