لە پرۆژەیاسای بودجەی ئێراندا کۆکردنەوەی داهات لەڕێگەی باجی گەشتکردن بۆ وڵاتانی دیکە بە یەک تریلیۆن و ٥٠٠ ملیار تمەن خەمڵێندراوە، بەڵام ئەمە ساڵی رابردوو ١١٠ ملیار تمەن بوو. بەپێی ئەمەش وا بڵاوکرایەوە کە رسوماتی گەشتکردن بۆ هەر گەشتیارێک بووەتە ٥ ملیۆن و ٢٠٠ هەزار تمەن.  محەممەد خودابەخشی، جێگری کۆمیسیونی بودخەی پەرلەمانی ئێران لەو بارەیەوە دەڵێت، لەبەر ئەوەی داهاتی حکومەت لەڕێی رسوماتی گەشتکردنەوە زیادکراوە، چونکە حکومەت پێشبینی کردووە لەبەر کەمبوونەوەی کۆرۆنا ژمارەی گەشتیاران هەڵدەکشێت.  هەر کەس ئەمساڵ بۆ وڵاتانی دیکە گەشت بکات، لە دەروازە سنوورییەکان ٤٠٠ هەزار تمەنی لێوەردەگیرێت، بەڵام بە مەرجێک یەکەم گەشتی بێت، ئەم بڕە پارەیە بۆ گەشتی دووەم ٦٠٠ هەزار و گەشتی سێیەم دەبێتە ٨٠٠ هەزار تمەن.  ئەگەر نرخی رسومات زیاد بکرێت زیاتر کاریگەریی لەسەر خەڵکی پارێزگا سنوورییەکانی وەک پارێزگاکانی رۆژهەڵاتی کوردستان دەبێت، بەتایبەت ئەو کەسانەی کە بۆ کارکردن سەردانی باشووری کوردستان دەکەن و مافی مانەوەیان نییە.