ئەم پرۆسەیە لە ماوەی چەند ساڵی رابردوودا یەکەمین جارە بەڕێوەدەچێت. ئەوەش پاش دوو رۆژ لە لێدوانەکانی مستەفا کازمی، سەرۆکوەزیرانی عێراقە کە تێیدا باسی لە پلانەکانی حکومەتەکەی بۆ چەسپاندنی قەڵەمڕەویی دەوڵەت و رێزگرتن لە یاسا کردبوو.  هێزە جیاوازەکانی سوپای عێراق و دەزگای دژەتیرۆر بەشدارییان لە هەڵمەتەکەدا کرد. دوو بڵاوکراوەی فەرماندەیی هێزە هاوبەشەکانی عێراق دەستپێکی دوو هەڵمەتی هاوکاتی لە هەردوو شاری بەسرە و بەغدا لە بەرەبەیانی ئەمڕۆدا راگەیاند.  فەرماندەییەکە ئاشکرایکردووە، "ئۆپەراسیۆنەکە ناوچەی حوسەینییەی لە رۆژئاوای بەغدا کردووەتە ئامانج کە لە ماوەی رابردوودا بەکارهێنانی ئاستی مەترسیداری چەکی سووک و ناوەندی لە ناکۆکییە عەشایەرییەکاندا بە خۆوە بینیوە. هەروەها بووەتە هۆکاری پێوەبوونی خەڵکانی سڤیل. دەوڵەت بە ئەرکی سەرشانی خۆی دەزانێت دەستەوەستان بەرامبەر رووداوەکان دانەنیشێت".  بڵاوکراوەکە دەڵێت، "هێزە ئاسایشییەکانمان بە یەکە جیاوازەکانیەوە بە فەرمانی فەرماندەیی پرۆسەکانی بەغدا سەرلەبەیانیی ئەمڕۆ لە حوسەینییە، لەپێناو چەککردنی هاوڵاتییان و دەستەبەسەرداگرتی چەکەکانیان بەپێی یاسا و بۆ چەسپاندنی ئاسایش و سەقامگیری دەستیان کرد بە پشکنینی ناوچەی کارگەکان".  بڵاوکراوەیەکی دیکە دەڵێت، هێزە عێراقییەکان کە پێکهاتبوون لە سوپای عێراق و لیوای پیادەڕۆ و دەریایی و پاسەوانی سنوور و پۆلیسی فریاکەوتن، پرۆسەیەکی سەربازیی گەورەی پشکنینی ناوچەکانی بەسرەیان بەدوای داواکراوان و چەکدا دەستپێکرد.  پرۆسە هاوکاتەکەی بەسرە ئامادەبوونی زیاتری هێزە عێراقییەکانی بەخۆوە بینی.  لە بەسرە هێلیکۆپتەرەکان بینران کە لەنێو ئامادەیی هێزە جیاوازەکانی ئاسایش و داخستنی رێگەکانی ناوەندی شاری بەسرەدا لە ناوچەکانی ئەبو خەسیب، مەدینە، عەشائیر و شەتولعەرەب بە نزمی بەسەر شارەکەدا دەسووڕانەوە.  ئەکرەم سەدام، فەرماندەی چالاکییەکانی بەسرە لە سوپای عێراق لە قسەکردنی بۆ رادیۆی "بەسرە" گوتی، "پرۆسەکە هەتا داماڵینی چەکە لەدەستدەرچووەکانی عەشایەرەکان بەردەوام دەبێت، بەڵام هەموو چەکێک نا، چونکە هەر ماڵێک بۆی هەیە پارچەیەک چەکی هەبێت، بەڵام لەوە زیاتر رێگەپێدراو نییە".  ئەو فەرماندەیە ئاشکرایکردووە کە پرۆسەکە پێنج رۆژ بەردەوام دەبێت و دواتر لە کۆنگرەیەکی رۆژنامەڤانیدا فەرماندەی هێزە سەربازییەکان ئەنجامەکان رادەگەیێنن.  بەدر زەیادی، ئەندامی ئەنجوومەنی نوێنەرانی عێراق لە شاری بەسرە داوای لە هێزە عێراقییە بەشدارەکانی ئۆپەراسیۆنەکە کرد، تایبەتمەندیی خێزانەکان لە کاتی هەڵکوتانە سەر ماڵەکان لەبەرچاو بگرن، ئەوەش لەبەر خۆپاراستن لە دروستبوونی رووداو لەنێوان هێزەکان و هاونیشتمانییاندا.  ئەو لە لێدوانێکی رۆژنامەڤانیدا لە بەسرەوە ئاشکرای کرد کە ئۆپەراسیۆنەکە ئامانجی دەستگیرکردنی ٤٠٠ داواکراوە لەلایەن دادگاکانەوە.  زەیادی کە ئەندامی لیژنەی ئاسایش و بەرگریی پەرلەمانی عێراقە، ئامادەیی دەربڕی بۆ پێشوازیکردن لە هەر سکاڵایەک کە لەلایەن هاونیشتمانییانەوە پێیدەگات و دووپاتی کردەوە کە پێویستە پەیوەندییەکانی هەردوولا لەسەر بنەمای متمانە بێت.  لەبارەی وردەکاریی پرۆسەکەی بەغداوە کە بەپێی راگەیاندنی هێزە عێراقییەکان لە ناوچەی حوسەینییە دەکرێت. ئەو هێزانە دەستگیرکردنی سێ کەسیان راگەیاندووە.  یەحیا رەسووڵ، گوتەبێژی فەرماندەی هێزە چەکدارەکانی عێراق لە تویتەر ئاشکرایکرد، "کاژێر ٠٤: ٠٠ی بەرەبەیانی ئەمڕۆ هێزە ئاسایشییە هاوبەشەکان دەستیان بە پرۆسەیەکی ئاسایشی و پشکنین لە ناوچەی حوسەینییەی بەغدا کرد و کاژێر ٠٧: ٠٠ ـی بەیانی کۆتاییهات، پاش ئەوەی هێزەکان ئەرکی دیاریکراوی ئۆپەراسیۆنەکەیان جێبەجێ کرد و لە ناوچەکە کشانەوە".  رەسووڵ رایگەیاندووە کە هێزەکان بۆ سەربازگەکانی خۆیان گەڕاونەتەوە و هیچ رووداوێکیش لە کاتی پرۆسەکەدا رووینەداوە. بەپێی تویتەکەی رەسووڵ، ئۆپەراسیۆنەکە بووەتە هۆکاری دەستگیرکردنی سێ کەس بە تۆمەتی چەکهەڵگرتن و ئۆتۆمبێلی نایاسایی، هەروەها دەستبەسەرداگرتنی دوو بی کەی سی، ١٢١ تفەنگ، ١٧ دەمانچە، ٨ نارنجۆکی دەستی، ٣ ئامێری پەیوەندی (مۆتۆرۆلا)، ٧٠ مەخزەنی تفەنگ، چەندین بڕی دیکەی چەکی جیاواز و ١١ تەلەفۆن کە بۆ تەقینەوە بەکاردەهێنران".  ئۆپەراسیۆنەکە لەلایەن خەڵکەوە پێشوازییەکی بەرچاوی لێکرا، بەڵام چاودێران گومانیان لە کاریگەریی کردەکە هەیە لە مامەڵەکردن لەگەڵ هەموو جۆرەکانی چەکی لەدەستدەرچوودا، چ ئەو چەکانەی لای عەشیرەتەکان یان گرووپە چەکدارەکانن کە لە ماوەی رابردوودا هێرشە مووشەکییەکانیان بۆ سەر کاروانە جیاوازەکانی هێزەکانی ئەمریکا و هاوپەیمانیی نێودەوڵەتی لە ناوچەکانی باشوور و ناوەڕاستی عێراق زیادکردووە.  ئەوەی گومانی لەسەر رادەی کاریگەریی ئۆپەراسیۆنەکە زیاتر دروستکردووە بڵاوبوونەوەی هەواڵی هەڵمەتەکە بوو بەر لە دەستپێکردنی بە چەند کاژێرێک، ئەمەش هەلی بۆ کەسانی خاوەن چەک رەخساند خۆیان بشارنەوە یان روو لە ناوچەی دیکە بکەن کە هەڵمەتەکە نایانگرێتەوە.  بەر لە پرۆسەکانی کۆکردنەوەی چەکی لەدەستدەرچوو کە هێزە عێراقییەکان رایانگەیاندووە، لایەنە شیعەکانی عێراق گومانیان لە راستگۆیی لە ئامانجی پرۆسەکەدا هەیە.  هاوپەیمانیی دەوڵەتی یاسا کە نووری مالیکی سەرۆکوەزیرانی پێشووی عێراق سەرپەرشتیی دەکات، ئەمڕۆ گومانی لەسەر پرۆسەکان دووپاتکردەوە.  سەعد مەتڵەبی، ئەندامی هاوپەیمانییەکە ئاشکرایکردووە کە "گومانی گەورە لە پرۆسەکان هەیە، لەوەی کە ئامانجی سەرەکی دژی لایەنێک یان کەسایەتییەکی دیاریکراو بێت".  مەتڵەبی ئاشکرایکردووە کە لە کۆبوونەوەی نێوان کازمی، مالیکی و هادی عامریدا کە بەر لە چەند رۆژێک لە ماڵی عامری بەڕێوەچوو ئەو ترسانە خراونەتە بەردەم سەرۆکوەزیرانی عێراق.  ئەو دەڵێت، "ئامادەبووان بۆ کازمییان دووپاتکردەوە کە پێویستە هەر ئامانجێکی سیاسی یان هەڵبژاردن لە پرۆسە سەربازییەکان دووربخرێتەوە، ئەو گومانانە تاوەکو ئەم ساتەش بەردەوامن".  ئەوەی گومانی لە ئۆپەراسیۆنەکان زیاتر دەرخستووە، رووداوەکانی سەر زەوین لە شاری بەسرە، چونکە هەرچەندە پێشتر مستەفا کازمی، سەرۆکوەزیرانی عێراق بەڵێنی دابوو کێشە ئاسایشییەکانی بەسرە چارەسەر بکات و پلانی دانابوو بۆ بڵاوەپێکردنی پۆلیسی فیدراڵی و سوپا لە شارەکەدا، بەڵام شارەکە تا ئێستا بەردەوام رووداوی جیاواز بە خۆوە دەبینێت. دوایەمینیان دوێنێ هەینی روویدا کاتێک سێ ئافرەتی ئەندامی یەک ماڵبات لەلایەن چەکدارێکەوە لە ناوچەی ئەلهاریسە لە باکووری بەسرە کوژران و یەکێکی دیکەشیان بریندارکرا.