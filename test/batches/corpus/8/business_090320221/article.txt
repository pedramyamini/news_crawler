لە ماوەی کەمتر لە هەفتەیەکدا نرخی بەنزین لە هەرێمی کوردستان نزیکەی ٢٠٠ بۆ ٢٥٠ دیناری بۆ هەر لیترێک بەرزبووەتەوە، نۆرەی بەنزینیش لە هەندێک لەو بەنزینخانانەی بەنزینی عێراقییان بۆ دێت درێژتر بووە.  عەلی حەمەساڵح، سەرۆکی لیژنه‌ى وزه و سامانە سرووشتییه‌كان و پیشه‌سازى و بازرگانیی پەرلەمانی کوردستان، لەبارەی گرانبوونی نرخی بەنزینەوە بە تۆڕی میدیایی رووداوی گوت، "هۆکاری سەرەکیی گرانبوونی نرخی بەنزین لە هەرێمی کوردستان ئەوەیە حکومەت پشتیوانیی نرخی بەنزین ناکات، لە هەرێمی کوردستان دوو پاڵاوگە بەنزین بەرهەمدەهێنن، پاڵاوگەی کار کە رۆژانە توانای پاڵاوتنی ١٧٥ هەزار بەرمیل نەوتی هەیە، لەگەڵ پاڵاوگەی قەیوان کە رۆژانە توانای پاڵاوتنی ٤٠ هەزار بەرمیل نەوتی هەیە، پاڵاوگەی قەیوان نەوت بۆ حکومەتی عێراق دەپاڵێوێت و بەرهەمەکانیان دەداتەوە، کۆمپانیای کاریش رۆژانە ٢٣ هەزار بەرمیل دەپاڵێوێت و نزیکەی ١ ملیۆن لیتر بەنزین بەرهەمدەهێنێت".  عەلی حەمەساڵح زیاتر روونیکردەوە، "بەنزینی کار بۆ سنووری پارێزگای هەولێرە و بەشێکی دیکەی بە بازرگانی دەفرۆشرێت".  سەرۆکی لیژنه‌ى وزه و سامانە سروشتییه‌كان باسی لەوەکرد کە هەرێمی کوردستان "رۆژانە ٣ ملیۆن لیتر بەنزین لە ئێرانەوە هاوردە دەکات".  ئێستا لە بەنزینخانەکانی هەرێمی کوردستان چەندین جۆر بەنزین دەفرۆشرێت، بەقسەی سەرۆکی لیژنەی وزە لە ئەنجوومەنی پارێزگای سلێمانی شەش جۆر بەنزین لە بازاڕەکانی هەرێمی کوردستان دەفرۆشرێن.  کەریم عەلی، ئەندامی ئەنجوومەنی پارێزگای سلێمانی هۆکاری جیاوازی لەبارەی گرانبوونی نرخی بەنزین باسکرد، ئەو بە تۆڕی میدیایی رووداوی گوت، "هۆکارەکەی ئەوەیە کە ئەم بوارە لەلایەن حکومەتی هەرێمی کوردستانەوە کۆنتڕۆڵنەکراوە، هەرکەس بۆخۆی بەنزین دەهێنێت و گرانیشی دەکات".  بە گوتەی ئەو ئەندامەی ئەنجوومەنی پارێزگای سلێمانی، لە بەنزینخانەکانی هەرێمی کوردستان ئەم جۆرە بەنزینانە هەن "بەشێکی لە ئێرانەوە هاوردە دەکرێت، بەشێکی دیکەش لە پاڵاوگەی قادرکەرەمەوە دەهێنرێت، حکومەتی هەرێمی کوردستان بەشێک نەوتی خاو دەداتە پاڵاوگەکانی سنووری پارێزگای هەولێر کە ئەو بەنزینەی بەرهەمی دەهێنن تەنیا بە وێستگەکانی سنووری هەولێر و دهۆک دەدرێت، هەروەها بەنزین لە رێگەی حکومەتی عێراقیشەوە دەهێنرێت پێیدەڵێن بەنزینی ٦٩٠ دیناری، بڕەکەی کەمە، بەشێکی بەنزینی هەرێمی کوردستان بە قاچاخ لە ناوچەکانی حکومەتی عێراقییەوە دەهێنرێت، هەروەها رێگەیەکی دیکەش ئەوەیە حکومەتی عێراقی گرێبەستی لەگەڵ پاڵاوگەکانی سنووری سلێمانی و هەولێر کردووە و نەوتی خاویان دەداتێ. لە بەرامبەر شایستەی دارایی خۆیاندا بڕێک بەنزین یان گازوایلیان دەداتێ و ئەوانیش لە بازاڕەکانی هەرێمی کوردستاندا دەیفرۆشن".  هەرێمی کوردستان بۆ پێداویستیی ناوخۆ رۆژانە پێویستی بە ٦ ملیۆن لیتر بەنزین هەیە کە ٣ ملیۆن لیتری لە ئێرانەوە دێت و بەنزینی وڵاتانی دیکەش لە بازاڕەکاندا هەن، بەڵام بە رێژەی زۆر کەمتر.  لەلایەکی دیکەوە بوژە شێخ ئاخیر، ئەندامی لیژنەی وزەی ئەنجوومەنی پارێزگای هەولێر، هۆکاری جیهانی لەپشت بەرزبوونەوەی نرخی بەنزین لە هەرێمی کوردستان دەزانێت و دەڵێت، "نەوت و بەنزین لەسەر ئاستی جیهان بەرزبووەتەوە، ئەو بەرزبوونەوەی نرخی بەنزینە کە لە هەرێمی کوردستان هەیە هێشتا زۆر نییە، چونکە لە هەموو جیهان نرخی بەنزین زۆر زیادیکردووە، بۆیە پەیوەندیی بە هۆکاری نێوخۆی هەرێمی کوردستانەوە نییە".  سەبارەت بە رێوشوێنەکانی حکومەتی هەرێمی کوردستانیشەوە، ئەندامەکەی ئەنجوومەنی پارێزگای هەولێر دەڵێت، "حکومەت بوارەکەی رێکخستووە و کاریکردووە بۆ ئاسانکاریکردن بۆ کۆمپانیاکان بۆ هاوردەکردنی بەنزین و نەوت بۆ ئەوەی رکابەرایەتی دروستببێت و نرخی بەنزین هەرزان ببێت".  لە ماوەی ساڵی ٢٠٢١ و ٢٠٢٢ نرخی بەنزین چەندین جار گۆڕانکاریی بەسەردا هات و ئێستا نرخی لیترێک بەنزینی نۆڕماڵ لە بەنزینخانەکانی هەرێمی کوردستان لە نێوان ١٠٠٠ بۆ ١٠٥٠ دینارە، بەنزینی محەسەن ١٢٥٠ دینار و جۆری سۆپەر ١٣٠٠ دینار.