حکومەتی هەرێمی کوردستان ئامادەکاری دەکات بۆ ناردنی گازی سرووشتی بۆ بازاڕەکانی جیهان، ئەو خواستەش لە سەردانی مەسرور بارزانی، سەرۆکوەزیرانی هەرێمی کوردستان بۆ بەریتانیا لە هەفتەی رابردوودا روونتر دەرکەوت.   بە گوێرەی راگەیێندراوی حکومەتی بەریتانیا، لە کۆبوونەوەکەدا مەسرور بارزانی باسی لە "ئارەزووی" هەرێمی کوردستان بۆ هەناردەکردنی وزە بۆ ئەوروپا کردووە. هەنگاوەکەش لە لایەن بۆریس جۆنسنەوە پێشوازی لێکراوە.   شوان زوڵال، شرۆڤەکاری وزە بە رووداوی گوت، "گازی سرووشتیی کوردستان بۆ ئەوروپا رۆڵی دەبێت لە گرژیی نێوان رووسیا و جیهان بەگشتی، گازی کوردستان رۆڵی دەبێت وەک دژوارییەک بۆ رووسیا تاوەکو ئەمریکا و ئەوروپا بڵێن بازاڕی گازمان هەیە".  بەڵام پرۆسەکە درێژخایەن دەبێت و بەڕای بەشێک لە چاودێران هێشتا زووە ببێتە کردار.  یادگار گەڵاڵی، شرۆڤەکاری وزە دەڵێت، "گاز وەکو نەوت نییە، پرۆسەی گاز ئاڵۆزتر و تێچووی زیاترە، لەڕووی ژێرخان و پرۆسێسکردنی گازی سرووشتییەوە هەرێمی کوردستان لە قۆناخی سەرەتادایە".  بەربەستێکی دیکە لەبەردەم گازی هەرێمی کوردستان سیاسییە، ئەوەش بە لەبەرچاوگرتنی دوایین بڕیاری دادگەی فیدراڵیی عێراق تایبەت بە نەوت و گازی هەرێمی کوردستان.   یادگار گەڵاڵی، شرۆڤەکاری وزە باس لەوە دەکات، "لە عێراق هەموو شتێک دەکەوێتە سەر رێککەوتنە سیاسییەکان کە ئێستا بە بنبەست گەیشتووە و لە داهاتوودا دەگەنە ئەنجام، کوردستان دەتوانێت هاوئاهەنگی لەگەڵ عێراق بکات، لەو رووەوە هاوئاهەنگی لەگەڵ عێراق باشترین بژاردەیە".  ٢٨ ـی ئادار، لە کۆڕبەندی جیهانیی وزەی ئەنجوومەنی ئەتڵانتیک لە دوبەی، مەسرور بارزانی رایگەیاند، هەرێمی کوردستان لە ماوەیەکی نزیکدا دەبێتە سەرچاوەیەکی گرنگی وزە بۆ خواستی گەشەسەندووی جیهان.   بەپێی خەمڵاندنەکان، ٢٠٠ ترلیۆن پێ سێجا یەدەگی گازی سرووشتی لە هەرێمی کوردستان هەیە و بەو جۆرەش لە پلەی ٣٠ یەمی ریزبەندی جیهاندا دێت. گەورەترین کێڵگەش کۆرۆمۆرە کە رۆژانە ٤٥٢ ملیۆن پێ سێجا بەرهەمدەهێنێت.