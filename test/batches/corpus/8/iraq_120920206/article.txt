ئەمڕۆ شەممە ٢٠٢٠/٠٩/١٢ حەیدەر فارووق، گوتەبێژی وەزارەتی پەروەردەی عێراق لە لێدوانێکی رۆژنامەوانیدا رایگەیاند، "دەوامیش تێکەڵ دەبێت لەنێوان ئامادەبوون لە قوتابخانە و خوێندنی ئەلیکترۆنی، ئەوەیش بە لەبەرچاوگرتنی رێکارەکانی خۆپارێزی".  گوتەبێژی وەزارەتی پەروەردەی عێراق ئاماژەی بەوە دا، "دەستەی را لە وەزارەتی پەروەردە و لیژنەی پەروەردە لە پەرلەمان زۆر بۆ تاوتوێکردنی بابەتی دەستپێکردنی ساڵی نوێی خوێندن کۆدەبنەوە. بۆچوونەکان لە یەکتر نزیکن و بەم نزیکانە بڕیاری کۆتایی دەدرێت".  بە گوتەی حەیدەر فارووق، هەر پۆلێکی خوێندن تەنیا ١٥ قوتابیی تێدا دەبێت و هەر وانەیەکی خوێندن لە ٤٥ خولەکەوە بۆ ٣٠ خولەک کەمدەکرێتەوە.  ئەوە لە کاتێکدایە ئالان حەمە سەعید، وەزیری پەروەردەی هەرێمی کوردستان هەفتەی رابردوو رایگەیاند، پرۆسەی خوێندن بۆ هەموو قۆناخەکان بەشێوازی ئەلیکترۆنی دەستپێدەکات جگە لە قۆناخەکانی ١ و ٢ ـی بنەڕەتی و ١٢ ـی ئامادەیی کە لەنێو پۆلەکاندا دەخوێنن.  لە هەرێمی کوردستان پۆلی ١٢ ـی ئامادەیی لە ٢٧ ـی مانگی ئەیلوولی ساڵی ٢٠٢٠ دەست بە خوێندن دەکەن و پۆلەکانی ١ و ٢ ـی بنەڕەتی لە ١٠ ـی مانگی تشرینی یەکەمی ساڵی ٢٠٢٠ دەست بە خوێندن دەکەن.