بارکیندۆ لە میانەی وێبینارێکدا کە تینگ تانکێکی ئیتاڵی بە ناوی ISPI رێکی خستبوو رایگەیاند، ئەوەی کە پێیان باشە بۆ سەقامگیرکردنی بازاڕی نەوت دەیکەن.  نرخەکانی نەوت رۆژی هەینی دوایین رۆژی داخستنی بازاڕەکان لە هەفتەی رابردوو دابەزین بۆ خوارەوەی ٧٠ دۆلار، دوای ئەوەی هاوپەیمانیی ئۆپێک پڵەس لە دوای کۆبوونەوەکەیان بڕیاریدا لە مانگی داهاتوودا رۆژانە ٤٠٠ هەزار بەرمیل نەوتی زیاتر بخاتەناو بازاڕەکانەوە.  سکرتێری گشتیی رێکخراوی ئۆپێک رایگەیاند، ئێستا خواست بۆ بەکارهێنانی نەوت ٥.٧ ملیۆن بەرمیل زیادیکردووە و لە ساڵی داهاتووشدا چاوەڕوان دەکەن خواست بۆ بەکارهێنانی نەوت رۆژانە ٤.٢ ملیۆن بەرمیل زیادبکات.  بارکیندۆ رایگەیاند، ئەو نادڵنیاییەی کە ئێستا لە بازاڕی نەوتدا هەیە دەگەرێتەوە بۆ دەرەوەی بنەماکانی بازاڕی نەوت و زیاتر بەهۆی بڵاوبوونەوەی جۆری نوێی ڤایرۆسی کۆرۆناوەیە.  سکرتێری گشتیی رێکخراوی ئۆپێک ئاماژەی بەوەش دا، لە ساڵی ٢٠٢٢ دا خواست بۆ بەکارهێنانی نەوت دەگەڕێتەوە بۆ پێش سەرهەڵدانی ڤایرۆسی کۆرۆنا.  بارکیندۆ هەروەها رایگەیاند، تاوەکو ٢٠٤٥ نەوت و گاز ٥٠ % ی سەرچاوەکانی دابینکردنی وزەی جیهان پێکدەهێنن، بەڵام لە کۆنفرانسی ژینگەیی گلاسکۆ وەڵامی ئەو پرسیارانە نەدرانەوە کە چۆن دەکرێت لە رێگەی سەرچاوەکانی دیکە ٥٠ % ی دیکە پێویستیی جیهان بە وزە دابیندەکرێت.