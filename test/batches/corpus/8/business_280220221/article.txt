نرخی نەوتی برێنت لەدوای کردنەوەی بازاڕەکانی ئاسیا ئەمڕۆ دووشەممە ٢٨ - ٠٢ - ٢٠٢٢ بەرزبوونەوەی بەخۆوە بینی، هەر بەرمیلێک بە ١٠٣ دۆلار و ١٥ سەنت مامەڵەی پێوەدەکرێت.  هەروەها نرخی بەرمیلێک نەوتی سووکی تەکساسی ئەمریکاش بە ٩٦ دۆلار و ٩٣ سەنتە. نرخی گازی سرووشتییش بە هەمان شێوە بەرزبووەتەوە.  دوای بڕیارەکەی سەرۆکی رووسیا بە هێرشکردنە سەر ئۆکراینا، ئەو وڵاتە لەلایەن وڵاتانی رۆژئاوا و ئەمریکا و جیهانەوە رووبەڕووی لێشاوێک لە سزای ئابووری بووەوە.  بازاڕەکانی جیهان گەورەترین کاردانەوەیان بە دەستپێکی شەڕی رووسیا پێشاندا؛ ئاستی پشکەکانی کۆمپانیاکانی تایبەت بە وزە دابەزینی بەرچاویان بەخۆوە بینیوە. وڵاتانی جیهان، بەتایبەتی وڵاتانی یەکێتیی ئەوروپا و ئەمریکا بەردەوامن لە زیادکردنی سزاکانیان بۆسەر رووسیا، رۆژی یەکشەممە ٢٧ - ٠٢ - ٢٠٢٢ یەکێتیی ئەوروپا بڕیاری دا بە داخستنی سنووری ئاسمانیی یەکێتییەکە بەڕووی فڕۆکە رووسییەکاندا، ئەمەش جگە لە پێشکێشکردنی هاوکاریی سەربازی بە ئۆکراینا بۆ رووبەڕووبوونەوەی رووسیا.  نرخی زێڕ و زیو بەرزبوونەوە  نرخی هەر ئۆنسە زێڕ ئەمڕۆ دووشەممە ٢٨ - ٠٢ - ٢٠٢٢ بە هەزار و ٩١١ دۆلار مامەڵەی پێوەدەکرێت. لەگەڵ ئەوەشدا نرخی زیویش کەمێک بەرزبووەتەوە و بە ٢٤ دۆلار و ٣٩ سەنت مامەڵەی پێوەدەکرێت.  بەهای یۆرۆ لە بەرامبەر دۆلار تاڕاددەیەک جێگیرە و هەر یۆرۆیەک ئێستا بە نزیکەی ١.١١ دۆلار مامەڵەی پێوەدەکرێت، بەڵام بەهای پاوەند و یەن کەمێک دابەزیون. بەهای روبڵی رووسیش گەیشتە نزمترین ئاستی خۆی و یەک دۆلاری ئەمریکی زیاتر لە ١١٤ روبڵە.  بەهای دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٦ هەزار و ٦٠٠ دیناری عێراقی  پاوەند - دۆلار ١.٣٣ GBP / USD  دۆلار - یەن ١١٥.٥٥٢ USD / JPY  دۆلار - لیرە ١٤.٠٨ USD / TRY  یەک دۆلار - ریاڵ (تمەن) ٢٦ هەزار و ٣٢٠ تمەن USD / IRR  یەک دۆلاری ئەمریکی ١١٤ روبڵی رووسی