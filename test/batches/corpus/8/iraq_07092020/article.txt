کەناڵی ' سۆمەرییە نیوز ' بڵاوکراوەیەکی حەشدی شەعبی راگەیاند کە تێیدا هاتووە، لیوای ٢٨ی حەشد، توانیویەتی هێرشێکی پاشماوەکانی داعشی تیرۆریست بۆ سەر یەکەکانی لە باکووری خانەقین تێکبشکێنێت.  بڵاوکراوەکە زیاتر ئاشکرایکردووە کە: "هێزەکانی لیوای ٢٨ی حەشد، توانییان داعشە هێرشکارەکان تێکبشکێنن، کاتێک لە ناوچەی قولەی قەزای خانەقین، هێرشیان هێنا"، ئاماژەی بەوەداوە کە "داعشەکان هەڵهاتوون و راوەدوونراون، هێرشەکە بووە هۆکاری شەهیدبوونی فەرماندەی لیوای ٢٨ی حەشدی شەعبی، حوسێن رەزاق مەیاحی، لە کاتی بەشداریکردن لە رووبەڕووبوونەوەی تیرۆریستان، بەهۆی فیشەکی قەناسەکانەوە".  هاوکات فەرماندەیی پرۆسەکانی جەزیرە ئاشکرایکرد، دەستیان بەسەر بڕێک تەقەمەنی پاشماوەی داعشدا گرتووە لە رۆژئاوای وڵات.  وەزارەتی بەرگریی عێراق رایگەیاند "بەپشت بەستن بە زانیارییە هەواڵگرییەکان، بەبوونی کەسانی گومانلێکراو و چەک لە ناوچە جیاوازەکانی وەتئەی سەر بە حەدیسە... هێزێکی هاوبەش توانییان ١١ کەسی گومانلێکراو دەستگیر بکەن کە ئەم کەرەستانەیان پێبووە، ١٦ نارنجۆکی دەستی، ١٤ مەخزەنی فیشەک، دوو کڵاشینکۆف و ژێرسێیەک".