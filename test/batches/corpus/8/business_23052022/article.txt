هۆکاری بەرزبوونەوەی نرخەکانی نەوت بۆ بەرزبوونەوەی خواست بۆ بەکارهێنانی سووتەمەنی لە ئەمریکا، خستنەڕووی کەم و دابەزینی رێژەیی بەهای دۆلار بەرامبەر بە دراوەکانی دیکە دەگەڕێتەوە.  هەر بەرمیل نەوتی برێنتی دەریای باکوور ٨٢ سەنت بەرزبووەوە و بە ١١٣ دۆلار و ٣٧ سەنت مامەڵەی پێوەکرا. هەروەها هەر بەرمیل نەوتی سووکی تەکساسی ئەمریکاش ٦٩ سەنت بەرزبووە و بە ١١٠ دۆلار و ٩٧ سەنت مامەڵەی پێوەکرا.  ستێڤن ئێنەس، بەڕێوەبەری کۆمپانیای راوێژکاری (SPI ئەسێت) سەبارەت بە نرخەکانی نەوت رایگەیاند، "بازاڕی بەنزین تووندبووەوە نرخەکانی بەنزین لە ئەمریکا لەبەر نزیکبوونەوە لە دەستپێکی وەرزی پشووی هاوینە بەرزبوونەتەوە، ئەوەش هۆکاری بەرزبوونەوەی نرخەکانی نەوتە. "  ئێنەس دەڵێت گوشارێکی زۆر لەسەر پاڵاوگە ئەمریکییەکان دروستبووە بۆ ئەوەی فریای دابینکردنی بەنزین بکەون لە وەرزی هاویندا.  پشووەکانی هاوینە لە ئەمریکا لە کۆتایی مانگی پێنج و هاوکات لەگەڵ رۆژی بیرەوەری دەستپێدەکات و لە رۆژی کرێکار لە مانگی ئەیلوول کۆتایی پێدێت.  دابەزینی بەهای دۆلار لەسەرەتای ئەم هەفتەیە لە بازاڕی ئاڵوگۆڕی دراودا هەروەها یارمەتیدەر بووە بۆ بەرزبوونەوەی نرخەکانی نەوت.  ئەمڕۆ پێنوێنی دۆلار لە نزیکەی ١٠٥ ـوە دابەزی بۆ ١٠٣ و بەشێوازی گشتی لە کاتی دابەزینی بەهای دۆلار، نرخی کاڵاکان بەرزدەبێتەوە.  نرخی زێڕ بۆ سەرووی ١٨٥٠ دۆلار بەرزبووەوە   دواجار دوای چوار هەفتەی یەک لە دوای یەک لە دابەزین، نرخی زێڕ ئەمڕۆ دووشەممە دووبارە بە رەنگی سەوز کرایەوە و بەرزبووەوە.  دابەزینی بەهای دۆلار و دوورکەوتنەوەی لە بەرزترین ئاستەکانی خۆی لە ٢٠ ساڵی رابردوو، بەرەبەیانی ئەمڕۆ دووشەممە بەهای کانزای زەردی بەرزکردەوە و نرخی هەر ئۆنسەیەک بە رێژەی ٠.٤٢ % بەرزبووەوە گەیشتە ١٨٥٤ دۆلار.  دابەزینی بەهای دۆلار دەبێتە هۆکار بۆ ئەوەی کڕینی زێڕ لە وڵاتانی دیکە کە دراوی جیاواز لە دۆلاری ئەمریکی بەکاردەهێنن هەرزانتر بێت، ئەوەش خواستی بۆ زێڕ بەرزکردووەتەوە.  دابەزینی بەهای پشکەکان لە بازارەکانی بۆرسەی ئەمریکا هەروەها بووەتە هۆکار بۆ ئەوەی وەبەرهێنەران و بازرگانان روو لە کڕینی زێر بکەن وەک سەرمایەگوزارییەکی سەلامەت و بێ مەترسی.  بڕیارە بانکی ناوەندیی ئەمریکا رۆژی چوارشەممەی داهاتوو ئەنجامی کۆبوونەوەکانی خۆی لەم هەفتەیەدا رابگەیێنێت و لەو چوارچێوەیەدا رەنگە ئاسۆی سیاسەتی نەختی بانکەکە زیاتر روونبێتەوە. وەبەرهێنەران و بازرگانانی زێڕ بە وردی چاودێریی راگەیێندراوی بانکی ناوەندیی ئەمریکا دەکەن بەوپێیە کاریگەریی بەرچاوی لەسەر بازاڕەکان دەبێت.