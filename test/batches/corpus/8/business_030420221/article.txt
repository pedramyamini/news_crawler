رۆژی شەممە ٠٢ - ٠٤ - ٢٠٢٢ تۆڕی کارەبای فەڕەنسا لە راگەیێندراوێکدا داوای لە کۆمپانیاکانی فەرەنسا و دەسەڵاتە خۆجێیەکان کرد بەدیاریکراوی لەماوەی نێوان کاژێر ٧ بۆ ١٠ ـی بەیانی بەکاربردنی کارەبا کەمبکەنەوە.   تۆڕەکە داواشی لە بەکارهێنەرانی کارەبا لەو وڵاتە کرد، لە رۆژانی شەممە و یەکشەممەدا بەکارهێنانی ئامێرە کارەباییەکان کەمبکەنەوە.  تۆڕی کارەبای فەرەنسا رایگەیاندووە، رەنگە بەیانیی رۆژی دووشەممە ئاستی بەکاربردنی کارەبا بگاتە ٧٣ هەزار مێگاوات، لەکاتێکدا رەنگە بەرهەمهێنانی کارەبا بگاتە ٦٥ هەزار مێگاوات. دەشڵێت، بۆیە لەوانەیە تۆڕی کارەبای فەڕەنسا ١١ هەزار مێگاوات کارەبا هاوردە بکات.  بەپێی دەزگای کەشناسیی فەڕەنسا، لە رۆژانی رابردوودا بەهۆی بەفربارینێکی زۆرەوە پلەکانی گەرما لە سەرانسەری ئەو وڵاتەدا دابەزیون، پێشبینیشدەکرێت بەیانیی رۆژی دووشەممە پلەکانی گەرما لە بەشێک لە ناوچەکان بۆ خوار سفر دابەزن.  هاوکات کارپێکەرانی تۆڕی کارەبا پێشبینیی بڕانی کارەبا ناکەن و رۆژی یەکشەممە زانیاریی نوێ لەبارەی پێشبینییەکانیان بڵاودەکەنەوە.