ئەمڕۆ یەکشەممە ١٢ - ١٢ - ٢٠٢١، جەنگی مەجید، سەرۆکی ئەنجوومەنی بەنزینخانەکانی هەولێر، لەکاتی بەشداریکردنی لە بوولتەنی هەواڵە ئابوورییەکانی تۆڕی میدیایی رووداو کە محەممەد شێخ فاتح پێشکێشی دەکات، لەبارەی گرانبوونی نرخی سووتەمەنی و خراپیی کوالێتیی ئەو بەنزینەی لە بەنزینخانەکان هەیە، رایگەیاند، "بەرزبوونەوەی نرخی سووتەمەنی پرسێکی گشتگیرە و لە هەموو جیهان ئەو بەرزبوونەوەیە هەیە، سەبارەت بە هەرێمی کوردستان چەندین هۆکار هەن بۆ ئەو بەرزبوونەوەیە، لەوانە بەرزبوونەوەی نرخی دۆلار و نرخی نەوتی خاو هۆکاربوون بۆ بەرزبوونەوەی نرخی بەنزین".  جەنگی مەجید ئاماژە بە چەند هۆکارێکی دیکەی بەرزبوونەوەی نرخی بەنزین دەدات و دەڵێت، "ئەو بەنزینەی پێشتر لە ئێران دەهات، ئێستا راگیراوە، چونکە نرخەکەی زۆر گران دەوستێت، پاڵپشتی نەکردنی پاڵاوگەکانی نێوخۆش هۆکارێکی دیکەی بەرزبوونەوەی نرخی بەنزینە، پێویستە حکومەتی هەرێمی پاڵپشتیی پاڵاوگەکان بکات بۆ ئەوەی نرخەکەی دابەزێت".  هەر لە میانی بوولتەنەکە، سەرۆکی ئەنجوومەنی بەنزینخانەکانی هەولێر رایگەیاند، کە لەلایەن دابەشکردنی نەوتی هەولێر پێی راگەیێندراوە، "حکومەتی عێراق کە ماوەی پێنج رۆژە بەنزینی نەناردووە، ئێستا ١٠ تەنکەر بەنزینی نارد کە بڕەکەی ٣٦٠ هەزار لیترە، بۆ شاری هەولێر رەوانەکراوە و بەسەر بەنزینخانەکان دابەش دەکرێت".  سەبارەت بە خراپیی کوالێتیی ئەو بەنزینەی لە بەنزینخانەکان هەیە، جەنگی مەجید گوتی: "ئەو بەنزینەی تێکەڵ دەکرێت و کوالێتییەکەی زۆر خراپە، زۆر بە کەمی هەیە، ئەگەر هەشبێت خەڵک پێی دەزانێت و لە ئۆتۆمبێلەکانی ناکات".  جەنگی مەجید پێیوایە سزا داراییەکان بۆ ئەو بەنزینخانانەی کە بەنزینی کوالێتیی نزم بە شۆفێران دەفرۆشن، "ئەو کاریگەرییەیان نییە، بەڵام داخستنی بەنزینخانەکان بۆ ماوەی ٣ رۆژ و ٥ رۆژ، ئەمە گەورەترین سزایە بۆ بەنزینخانەیەک لەسەر خراپیی کوالێتیی بەنزینەکەی".