مستەفا کازمی، سەرۆکوەزیرانی عێراق لە گوتارێکدا کە لە لووتکەی سێقۆڵیی عێراق، ئوردن و میسر پێشکەشی کرد کە لە عەممانی پایتەخی ئوردن بەڕێوەچوو رایگەیاند، "عێراق پابەندی دیدگەی ستراتیژییە کە پشتیوانی لە سەقامگیریی ناوچەکە و دەرفەتی هێورکردنەوە دەکات. ئەو رێڕەوەش بە بەردەوامیدانی گفتوگۆی نێوان سەرجەم لایەنە کاریگەرەکان لەسەر ئاستی ناوچەکەدا بنیاد دەنرێت".  سەرۆکوەزیرانی عێراق دووپاتیکردەوە، "عێراق پێداگرە لەسەر بوونی پەیوەندییەکی هاوسەنگ لەگەڵ هەموو وڵاتانی دراوسێ و گرنگیدان بە پاراستنی سەروەری و ئاسایش و سەقامگیرییەکەی و هاوکاریکردن لەگەڵ هاوڕێ و دۆستان لە چوارچیوەی رێزگرتن و دەستوەرنەدان لە کاروباری ناوخۆیی یەکدی ".   مستەفا کازمی، سەرۆکوەزیرانی عێراق ئەمڕۆ بەرەو عەممانی پایتەختی ئوردن بەڕێکەوت بۆ بەشداریکردن لە لووتکەی نێوان عێراق و میسر و ئوردن.  نووسینگەی سەرۆکوەزیرانی عێراق رایگەیاند , "لووتکەکە بە بەشداریی مستەفا کازمی، سەرۆکوەزیرانی عێراق و عەبدوڵڵای دووەم، شای ئوردن و عەبدولفەتاح سیسی، سەرۆکی میسر لە ئوردن بەڕێوەدەچێت و بەشداربووان هاوبەشی ئابووری و زیاترکردنی وەبەرهێنان و بازرگانیی نێوان هەرسێ وڵاتەکە تاوتوێ دەکەن، لەگەڵ تاوتوێکردنی بەهێزکردنی ئاسایش و سەقامگیری لە ناوچەکە".  هەر لە لووتکەکەدا عەبدوڵڵای دووەم، شای ئوردن رایگەیاند، وڵاتەکەی بۆ بەرەنگاربوونەوەی هەموو هەوڵەکانی دەستوەردان لە کاروباری ناوخۆیی عێراق پاڵپشتیی ئەو وڵاتە دەکات.  عەبدوڵڵای دووەم، شای ئوردن ئەمڕۆ سێشەممە ٢٠٢٠/٠٨/٢٥ لە گوتارێکدا لە دەستپێکی لووتکەی سێقۆڵیی نێوان عێراق و ئوردن و میسر کە لە عەممان بەڕێوەدەچێت رایگەیاند، "ئوردن بۆ بەهێزکردنی ئاسایش و سەقامگیریی خۆی و پاراستنی یەکێتیی خاک و سەربەخۆیی سیاسی خۆی پاڵپشتیی عێراق دەکات".  لووتکەی سێقۆڵیی نێوان عێراق و میسر و ئوردن چەند ساڵێکە سازدەکرێت و لوتکەکەی ئەمساڵ دوای چەند رۆژێک هات لە سەردانی مستەفا کازمی، سەرۆکوەزیرانی عێراق و شاندی یاوەری بۆ ئەمریکا کە تێیدا بە بەهای ٨ ملیار دۆلار رێککەوتنیان لەگەڵ کۆمپانیا زەبەلاحەکانی ئەمریکا واژۆکرد.