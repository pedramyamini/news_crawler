هادى هاشم حەسەن، گوتەبێژى وەزارەتى کشتوکاڵى عێراق بە ئاژانسى دەنگوباسی فەرمیى حکومەتى عێراقی راگەیاندووە؛ بەگوێرەى پلانى زستانە بۆ گەنم بە رێژەى ٥٠ % بۆ زەوى دێراوەکانى عێراق کەمکرایەوە و تێکڕاى زەوى چێندراو بە گەنم گەیشتووەتە حەوت ملیۆن دۆنم لەکاتێکدا ساڵى رابردوو ١١ ملیۆن دۆنم زەوى بە گەنم چێندرابوو.  گوتەبێژى وەزارەتى کشتوکاڵى عێراق پێشبینیکرد بەهۆى کەمبوونەوەى رووبەرى زەویی چێندراو بە گەنم، ئەمساڵ بڕى بەرهەمهێنانى گەنم دوو ملیۆن و ٥٠٠ هەزار تۆن بۆ سێ ملیۆن تۆن کەم بکات.  عێراق ساڵانە پێویستى بە زیاتر لە چوار ملیۆن و ٢٠٠ هەزار تۆن گەنم هەیە، کە لە بەرهەمى ناوخۆ و هاوردەکردنى نزیکەى یەک ملیۆن تۆنى دیکە لە دەرەوە پڕی دەکاتەوە.  ساڵى ٢٠٢١ چوار ملیۆن و ٥٣٩ تۆن گەنم لە عێراق بەرهەمهێندرا. لەکاتێکدا ساڵى ٢٠١٩، چوار ملیۆن و ٧٥٠ هەزار تۆن گەنم بەرهەمهێندرابوو.