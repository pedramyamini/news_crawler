ئەمڕۆ هەینی ١٩ - ١١ - ٢٠٢١ نرخی نەوتی برێنت ٢٨ سەنت بەرزبووە و بە ٨١ دۆلار و ٥٢ سەنت مامەڵەی پێوەکرا؛ هەروەها نرخی نەوتی سووکی تەکساسی ئەمریکا ١٩ سەنت بەرزبووەوە و بە ٧٩ دۆلار و ٢٠ سەنت مامەڵەی پێوەکرا.  بازاڕی نەوت بەزۆری کەوتووەتە ژێر کاریگەریی هەوڵەکانی ئەمریکا، بۆئەوەی لەگەڵ وڵاتانی چین و ژاپۆن هاوئاهەنگی بکات تاوەکو ئەو وڵاتانەش هاوشێوەی ئەمریکا بڕێک لە یەدەگی ستراتیژیی نەوتی خۆیان ئازاد بکەن و بەو هۆیەشەوە رۆژی پێنجشەممە نرخی نەوت نزیکەی دوو دۆلار دابەزی.  لەگەڵ ئەوەشدا ئاژانسی فێچ رایگەیاندووە، بنەماکانی بازاڕی نەوت بە شێوازێکە، لەبەر هەبوونی خواست بۆ بەکارهێنانی نەوت، تەنانەت ئەگەر یەدەگی ستراتیژیی بەکارهێنەری نەوت ئازادبکرێت، کاریگەریی هێندە بەرچاو و گەورەی لەسەر نرخەکان نابێت و نرخەکان بە رێژەیەکی بەرچاو پێشبینی ناکرێن دابەزن.  سەبارەت بە نرخی زێر؛ نرخی کانزای زەرد ئەمڕۆ هەینی بە ریژەی ٠.٤ % دابەزی و بە ١٨٥٨ دۆلار مامەڵەی پێوەکرا.  زێڕ لە بەرزترین ئاستی سێ مانگی رابردووی خۆیدا مامەڵەی پێوە دەکرێت و لەگەڵ زیادبوونی نادڵنیاییەکان لە بازاڕەکانی بۆرسەی جیهاندا، نرخەکەی بەرەو بەرزبوونەوە دەڕوات.