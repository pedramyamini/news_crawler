رۆژی یەکشەممە ٢٠ی ئادار، بەهای دۆلار بە بەرزبوونەوە دەستیپێکرد و بەراورد بە رۆژی پێشتر بە رێژەی ٠.٧ % بەرزبووەوە و یەک دۆلار بە ١٤.٨١ لیرە مامەڵەی پێوەکرا.  ئەمڕۆ دووشەممەش بەھای دۆلار بەرامبەر بە لیرەی تورکی بە بەرزبوونەوە دەستیپێکرد. لە کاژێر ١٠: ٢٥ خولەک بە بەراورد بە کاتی داخستن، بە رێژەی ٠.٢ % بەرزبووەوە و یەک دۆلار  بە ١٤.٨٤ لیرە مامەڵەی پێوەکرا.  لە ھەمانکاتدا بەھای یۆرۆ بەراورد بە کاتی داخستنی بازاڕ بە رێژەی ٠.١ % دابەزینی بەخۆیه‌وە بینی و یەک یۆرۆ بەرامبەر ١٦.٣٩ لیرە بوو، پاوەندیش بە رێژەی ٠.١ % بەهاکەی بەرزبووە و یەک پاوەند بە ١٩.٥٢ لیرە مامەڵەی پێوەکرا.  بەهای لیرەی تورکی ئەمساڵ لە ئاستی ١٣ لیرە بۆ هەر دۆلارێک بەشێوەیەکی سەقامگیر مامەڵەی پێوەدەکرا، بەڵام بەهۆی سزاکانی ئەوروپا و ئەمریکا بۆ سەر رووسیا، بازاڕەکانی دراو لە تورکیا تاوەکو دوو هەفتەی یەکەمی شەڕی نێوان رووسیا و ئۆکراینا کەوتە ژێر کاریگەرییەکانی دۆخە نەخوازراوەکە و بەهاکەی لەدەستدایەوە.