بەپێی ئەم لێكۆڵینەوەیە، جیاوازییەكی سەرسوڕهێنەری نرخ لە نێوان گەڕەكەكانی شارێك كە هەندێكیان تەنیا چەند سەدمەترێك لێكەوە دوورن، لە ئارادایە. ئەم لێكۆڵینەوەیەی ناوەندی لێكۆڵینەوەی رووداو دەتوانێت سەرەتایەك بێت بۆ وردبوونەوە لە هەموو رەهەندەكانی ئەم كەرتە، بەوەش بەرچاوڕوونیی زیاتر بە خوێنەران و كاربەدەستانیش بدات.  ئەم لێكۆڵینەوەیە، لەگەڵ راپرسییەكدا لەنێو ژمارەیەك بكەرەكانی ناو ئەم كەرتە وەكوو دوو پڕۆژەی تەواوكاری یەكتر، دوای چەندین كۆبوونەوەی راوێژكاری و پلاندانان لە ناوەندی لێكۆڵینەوەی رووداو، بە هەوڵ و ماندووبوونی هاوكارانمان و بە سەرپەرشتی مەحموود بابان جێبەجێكراوە و زانیاریی ورد لەسەر ئاڵوگۆڕەكانی نرخ لە بازاڕی خانووبەرە دەخاتە بەردەست.   ئەمە یارمەتیدەرە بۆ گەڵاڵەبوونی چەندین پرسیاری جۆراوجۆر لەبارەی ئەم كەرتە گرنگە، وەك ئەوەی كە ئایا هاوسەنگییەك لە بڕی سەرمایەگوزاری و وەبەرهێنان لە نێوان كەرتی خانووبەرە و كەرتەكانی دیكەدا هەیە؟ ئایا چ پەیوەندییەك لە نێوان ژمارەی دانیشتووان و چالاكییەكانی كەرتی خانووبەرەدا هەیە؟ بەپێی رای بەشێک لە بەشداربووانی راپرسییەكە، زۆربەی كڕین و فرۆشتنەكان لەم كەرتە لە نێوان توێژێكی دیاری بازرگانان و کڕیاری عەرەبدایە، بەوەش رایەكی بەهێز لەئارادا نییە پێیوابێت کە پڕۆژەكان پرسی نیشتەجێبوونیان لە هەرێمی كوردستان چارەسەر كردبێت.   بەپێی ئەم لێكۆڵینەوەیە، جیاوازییەكی سەرسوڕهێنەری نرخ لە نێوان گەڕەكەكانی شارێك كە هەندێكیان تەنیا چەند سەدمەترێك لێكەوە دوورن، لە ئارادایە. ئەمە دەتوانێت نیشانەیەكی ئاشكرای جیاوازییەكانی رادەی گەشەكردن و ئاستی خوشبژێویی هاووڵاتیانیش بێت. بۆیە لێرەوە ئیدی دەکرێ تەنیا پرسێكی ئابووری نەبێت و رەهەندێكی كۆمەڵایەتی و سیاسیش پەیدا بكات.  كەرتی خانووبەرە یەكێك لەو كەرتانەیە كە پێگەیەكی گرنگی لە ئابووریی هەر وڵاتێكدا هەیە. بەوپێیەی كە دەتوانێت لەگەڵ خۆیدا گوڕوتینێك بخاتە نێو سەرمایە و كاری بانكەكان، شارەوانی و باقی دامودەزگا میرییەكان و پەیوەندییەكی راستەوانەی لەگەڵ هێزی كاری سادە و پسپۆڕ، كەرتەكانی پیشەسازی و خزمەتگوزاریدا هەیە، رۆڵێكی حاشاهەڵنەگری لە دەرفەتەكانی سەرمایەگوزاری و بەرهەمهێنانی سەروەت و داراییدا هەیە.   ئەمە وەكوو رەگەزێكی گرنگ لە گەشەپێدانی ئابووری و زیادكردنی بەرهەمی ناپوختەی ناوخۆیی سەیردەكرێت. هەڵبەت ئەمە وەك زۆربەی كردە ئابووری و داراییەكانی دیكە، پەیوەندییەكی تەنگەبەرانەی لەگەڵ سیاسەت و دۆخی گشتیشدا هەیە. ئالێرەوەیە كە پێویستە شوێنێكی گرنگی لە سیاسەت و پالنە میرییەكاندا هەبێت.   هەڵبەت زیادەڕۆیی و پشتگوێخستنی كەرتەكانی دیكە بە بەراورد لەگەڵ ئەم كەرتە و ناڕێكی لە پلانەكانی كەرتی خانووبەرە و كەمیی چاودێریی دەوڵەتیش، دەتوانێت كاریگەرییەكانی ئەم كەرتە پێچەوانە بكاتەوە. لەوانەیە خوێنەری ئەم لێكۆڵینەوەیە دواجار بگاتە ئەوەی كە بپرسێت: ئایا فرەسەرچاوەیی دامەزراوە میرییەكان لە پێدانی مۆڵەتەكانی وەبەرهێنان شتیكی باشە یان خراپ؟ بێجگە لەوە، ئایا پێڕەوكردنی سیستەمی خەمڵاندن بۆ دیاریكردنی باجی   كەرتی خانووبەرە چەند گونجاوە؟ ئایا چاودێریكردنی حكومەت بۆ سەر ئەم كەرتە لە ئاستی پێویستدایە؟ ئەگەر وەڵامی ئەو پرسیارەش روون نەبێت، لانیكەم ئاگادارنەبوونی نزیكەی نیوەی بەشداربووانی راپرسییەكەی ئەم پڕۆژەیە لە یاسای وەبەرهێنان، ئەویش لەكاتێكدا بۆخۆیان لەم كەرتەدا كاردەكەن، نیشانەیەكی ئاشكرای ئەوەیە كە لانیكەم بەشێكی زۆری بكەرەكانی ئەم كەرتە ئاگایان لە حكومەت نییە. نەبوونی سیستەمێكی تۆماركردنی هاوچەرخ و   كاركردن بە سیستەمی خەمڵاندنیش، بۆخۆی دەلاقەیەكی گەورە بۆ دۆزینەوەی رێگاكانی خۆدزینەوە لە باج لەم كەرتە گرنگە خۆشدەكات.   ئالێرەوەیە كە ئەم لێكۆڵینەوەیەی ناوەندی لێكۆڵینەوەی رووداو دەتوانێت سەرەتایەك بێت بۆ وردبوونەوە لە هەموو رەهەندەكانی ئەم كەرتە، بەوەش بەرچاوڕوونیی زیاتر بە خوێنەران و كاربەدەستانیش بدات.  ناوەندی لێكۆڵینەوەی رووداو  سێکتەری نیشتەجێبوون یەک لەسەر سێی کۆی گشتی وەبەرهێنانی لە هەرێمی کوردستان بردووە و، بە یەکێک لە سێکتەرە سەرەکییەکانی ئەمڕۆی بازاڕ لەسەر ئاستی پارێزگاکانی هەرێمی کوردستان دادەنرێت. سەنتەری سەرەکیی وەبەرهێنان و ئەم بازاڕەش هەولێری پایتەختی هەرێمی کوردستانە.   بەگوێرەی دوایین راپۆرتی دەستەی گشتی وەبەرهێنان، لە ١ی ئابی ٢٠٠٦ تاوەکو ١ی ئایاری ٢٠٢١، لە کۆی ٩٧٠ پڕۆژەی وەبەرهێنان، ١٨٢ پڕۆژەیان لە سێکتەری نیشتەجێبوون بە سەرمایەی ١٦ ملیار و ٢٨٩ ملیۆن دۆلار بووە. سێکتەری نیشتەجێبوون، ٣١.٢ % ی کۆی گشتی وەبەرهێنان لە هەرێمی کوردستان پێکدەهێنێت، ئەمە لەکاتێکدا جگە لە دەستەی وەبەرهێنان، هەریەکە لە وەزارەتی شارەوانی و وەزارەتی ئاوەدانکردنەوە و نیشتەجێبوون مۆڵەت بە پڕۆژەی نیشتەجێبوون دەدەن.   ئێستا بازاڕی خانووبەرە روو لە بەرزبوونەوەیە و یەکێکە لە چالاکترین بازاڕەکانی کڕین و فرۆشتن لەسەر ئاستی سەنتەری پارێزگاکان و بەگوێرەی داتاکانی ژوورە بازرگانی و پیشەسازییەکانی هەرێمی کوردستان، ٥ هەزار و ٨٥٤ کۆمپانیا و نووسینگەی خانووبەرە لە هەرێمی کوردستان کار دەکەن.   لە نێویشیاندا کۆمپانیا هەیە كە زیاتر لە ٢٠ نووسینگەی هەیە. لەم لێکۆڵینەوەیەی بازاڕی خانووبەرە لە هەرێمی کوردستان: گۆڕانکارییەکانی نرخ لە ٢٠١٩ بۆ ٢٠٢١ داتاـی گۆڕانکارییەکان لە نرخی کڕین و فرۆشتن و بەکرێدان، بۆ ٣٦٧ گەڕەک و پڕۆژەی نیشتەجێبوون لەسەر ئاستی سەنتەری چوار پارێزگای هەرێمی   لە ساڵی ٢٠٠٦ ـەوە بەهۆی پڕۆژەکانی نیشتەجێبوون بازاڕی خانووبەرە لە هەرێمی کوردستان لە گەشەکردندایە و مانگانە و بگرە هەفتانەش گۆڕانکاری بەسەر نرخەکاندا دێت، بەشێوەیەک لەسەر ئاستی سەنتەری پارێزگاکانی هەرێمی کوردستان نرخی یەک مەتر دووجا خانوو لە ساڵی ٢٠١٩ دا بە ٥٣٣.٣ دۆلار، لە ساڵی ٢٠٢٠ دا بە ٥٥١.٨٦ دۆلار و لە چارەکی یەکەمی ئەمساڵدا بە ٥٧٥ دۆلار بووە. لە هەمانکاتیشدا نرخی یەک مەتر دووجا شوقە لە ساڵی ٢٠١٩ بە ٦٠٠ دۆلار، لە ساڵی ٢٠٢٠ بە ٥٩٨.٥ دۆلار و لە چارەکی یەکەمی ئەمساڵیشدا بە ٦١٢.٩ دۆلار بووە.   یەکێکی دیکە لە گۆڕانکارییەکانی بازاڕی خانووبەرە لەسەر ئاستی پارێزگاکان، بەکرێدانی خانوو و شوقەیە، کە لەسەرووی ستانداردی جیهانییەوەیە. نرخی یەک مەتر دووجا خانوو لە ساڵی ٢٠١٩، بە ١.٥٣ دۆلار، لە ساڵی ٢٠٢٠ بە ١.٦٠ دۆلار و لە چارەکی یەکەمی ئەمساڵیشدا بە ١.٣٨ دۆلار بووە.   لەنێو پڕۆژەکانیشدا و بۆ شوقە، نرخی یەک مەتر دووجا کرێ لە ساڵی ٢٠١٩ بە ٢.٠٨ دۆلار، لە ساڵی ٢٠٢٠ بە ٢.١٦ دۆلار و لە چارەکی یەکەمی ئەمساڵدا بە ٢.٠٥ دۆلار دراوە.   زەوی نیشتەجێبوون یەکێکی دیکەیە لە بازاڕە چالاکەکانی کەرتی خانووبەرە. لەسەر ئاستی سەنتەری پارێزگاکانی هەرێمی کوردستان و لە ساڵی ٢٠١٩ دا نرخی یەک مەتر دووجا زەوی بە ٢٨٥ دۆلار، لە ساڵی ٢٠٢٠ بە ٣٢٨ دۆلار و لە چارەکی یەکەمی ئەمساڵدا بە ٣٦١ دۆلار مامەڵەی پێوەکراوە.   لە هەرێمی کوردستان کڕین و فرۆشتنی شوێنی بازرگانی وەکو خانووبەرە زۆر نییە، بەڵام نرخی یەک مەتر دووجا شوێنی بازرگانی (باڵەخانە یاخود دووکان) چوار هێندەی خانووبەرەیە و لەڕووی کرێشەوە پێنج هێندەیە.   لە ساڵی ٢٠١٩ دا نرخی یەک مەتر دووجا شوێنی بازرگانی (باڵەخانە و دووکان) لە هەرێمی کوردستان بە دوو هەزار و ٦٨ دۆلار بوو، لە ساڵی ٢٠٢٠ بەرزبووەتەوە بۆ دوو هەزار و ١٥٠ دۆلار، لە چارەکی یەکەمی ئەمساڵیشدا بە رێژەی ١٦.٠٥ % بەراورد بە ٢٠١٩ و بە رێژەی % ٦.١١ بەراورد بە ٢٠٢٠ زیادیکردووە و نرخی یەک مەتر دووجا بە دوو هەزار و ٤٠٠ دۆلار مامەڵەی پێوەکراوە.   لەڕووی بازاڕی کرێی شوێنە بازرگانییەکان لە هەرێمی کوردستان، نرخی یەک مەتر دووجا لە ساڵی ٢٠١٩ بە ٧.١٣ دۆلار، لە ساڵی ٢٠٢٠ بە ١٤.٨٨ دۆلار و لە چارەکی یەکەمی ئەمساڵیشدا بە ١٥ دۆلار بەکرێ دراوە. گرانترین نرخی یەک مەتر دووجا خانوو لەسەر ئاستی پارێزگاکانی هەرێمی کوردستان لە پارێزگای هەولێر لە پڕۆژەی شاری خەونەکان لە چارەکی سێیەمی ٢٠٢٠ دا تۆمارکراوە، کە نرخی یەک مەتر دووجای بە دوو هەزار و ٣٣٣ دۆلار بووە.   هەرزانترین نرخیش لە گەڕەکی مەلا داود لە چارەکی چوارەمی ٢٠٢٠ لە سلێمانی تۆمارکراوە کە نرخی یەک مەتر دووجای بە ٤٠.٦٧ دۆلار بووە.   لە پڕۆژەی ئیمپایەر گرانترین نرخی یەک مەتر دووجا شوقە تۆمارکراوە، کە نرخی یەک مەتر دووجای دوو هەزار و ٤٦٣ دۆلار بووە و هەرزانترین نرخیش لە پڕۆژەی روو سیتی لە سەنتەری پارێزگای دهۆک لە چارەکی یەکەمی ٢٠٢١ تۆمارکراوە، کە یەک مەتر دووجای بە ٢٧٢ دۆلار بووە.   تیمی لێکۆڵینەوەی بازاڕی خانووبەرە لە هەرێمی کوردستان:  مەحموود بابان (سەرپەرشتیاری تیمی لێکۆڵینەوە)  کلیک لەم لینکەی خوارەوە بکە بۆ وەرگرتنی راپۆرتەکە بەشێوەی PDF  راپۆرتی بازاڕی خانووبەرە لە هەرێمی کوردستان