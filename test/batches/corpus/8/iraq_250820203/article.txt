نیوەڕۆی ئەو رۆژە، لە ناوەڕاستی شارەکە، ئۆتۆمبێلێک کە چوار ئافرەتی تێدابوو، لەلایەن چەکدارانی نەناسراوەوە درایە بەر دەستڕێژی گوللە و دکتۆر ریهام یەعقوب، یەکێک لە چالاکڤانە دیارەکانی شارەکە و هاوڕێیەکی گیانیانلەدەستدا. هەمان رۆژ فەلاح حەسناوی، چالاکڤانی خۆپێشاندانەکان، لەگەڵ دەستگیرانەکەیدا  هەوڵێ تیرۆرکردنیان درا.  هاوکات زەیدوون عیماد، کە ئەویش چالاکڤانە لە شەقامی سەعدون لە بەغدای پایتەخت، رووبەڕووی هەوڵێکی شکستخواردووی تیرۆرکردن بووەوە.  کوشتنی ریهام، لەسەر ئاستی نێودەوڵەتیدا رووبەڕووی رەخنەی زۆری ناوخۆیی و نێودەوڵەتی بووەوە، جۆرێک لە شەرمەزاریی بۆ حکومەتەکەی مستەفا کازمی دروستکرد کە بەڵێنیدابوو، دەستی میلیشیاکان لە عێراقدا ببڕێتەوە. رووداوی کوشتنی ریهام، هەمان سیناریۆی لە یادەوەری عێراقییەکاندا زیندووکردەوە، کە بەسەر هیشام هاشمی، مامۆستای زانکۆدا هات، کە نزیکەی ٤٥ رۆژ بەر لە کوشتنی ریهام، لەبەردەرگای ماڵەکەی خۆیدا لە بەغدا لەلایەن چەکدارانی نەناسراوەوە تیرۆرکرا.  ئەوکات کازمی بەڵێنی تۆڵەکردنەوەی خوێنی هاشمی دا، بەڵام تائێستا هیچ زانیارییەک لەسەر ئاراستەی لێکۆڵینەوەکان ئاشکرا نەکراوە.  مستەفا کازمی کە رۆژی شەممە، لە دوای کۆتاییهاتنی سەردانەکەی بۆ واشنتن، گەڕایەوە بەغدا، دوای چەند کاژێرێکی کەم لە مانەوە لە پایتەخت، گەیشتە بەسڕە.  نووسینگەی سەرۆکوەزیرانی عێراق ئاشکرایکرد، کازمی بە یاوەریی شاندێکی ئاسایش و مستەفا غانمی، وەزیری ناوخۆی عێراق، گەیشتە بەسڕە و بڕیاری دوورخستنەوەی چەندین بەرپرسی ئاسایشی شارەکەی راگەیاند. کازمی هاوکات سەردانی ماڵی ریهام یەعقوبی کرد و بەڵێنیدا تۆڵە لە بکوژەکانی بکاتەوە.  سەرۆکوەزیرانی عێراق کە پێشتر لە واشنتنەوە بڕیاری دەرکردنی بەڕێوەبەری پۆلیسی بەسڕە و فەرماندەی دەزگای دژە تیرۆری شارەکەی دەرکردبوو. لە بەردەمی دایکی ریهام یەعقوبدا سوێندی خوارد، کە تۆڵەی کچەکەی بۆ بکاتەوە و بەڵێنیدا بکوژەکانی ریهام بەئاسانی لەدەست یاسا رزگاریان نابێت.  کازمی هەر لە بەسڕە قسەی بۆ رۆژنامەڤانان کرد و گوتی: "بەمنزیکانە خوێنی ئەو شەهیدانە دەکەینە مانشێتی دادپەروەری". بەڵێنیدا: "دەبێ بەسڕە بە ئارامی بمێنێتەوە، بەمنزیکانە تۆمەتبارەکان لە ژێر دەستی یاسادا دەبیننەوە".  جیا لە سەردانەکەی کازمی و دوورخستنەوەی هەندێک بەرپرسی شارەکە. وەزارەتی ناوخۆی عێراق لە دوای کوژرانی ریهامەوە، گرتنەبەری هەندێک رێوشوێنی بۆ کۆنترۆڵکردنی دۆخی ئاسایشی شارەکە راگەیاند.  رۆژێک دوای کوشتنی ریهام واتە پێنجشەممەی پێشوو، وەزارەتی ناوخۆی عێراق لە بڵاوکراوەیەکدا، گرتنەبەری چەند رێوشوێنێکی نوێی ئاسایشی لە شارەکەدا راگەیاند.  وەزارەتەکە لە زاری مستەفا غانمی، وەزیری ناوخۆوە ئاشکرایکرد کە، لیژنەیەکی ئاسایش سەرپەرشتی رێوشوێنەکانی چەسپاندنی یاسا لە شارەکەدا دەکەن. بڵاوکراوەکە ئاشکرایدەکات بە "ناردنی لیژنەیەک بۆ بەسڕە لەپێناو دەستنیشانکردنی ئەو ئەفسەرانەی لە داهاتوودا، بنکەکانی پۆلیسی شارەکە بەڕێوەدەبەن لەپێناو چەسپاندنی یاسادا".  وەزیری ناوخۆی عێراق، بەپێی هەمان بڵاوکراوە، جەختی لە "توندکردنی رێوشوێنە ئاسایشییەکانی ناو شارەکە" کردووەتەوە، لەگەڵ فۆکەس خستنە سەر ئەوانەی لە پشتی پرۆسەکانی کوشتنی چالاکڤانەکانەوە بوون، هەروەها دانانی خاڵەکانی پشکنین لە شارەکەدا و رێکخستنەوەی ئۆتۆمبێلەکانی ناو شارەکە، بە رێگرتن لە ئۆتۆمبێلی جامڕەش و بێ تابلۆ".  سەرچاوەکانی هەواڵ گوتیان، رێوشوێنە ئاسایشییە نوێیەکان، تاڕادەیەک ئارامییەکی ' لەرزۆک ' یان لە شارەکەدا هێناوەتە ئاراوە. بەڵام پێناچێت ئەو دۆخە زۆر بخایەنێت، ئەگەر خەڵک بەڵێنەکانی کازمی و حکومەتەکەی لەسەر شاشەکانی تەلەڤزیۆن نەبینێت.  دوای نزیکەی هەفتەیەک لە شەپۆلی تیرۆرکردنەکانی ناو بەسڕا، وەک ئەوەی چالاکڤانان رایانگەیاندووە، دۆخی شارەکە ئارامتر دێتە بەرچاو. گۆڕەپانەکانی خۆپێشاندان چۆڵبوون و ئارامییەکی کاتی باڵی بەسەر بەسڕەدا کێشاوە.  محەمەد جابری، کە چالاکڤانێكی شارەکەیە، بە ماڵپەری "عەین ئەلئەخباریە"ی راگەیاندووە کە چوونی کازمی بۆ شارەکە، ئارامییەکی هێناوەتە ئاراوە، بەڵام ئەوە نیشانەی کۆتاییهاتنی هەموو شت نییە. ئەو دەڵێت: "هاتنەکەی کازمی رێگربوو لە هەڵچوونی زیاتر لە شارەکەدا، بەتایبەت کە چالاکڤانەکان هەست بە تووڕەییەکی زۆر دەکەن لە رووداوەکان، بەڵام ئەمە زۆر ناخایەنێت، ئەگەر کرداری بەدوادا نەیەت، چونکە چارەسەرکردنی کێشەکانی شارەکە زۆری دەوێت، لە کاتێکدا سەردانەکەی کازمی پەیامی تووندی حکومەتی بە میلیشیاکان گەیاند".  لە دوای کوشتنی ریهامەوە، وەزیری ناوخۆ راستەوخۆ سەرپەرشتی پرۆسە ئەمنییەکانی شارەکە دەکات. هێزە ئەمنییەکانی بەسڕە رایانگەیاندووە هەڵمەتەکانی گرتن و راوەدوونانی دەرچووان لە یاسا، لە شارەکەدا دەستپێکردووە و زیاتر لە ٣٠٠ داواکراو بە تاوانی جۆراوجۆر و کردەی تیرۆریستی دەستگیرکراون، لەگەڵ دەستگرتن بەسەر بڕێک چەکی سووک و مۆڵەتنەدراو و مادەی هۆشبەردا.  خالید مەحنا، گوتەبێژی وەزارەتی ناوخۆی عێراق، ئاشکرایکردووە کە "پۆلیسی بەسڕە لە هەڵمەتەکانی بەردەوام دەبێت بۆ چەسپاندنی یاسا و لێدانی هەموو ئەوانەی دەیانەوێت ئارامیی شارەکە بشێوێنن".  دوێنێ دووشەممە، مستەفا غانمی، وەزیری ناوخۆی عێراق لەسەر دوا پێشهاتەکانی شارەکە قسەیکرد و گوتی، هێزە ئەمنییەکانی شارەکە، هەڵمەتی دەستوەشاندن پێش دەستلێوەشاندن ئەنجامدەدەن.  وەزیرەکە وەک ئەوەی ماڵپەری "ئیلاف" رایگەیاندووە، لەگەڵ سەرکردە مەیدانییەکاندا بەدواداچوون بۆ دۆخی شارەکە دەکات و دەیانەوێت، هێرشی خێرا و دەستوەشێنانە بۆ دەستگیرکردنی داواکراوەکان ئەنجام بدەن، کە دەستیان بە خوێنی خەڵکی شارەکە سوورە.  لە بەرامبەردا، لیوا یەحیا رەسوڵ، گوتەبێژ بەناوی فەرماندەی گشتی هێزە چەکدارەکانی عێراق، لای خۆیەوە گەیشتن بە سەرەداوی گرنگی لەبارەی ئەنجامدەرانی کارە تیرۆریستییەکانی شارەکە، دژ بە چالاکڤانەکانی شارەکە ئاشکرا کردووە. ئەو زیاتر رایگەیاندووە کە "بەمنزیکانە ژمارەیەک بڕیاری نوێ لەبارەی گۆڕانکاری لە پۆستە ئەمنییەکانی شارەکەدا دەردەکرێت"، دووپاتیکردەوە کە "ترسنۆکەکان لە پۆستەکاندا جێگەیان نابێتەوە".  قسەکانی گوتەبێژەکەی کازمی، پاش لێدوانی کازمی خۆی دێت، کە هەڕەشەی دوورخستنەوەی لە هەر فەرماندەیەکی سەربازی کرد ئەگەر شکست بهێنێت، رەتیشیکردەوە کاری سیاسی تێکەڵ بە پۆستە ئەمنییەکان بکرێت. ئەو گوتی تۆمەتبارەکان تیرۆر ئەنجامدەدەن و هیچ کارێک نابینین بەرپەرچدانەوەی پێویست بێت بەرامبەر کارەکانیان.  رەسوڵ ئاشکرایکردووە کە "بەدواداچوونی هەواڵگرییانەی ورد بۆ ئەنجامدەرانی کوشتنەکان هەیە و بەمنزیکانە کەسەکان دەدرێنە دادگا". ئەو لەبارەی شێوازی کارکردنی هێزەکانەوە رایگەیاندووە کە "بەسڕە پێویستی بە ئەنجامدانی کردەیەکی گەورەی سەربازیی نییە، بەڵکو پێویستی بە ئەنجامدانی کردەیەکی هەواڵگرییانەی ورد لەلایەن هەموو دەزگاکانی دەوڵەتەوە هەیە، بۆ دەستگیرکردنی تێوەگلاوەکان".  بەپێی سەرچاوەی رەوتی ناڕازی و چالاکڤانی ناو شاری بەسڕە، هەفتەی پێشوو چەکدارانی نەناسراو، ١١ کردەی تیرۆرکردنیان ئەنجامداوە، ئەو کردانە بوونەتە هۆکاری کوشتنی ئوسامە شەحمانی چالاکڤان کە ٢١ گوللە بەجەستەیەوە نرا، دواتریش تیرۆرکردنی ریهام یەعقوب و هاوڕێیەکی، لە کاتێکدا سێ چالاکڤانی دیاری دیکەی شارەکە، لە هەوڵی کوشتنەکان رزگاریان بووە، ئەوانیش فەهد زوبەیدی، عەباس سوبحی و لۆدیا ریمۆن، بوون. لە کاتێکدا دووان لەوان لە هەوڵەکانی تیرۆرکردنیاندا برینداربوون.  پێشتر چالاکڤانانی شارەکە ئاشکرایانکردبوو کە میلیشیا چەکدارەکان، لیستی ناوی دیارترین خۆپێشاندەرانی شارەکەیان لەلایە کە بڕیاریانداوە لەناویان ببەن، لە نێویاندا ئەو سێ چالاکڤانەی سێشەممەی پێشوو، لە هەوڵەکانی تیرۆرکردن دەربازیان بوو.  هاوکات وەک چالاکڤانە بەسڕاییەکان ئاشکرایانکردووە، ٢٠ چالاکڤانی دیکە، لە ترسی کوشتن و تیرۆرکردن لەلایەن میلیشیاکانەوە، شارەکەیان بەجێهێشتووە و روویان لە شوێنی نادیار کردووە.  کۆمیسیۆنی مافەکانی مرۆڤ لە عێراقدا رۆژی پێنجشەممەی رابردوو، لە بڵاوکراوەیەکدا ئاشکرایکرد لە ماوەی مانگی ئابدا، کۆی ٩ تیرۆرکردن و هەوڵی تیرۆرکردنی خەڵکی سڤیل لە شارەکانی بەسڕە، زیقار و میسان لە باشووری عێراقدا تۆمارکراون.  ئەسعەد عێدان، پارێزگاری بەسڕە و نزیکی نووری مالیکی، سەرۆکوەزیرانی پێشووی عێراق، بەبەرپرسی بەشێک لە کێشە و ناسەقامگیرییەکانی ساڵانی رابردوو و ماوەی رابردووی نزیکی بەسڕە دادەنرێت.  رۆژی ١٢ی حوزەیرانی ئەمساڵ، شارەکە خۆپێشاندانی سەدان کەسی بەخۆوە بینی کە داوای دەستلەکارکێشانەوەی پارێزگاری شارەکەیان دەکرد. ناکۆکییەکانی نێوان خۆپێشاندەران و عێدان بۆ سەرەتای تشرینی یەکەمی ساڵی رابردوو دەگەڕێتەوە، کاتێک هێزە ئەمنییەکانی شارەکە هێرشیان کردە سەر خۆپێشاندەران و هێرشەکە کوژراو و برینداری لێکەوتەوە.  ئەوکات عەبدولەتیف زەیادی، چالاکڤانی شارەکە بە میدیاکانی راگەیاند کە داواکاری ئەوان، دەستلەکارکێشانەوەی پارێزگار و بەرپرسە ئەمنییەکانی شارەکەیە کە فەرمانیانداوە بەسەرکوتکردنی خۆپێشاندەرانی شارەکە.  خۆپێشاندەرە بەسڕاییەکان، بەرپرسیاریەتی کوشتنی هاوڕێکانیان دەخەنە ئەستۆی عێدان، لەبەرئەوەی وەک ئەوان دەڵێن "ئەو بەرپرسی لیژنەی باڵای ئاسایشی شارەکەیە و دەبێ بەرپرسانی کوشتنی خۆپێشاندەرەکان بداتە دەست دادگا، بەڵام کاتێک بێدەنگە و هیچ ناکات، ئەوە نیشانەی تێوەگلانیەتی لە کوشتنی گەنجانی شارەکەدا".  بەرلە هەڵمەتەکانی تیرۆرکردنی ئەمجارەش، خۆپێشاندەران داواکارییەکانیان بە لابردنی عێدان و بەرپرسانی دیکەی شارەکە دووپاتکردەوە، بەڵام لە وەڵامی ئەو داوایەدا، عێدان لە گرتەیەکی ڤیدیۆییدا کە لە سۆشیالمیدیا بڵاوکراوەتەوە، دەرکەوت، کە چەندین کەسی نزیکی خۆی لەگەڵدایە و جلی عەرەبیی دانیشتووانی ناوچەکەیان لەبەردایە. ئەمە لای خۆپێشاندەران بە پەنابردنە بەر عەشیرەت لێکدرایەوە.  خۆپێشاندەران پێشبینییان دەکرد، یەکێک لە بڕیارەکانی کازمی لە بەسڕە، دوورخستنەوەی عێدان بێت لە پۆستەکەی، بەڵام کازمی شارەکەی بەجێهشێت و ئەو پێشبینییە نەهاتەدی.  چالاکڤانە بەسڕاییەکان دەڵێن عێدان سێ ساڵە جێگەی مشتومڕێکی گەورەیە لە شارەکەدا، ئەو دەستی بە کورسییەکەیەوە گرتووە لە کاتێکدا لە کۆی ١٨ خۆپێشاندانی سێ ساڵی رابردووی شارەکە، ١١ جار لەلایەن خۆپێشاندەرانەوە گەمارۆی ماڵەکەی دراوە و هەوڵی هێرشکردنە سەری دراوە.  سەرچاوەکانی شارەکە، بە ماڵپەری "عەین ئەلئەخبارییە" یان راگەیاندووە کە زۆرینەی بەرپرسە گەندەڵەکانی شارەکە و تۆمەتبارانی تیرۆرکردن، پەنا بۆ عەشیرەتەکانی ناوچەکە دەبەن، لە ترسی لێپیچینەوە و دەستگیرکردن.  عەزیز ماجد، چالاکڤانی شارەکە، ئاشکرایکردووە چوونی کازمی بۆ بەسڕە، پەرژینی پاراستنی عەشیرەتەکانی لەسەر تێوەگلاوان لە بەهەدەردانی ماڵی گشتی و رشتنی خوێنی بەسڕاییەکان هەڵگرت، ئەوەش رێگەخۆشدەکات بۆ ئەنجامدانی چەند پرۆسەیەکی ئاسایشی جیاوازی دەستگیرکردنی تۆمەتبارەکان و گەیشتنی دەستی یاسا بەو شوێنانەی هەرگیز پێشتر پێینەگەیشتووە.  نزیکەی زۆرینەی چاودێرانی دۆخی شارەکە لەسەر ئەوە کۆکن کە کۆی رووداوەکانی رابردووی شاری بەسڕە و ئەوەش کە لە داهاتوودا روودەدات، تا سەلماندنی باڵادەستبوونی دەسەڵاتی یاسا و دەستگیرکردنی بکوژانی چالاکڤانەکانیش (وەک ئەوەی کازمی بەڵێنیداوە) پەیوەستە بەوەی ئێران و میلیشیا پشتگیریکراوەکانی لە شارەکەدا چیدەکەن و بەرامبەر هەر گورزێک کە پێشبینیدەکرێت حکومەت لێیان بوەشێنێت، پەرچەکرداریان چی دەبێت؟  ماڵپەری ' حورە ' لە راپۆرتێکدا رۆژی ٢٠ی ئەم مانگە و پاش رووداوەکانی تیرۆرکردنی ریهام، بەدوای وەڵامی ئەو پرسیارەدا گەڕاوە و لێکۆڵینەوەی لەسەر هۆکاری باڵادەستیی ئێران و میلیشیا پشتگیریکراوەکانی لە شارەکەدا کردووە.  "حورە" دەڵێ، بەسڕە دەوڵەمەندترین شاری عێراقە، زۆرینەی کێڵگە نەوتییەکانی وڵاتەکەی تێدایە، خاوەنی تاکە بەندەری دەریایی وڵاتە، دەروازەی سنووریی لەگەڵ کوێت و ئێراندا هەیە.  وێڕای ئەو تایبەتمەندییانەی شارەکە، بەسڕە یەکێکە لەو شارە کەمانەی عێراق، کە تائێستا سیستمێکی باشی بۆ چارەسەرکردنی ئاو نییە. لە شەستەکانی سەدەی رابردوودا خاوەنی تۆڕ و سیستمی ئاوەڕۆی زۆرباشبوو، بەڵام بەر لە چەند دەیەیەک، تۆڕەکان وێرانبوون و ئاوەڕۆکانی شارەکە بوونە سەرچاوەی پیسی، نەخۆشی و بۆنی ناخۆش.  ماڵپەرەکە دەڵێت لە ٢٠٠٣ و لە دوای رووخانی سەدامەوە، هێزە ئیسلامییە شیعەکان دەستیان بەسەر دەسەڵاتی شارەکەدا گرت، ئەو هێزانە و میلیشیا پشتگیریکراوەکانی ئێران، کە بەشێوەیەکی بەرچاو لە شارەکەدا دەردەکەون، تۆمەتباردەکرێن بە بەقاچاخبردنی سەدان بەرمیل نەوتی رۆژانەی شارەکە و دەستگرتن بەسەر داهاتەکانی بەسڕەدا.  ریهام یەعقوب کە ئێستا سەرنجی هەموو عێراق و بەشێکی گەورەی جیهانیشی بۆ شارەکەی راکێشاوە و بووە سەرچاوەی تەقینەوەی کێشەکانی شارەکە و تاقیکردنەوەیەکی گەورە بۆ بەڵێنەکانی کازمی لە رووبەڕووبوونەوە و لێدان و لەپەلوپۆخستنی میلیشیا چەکدارەکان، هەر کاتێک باسی ئاوی شارەکە بکرێت، یادەوەرییەکانی لای هاوشارییەکانی زیندوو دەکاتەوە.  ریهام لە ٢٠١٨ ەوە لە خۆپێشاندانەکاندا دەستی بە چالاکی کردبوو، پێشەوایەتی چەندین ناڕەزایەتیی ئافرەتانی لە شارەکەیدا کردبوو، لە چەندین گرتەی ڤیدیۆیی ناڕەزایەتییەکاندا دەردەکەوێت کە بەگوڕوتینەوە بەشدارە لە خۆپێشاندانەکان.   چالاکڤانەکانی بەسڕە ئاشکرایانکردووە کە ریهام ماوەیەکی کەم بەر لە تیرۆرکردنی، رووبەڕووی هەڵمەتێکی ناوزڕاندن کرایەوە لەلایەن میلیشیا چەکدارەکانەوە.  گرتەیەکی ڤیدیۆیی ریهام کە بۆ چاوپێکەوتنێکی ئەو دەگەڕێتەوە لە ساڵی ٢٠١٨، لە تۆڕە کۆمەڵایەتییەکان پێشتر بڵاوکراوەتەوە کە تێیدا بەشداری لە خۆپێشاندانێکدا کردووە بۆ ناڕەزایەتی دەربڕین بەرامبەر خراپیی خزمەتگوزارییە گشتییەکان لە بەسڕەدا. ریهام لە گرتەکەدا بەتەوسەوە باسی ئاوی خواردنەوەی شارەکە دەکات و دەڵێت: "هیوادارم کاتێک وەزیری تەندروستی دێتە بەسڕە، پەرداخێک ئاوی بەسڕەی بدەنێ، هیواخوازم کە هات، لانیکەم پەرداخێک ئاوی بەسڕە بخواتەوە".  مونهەل زوێد، رۆژنامەڤانی عێراقی، بە ماڵپەری ' حورە ' ی راگەیاندووە "ئێران وەک سەرچاوەی سەرەکی داهاتی میلیشیا و هێزە پشتگیریکراوەکانی خۆی تەماشای بەسرە دەکات، بۆیە نایەوێ کۆنترۆڵی ئەو شارە لەدەستبدات".  رۆژنامەڤانەکە دەڵێ لە رێگەی ئەو شارەوە، زۆرینەی کاڵا هاوردەکراوەکانی ئێران دێنە ناو عێراقەوە، کە ساڵانە چەندین ملیار دۆلار بەهایانە، جیا لەوەش وەک ئەو دەڵێ بەسڕە "رێڕەوی سەرەکی هاتنە ناوەوەی هۆشبەرە بۆ عێراق و وڵاتانی کەنداو".  بەپێی ئەوەی ماڵپەری ' حورە ' لە راپۆرتەکەدا ئاماژەی پێداوە، لە ساڵی ٢٠٠٣ ەوە، رێژەی بەکارهێنانی هۆشبەر لە بەسڕە و شارەکانی دیکەی باشووری عێراق، بەرزبوونەوەی بەرچاوی بەخۆوە بینیوە، وایلێهاتووە بەشێوەیەکی نیمچە رۆژانە، هێزە عێراقییەکان دەستگیرکردنی ئەندامان و چەتەکانی بازرگانیی هۆشبەر رادەگەیەنن، کە دەسەڵاتداران دەڵێن بەشێوەیەکی نایاسایی لە سنوورەکانی ئێرانەوە ئامدیو دەکرێت.  ماڵپەری ' بەغداد پۆست ' لە زاری سەرچاوە ئاگادارەکانی گواستەوە، کە حکومەتی کازمی بیر لە ناردنی هێزێکی دەزگای دژە تیرۆری عێراق دەکاتەوە بۆ بەسڕە.  ئەو سەرچاوانە بە ماڵپەرەکەیان راگەیاندووە "گفتوگۆکانی ناو ئەنجوومەنی ئاسایشی نیشتمانیی عێراق، بەرەو ناردنی هێزێکی دەزگای دژە تیرۆرن بۆ بەسڕە، لەپێناو هەندێک کردەی تایبەت کە پەیوەندی بە شەپۆلی تیرۆرکردنەکانی دوایی شارەکەوە هەیە".  ماڵپەرەکە دەڵێ: "لێکۆڵینەوەکان ئاماژە بەبوونی پرۆسەی تیرۆرکردنی رێکخراو دەکەن، ئەمەش ترسی ئەوەی هێناوەتە ئاراوە رۆژانی داهاتوو، شارەکە تیرۆرکردنی دیکە بەخۆوە ببینێت".  لە وەڵامی ئەو دەنگۆیانەدا، عەبدولوەهاب ساعدی سەرۆکی دەزگای دژە تیرۆری عێراق گوتی: "دەزگاکەمان ئامادەیە بۆ جێبەجێکردنی هەر ئەرکێک کە لە بەسڕە پێی بسپێردرێت".  ساعدی دوای کۆبوونەوەی لەگەڵ کازمیدا، رایگەیاند هێزەکانی دەزگاکەی بۆ ئەرکەکانیان ئامادەن و لە بەسڕە دەمێننەوە.  دژە تیرۆری عێراق، بەبەهێزترین دەزگای ئاسایشی عێراق و مەشقدراوترینیان دادەنرێت، ئەرکە گەورەکانی چەسپاندنی یاسا لە وڵاتەکەدا رووبەڕووی ئەو دەزگایە دەکرێنەوە. مانگی رابردووش کۆنترۆڵکردنەوەی ژمارەیەک دەروازەی سنووریی عێراق لەلایەن حکومەتەوە، بەو هێزانە سپێردران.  دوای مشتومڕ و بێنەوبەردەی زۆر لەسەر رووداوەکانی هەفتەی رابردووی بەسڕە، ئاشکرا کرا، لە نێو ئەو ٣٠٠ تاوانبارەدا کە هێزە ئاسایشییەکان دەستگیرکردنیانیان راگەیاندووە، تۆڕێکی تیرۆرکردنی چالاکڤانانی شارەکە هەیە.  ماڵپەری ' ئیلاف ' ئاشکرایکردووە، پرۆسەکانی دەستگیرکردنی تۆمەتباران لە بەسڕە، دەستگیرکردنی تۆڕێکی لێکەوتووەتەوە کە رۆڵی گەورەی لە رووداوەکانی شارەکەدا هەیە.  بەپێی ئیلاف، سەرچاوەکانی شارەکە ئاشکرایانکردووە، بەرپرسی نووسینگەی حیزبوڵڵای عێراق لە ناوچەی زوبێر، دەستی باڵای لە تیرۆرکردنەکاندا هەبووە.  ماڵپەرەکە ئاشکرایکردووە، بەرپرسەکە ناوی موئەیەد مەنسوورییە، بەرپرسی نووسینگەی حیزبوڵڵایە لە شارۆچکەی زوبێری سەر بە بەسڕە. ئەو سەرکردایەتی شانەیەکی چەکدار دەکات.  ئیلاف دەڵێ، هێزە ئاسایشییەکان، ٧ ئەندامی گرووپەکەیان دەستگیرکردووە بە ناوەکانی موئەیەد موحسین مەنسووری، محەممەد موحسین مەنسووری، موهەنەد موحسین مەنسووری، فوئاد موحسین مەنسووری، حەیدەر موحسین مەنسووری، کەرار موئەیەد موحسین مەنسووری و ئەیاد موحسین مەنسووری.  دوێنێ دووشەممەش، کەسێکی دیکەی ئەندامی شانەکە دەستگیرکراوە، کە لە خانووی گوندێکدا لە شارۆچکەی ' شەت عەرەب ' خۆی شاردبووەوە. ئەو کەسە بەپێی سەرچاوەکان دوو کەسی دیکەی لەگەڵدا بووە، کە کەرەستە و چەکی جیاوازیان پێبووە.  ئیلاف ' زانیاری تەواوی لەسەر سەرکردەی شانە تیرۆریستییەکە ئاشکرا کردووە، رایگەیاندووە موئەیەد مەنسووری ناسراو بە ئەبو حەیدەر، بەرپرسی نووسینگەی حیزبوڵڵا لە زوبێر، پێشتر لە ساڵی ٢٠١٣ دا خاوەنی مۆبایلفرۆشییەک بووە و ئێستا وەک سەرکردەی شانەی بەرپرس لە تیرۆرکردنی چالاکڤانەکانی بەسڕە ناسێنراوە.  سەرچاوەکان بە ' ئیلاف ' یان راگەیاندووە، مەنسووری گرووپێکی چەکداری بەڕێوەبردووە کە، کاری تیرۆرکردنی چالاکڤانان و تۆقاندنی دانیشتووانی بەسڕە بووە، پەیوەندی بەهێزی بە سەرکردەکانی ئاسایش و پۆلیسی شارەکەوە هەبووە و ئەوەش چاوپۆشی بۆ کارەکانی دەستەبەرکردووە.  بەپێی بڵاوکراوەی ماڵپەری ' ئیلاف '، هێزەکانی ئاسایش لە شارەکەدا، ئەندامانی گرووپەکەی مەنسوورییان دەستگیرکردووە کە لە ژمارەیەک گەنج و خزمانی نزیکی موئەیەد پێکهاتوون، کە تۆمەتبارن بە کوشتنی چەندین کەس لە نێویاندا کەرار رەحیم و ٢١ کەسی دیکە. جیا لە ئەنجامدانی تاوانەکانی رفاندن و ملکەچکردن و بازرگانیی هۆشبەر و کحول.  کەرار رەحیم، گەنجێکی ٢١ ساڵی شاری بەسڕە بوو، رۆژی ١٤ی حوزەیرانی ئەمساڵ، لەبەردەم ماڵەکەی خۆیدا لە گەڕەکی حەی زوبات لە ناوچەی زوبێر، گوللەیەک بە سکییەوە نرا و کوژرا. لە دوای رووداوەکە، دایکی کەرار ئاگری لە جەستەی خۆی بەردا، دواتر تیمە پزیشکییەکان گەیشتنە سەری و لە رێگەدا بەرەو نەخۆشخانەی فەیحا، گیانیلەدەستدا.  ئاژانسی ' ئیرم ' گوتی  کەرار پێشتر لەگەڵ کەسێکی دیکەدا لە نێو سەرتاشخانەیەک بووەتە دەمەقاڵەیان لەسەر نۆرەی پرچبڕین، کەسەکە دوای کەرار کەوتووە تاوەکو بەردەرگای ماڵی خۆیان و لەوێ بە گوللەیەک، کۆتایی بەژیانی ئەو هێناوە.