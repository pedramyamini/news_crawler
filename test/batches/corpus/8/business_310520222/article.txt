هاووڵاتییەکی خەڵکی شاری "شێن یانگ"ـی چینی دەڵێت، "پێموایە ژیان لەسەرخۆ ئاسایی دەبێتەوە. هەرچەندە هێشتا کاریگەی رێوشوێنەکان ماون، بەڵام بەگشتی خەریکە دەبووژێتەوە. "  تاوەکو یەک هەفتە لەمەوبەر، رۆژانە نزیکەی ٤٠ تووشبووی کۆرۆنا لە "شێن یانگ" تۆماردەکران، بەڵام چەند رۆژێکە هیچ تووشبووی نوێ لەو شارە تۆمارنەکراوە؛ لەبەر ئەوەش قەدەخەی هاتووچۆ لادراوە.  هاووڵاتییەکی دیکەی شارەکە دەڵێت، "ئێمە بۆ ئەوە هاتووین پیاسەیەک بکەین. رەنگە بڕۆین شتێک بخۆین. هەرچەندە شوێنی تێست بۆ کۆرۆنا زۆر دانراوە، بەڵام هەموو شتێک ئاساییە. "  لە نێوەڕاستی مانگی ٣ ـی ئەمساڵەوە، شەپۆلێکی نوێی کۆرۆنا لە شانگهای سەری هەڵدا و بەخێرایی تەشەنەی کرد و بە شارە گەورەکانی دیکەی ئەو وڵاتە، وەک شاری پەکین، بڵاوبووەوە. بەڵام رێوشوێنە تووندەکانی حکومەت، ژمارەی تووشبووانی بە ڤایرۆسەکە لە چین لە رۆژانە ٣٠ هەزار تووشبووەوە دابەزاندووە بۆ نزیکەی سێ هەزار تووشبوو.  کاسبکاران دەڵێن، کات پێویستە بۆ ئەوەی بازاڕیان ئاسایی بێتەوە.  وانگ پێنگ، خاوەنی دووکانی شیرینی فرۆشی گوتی، "دەستپێکردنەوەی کاروکاسبی کاتی دەوێت. بەکارهێنەران کاتیان دەوێت. چەند رۆژێک پێش ئێستا نزیکەی ١٠٠ سەردانکەرمان هەبوو؛ ئێستا نزیکەی ٥٠٠ کەس سەردانمان دەکەن. "  بەپێی ناوەندی ئاماری چین، بڵاوبوونەوەی کۆرۆنا لە سێ مانگی رابردوودا زیانی گەورەی لە ئابووری ئەو وڵاتە داوە؛ بۆ نموونە، کەرتی وردەفرۆشی بە رێژەی ١١.١ % لە مانگی رابردوودا پاشەکشەی کرد و بەرهەمهێنانی پیشەسازیش بە ریژەی ٢.٩ % دابەزی.