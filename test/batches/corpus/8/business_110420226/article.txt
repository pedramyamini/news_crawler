ئیخڵاس دلێمی، ئەندامی لیژنەی دارایی لە پەرلەمانی عێراق، ئەمڕۆ دووشەممە ١١.٤.٢٠٢٢، بە تۆڕی میدیایی رووداوی راگەیاند: "ئەمڕۆ جارێکی دیکە لیژنەکەمان کۆبووەوە بۆ تاوتوێکردنی پرۆژەیاسای پشتیوانیی خێرای ئاسایشی خۆراک و گەشەپێدان، سەبارەت بە ماددەی یەکەمی پرۆژەیاساکە کە داوای دروستکردنی هەژمارێک دەکات بۆ پارەی تەرخانکراوی پرۆژەیاساکە ناکۆکین، بۆیە لیژنەکەمان داوای لە عەلی عەللاوی، وەزیری دارایی کرد لە چەند رۆژی داهاتوودا ئامادەی کۆبوونەوەی لیژنەکەمان بێت بۆ روونکردنەوە و تاوتوێکردنی ئەم ماددەیە".  ئیخڵاس دلێمی گوتیشی: "ئەندامانی لیژنەی دارایی رێککەوتوون لەبارەی هەڵوەشاندنەوەی ماددەی تایبەت بە وەرگرتنی قەرزی ناوخۆیی و دەرەکی لە پرۆژەیاساکە، هەروەها هاوڕاین لەبارەی پەسندکردنی تەرخانکردنی ٣٥ % ی پارەی پرۆژەیاساکە بۆ دابینکردن و باشترکردنی بەشە خۆراکی مانگانە".  ئەندامەکەی لیژنەی دارایی پەرلەمانی عێراق ئاشکراشی کرد: "بەهۆی ئەوەی پرۆژەیاسای پشتیوانیی خێرای ئاسایشی خۆراک و گەشەپێدان بودجەی گشتیی نییە، بۆیە پشکی هەرێمی کوردستان تەنیا لە خەرجییە سەروەرییەکان و پارەی چاودێری کۆمەڵایەتی نێو پرۆژەیاساکەدا جێگیر دەکرێت، نەک لە تێکڕای پارەی تەرخانکراوی پرۆژەیاساکە".  ناردنی پرۆژەیاسای پشتیوانیی خێرای ئاسایشی خۆراک و گەشەپێدان لەلایەن حکومەتی عێراقەوە بۆ پەرلەمان لە کاتێکدایە ئەم حکومەتە کاربەڕێکەرە و ناتوانێ پرۆژەیاسای بودجەی گشتیی ساڵی ٢٠٢٢ رەوانەی پەرلەمان بکات.  پرۆژەیاسای ' پشتیوانیی خێرای ئاسایشی خۆراک و گەشەپێدان '، لە ١٠ ماددە پێکهاتووە و پەرلەمان خوێندنەوەی یەکەمی بۆ کردووە. حکومەتی عێراق داوا دەکات هەژمارێک دروست بکرێت و خۆی سەرپەرشتی بکات بۆ کۆکردنەوەی نزیکەی ٤٥ تریلیۆن دینار لەو هەژمارە، لە پارەی زیاد لە بودجەی ساڵانە و قەرزی ناوخۆیی و دەرەکی، بەمەبەستی بەکارهێنانی بۆ مسۆگەرکردنی ئاسایشی خۆراک لە عێراق، لە رێگەی دابینکردنی پارە بۆ بەشەخۆراکی مانگانە و کڕینی گەنم و چەڵتووک، لەگەڵ پێدانی شایستەی ساڵانی رابردووی جووتیاران، هەروەها بۆ کەمکردنەوەی هەژاری و بەردەوامیدان بە جێبەجێکردنی پرۆژەکان لە عێراق، لەگەڵ دانەوەی قەرزی دەرەکی لەسەر عێراق و کڕینی وزە.