کریستۆفەر کلارک، دامەزرێنەری کۆمپانیایەکی جوانکاری و رازاندەنەوەی باخچەکانە و دەڵێت، کرێکار دەستناکەوێت.  کریستۆفەر کلارک بەڕێوەبەری کۆمپانیای (کات ئێ باڤ لاندسکەیپینگ) گوتی، "کەست دەستناکەوێت داوای کاربکات. یان دوای ئەوەی داوای کاردەکەن، نایان بینیتەوە. حەزیان لێ نییە کاری دەستی بکەن. هەروەها نایانەوێت کاری تەواو بکەن. دەبێت زۆر دڵخۆشبیت کە کرێکاران لەبەر دەرگە ببینیت و بۆ ماوەیەک کارت بۆ بکەن. "  نووسینگەی ئاماری ویلایەتە یەکگرتووکانی ئەمریکا رایگەیاند، لە مانگی چواردا ٤٢٨ هەزار هەلیکار رەخساوە و رێژەی بێکاری لەو وڵاتەدا سەتا ٣.٦ ـە. ئەوەش کەمترین رێژەی بێکارییە لە دوو ساڵی رابردوودا. کەمی کرێکار کریستۆفەری ناچارکردووە خۆی خاکەناز بەدەستەوە بگرێت و کاربکات.  کریستۆفەر کلارک بەڕێوەبەری کۆمپانیای (کات ئێ باڤ لاندسکەیپینگ) باسی لەوەش کرد، "لەم کاتەدا نزیکەی ١٢ کرێکارم هەیە، بەڵام بەڕاستی پێویستم بە ١٥ تاوەکو ١٧ کەسە و دەستیشم ناکەوێت. "  بەپێی نووسینگەی ئاماری ئەمریکا، لە ماوەی ساڵی رابردوو، شەش ملیۆن و ٥٠٠ هەزار کەس کاریان دەسکەوتووە و دامەزراون، هەروەها لە مانگی رابردوودا مووچەکان بەڕێژەی ٥.٥ % بەرزبوونەتەوە کە هێمای ئەوەیە ئابووری ئەمریکا بەردەوامە لە گەشەکردن.