گوتەبێژی فەرماندەی گشتیی هێزە چەکدارەکانی عێراق، لیستی وەرگیراوانی خولێکی سەربازی بڵاوکردەوە، کە لەپاڵ ناوەکانیان، مەزهەبیشیان نووسراوە، کە زۆربەی قوتابییە وەرگیراوەکان لە مەزهەبی شیعەن.  لیوا یەحیا رەسووڵ، گوتەبێژی فەرماندەی گشتیی هێزە چەکدارەکان لە پەیجی تایبەتی خۆی بڵاویکردەوە، کە جومعە عەناد سەعدوون، وەزیری بەرگریی عێراق رەزامەندی دەربڕیوە لەسەر وەرگرتنی قوتابیانی خولی ١١١ و خولەکەش لە کۆلێژی سەربازیی رۆستەمییە لە رێککەوتی ٢٦ی کانوونی یەکەمی ٢٠٢٠ دەستپێدەکات.   لیستی ناوی قوتابییە وەرگیراوەکان بە دوو پاشکۆ بڵاوبووەتەوە، ئەلیف: وەرگیراوانی خولەکە کە ژمارەیان ٦٤٣ قوتابییە، بێ: قوتابیانی یەدەگن، کە ژمارەیان ٢٥٠ قوتابین.  ئەوەی جێگای سەرنجە یەکەمجار کاتێک گوتەبێژی فەرماندەی گشتیی هێزە چەکدارەکان لیستەکەی بڵاوکردەوە، لە بەرامبەر ناوی هەر قوتابییەک ئاینزاکەیان (مەزهەب) نووسراوە، کە زۆربەی رەهای وەرگیراوان شیعە بوون، بەڵام دواتر لیستەکەیان گۆڕی و ئەو شوێنەی  تێیدا ناوی مەزهەب نووسرابوو سڕدرایەوە.  لەنێو لیستەکەدا ناوی هیچ قوتابییەکی کوردی تێدا نییە، ئەو عەرەبە سووننانەشی وەرگیراون خەڵکی ئەو پارێزگایانەن کە لەگەڵ پارێزگا زۆرینە شیعەنشینەکان تێکەڵن. تۆڕی میدیایی رووداو چەند جارێک هەوڵیدا لەسەر ئەو بابەتە پەیوەندی بە لیوا یەحیا رەسووڵ بکات، بەڵام وەڵامی پەیوەندییەکەی نەدایەوە.  دوای هەڵوەشاندنەوەی سوپای عێراق لە ساڵی ٢٠٠٣ و هەوڵدان بۆ سەرلەنوێ دامەزراندنەوەی ئەو سوپایە لەگەڵ هاوپەیمانان، بڕیاربوو رێژەی کورد لەو سوپایە ٢٠ % بێت، سوننە ٢٥ % و شیعە ٥٠ % بێت و ٥ % ی دیکەش بۆ پێکهاتەکانی دیکە بێت. دابەشکردنەکەش لەنێو وەزارەتی بەرگریدا بەو شێوەیەبوو، فەرماندەی گشتی هێزە چەکدارەکان بۆ شیعە بێت، وەزیری بەرگری بۆ سوننە بێت، سەرۆک ئەرکان و ئەمینداری گشتی کورد بن، بەهەمانشێوە بۆ بەڕێوەبەرە گشتییەکان و پۆستەکانی دیکەش، بەڵام ئێستا رێژەی کورد لەنێو ئەو سوپایە بە کەمتر لە ١ % دەخەمڵێنرێت. رێژەی سووننەش کە بڕیاربوو ٢٥ % ی سوپا پێکبهێنن، ئێستا رێژەکەیان بە ١٠ % کەمتر دەخەمڵێنرێت.