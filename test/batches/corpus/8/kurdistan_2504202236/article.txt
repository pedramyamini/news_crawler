کۆمپانیای تویتەر پشتڕاستیکردەوە کە لەگەڵ سەرمایەدارە ئەمریکییەکە رێککەوتوون کە تۆڕەکەیان بە بڕی ٤٤ ملیار دۆلار بفرۆشن.   ئیلۆن مەسک سەرمایەدارترین ملیاردێری جیهانە، بە کڕینی تویتەر یەکێک لە کاریگەرترین تۆڕە کۆمەڵاتییەکانی دەکەوێتە بن دەست کە لە هەردوو بواری سیاسی و کۆمەڵایەتیدا هەژموون و کاریگەری هەیە.   ئەم رێککەوتنە کەمتر لە دوو هەفتە بەر لە ئۆفەرەکەی ئیلۆن مەسک دێت کە داوایکردبوو تویتەر بکڕێت، ئەو ئۆفەرە تەنانەت پشێوی خستە نێو بۆرد و ئیدارەی کۆمپانیاکە، پەرۆشبوون بزانن ئیلۆن مەسک چەندە جیددییە لە هەوڵەکانی بۆ کڕینی تویتەر.   ئیلۆن مەسک بانگەشەی کردنەوەی "قوفڵ"ـی تویتەر دەکات، ئەویش بە فراوانکردنی مەودای ئازادی رادەربڕین لەسەر تۆڕەکە.   مەسک دەڵێت، "ئازادی رادەربڕین بنچینەی دیموکراسیێکی کارایە. تویتەریش سەرایێکی دیجیتاڵییە کە پرسی گرێدراو بە داهاتووی مرۆڤی تێدا دەخرێتە بەرباس. "   ئیلۆن مەسک رەخنەگرێکی دیاری کۆمپانیای تویتەر بوو، زیاتر لە ٨٣ ملیۆن فۆڵۆوەرسی هەیە، بەردەوام لە پۆستەکانیشیدا کاریکاتێر و وێنەی پڕ لە توانجی بڵاودەکردەوە.  مەسک چەند کاژێرێک بەر لە کڕینی تۆڕەکە رایگەیاند، "هیواخوازم تاوەکو سەرسەختترین رەخنەگرانی منیش لەسەر تویتەر بمێننەوە کە ئەمە مانای ئازادی رادەربڕینە. "  بە گوێرەی گۆڤاری فۆربس، ئیلۆن مەسک سەرمایەکەی دەگاتە ٢٦٤ ملیار دۆلار، ئەمەش دەیکاتە سەرمایەدارترین کەسایەتی لە جیهان کە بەدوای ئەوەوە، جێف بیزۆسی، خاوەنی ماڵپەڕی ئەمازۆن دێت بە بڕی ١٧٠ ملیار دۆلار داهات.   ئیلۆن مەسک لە ٢٨ ـی کانوونی دووەمی ١٩٧١ لە پریتۆریای ئەفریقای باشوور لەدایکبووە، سێ جار هاوسەرگیری کردووە و خاوەن وڵاتینامەی ئەمریکییە و باوکی هەشت منداڵە.  ئیلۆن مەسک دامەزرێنەری هەردوو کۆمپانیای بۆشایی ئاسمانی سپەیس ئێکس و کۆمپانیای ئۆتۆمبێلی کارەبایی تێسلایە کە یەکیان داهاتەکەی لە ٢٠١٨ ـدا بە دوو ملیار دۆلار مەزندە دەکرا و ئەوەی دیکەشیان بە ٥٣ ملیار و ٣٠٠ ملیۆن دۆلار.