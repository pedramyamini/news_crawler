بەرزبوونەوەی نرخەکانی نەوت دوای ئەوە دێت کە ئەمڕۆ دووشەممە ٣٠ - ٥ - ٢٠٢٢ سەرکردەکانی ئەوروپا کۆدەبنەوە و، لە چوارچێوەی شەشەمین خولی گەمارۆکانی یەکێتیی ئەوروپا بۆ سەر رووسیا بڕیار لەسەر قەدەخەکردنی هاوردەکردنی نەوتی رووسیا دەدەن.  نرخەکانی نەوت ئەمڕۆ دووشەممە بۆ بەرزترین ئاستی خۆیان لە ماوەی دوو مانگی رابردوودا بەرزبوونەوە. بەرمیلێک نەوتی دەریای باکوور ٦١ سەنت بەرزبووەوە و بە ١٢٠ دۆلار و ٤ سەنت مامەڵەی پێوەکرا.  هەروەها نرخی نەوتی سووکی تێکساسی ئەمریکاش ٩٢ سەنت بەرزبووەوە بە ١١٦ دۆلار و ١ سەنت مامەڵەی پێوەکرا.  سەرکردەکانی ئەوروپا ئەمڕۆ و سبەی لەسەر شەشەمین خولی گەمارۆکانی سەر رووسیا کۆدەبنەوە. ستێڤن ئێنەس شرۆڤەکاری بازاڕە داراییەکانی سەر بە کۆمپانیای راوێژکاری (ئێس پی ئای ئەسێت) لەو بارەیەوە رایگەیاند، " هەر چەشنە رێککەوتنێکی وڵاتانی ئەوروپی لەسەر قەدەخەی هاوردەکردنی نەوتی رووسیا نرخەکانی نەوت بەرەو بەرزبوونەوەی زیاتر هاندەدات. "  نرخی هەر ئۆنسەیەک زێر نزیکبووەتەوە لە ١٨٦٠ دۆلار  نرخی زێڕ دوای کردنەوەی بازاڕەکانی جیهان بەهۆی دابەزینی بەهای دۆلار زیاتر بەرزبووەوە. ئێستا نرخی هەر ئۆنسەیەک زێڕ ٧ دۆلار و ٥٠ سەنت بەرزبووەوە بە ١٨٥٨ دۆلار مامەڵەی پێوەکرا.  بەرزبوونەوەی نرخی زێڕ لە سەرەتای کردنەوەی بازاڕەکانی ئەم هەفتەیە بەپێی شرۆڤەکاران بۆ ئەوە دەگەڕێتەوە کە بازرگانان پێیانوایە بانکی ناوەندی ئەمریکا ئەگەری هەیە پەلە پەلە نەکات لە بەرزکردنەوەی خێرای سوودی بانکی لەو وڵاتە، دوای ئەوەی بەپێی داتا ئابوورییەکانی ئەمریکا، قەبارەی خەرجی بەکارهێنەران لە مانگی رابردوو زیاتر بەرزبووەوە و هەروەها رێژەی هەڵاوسانیش بەراورد بە مانگی ٣ کەمتر بەرزبووەتەوە.  ئەمڕۆ بەهای پێنوێنی دۆلار کە بەراورد بە ٦ دراوی سەرەکی دەپێورێت بەڕێژەی ٠.٢ % دابەزی و بە ١٠١.٤٨ مامەڵەی پێوەکرا کە بووە هۆکار بۆ ئەوەی نرخەکانی کاڵا و کانزاکان بەرزببنەوە.