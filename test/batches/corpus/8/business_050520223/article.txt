ئەمڕۆ پێنجشەممە ٠٥ - ٠٥ - ٢٠٢٢، هادی سەلیمی، پەیامنێری رووداو لە هەولێر رایگەیاند: بەپێی ئاماری بازگەکان و بەڕێوەبەرایەتی گەشتوگوزاری هەولێر لە ماوەی سێ رۆژی جەژنی رەمەزاندا، ژمارەی ئەو گەشتیارانەی کە سەردانی پارێزگای هەولێریان کردووە، نزیک بووەتەوە لە ١٠٠ هەزار کەس کە دەکاتە نزیکەی ١٠ % ی دانیشتووانی هەولێر.  بەپێی ئاماری بازگەکانی سنووری پارێزگای هەولێر ئەو ١٠٠ هەزار کەسەش، ئەوانەن کە لەنوێوە سەردانی هەولێر دەکەن و مافی مانەوەی یەک مانگیان بۆ دەکرێت.  بەراورد بە دوو ساڵی رابردوو، بە تایبەت دوای سەرهەڵدانی کۆرۆنا، ئەمە یەکەمجارە کەرتی گەشتیاری ئەو بووژانەوەیە بەخۆیەوە دەبینێت و ئەو ژمارە زۆرەی گەشتیار روو لە پارێزگای هەولێر دەکەن.  پێشتر پارێزگاری هەولێر رایگەیاندبوو ئەوان لە پارێزگاکە نزیکەی ٥٠ هەزار تەختیان لە میوانخانە و هۆتێل و مۆتێلەکان هەیە، بەڵام بەپێی ئاماری بازگەکان و گەشتوگوزاری هەولێر، ئێستا دوو هێندەی ئەو توانایەی پارێزگای هەولێر هەیەتی، گەشتیار روویان لەو پارێزگایە کردووە.  هەر بەپێی ئاماری بازگەکان جگە لە رۆژانی جەژن و بۆنەکانی دیکە، لە رۆژانی پێنجشەممە و هەینیش گەشتیارێکی زۆر لە پارێزگاکانی ناوەڕاست و خوارووی عێراق روو لە پارێزگای هەولێر دەکەن، بە جۆرێک لە هەر بازگەیەک نزیکەی ٦ هەزار کەس روو لە پارێزگای هەولێر دەکەن.