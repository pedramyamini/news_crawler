رۆژی ٣٠ - ٠٤ - ٢٠٢٢ ئەنجوومەنی خانووبەرەی کرماشان کۆبووەوە. ئەمیری موقەدەم، پارێزگاری کرماشان لە کۆبوونەوەکەدا رایگەیاند: "لە ماوەی یەک مانگی داهاتوودا سەرۆککۆماری ئێران سەردانی پارێزگای کرماشان دەکات، لە کاتی سەردانەکەیدا پرۆژەی دروستکردنی ٢٣ هەزار خانوو دەستپێدەکات".  حکومەتی ئیبراهیم رەئیسی، سەرۆککۆماری ئێران، رایگەیاندووە لە ماوەی چوار ساڵ سەرۆکایەتیدا ٤ ملیۆن خانوو دروست دەکات، پشکی پارێزگای کرماشان ١٩٣ هەزار خانووە.  بەپێی پرۆژەی حکومەتی ئیبراهیم رەئیسی، زەوی بۆ دروستکردنی خانوو بەو کەسانە دەدرێت، کە مەرجەکانی حکومەت دەیانگرێتەوە و دواتر بڕە پارەیەکیان بۆ دروستکردنی خانوو پێدەدات.  بەشێک لە شارەزایانی ئابووریی ئێران پێیانوایە دروستکردنی چوار ملیۆن خانوو لە ئێران لە ماوەی چوار ساڵدا بۆ حکومەت کارێکی ئاسان نییە. حکومەت لە هەوڵدایە بە هاوکاری کۆمپانیا چینی و تورکییەکان ئەو کارە جێبەجێ بکات.