بەیانی ئەمڕۆ پێنجشەممە ٣٠ی کانوونی یەکەمی ٢٠٢١ لە کاتی کردنەوەی بۆرسەی ئیستەنبووڵ و بازاڕی دراوەکانی تورکیادا، یەک دۆلاری ئەمریکی بە ١٢.٦٥ لیرە مامەڵەی پێوەدەکرا. بەڵام لە کاژێر ٠٩: ١٠ خولەکدا یەک دۆلار بە ١٣.٤١ لیرە و یەک یۆرۆ بە ١٥.٢٦ لیرە مامەڵەی پێوەکرا.   نورەددین نه‌باتی، وه‌زیری گه‌نجینه و دارایی توركیا شەوی ٢٩ی کانوونی یەکەمی ٢٠٢١ لە کاتی بەشداریکردنی لە بەرنامەیەکی تەلەڤیزیۆنیدا لە بارەی ناسەقامگیریی بەهای لیرە و دراوی بیانی ئاماژەی بەوەدا، چاوەڕوان ناکرێت گۆڕانی بەهای دراو بەخێرایی جێگیر ببێت.   نورەددین نه‌باتی گوتی: "ئه‌و هه‌ڵكشانه‌ی ئه‌مڕۆ له نرخی دۆلاردا هەیە، ده‌رهاوێشتەیەکی سرووشتیی دراوه‌كه‌یه له‌دوای دابه‌زینی له ١٨ لیره‌وه. گۆڕانکارییەکان دوای چەند بەرزبوونەوە و نزمبوونەوەیەک، هاوسەنگ دەبن. هەموو شتێکیش لە ژێر کۆنتڕۆڵدایە".  دوای ئەوەی رۆژی دووشەممە ٢٠ی کانوونی یەکەمی ٢٠٢١ رەجەب تەیب ئەردۆغان بە مەبەستی رەواندنەوەی نیگەرانییەکانی خەڵک و بازرگانان لەبەرامبەر هەڵکشان و داکشانی بەهای لیرە کۆمەڵێک بڕیار و بژاردەی نوێی دارایی خستەڕوو، بەهای یەک دۆلار لە ١٨.٣٦ لیرەوە بووە ١٢.٢٧ لیرە.   بەرزبوونەوەی بەهای لیرە بەرامبەر دۆلار و دراوە بیانییەکانی دیکە رۆژی دواتریش بەردەوام بوو. دوای کەمتر لە کاژێرێک لە کرانەوەی بازاڕەکان، یەک دۆلار لە سەرووی ١١ لیرە مامەڵەی پێوەکرا، بەڵام بەهای لیرە جارێکی دیکە بەرە بەرە رووی لە دابەزین کرد، بە جۆرێک ئەمڕۆ یەک دۆلار بە ١٣.٤١ لیرە مامەڵەی پێوەدەکرێت.