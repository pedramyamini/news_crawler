محەممەد مەلیکمحەممەدی، بەڕێوەبەری کۆمپانیای ئێحسان تەکنەلۆژی بە رووداوی راگەیاند، "کۆمپانیای ئێحسان تەکنەلۆژی لە سێ ساڵ پێش ئێستاوە لە وان دامەزراوە. لە ساڵێک پێش ئێستاشەوە دەستمان بە بەرهەمهێنانی دەزگای سافتەر سارتەر و ئینڤەرتەرە خۆرەتاوییەکان و ئینڤەرتەرە کۆنترۆڵییەکان کردووە. ئێستاش دەزگای ئیکسین چارجەرمان بەرهەمهێناوە بۆ بارگاویکردنەوەی ئۆتۆمبێلە کارەباییەکان. "  نزیکەی پێنج بۆ حەوت کارگەی ئێرانی لە ناوچەی پیشەسازیی وان لە بواری بەرهەمەکانی تەکنەلۆژیای پێشکەوتوودا کار دەکەن. وان بۆ ئەوان بژارەیەکی باشە، چونکە لە ئێرانەوە نزیکە و ئەو کاڵایانەی بەرهەمی دەهێنن، هەناردەی باشووری کوردستان و عێراق، سووریا، تاجیکستان و تورکمەنستانی دەکەن.  بەڕێوەبەری کۆمپانیای ئێحسان تەکنەلۆژی دەڵێت، "ئێستا ئێمە تەنیا کێشەیەک کە لە تورکیا هەمانە، هەژمارە بانکییەکانمانە کە بەداخەوە ناتوانین بە دۆلار کاری پێبکەین. ئەوەش کێشەی لە هاوردەی کەلوپەلی تایبەت بە دەزگاکانمان دروستکردووە. بۆ نموونە، ئەگەر بمانەوێت کەلوپەلێکی سەرەتایی بەرهەمەکانمان لە ئەڵمانیا یان ئیتاڵیا بکڕین و هاوردەی بکەین، ناچارین بە شێوازی نافەرمی پارەکەی بنێرین، ئەوەش دواتر لە هەژمارە بانکییەکانماندا کێشەی گەورەمان بۆ دروستدەکات. "  ژمارەیەک لە کارسازانی وانیش ساڵانێکە لەو ناوچە پیشەسازییەدا کار دەکەن. بەشێکی زۆریان بەرهەمەکانیان لە بازاڕەکانی ناوخۆی تورکیا و هەرێمی کوردستان ساخ دەکەنەوە.  ئەو کۆمپانیایانەی لەو ناوچە پیشەسازییەی وان سەرمایەگوزاری دەکەن، بە نرخێکی هەرزان زەوییان بۆ دابیندەکرێت. لە ٨٧ وڵاتدا بانگەواز بۆ بەشداریکردنی کارساز و بازرگانان کراوە. تاوەکو ئێستا لە هەشت وڵاتەوە زیاتر لە ٤٠ داواکاری پێشکێش کراوە، لەنێویاندا لە وڵاتانی وەکو مەکسیک، پۆڵۆنیا و لە ئەبوزەبی. تاوەکو کۆتایی ئەم مانگە ٣٠ی نیسان دەرگا لەبەردەم سەرمایەگوزاران واڵایە بۆئەوەی داواکاری پێشکێش بکەن بۆ بەشداریکردن لەو پرۆسەیەدا.