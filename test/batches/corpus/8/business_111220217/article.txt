سەرچاوەیەک لە وەزارەتی دارایی و ئابووریی حکومەتی هەرێمی کوردستان بە تۆڕی میدیایی رووداوی راگەیاند، سبەی یەکشەممە مووچەی وەزارەتی ئەوقاف و کاروباری ئایینی و دەستەکانی مافی مرۆڤ، ژینگە، وەبەرهێنان و دەستپاکی و دیوانی چاودێریی دارایی، ناوچە کوردستانییەکانی دەرەوەی ئیدارەی هەرێمی کوردستان، کۆمیسیۆنی هەڵبژاردن و دەزگای مین مووچە دابەشدەکرێت.  ئەو سەرچاوەیە ئاماژەی بەوەشکرد، بڕیارە رۆژی دووشەممە مووچەی وەزارەتەکانی سامانە سرووشتییەکان، گواستنەوە و گەیاندن، بازرگانی و پیشەسازی و پلاندانان بەبێ لێبڕین دابەشبکرێن.  رۆژی ٢٥/١١/٢٠٢١، وه‌زاره‌تی دارایی دەستی دابه‌شكردنی مووچه‌ی مانگی تشرینی دووەم کرد، بەڵام تاوەکو ئێستا چەند وەزارەتێک مووچەیان وەرگرتووە.  لە کۆتایی مانگی ئادار پرۆژەیاسای بودجە لە پەرلەمانی عێراق پەسندکرا. بەپێی یاساکە حکومەتی هەرێمی کوردستان و عێراق رێککەوتبوون لەسەر ئەوەی کە هەرێمی کوردستان رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات، عێراقیش لە بەرامبەردا مووچە و شایستە داراییەکانی هەرێمی کوردستان بنێرێت.   ئەمڕۆ شەممە، فارس عیسا، سەرۆکی نوێنەرایەتیی حکومەتی هەرێمی کوردستان لە بەغدا بە رووداوی راگەیاند، نووسراوی رەوانەکردنی ٢٠٠ ملیار دینارەکە رۆژی چوارشەممەی رابردوو کراوە، بەڵام پێنجشەممە فریانەکەوتوون پارەکە بخەنە سەر حیسابی بانکیی وەزارەتی دارایی و ئابووری هەرێمی کوردستان گوتیشی کە رۆژی یەکشەممە پارەکە لەلایەن لقی هەولێر بانکی ناوەندیی عێراق دەخرێتە سەر هەژماری دارایی وەزارەتی دارایی و ئابووری هەرێمی کوردستان.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.