ساڵح هەروەها گوتی هەڵبژاردنەکان دەستەبەری پەیڕەوکردنی مافە دەستوورییەکان و دیاریکردنی چارەنووسی وڵات دەخاتە بەردەستی گەلی عێراق و رێگەدەدات بە هەڵبژاردنی پەرلەمان و حکومەتێکی "دوور لە هەر دەستتێوەردان و یاریپێکردنێک"، زیاتر گوتی عێراقییەکان چاویان لە "دەوڵەتێکی خاوەن سەروەریی تەواوی بێکەموکورتی هەیە".  سەرۆککۆماری عێراق کە بەبۆنەی عاشووراوە قسەی کردووە دەڵێت "پێویستە داواکاریی نیشتمانیی بۆ چاکسازی جێبەجێ بکرێت، لە رێگەی پەنابردنە بەر گەل بەهۆی هەڵبژاردنی پێشوەختەوە".  بەرهەم ساڵح هەروەها دەڵێت پێویستە هەڵبژاردن لە دۆخێکدا بکرێت "متمانە بەسەریدا زاڵ بێت، دوور لە تەزویر و یاریپێکردن، ئەمەش پێویستی بە دابینکردنی پێداویستییە تەکنیکی و یاساییەکان هەیە تا عێراقییەکان لە خاوێنی و راستیی" دڵنیاببنەوە.  سەرۆککۆماری عێراق پێیوایە کە "عێراقییەکان دوای چەرمەسەریی درێژ و بێبەشبوونێکی زۆر، چاویان لە دادپەروەری و سەروەریی یاسایە، لەگەڵ کۆتاییهێنان بەگەندەڵی و دەستەبەرکردنی ژیانێکی ئازاد و سەربەرزانە. چاویان لە باڵادەستبوونی دەوڵەتێکی بەتوانای خاوەن سەروەریی تەواوە کە پشت بە دەستوور و یاسا ببەستێت".  مانگی رابردوو، مستەفا کازمی، سەرۆکوەزیرانی عێراق رۆژی ٦ی حوزەیرانی ساڵی داهاتووی بۆ هەڵبژاردنی پێشوەختە لە عێراقدا دەستنیشانکرد.  لە دوای ئەو وادەیەی کە کازمی دیاریکرد، کۆمیسیۆنی باڵای سەربەخۆی هەڵبژاردنەکانی عێراق، ئامادەیی بۆ هەڵبژاردنەکان لەو وادەیەدا دەربڕی، بەو مەرجەی ئەنجوومەنی نوێنەران، یاسای هەڵبژاردنەکان پەسند بکات، تاوەکو ببێتە چوارچێوەی هەڵبژاردنەکانی داهاتوو، هەروەها دەقێکی نوێ لە بری دەقی مادەی ٣ی فەرمانی ٣٠ ساڵی ٢٠٠٥ دابنێت. کۆمیسیۆنەکە پێیوایە ئەوە بۆ تەواوکردنی ژمارەی یاسایی ئەندامانی دادگای فیدراڵییە کە تاکە لایەنی رێگەپێدراوە لە رووی یاساوە، بۆ پەسندکردنی ئەنجامی هەڵبژاردنەکان.  کۆمیسیۆنەکە هەروەها داوای دەستەبەرکردنی تەواوی ئەو پێداویستییانەی کردووە، کە پێشتر بۆ ئەنجامدانی هەڵبژاردنەکان رایگەیاندبوو.  یەکێک لە خاڵەکانی کارنامەی کابینەکەی کازمی لە دوای دەستبەکاربوونی وەک سەرۆکوەزیرانی عێراق، ئەنجامدانی هەڵبژاردنی پێشوەختە بوو.