بەرەبەیانی رۆژی سێشەممە ٠٣ - ٠٥ - ٢٠٢٢ نرخی یەک بەرمیل نەوتی برێنت یەک دۆلار و ٤ سەنت بەرزبووەوە و بە ١٠٧ دۆلار و ٣٠ سەنت مامەڵەی پێوەکرا ئەوەش لەکاتێکدایە کە رۆژی دووشەممە ٢ی ئایار هەر بەرمیلێک نەوتی برێنت بە بە ١٠٥ دۆلار و ٩٣ سەنت مامەڵەی پێوەدەکرا. هەروەها نرخی نەوتی سووکی تەکساسیش بەراورد بە رۆژی رابردوو زیاتر لە دۆلارێک بەرزبووەوە و بە ١٠٤ دۆلار و ٩٠ سەنت مامەڵەی پێوە دەکرێت، ئەوەش لە کاتێکدایە کە رۆژی دووشەممە یەک بەرمیل نەوتی سووکی تەکساس بە ١٠٣ دۆلار و ٧٠ سەنت مامەڵەی پێوە دەکرا.  بەپێی ئامارە فەرمییەکانی چین لە مانگی چواری ئەمساڵدا کەرتی کارگەکان و پیشەسازیی چین بۆ دوو مانگی یەک لەدوای یەک پاشەکشەی کردووە و دابەزیوە بۆ نزمترین ئاستی خۆی لە ساڵی ٢٠٢٠ دا.  ئەمڕۆ دووشەممە بەهای زێڕ دوای کردنەوەی بازاڕەکانی جیهان بەراورد بە رۆژی دووشەممە بۆ هەر ئۆنسەیەک ٢٧ دۆلار دابەزینی بەخۆوە بینیوە.  دابەزینی بەهای زێڕ هاوکاتە لەگەڵ نزیکبوونەوە لە کۆبوونەوەی کۆمیتەی سیاسەتی بازاڕی ئازادیی بانکی ناوەندیی ئەمریکا لەسەر بەرزکردنەوەی سوودی بانکی.  بەهای زێڕ رۆژی دووشەممە ٢ی ئایار بە رێژەی ٠.٣ % دابەزی و هەر ئۆنسەیەک بە ١٨٩٠ دۆلار مامەڵەی پێوەکرا؛ ئەمڕۆش دابەزینی زیاتری بەخۆوە بینی و هەر ئۆنسەیەک زێڕ بە ١٨٦٣ دۆلار مامەڵەی پێوە دەکرێت. هاوکات نرخی هەر ئۆنسەیەک زیویش بە ٢٢ دۆلار و ٦٣ سەنت مامەڵەی پێوەدەکرێت.  بڕیارە ئەمڕۆ سێشەممە ٣ی ئایار بانکی ناوەندیی ئەمریکا دەست بە کۆبوونەوە دوو رۆژییەکەی بکات و رۆژی چوارشەممە بڕیار لەسەر بەرزکردنەوەی سوودی بانکی دەدات کە بەپێی شرۆڤەکاران ئەگەری هەیە بە رێژەی ٠.٥ % ی رێژەی سوودی بانکی بەرز بکاتەوە.  بەپێی شرۆڤەکاران، بەرزکردنەوەی سوودی بانکی لەلایەن بانکی ناوەندییەوە بەو هۆیەی کە دەبێتە هۆکار بۆ بەرزبوونەوەی بەهای دۆلار، نرخی کاڵا و کانزاکان دادەبەزێنێت.  بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٥٠٠ دیناری عێراقی  پاوەند - دۆلار ١.٢٥ GBP / USD  دۆلار - یەن ١٣٠.٢٦ USD / JPY  دۆلار - لیرە ١٤.٩٠ USD / TRY  یەک دۆلار - ریاڵ (تمەن) ٢٨ هەزار و ١٠٠ تمەن USD / IRR  یەک دۆلاری ئەمریکی: ٦٨.٨٥ روبڵی رووسی  ٧ی ئاداری ئەمساڵ بەهۆی ئۆپەراسیۆنە سەربازییەکەی رووسیا بۆسەر ئۆکراینا، بەهای روبڵی رووسی بەرامبەر دۆلاری ئەمریکی بۆ ئاستێکی پێوانەیی دابەزی و هەر دۆلارێک بەرامبەر بوو بە ١٤٣ روبڵ. بەڵام ئێستا بەهای روبڵی رووسی بەشێوەیەکی پێوانەیی بەرزبووەتەوە و یەک دۆلار بەرامبەرە بە ٦٨.٨٥ روبڵ، کە ئەو ئاستە لە بەرزبوونەوەی بەهای روبڵ لە ساڵی ٢٠٢١ یش تۆمارنەکراوە. بەرزبوونەوەی بەهای روبڵیش دوای بڕیارەکەی ڤلادیمیر پووتین، سەرۆکی رووسیا دێت بە نەفرۆشتنی گازی سرووشتی بە دۆلار بە وڵاتانی رۆژئاوا.