بەهۆی پابەندنەبوونی زۆربەی هاووڵاتییان بە رێنماییە تەندروستییەكانەوە، وەزارەتی تەندروستیی عێراق بە دووری نازانێت لە چەند رۆژ و هەفتەی داهاتوودا ژمارەی تووشبووانی ڤایرۆسەکە بەرزتر ببێتەوە و لە راگەیێندراوێكدا دەڵێت، "سەرەڕای هۆشدارییەكانی وەزارەتی تەندروستی و جەختكردنەوە لەسەر گرنگیی پابەندبوون بە رێكارەكانی خۆپارێزی، بەڵام بەهۆی پابەندنەبوونی هاووڵاتییان بە رێكارەكانەوە، هەینیی رابردوو ٢٠٢٠/٠٩/٠٤ زۆرترین ژمارەی تووشبووان بە كۆرۆنا تۆماركراوە".  وەزارەتی تەندروستی هۆكاری بەرزبوونەوەی ژمارەی تووشبووان زیاتر بۆ جەژن و بۆنە ئایینیەكان دەگەڕێنێتەوە. بەو پێیەی لەدوای جەژنی رەمەزان و قوربانی رابردووەوە ژمارەی تووشبووان و مردووان زیادیان كردووە، بەرزبوونەوەی ئەمدواییەش دوای كۆتاییهاتنی رێوڕەسمی عاشورا بووە.  بەپێی راگەیەندراوەكەی وەزارەتی تەندروستیی عێراق، "سەرەڕای پابەندبوونی زۆربەی بەشداربووان لە بۆنە ئایینییەكان بە رێكارەكانی خۆپارێزی، لە زۆربەی شوێن و شەقام و بازاڕ و چێشتخانەكانيش گردبوونەوە هەیە، بەبێ گرتنەبەری رێكارەكانی خۆپارێزی ئەمەش بووەتە هۆی بەرزبوونەوەی ژمارەی تووشبووان".  وەزارەتی تەندروستی پێشبینی دەكات لە چەند رۆژی داهاتوودا زیادبوونی ژمارەی تووشبووان بەردەوامبێت و لە كۆنترۆڵی دامەزراوە تەندروستییەكان دەربچێت و نەتوانن مامەڵە لەگەڵ ئەو ژمارە زۆرەی تووشبوواندا بكەن، ئەوەش دەبێتە هۆی بەرزبوونەوەی ژمارەی مردووان.  تاوەکو ئێستا لە عێراق ٢٥٦ هەزار و ٧١٩ تووشبووی ڤایرۆسی کۆرۆنا تۆمارکراون، لەو ژمارەیە ١٩٥ هەزار و ٢٥٩ تووشبوو چاکبوونەتەوە و حەوت هەزار و ٤٢٢ تووشبوویش گیانیان لەدەستداوە.