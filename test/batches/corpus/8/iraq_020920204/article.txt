نووسینگەکە، بەنووسراوێک کە وێنەیەکی دەست تۆڕی میدیایی رووداو کەوتووە، ئاگاداری هەریەک لە فەرماندەیی پرۆسە هاوبەشەکان، وەزارەتی بەرگری، وەزارەتی ناوخۆ، دەزگای دژە تیرۆر، دەزگای هەواڵگریی نیشتمانی، دەزگای ئاسایشی نیشتمانی، دەستەی حەشدی شەعبی و فەرماندەی پرۆسەکانی بەغدای کردووەتەوە، کە دەبێ پابەندبن بە تەنیا هەڵکردنی ئاڵای عێراق لەسەر باڵەخانەکانیان.  نووسراوەکە کە ئەمڕۆ چوارشەممە دەرچووە و واژووی فەریق روکن محەممەد حەمید کازم، سکرتێری تایبەتی فەرماندەی هێزە چەکدارەکانی عێراقی لەسەرە دەڵێ: "لەسەر فەرمانی سەرۆکوەزیران، فەرماندەی هێزە چەکدارەکانی عێراق، هەڵکردنی ئاڵای یەکگرتووی عێراق لەسەر باڵەخانەکان کاری پێدەکرێت و پێویستە تەنیا ئەو ئاڵایە هەڵبکرێت و بایەخی پێبدرێت".  نووسراوەکە زیاتر روونیکردووەتەوە: "پێویستە بایەخ بەجۆرەکەی بدرێت، بەرچاو و خاوێن بێت، دوورییەکانی هاوتا بێت و رێگە بە هەڵکردنی هیچ ئاڵایەکی دیکە نادرێت".  لە نووسراوەکەدا هۆشداری بەو لایەنانە دراوە کە پابەندی بڕیارەکە نابن: "بەرپرسی دامەزراوە سەربازیی یان ئاسایشییەکە، بەرپرسیاریەتی هەر سەرپێچی یان کەمتەرخەمییەکی لەو بارەیەو دەکەوێتە سەر".