ئەحمەد مەلا تەڵاڵ، گوتەبێژی سەرۆکوەزیرانی عێراق، ئێوارەی ئەمڕۆ کۆنفرانسی رۆژنامەڤانیی هەفتانەی خۆی سازکرد، لە بەشێکیدا پرسیاری لەبارەی پێشڤەچوونی گفتوگۆکانی نێوان هەردوو حکومەتی عێراق و هەرێمی کوردستان و سەردانی کازمی بۆ هەرێمی کوردستان لێکرا.   لە وەڵامی سەردانەکەدا گوتی "سەردان و بەسەرکردنەوەکان لە هەرێمی کوردستان گرنگ بوون، چەندین دیدار و کۆبوونەوە کران لەگەڵ سەرکردەکانی کوردستان، باسی هەموو پرسە هەڵپەسپێردراوەکانی نێوان هەرێم و بەغدا  کرا بە درێژایی ساڵانی رابردوو". لەبارەی پێشڤەچوونی گفتوگۆکانیش گوتی "لێکتێگەیشتنی هاوبەش بەهێزکرا، کە ئەمەش لە رێگەی سەردانی دوولایەنە و هاتن و چوونی شاندی نێوان هەردوولا لە بەغدا و هەولێر کراوە، ئەم لێکتێگەیشتنە بەهێزکرا".  پێنجشەممە و هەینی رابردوو ١٠ و ١١ی ئەم مانگە، مستەفا کازمی سەرۆکوەزیرانی عێراق، سەردانی هەرێمی کوردستانی کرد. رۆژی یەکەم لە هەولێر لەگەڵ سەرۆک بارزانی، نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان و قوباد تاڵەبانی جێگری کۆبووەوە و دواتریش سەردانی دهۆکی کرد بۆ بەسەرکردنەوەی کامپێکی ئاوارەکانی کوردانی ئێزدی و دەروازەی نێودەوڵەتیی ئیبراهیم خەلیل. رۆژی دووەمیش سەردانی سلێمانی و هەڵەبجەی کرد و چووە دەروازەی سنووری باشماخ، دواتریش میوانی د. بەرهەم ساڵح، سەرۆککۆماری عێراق بوو لە مێرگەپان، هەر لەوێ چاوی بە بەرپرسانی یەکێتیی نیشتمانیی کوردستان، بزووتنەوەی گۆڕان و یەکگرتووی ئیسلامی کەوت.  ئەحمەد مەلا تەڵال لەبارەی کۆبوونەوەکانی کازمی لە هەرێمی کوردستان گوتی "جەختکرایەوە لە رێککەوتنی قۆناخیی کە بەم دواییانە لەنێوان بەڕێز سەرۆکوەزیرانی عێراق و بەڕێز سەرۆکی حکومەتی هەرێم کراوە، هاوکات رێککەوتن کراوە  کە هەوڵبدرێت ئەو رێککەوتنە لە بودجەی ٢٠٢١ زەمینەی بۆ بڕەخسێت و بەهێزبکرێت و مافە دەستوورییەکانی حکومەتی فیدرالی جێگیربکرێت تایبەت بە دەروازەکان و نەوت و جێگیرکردنی پشکی هەرێمی کوردستان لە هەناردەکردنی ژمارەی بەرمیلەکانی نەوت و رادەستکردنی بە بەغدا، ئەم گفتوگۆ و رێککەوتنانە لە بودجەی ٢٠٢١ دا روون دەبنەوە.