رێکخراوی تەندروستی جیهانی رایگەیاند کە لەو شوێنانەی کە جۆری ئۆمیکرۆنی ڤایرۆسی کۆرۆنا بڵاوبووەتەوە خێرایی تەشەنەکردنی ئەو جۆرە لە ماوەی ١ و نیو رۆژ تاوەکو ٣ رۆژ دوو هێندە بووە.  نیگەرانیی لە خیرایی تەشەنەکردنی ڤایرۆسی کۆرۆنا و تووندکردنەوەی رێوشوێنەکانی هاتووچۆ لە ئەوروپا و ئەمریکا نیگەرانی لای وەبەرهێنەران دروستکردووە و ئەوەش وایکردووە کە خواست بۆ بەکارهێنانی نەوت کەمبێتەوە.  بەرەبەیانی ئەمڕۆ دووشەممە هەر بەرمیلێک نەوتی برێنت بەرێژەی ٢.٧٢ % دابەزی و بە ٧١ دۆلار و ٥٢ سەنت مامەڵەی پێوەکرا. هەروەها نرخی نەوتی سووکی تەکساسیش بەرێژەی زیاتر لە ٣ % دابەزی و بە ٦٨ دۆلار و ٥٦ سەنت مامەڵەی پێوەکرا.  لە بازاڕەکانی دراودا بەرزبوونەوەی بەهای دۆلار بەرامبەر بە دراوەکانی دیکە بەردەوامە و هەر یۆرۆ دابەزی بۆ ١.١٢٤ دۆلار.  بەڵام بەهای تمەن بەرامبەر دۆلار بەرزبووەتەوە و ئێستا هەر دۆلارێکی ئەمریکی بە خوار ٣٠ هەزار تمەنەوە مامەڵەی پێوەدەکرێت.  بەهای لیرەی تورکیاش جارێکی دیکە دابەزیوە و ئێستا هەر دۆلارێکی ئەمریکی بە ١٦.٧٦ لیرە مامەڵی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار - دینار  USD / IQD ١٤٨.٠٥٠ یۆرۆ - دۆلار ١.١٢٤ EUR / USD  پاوەند - دۆلار ١.٣٢٢ GBP / USD  دۆلار - یەن ١١٣.٤٨٥ USD / JPY  دۆلار - لیرە ١٦.٧٦ USD / TRY  دۆلار - ریاڵ (تمەن) ٢٩ هەزار و ٨٤٠ تمەن USD / IRR  بەهای پشکەکان لە بازاڕەکانی ئاسیا دابەزین  بەرەبەیانی ئەمڕۆ دووشەممە بەهای پشکەکان لە بازاڕەکانی ئاسیا دوای کردنەوەیان دابەزین. دابەزینی بەهای پشکەکانی بازاڕەکانی ئاسیا دوای ئەوە دێت کە بانکی ناوەندیی چین بۆ یەکەمجار لە دوای سەرهەڵدانی پەتای کۆرۆنا روویکردووەتەوە دابەزاندنی سوودی بانکی و رێژەی سوودی بانکی دابەزاندووە بۆ ٣.٨ %.  بازاڕی بۆرسەی شانگهای بەرێژەی ٠.٣ % و بازاڕی بۆرسەی هۆنگ کۆنگ بەرێژەی ٠.٧ % دابەزین. بازاڕی بۆرسەی ژاپۆن و کۆریای باشووریش هەر یەکە بەرێژەی ١.٦ %  و ١.٨ % دابەزین.  لەم نێوەندەدا بەهۆی نیگەرانییەکانی پەیوەست بە خێرایی تەشەنەکردنی ڤایرۆسی کۆرۆنا نرخی زێڕیش دابەزی و هەر ئۆنسەیەک بە ١٨٠١.٦٥ دۆلار مامەڵەی پێوەکرا. نرخی هەر ئۆنسەیەک زیویش بە ٢٢.٣٣٧ دۆلار مامەڵەی پێوەدەکرێت