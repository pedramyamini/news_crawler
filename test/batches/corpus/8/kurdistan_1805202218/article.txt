بوولتەنی ئابووریی رووداو لە رۆژی چوارشەممە ١٨ - ٥ - ٢٠٢٢ کە بەختیار عەبدولعەزیز پێشکێشی کرد، باسی لە چەند مژارێکی وەک کەمکردنی بەرهەمی برنجی جووتیارانی هەرێمی کوردستان، چۆنیێتی دابینکردنی مووچەی سنووری سلێمانی، کۆبوونەوەی پەرلەمانی عێراق بۆ تاوتوێ کردنەوەی پڕۆژەیاسای ئاسایشی خۆراک لە رۆژی پێنجشەممە، خواست لەسەر کرێکاری بیانی لە هەرێمی کوردستان، هەروەها بەرز و نزمییەکانی نرخی نەوت، زێڕ و داراییە جیهانییەکان کرد.   رۆژی پێنجشەممە پەرلەمانی عێراق لەسەر ئاسایشی خۆراک کۆدەبێتەوە   بوولتەنی ئابووریی رووداو بە بڕیاری کۆبوونەوەی پەرلەمانی عێراق لەسەر ئاسایشی خۆراک دەستیپێکرد. بڕیارە رۆژی پێنجشەممە پەرلەمانی عێراق کۆببێتەوە و بەپێی کارنامەی دانیشتنەکە، خوێندنەوەی یەکەم بۆ پڕۆژەیاسای پشتیوانی خێرای ئاسایشی خۆراک و خوێندنەوەی دووەم بۆ پڕۆژەی دروستکردنی پەیوەندی لەگەڵ ئیسرائیل دەکرێت.  جەمال کۆچەر، ئەندامى لیژنەى دارایی پەرلەمانى عێراق بە رووداوى رایگەیاند، پێشنیازێک هەیە بۆ نوسینەوە و گەڵاڵەکردنى پێشنیازەیاسایەکى نوێ لەلایەن پەرلەمانەوە وەک جێگرەوەى ئەو پڕۆژەیەی حکومەت ناردی و دادگای فیدراڵیی هەڵیوەشاندەوە.  چۆنیێتی دابینکردنی مووچەی سنووری سلێمانی راگەیێندرا  دوای ئەوە باس لە دابینکردنی خەرجی مووچە لەلایەن حکومەتی هەرێمی کوردستانەوە کرا. حکومەتی هەرێمی کوردستان لەمەودوا پێش هەر خەرجییەک کورتهێنانی مووچە لە سنووری سلێمانی دابین دەکات. مەسرور بارزانی و قوباد تاڵەبانی لەگەڵ پارێزگار و سەرپەرشتیاری یەکە ئیدارییەکانی سلێمانی، هەڵەبجە، گەرمیان و راپەڕین کۆبوونەوە و ئەو بڕیارە درا.  هەروەها ئاماژە بە گوتەکانی د. هەڤاڵ ئەبوبەکر، پارێزگاری سلێمانیش کرا کە لە بەرنامەی رووداوی ئەمڕۆی رایگەیاندبوو، لە کۆبوونەوەیان لەگەڵ سەرۆکوەزیران بەوردی تێبینی و کێشەکانی ئیدارەدانی پارێزگای سلێمانییان خستووەتەڕوو و ٤٠ هۆکاریان لە کورتهێنانی دارایی سلێمانی و ١٥ چارەسەریان خستووەتەڕوو و لێکتێگەیشتنی تەواو دروستبووە.  سەمیر هەورامی، گوتەبێژی جێگری سەرۆکوەزیرانی هەرێمی کوردستانیش رایگەیاند، لە کۆبوونەوەی رۆژی سێشەممەی ئەنجوومەنی وەزیران و پارێزگارانی سلێمانی، هەڵەبجە و سەرپەرشتیارانی ئیدارەکانی گەرمیان و راپەڕین، قوباد تاڵەبانی جەختی لەوەکردووەتەوە کە حیزب "بە هیچ شێوەیەک" دەستی بۆ پارەی بانکەکانی سلێمانی نەبردووە. گوتیشی دڵنیایی دراوە کە مووچەی مانگی چوار هاوکات لەگەڵ هەولێر و دهۆکدا لە سلێمانی و ناوچەکانی دیکەش دابەشدەکرێت.  بەهۆی وشکەساڵی بەرهەمهێنانی برنج لە هەرێمی کوردستان کەمیکردووە  بابەتی گرنگی بوڵتەنی ئابووریی روودای ئەمڕۆ لەسەر چاندنی برنج لە عێراق و هەرێمی کوردستان و کێشەکانی جووتیارانی ئەو کەرتە بوو.  بەگوێرەى پلانى کشتوکاڵى عێراق بۆ ساڵى ٢٠٢٢، نزیکەى ١١ هەزار دۆنم زەوى کشتوکاڵى لە عێراق تەرخان دەکرێت بۆ چاندنى برنج، لەکاتێکدا ساڵى رابردوو رووبەرى چاندنى برنج ٤٠٠ هەزار دۆنم بووە، جگە لەوەش تەنیا رێگە بە چاندنی یەک جۆر برنج دەدرێت.  بەختیار قادر، پەیامنێری رووداو لە سۆران راپۆرتێکی لەسەر کێشەکانی جووتیارانی گەنم کردووە کە تێیدا باس لەوە دەکات، ئەم ساڵ چاوەڕێ دەکرێت رووبەری ٢٥ هەزار دۆنم زەوی لە هەرێمی کوردستان بە برنج بچێندرێت و کۆی بەرهەمی ساڵ نزیکەی ٨٠ هەزار تۆن بێت و بەرهەمی خۆماڵی لە بازارەکاندا لە ١٢ % بۆ ٣٢ % بەرزببێتەوە. هەروەها دەشڵێت، لە هەرێمی کوردستان دوو جۆر برنجی شەشمانگە سەدری و کوردی و برنجی خڕی کوردیش کە بە سێ مانگ دێتەبەر، دەچێندرێن و جووتیاران نیگەرانی کەمکردنی بەرهەمەکانیانن بەهۆی کەمئاوییەوە.    دوای ئەوە حەدی سوورچی، جووتیار و بازرگانی برنج میوانی بەختیار عەبدولعەزیز بوو و باسی لە کێشەی جووتیارانی برنج و هۆکارەکانی بەرزبوونەوەی نرخی ئەو خۆراکەی بۆ رووداو کرد. حەدی سوورچی کە چەند جۆری برنجی کوردستانی وەکو نموونە هێنابووە ستۆدیۆی رووداو، باسی لەوە کرد، بەهۆی کەمئاوی دوو ساڵە جووتیارانی برنج تووشی زیان دەبن. ئەو نموونە برنجەکانی لە ستۆدیۆ نمایش کرد و گوتی، پێشتر تەنیا لە سلێمانی و ناوچەکانی دەوروبەری خواست لەسەر برنجی کوردی زۆر بوو، بەڵام ئێستا لە هەولێریش خواستی ئەو خۆراکە زۆریکردووە و خەڵک بە گشتیی ئەو جۆرە برنجانە زیاتر بەکاردێنن.   بەگوتەی حەدی سوورچی، برنج دەبێت پێنج بۆ شەش مانگ ئاوی لەسەر بێت و نەبوونی ئاو وایکردووە، بڕی بەرهەمهێنانی برنج لەم دوو ساڵەدا کەمتربێتەوە لە ساڵانی پێشوو. ئەوەش بووەتە هۆی زیانی زۆری ئابووری بە جووتیاران. دەشڵێت، دوو ساڵ پێش ئێستا کە بڕی چاندنی برنج لە کوردستان زۆرتر بووە، نرخی تەنەکەیەکی ١٥ کیلۆیی برنج ٣٠ هەزار دینار بووە، بەڵام ئەمساڵ بووەتە ٥٠ هەزار دینار. ئەوەش بووەتە هۆی گرانبوونی برنج لە بازاڕەکانی کوردستان و خواستی زیاتری خەڵک لەسەر ئەو خۆراکە.  حەدی سوورچی باس لە بازرگانی برنجیش دەکات و دەڵێت، برنجی کوردستان بۆ هەموو ناوچەکانی دیکەی عێراق و بۆ دەرەوەی وڵاتیش هەناردە دەکرێت. لەبارەی جۆری برنجە هەناردەکراوەکانیش دەڵێت، برنجە بۆندارەکان خواستی لەسەر زۆرترە و زیاتر لە برنجەکانی دیکە هەناردە دەکرێت.  دوای ئەوە لە بوقڵتەنی ئابووری رووداو باس لە بەرزی و نزمییەکانی نرخی نەوت، زێڕ و دۆلار لە بازاڕەکانی جیهان و کوردستان کرا.  نرخەکانی نەوت ئەمڕۆ چوارشەممە دوای کردنەوەی بازاڕەکانی ئاسیا بەرزبوونەوە دوای ئەوەی رێوشوێنەکانی حکومەتی چین لە دژی تەشەنەکردنی ڤایرۆسی کۆرۆنا بە کردەیی کاریگەری هەبووە، بەشێک لە بازاڕەکانی ئەو شارە کە گەورەترین ناوەندی بازرگانی چینە کرانەوە.   بەرەبەیانی ئەمڕۆ چوارشەممە هەر بەرمیل نەوتی برێنت یەک دۆلار و ١٥ سەنت بەرزبووەوە و بە ١١٣ دۆلار و ٨ سەنت مامەڵەی پێوەکرا. هەروەها هەر بەرمیل نەوتی سووکی تەکساسی ئەمریکا یەک دۆلار و ٦٢ سەنت بەرزبووەوە، بە ١١٤ دۆلار و دوو سەنت مامەڵەی پێوەکرا.  ڤلادیمیر پووتین، سەرۆکی رووسیا رۆژی سێشەممە رایگەیاند، ئەوروپا بە هەوڵدان بۆ دەستبەرداربوون لە نەوتی رووسیا، تەنیا "ئازار"ی خۆی دەدات و داواشی لە بەرپرسانی وڵاتەکەی کرد هەنگاوەکانی رۆژئاوا لە بەرژەوەندیی رووسیا بقۆزنەوە.  پووتین دەڵێت، "رەتکردنەوەی سەرچاوەکانی وزەی رووسیا واتە بەشێوەیەکی سیستماتیکی و لە ماوەی درێژخایەندا، ئەوروپا دەبێتە ئەو هەرێمەی سەرچاوەکانی وزە تێیدا گرانترین دەبن لەسەر ئاستی جیهاندا. "  گوتیشی، "خۆکوژییەکی ئابووریی لەم جۆرە کاروباری نێوخۆیی وڵاتانی ئەوروپایە. "   کۆمپانیای گازی فینلاندیش رایگەیاند، رەنگە بەم زووانە رووسیا هەناردەی گاز بۆ وڵاتەکە رابگرێت، چونکە ئەو وڵاتە رەتیکردووەتەوە بە رۆبڵ پارەی گاز بداتە گازپرۆم.   گاسوم، کۆمپانیای نیشتمانیی گازی فینلاند رۆژی سێشەممە لە راگەیێندراوێکدا رایگەیاند، "گاسوم پێیوایە مەترسییەکی زۆر هەیە کە هەناردەی گازی سرووشتی رابگیرێت و سەرەنجام رەنگە هاوردەی گازی سرووشتیی فینلاندا لە رووسیاوە بەکۆتا بێت. "   نرخی زێریش ئەمڕۆ چوارشەممە بە دابەزین کرایەوە و هەر ئۆنسەیەک دابەزی بۆ ١٨٠٦ دۆلار.  دابەزینی زێر دوای بڵاوبوونەوەی ئامارە ئابوورییەکانی ئەمریکا هات کە تیایدا دەرکەوت کەرتی وردەفرۆشی لەو وڵاتە بە رێژەی % ٠.٩ لە مانگی ٤ دا بەرزبووەوەتەوە.  لە هەرێمی کوردستان خواست لەسەر کرێکاری بیانی زۆرە  مژارێکی دیکەی بوڵتەنی ئابووریی رووداو، لەسەر رێژەی هاتنی کرێکارانی بیانی بۆ کوردستان و کێشەکانی ئەو چینە بوو.  دەستەی وەبەرهێنانی هەرێمی کوردستان مەرجەکانی هێنانی کرێکاری بیانی قورس کردووە. دکتۆر محەمەد شوکری، سەرۆکی دەستەی وەبەرهێنان رایگەیاندووە کە هەر پڕۆژەیەکی وەبەرهێنان کە مۆڵەتی پێدەدەن دەبێت ٧٥ % ـی کرێکارانی نێوخۆیی بن و لە داهاتووشدا کاردەکەن بۆ ئەوەی تەواوی هێزی کاری پڕۆژەکانی وەبەرهێنان لە نێوخۆوە دابینبکرێت. محەمەد شوکری رایگەیاندووە کە هەر کۆمپانیایەک سەرپێچی بکات سزای دەدەن.  لەسەر ئەم بابەتە، بەیان نایف عەبدولقادر، بەڕێوەبەری یەکێک لە کۆمپانیاکانی هەرێمی کوردستان بۆ هێنانی کرێکاری بەیانی، میوانی بەختیار عەبدولعەزیز بوو. بەیان نایف لەسەر هێنانی کرێکارانی بیانی گوتی، پێشتر ئاسانکاری زیاتر دەکرا بۆ هێنانی کرێکارانی بیانی، بەڵام ئێستا ئاستەنگەکانی ئەو بوارە زۆر بووە و حکومەت مەرجی زۆری داناوە کە بە زۆربەی کۆمپانیاکان جێبەجێ ناکرێت.   بەیان نایف گوتیشی، هێنانی کرێکارانی بیانی بەپێی خواستی هاونیشتمانییان بووە لە کەرتە جیاوازەکاندا، بەڵام ئێستا حکومەت مەرجداری کردووەتەوە بەوەی کە ئەو کرێکارانە دەبێت لێهاتووی تەواو و تایبەتییان لەو بوارانەدا هەبێت کە داوای لەسەرە. ئەوەش کاری کۆمپانیاکانی هێنانی کرێکاری بیانی ئەستەم کردووە.   بەگوتەی بەیان نایف، تاوەکو کرێکاری نێوخۆیی بۆ کارێک پەیدا بێت، هەوڵ بۆ هێنانی کرێکاری بیانی نادرێت، بەڵام کرێکارانی نێوخۆیی هەرێمی کوردستان ئامادەنین لە زۆربەی ئەو کەرتانەدا کە پێویستیی لەسەر کار بکەن و لەکاتی کارکردنیشدا، پابەندییان بە یاساکانی کار و مەرجی خاوەنکارەکان نییە، بۆیە خواست لەسەر هێنانی کرێکاری بیانی زۆرە.   گوتیشی، کرێکارانی بیانی هەندێک کێشەی وەک وەرگرتنی ڤیزا، مافی نیشتەجێبوون و بیمەیان هەیە، بۆیە رۆژبەڕۆژ زیاتر رێژەی هێنانی کرێکارانی بیانی کەمدەکات. دەشڵێت، ساڵانی رابردوو ساڵانە ٤٠٠ بۆ ٥٠٠ کرێکاری بیانی تەنیا لە رێگەی کۆمپانیاکانی ئەوانە دەهێندرایە کوردستان، بەڵام بەهۆی مەرجەکانی حکومەتەوە، دوو ساڵیشە ئەو کۆمپانیایە نەیتوانیوە یەک کرێکاری بیانیش بێنێتە کوردستان.   یەکێک لەو کەرتانەی کە بەیان نایف باسی لێدەکات؛ کرێکارانی کەرتی خاوێنکردنەوەن کە زۆربەیان ژنانن و دەڵێت، ژنانی کوردستان ئامادەنین لەو کەرتەدا کاربکەن بۆیە ناچارن ژنانی کرێکاری بیانی بێنن بۆ کەرتی خاوێنکردنەوەی خانوو. بەگوتەی بەیان نایف، خواست لەسەر کرێکارانی خاوێنکردنەوەی ماڵ لە کوردستان زۆرە و هاونیشتمانییان پێویستییان بە ژمارەیەکی زۆری کرێکار هەیە لەو کەرتەدا، بەڵام نەبوونی کرێکاری نێوخۆیی و نەهاتنی کرێکارانی بیانی بەهۆی رسوماتی حکومەتەوە، پەکی ئەو کەرتەی خستووە.    نرخی مریشک لە بازاڕەکانی هەرێمی کوردستان بەرزبووەوە                                             بابەتێکی دیکە کە لە بوولتەنی ئابووری رووداو باسی لێکرا گرانبوونی نرخی مریشک بوو کە چەند رۆژە لە هەرێمی کوردستان باس لە بەرزبوونەوەی نرخەکەی زیادیکردووە. لە دهۆک و هەولێر کیلۆی بە چوار هەزار دینارە، لە سلێمانى و هەڵەبجە سێ هەزار و ٧٥٠ دینار تاوەکو سێ هەزار و ٩٠٠ دینارە. سەرپەرشتیارى پەلەوەرخانەیەک دەڵێت، هۆکارەکەی بەرزبوونەوەی نرخی ئاڵف، دەرمان، گاز، غاز و دۆلارە، حکومەت دەتوانێت بە لابردنى گومرگ ئەم دۆخە چارەسەر بکات.  حکومەتی عێراق و هەرێمی کوردستان گەنمی جووتیاران دەکڕنەوە   لەسەر نرخی گەنمیش ئەنجوومەنی وەزیرانی عێراق بڕیاریدا ١٠٠ هەزار دینار لە بەرامبەر وەرگرتنی هەر تۆنێک گەنم بۆ جووتیاران زیاد بکات و بیکاتە ٨٥٠ هەزار دینار.   لە راگەیێندراوێکدا، عەلا جبووری، وەزیری بازرگانی عێراق رایگەیاند، ئەنجوومەنی وەزیرانی عێراق لە کۆبوونەوەیدا بڕیاریدا پشت بەست بە بڕیاری ئەنجوومەنی وەزاریی ئابووریی نرخی وەرگرتنی هەر تۆنێک گەنم لە جووتیاران بۆ ٨٥٠ هەزار دینار زیاد بکات، دوای ئەوەی پێشتر بڕیاری دابوو هەر تۆنێک گەنم بە ٧٥٠ هەزار دینار لە جووتیاران بکڕێت.   کەمال موسلیم وەزیری بازرگانی و پیشەسازی هەرێمی کوردستانیش لە بەرنامەی ' رووداوی ئەمڕۆ ' گوتی، بۆ ئەمساڵ هەموو گەنمی جووتیاران وەردەگیرێت و دەکرێت ٢٠ % ـی نرخی دیاریکراویش زیاد بکرێت.