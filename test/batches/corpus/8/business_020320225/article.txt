شڤان عەبدولرەحمان  ئەمینداری گشتیی ژوورە بازرگانییەکانی هەرێمی کوردستان دەڵێت "بە دوو شێواز رووبەڕووی ئەو قەیرانە دەبینەوە، بەتایبەت بۆ  ساڵانی داهاتوو پێویستە پلانێکی دوورودرێژی ناوخۆیی باشمان هەبێت. "  بازرگانێکی ئارد لە هەرێمی کوردستان دەڵێت، لەوەتەی ئەو جەنگە دروستبووە خواست لەسەر کڕینی ئارد لە رۆژێکدا ٥٠٠ تەن زیادیکردووە، هاوکات نرخی یەک تۆن ئاردی هاوردە ٥٠ دۆلار گران بووە، بەڵام لە بەرامبەردا ئاردی ناوخۆ نرخی یەک تۆن نزیکەی ١٠٠ دۆلار هاتووەتە خوارەوە و دەیانەوێت قەیرانی کەمی ئارد دروست نەبێت.  لەتیف بەکر، بازرگانی ئارد لە هەرێمی کوردستان بە رووداوی راگەیاند "لە تورکیا دێت و کارگەکەی خۆمان ئاردی گران نەکردووە، بەڵام کارگەکانی تورکیا گەنم لە ئۆکرانیا و رووسیا دەکڕن، ئەگەر گەنم نەکڕێت ئەوا ئارد و گەنمی خۆی نانێرێت. "  یەکێک لە کارگەکانی بەرهەمهێنانی ئارد لە هەرێمی کوردستان رۆژانە ٢ هەزار تۆن ئارد هەناردەی بازاڕەکانی هەرێمی کوردستان دەکات، کارگەکە بەر لە ٦ رۆژ رۆژانە هەزار و ٥٠٠ تۆن ئاردی بەرهەم دەهێنا، بەڵام ئێستا خواست لەسەری زیاتر بووە بەڕێوەبەری کارگەکە دەڵێت دەتوانین لە رۆژێکدا بەرهەمهێنان بگەیێنینە ٤ هەزار تۆن و لانیکەم تا ٦ مانگی داهاتوو ناهێڵین قەیران دروستببێت.  سەرمەد رەشید، بەڕێوەبەری جێبەجێکاری کارگەی ئاردی داس دەڵێت "کۆمپانیاکەمان دەستیکرد بە داشکاندنی نرخەکانی ئارد تاوەکو ئەو قەیرانە کاریگەریی نەبێت لەسەر هاووڵاتیانی هەرێمی کوردستان ئێستا ئاردەکەمان بە ٤٣٤ دۆلار خستووەتە بازاڕەوە کە زیاتر لە ١٠٠ دۆلار جیاوازی هەیە لەگەڵ ئاردی هاوردە. "  شەڕی رووسیا و ئۆکراینا، وایکردووە نرخی گەنم و ئارد لە بازاڕەکانی جیهان گران ببێت، چونکە ١٣ % ـی گەنمی جیهان ئەو دوو وڵاتە دابینی دەکەن، بۆ هەرێمی کوردستان رۆژانە ٢ هەزار تۆن ئاردی رووسی و ئۆکرانی لەڕێگەی وڵاتی تورکیاوە هاوردەکراوە، ئێستا رێژەی هاوردەکردن بەهۆی گرانی نرخەکەی روو لە دابەزینە و رۆژانە ٥٠٠ تۆن کەمتر ئارد هاوردە دەکرێت و ئەم رێژەیەش بەردەوام لەکەمبوونەوەدایە.