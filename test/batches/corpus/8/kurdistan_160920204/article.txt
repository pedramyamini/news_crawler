کارزان سلێمان، فەرمانبەری گرێبەست لە کۆمیسیۆنی باڵای سەربەخۆی هەڵبژاردنەکان لە بەغدا گوتی "ھاتووین بۆ داواکردنی مافێکی رەوای خۆمان، داوادەکەین گرێبەستەکانمان ببێتە ھەمیشەیی، من لە ٢٠١٤ وە گرێبەستم و نەبوومەتە ھەمیشەیی".  نزیکەی ھەفتەیەکە لە سەرجەم پارێزگاکانی عێراق نوێنەرانی فەرمانبەرانی گرێبەست لە کۆمسیۆنی سەربەخۆی ھەڵبژاردنەکان لەبەردەم دەرگای ناوچەی سەوز مانیانگرتووە، ئەوان سوورن لەسەر مانەوە تاوەکو ئەوکاتەی فەرمانی ھەمیشەییان بۆ دەردەکرێت.  سەباح حەمدانی، فەرمانبەری گرێبەست لە نووسینگەی بابل دەڵێت "لە ھەنگاوی دووەممان مانگرتنی بەردەوام رادەگەیێنین، دەوام ناکەین لە بنکەکانی تۆمارکردن، گرێبەستی بنکەکانی تۆمار کۆڵەگەی کۆمیسیۆنن".  حوسام محەممەد، فەرمانبەری گرێبەست لە نووسینگەی بەسرە ئاماژە بەوە دەکات "لێرە ناڕۆین ئەگەر داواکارییەکانمان جێبەجێ نەکەن، سێ نووسراو ئاراستەکراون، کارەکانمان گەیشتووەتە نزیک کۆتایی، بەڵام نازانم بۆ لە بودجەی ٢٠٢١ ناومان نییە ببینە ھەمیشەیی؟ "  بەپێی ئاماری کۆمیسیۆنی باڵای سەربەخۆی ھەڵبژاردنەکان، ژمارەی کارمەندانی گرێبەست لە کۆمیسیۆن لە سەرتاسەری عێراق نزیکەی شەش ھەزار فەرمانبەرن.