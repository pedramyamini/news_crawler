یەکێک لە بڕگەکانی کاری دانیشتنەکەی ئەمڕۆی پەرلەمان ئامادەبوونی د. عەلی عەللاوی، وەزیری دارایی عێراق بوو لەبارەی نرخی دۆلار. د. جەمال کۆچەر، سەرۆکی فراکسیۆنی یەکگرتوو لە پەرلەمانی عێراق بە (تۆڕی میدیایی رووداو)ی راگەیاند، لە دانیشتنەکەدا د. عەلی عەللاوی، وەزیری دارایی عێراق پێداگیری لەسەر مانەوەی نرخی فرۆشتنی دۆلار وەک خۆی کرد و ئاماژەی بەوەکرد، یەکەم: دۆخی دارایی عێراق بەمشێوەیە باش نییە، کە هەندێک پێیانوایە و بتوانرێت دەستکاری نرخی دۆلار بکرێت و دابەزێنرێت. دووەم: عێراق هەندێک رێککەوتنی نێودەوڵەتی هەیە، دەبێت پێیانەوە پابەند بێت. سێیەم: ئێستا خەریکی چارەسەرکردنی کاریگەرییە خراپەکانی زیادکردنی نرخی فرۆشتنی دۆلارن. چوارەم: ئەگەر نرخەکە دەستکاری بکرێت، ئەوا بازاڕ دەشڵەژێ و متمانەی خەڵک لە دەستدەدەن".      بەپێی راگەیێندراوێکی سەرۆکایەتی پەرلەمانی عێراق لە کۆبوونەوەکەدا وەزیری دارایی عێراق روونکردنەوەی دا لەبارەی هۆکارەکانی زیادکردنی نرخی دۆلار بەرامبەر بە دیناری عێراقی و باسی لەوە کردووە، دابەزاندنی بەهای دیناری عێراق داهاتی حکومەتی بە رێژەی ٢٣ % زیادکردووە، بەمەش پارەی دابینکردووە بۆ پرۆژەکانی ئاوەدانکردنەوە و دەرفەتی داوەتە حکومەت پێویستییەکانی هاووڵاتیان دابین بکات و بودجەی وڵات باش بکات و لە مەترسی دووری بخاتەوە، جگە لەمەش سندوقی نێودەوڵەتیی دراو پشتیوانی لە پرۆسەی دابەزینی بەهای دینار کردووە، کە دۆخی دارایی عێراق باشتر دەکات بەتایبەتی لە توانای کێبڕکێی کەرتی تایبەت لە بەرامبەر هاوردەکردنی کاڵای بیانی و بووژانەوەی وەبەرهێنانی بیانی.  عەلی عەللاوی ئاماژەی بەوەدا زیادبوونی نرخ لە بازاڕەکاندا بەهۆی زیادبوونی نرخی فرۆشتنی دۆلار نەبووە، بەڵکو بەهۆی ئەوەیە نرخی خۆراک لەسەر ئاستی جیهاندا لە ساڵی ٢٠٢٠ وە زیادبووە. بەرزبوونەوەی نرخی نەوتیش سوودی بۆ عێراق هەبووە لەوانە چوار ملیار دۆلار قەرزی دەرەکی لە ساڵی ٢٠٢١ لەسەر عێراق کەمکردووەتەوە.   سەبارەت بە دانیشتنی پەرلەمان بۆ هەڵبژاردنی سەرۆککۆماری عێراق،  د. جەمال کۆچەر گوتی پەرلەمان چاوەڕێی بڕیاری سبەی دادگای فیدراڵی دەکات لەبارەی دەستووریبوونی دووبارە کردنەوەی دەرگای خۆبەربژێرکردن بۆ پۆستی سەرۆککۆمار.