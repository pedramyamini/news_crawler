سیروان محەممەد، سەرۆكی ژووری بازرگانیی سلێمانی بە (تۆڕی میدیایی  رووداو)ی رایدەگەیاند پرۆژەیەكیان بەدەستەوەیە لەهەر گەڕەكێكی  سلێمانی نانەواخانەیەك یان كولێرەفرۆشێك دیاری بكەن و مانگانە ئاردی  پێویستی بۆ دابین بكەن، تاوەكو ئەوانیش هەشت نان یان هەشت  كولێرە بە ٥٠٠ دینار بدەن و گوتیشی: "ئەو نانەواخانەی ئەو پڕۆسەیە  دەیانگرێتەوە ئەو ٥٠٠ دینارەی وەریدەگرن بۆ كرێكارەكان و كرێی  دووكان و هەندێ پێداویستی دیكە دەبێت".   سەرۆكی ژووری بازرگانیی سلێمانی ئاماژەی بەوەشدا كاری حكومەتە  ئاردی پێویست بۆ سەرجەم نانەواكان بە نرخێكی هەرزان دابین بكات،  تاوەكو نرخی نان گران نەبێت و گوتی: "ئێمە لە مانگی چواردا  پڕۆژەكەی خۆمان جێبەجێ دەكەین، بەهیواین حكومەتیش پلانی هەبێت  بۆ دابەشكردنی ئارد بەسەر سەرجەم نانەواخانەكان بەنرخێكی رەمزی بۆ  ئەوەی نرخی نان گران نەبێت".   رۆژی ١٤ی ئەم مانگە نانەواخانەكانی سلێمانی بە پاساوی گرانبوونی   ئارد نرخی نانیان بەرزكردەوە شەش نانیان كردە هەزار دینار، ئێستاش  لە بەشێك لە نانەواخانەكان هەشت نان و لە بەشێكی دیكەشیان شەش  نان بە هەزار دینارە.   لە سنووری پارێزگای سلێمانی بە قەزاو ناحیەكانەوە نزیكەی ٤٦٠  نانەواخانە هەیە.