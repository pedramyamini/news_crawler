ھەیسەم محەممەد، خاوەن کۆمپانیا دەڵێت "گەشتەکانی تورکیا گرنگترین ئاراستەی گەشتیارانی عێراقە، چونکە راھاتوون لێرەوە بۆ ئیستەنبووڵ بچن، ئەوەش بۆ چەند ھۆکارێک دەگەڕێتەوە وەکو گەشتیاری، خوێندن و چارەسەر، بۆیە ھەڵپەساردنی گەشتەکان زیانی زۆری لێکەوتەوە بۆ کۆمپانیاکان بەتایبەت و بۆ خەڵکیش، ئەوانەی کە کاریان لەوێیە، وەکو بازرگانی و خوێندن و ھتد".  بڕیاربوو لە سەرتای ئەم مانگەوە گەشتەکانی نێوان تورکیا و عێراق دەستپێبکەنەوە، بەڵام هەڵپەساردنی گەشتەکان ماوەی مانگێکی دیکە درێژکرایەوە.  جیهاد دیوان، بەڕێوەبەری راگەیاندنی دەسەڵاتی فڕۆکەوانیی مەدەنی دەڵێت "ئێمەش وەکو دەسەڵاتی فڕۆکەوانیی مەدەنیی عێراق، وەکو ئەوان [تورکیا] مامەڵە دەکەین و لێناگڕێین فڕۆکەکانی تورکیا لە فڕۆکەخانەکانی عێراق بنیشنەوە، بێگومان کارکردن لەنێوان عێراق و تورکیا زۆرە، بێگومان ھاووڵاتییانی عێراقی زەرەرمەند دەبن لەم بڕیارە".  تورکیا یەکەمین هاوبەشی بازرگانیی هەرێمی کوردستان و سێیەمین هاوبەشی بازرگانیی عێراقە و یەکێک لە ئامانجە سەرەکییەکانی گەشتیارانی عێراق و هەرێمی کوردستانە، بەشێوەیەک کە ساڵی رابردوو زیاتر لە ملیۆنێک و ٣٠٠ هەزار گەشتیاری هەرێمی کوردستان و عێراق گەشتی تورکیایان کردبوو.