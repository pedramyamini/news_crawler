ئەوەی لە سەرەتای ڤیدیۆکە دەردەکەوێت، کاتی هاتنە خوارەوەی کەشتیوانێکی ئەمریکی و دوو کەشتیوانی رووسییە لە رۆژی ٣٠ی ئاداری ئەمساڵ کە لە وێستگەی نێودەوڵەتیی بۆشایی ئاسمانەوە گەڕانەوە. بەڵام چیدیکە ئەو تێکەڵییەی نێوان کەشتیوانە رووسی و رۆژئاواییەکان لە داهاتوویەکی نزیکدا نابیندرێت.  تۆما پێسکە، کەشتیوانی فەرەنسی دەڵێت، "بەداخەوە لە بۆشایی ئاسماندا پڕۆژەمان هەیە کە ماوەی ٥ ساڵ و ١٠ ساڵ و ١٥ ساڵ دەبێت بەڕێوەدەچن. کەواتە کاریگەرییەکانی ئەوەی ئێستا روودەدات لە چەند ساڵی کەمی داهاتوودا دەبینین. پێکەوە کارکردنەکان لە بواری بۆشایی ئاسماندا بابەتی گەورەن. پڕۆژەکانی وەک چوون بۆ مانگ و مەریخ، هەوڵی هەموو لایەکی دەوێ. "  یەکێک لە پڕۆژە هاوبەشەکانی ئەمریکا و رووسیا لە بواری بۆشایی ئاسمان، پڕۆژەی (ڤێنێرا - دی) یە کە بڕیاربوو کەشتییەکی ئاسمانی لە ساڵی ٢٠٢٩ دا بنێرنە سەر هەسارەی ڤێنوس.  رۆژی هەینی رووسیا بڵاویکردەوە، خۆی بە تەنیا یان لەگەڵ چین ئەو پڕۆژەیە جێبەجێدەکات.   لەبەرامبەردا ئەمریکا لە پڕۆژەی (ئارتێمیس) رووسیا بێبەش دەکات کە ئامانج لێی ئەوەیە لە ساڵی ٢٠٢٥ دا کەشتییەکی ئاسمانی بنێرێتەوە سەر مانگ.  تۆما پێسکە دەڵێت، "بەهۆی شەڕی ئۆکراینا، ئێستا پڕۆژەی چوون بۆ سەر مانگ تەنیا لەلایەن ئاژانسی ناسا و ئاژانسی بۆشایی ئاسمانیی ئەوروپا و کەنەدا و ژاپۆن بەڕێوەدەچێت و روسیا لەو پرۆژەیە بێبەشکراوە. "  وێستگەی نێودەوڵەتی بۆشایی ئاسمان کە بە تاقیگەی گەڕۆکی زەوی ناسراوە لە ساڵی ٢٠٠٠ و دوای ئەوەی کەشتیوانێکی ئەمریکی و رووسی پێکەوە گەیشتنە وێستگەکە بەفەرمی کرایەوە؛ دوای ئەوەش قۆناخی نوێی پەیوەندی رووسیا و ئەمریکا لەو بوارەدا دەستیپێکرد.