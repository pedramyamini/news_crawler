بەشێک لە فراکسیۆنەکانی پەرلەمانی عێراق داوادەکەن لەپێناو چارەسەری کۆتایی نێوان کێشەکانی هەولێر و بەغدا رێککەوتنەکانی نێوان هەردوولا ببرێنە پەرلەمان و دەنگیان لەسەر بدرێت.   ئێوارەی ئەمڕۆ وەزارەتی دارایی عێراق لە راگەیێندراوێکدا ئاماژەی بە رێککەوتنی ئەم دواییەی نێوان حکومەتی فیدراڵ و حکومەتی هەرێمی کوردستان کردووە و وەزارەت جەخت لە پابەندبوون بە ئەرکە دەستوورییەکانی خۆی بۆ چاکسازیی ئابووری و دارایی دەکاتەوە و لەو چوارچێوەیەشدا پابەندیی خۆی بەرامبەر حکومەتی هەرێمی کوردستان دووپاتدەکاتەوە.  بەشیر حەداد، جێگری سەرۆکی پەرلەمانی عێراق بە تۆڕی میدیایی رووداوی راگەیاند، "ھەوڵ بۆ ئەوە دەدەین بگەینە ١٤ % لەبەر ئەوەی بەپێی لێکۆڵینەوە و بەدواداچوونی وەزارەتی پلاندانانی عێراقی رێژەی دانیشتووانی ھەرێم لە عێراقدا ١٣.٩ % واتە بە نزیکەی ١٤ %. ئێمە دەمانەوێت ئەگەر ١٧ % ش نەبوو، ئەو رێژەیەی کە لە وەزارەتی پلاندان ئاماژەی بۆ کراوە جێگیر بکرێت".  فراکسیۆنەکانی پەرلەمانی عێراق لە نێویاندا سائیروونی موقتەدا سەدر چاودێریی جێبەجێکردنی رێککەوتنی ھەولێر و بەغدا دەکەن و پابەندبوونی ھەردوو حکومەت بە تاکە رێگەی کۆتاییھێنان بە ناکۆکییەکان دەزانن. ئەوان پێشنیازیان کردووە لەپێناو رێککەوتنێکی درێژخایەن و کۆنکرێتیی دوای گەیشتنە ئەنجام و رێککەوتن، لە پەرلەمانی عێراق دەنگی لەسەر بدرێت و پەسندبکرێت.  محەممەد غزی، جێگری سەرۆکی لیژنەی یاسایی پەرلەمانی عێراق بە رووداوی راگەیاند، "ھیواخوازین لەژێر سایەی دەستوور و یاسا رێککەوتنێکی کۆتایی بکرێت تاوەکو ھەموو ساڵێک دووبارە ناکۆکی دروست نەبێتەوە. لەسەر ھەرێمی کوردستان پێوستە پابەندی ئەو رێککەوتنە بێت و ھەروەھا لەسەر حکومەتی ناوەندییش پێوستە بە ھەمان شێوە پابەند بێت، بەڵام رێککەوتنێکی یەکجارەکی نەک تەنیا بۆ ماوەی ساڵێک و تەنیا لەکاتی بودجەدا بێت. پێوستە رێککەوتنێکی نووسراو لەنێوان حکومەتی ناوەندی و حکومەتی ھەرێمی کوردستاندا بکرێت و لە پەرلەمانی عێراق پەسندبکرێت تاوەکوو ھەموو لایەنەکان پێوەی پابەندبن".  ئەمینداری گشتیی ئەنجوومەنی وەزیرانی عێراق لەبارەی چارەسەرکردنی پرسە هەڵپەسێردراوەکانی نێوان حکومەتی فیدراڵی و حکومەتی هەرێمی کوردستان نووسراوی فەرمیی بۆ وەزارەتی دارایی عێراق کردووە و ئاماژەی بەوە داوە، "لەسەر بنەمای رێککەوتن و پەیوەندییە چڕەکانی نێوان هەردوولا، مستەفا کازمی داوایکردووە پشت بەو رێککەوتنەی کراوە ببەسترێت و پاشان لە چوارچێوەی پرۆژەیاسای بودجەی گشتیی فیدراڵیدا بنەمایەک بۆ رێککەوتنێکی درێژخایەن دابنرێت.