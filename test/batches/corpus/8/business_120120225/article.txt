ئەمڕۆ چوارشەممە وەزارەتی کار و کاروباری کۆمەڵایەتی هەرێمی کوردستان راگەیێنراوێکی بڵاوکردەوە و رایگەیاند: "بۆ ئەو گەنج و لاوانەی كە ئارەزووی دامەزراندن دەكەن لە كۆمپانیاكان وەزارەتی كاروكاروباری كۆمەڵایەتی و بەڕێوەبەرایەتی گشتیی كار و دەستەبەری كۆمەڵایەتی ئەم هەلەتان بۆ دەرەخسێنێ بۆ ئەوەی لە یەكێك لە كۆمپانیاكانی كەرتی تایبەت كار بكەن چ لەڕێگای سەردانكردن بۆ بەڕێوەبەرایەتییەكانی كار لە هەرێمی كوردستان یاخود سەردانی ئەم لینكە (https:// www. evtc - krg. org /)بکەن و فۆرمی تایبەت بە هەلی كار پڕبكەنەوە، کە زیاتر لە دوو هەزار هەلی کاری تێدایە".  کارزان عەلی، بەڕێوەبەری کاری هەولێر، ئەمڕۆ چوارشەممە ١٢ - ١ - ٢٠٢٢، بە تۆڕی میدیایی رووداوی گوت: "ئێمە لێژنەیەکمان هەیە و بەسەر شوێنەکانی کەرتی تایبەت چی کۆمپانیا یان رێکخراوەکان بێت دەگەڕێن و ئەو کۆمپانیا و شوێنانەی کە پێویستیان بەدەستی کار هەیە وردەکارییەکانیان وەردەگیرێت و لەو ماڵپەڕەدا بڵاودەکرێتەوە بەمەبەستی دۆزینەوەی هەلی کار بۆ ئەو کەسانەی، کە بێکارن".