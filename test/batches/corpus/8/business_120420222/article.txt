بۆ بازاڕی خانووبەرە، ئەم وەرزە بە بەهاری خانووبەرە دادەنرێت، بەڵام پێدەچێت پاییزی کەرتەکە بێت، ئەوەتا کۆمپانیا هەیە پار ئەم کاتانە ئەگەر ١٠٠ مامەڵەی کردبێت لە مانگێکدا ئێستا ١٠ مامەڵە دەکات.  لە ماوەی ساڵانی رابردوودا نزیکەی سێ لەسەر چواری کڕیارانی خانووبەرە لە کوردستان خەڵکی ناوچەکانی ناوەڕاست و باشووری عێراق بوون و عەرەب بوون، بەڵام کۆمپانیایەکی خانووبەرە دەڵێت: "ئێستا کڕیارانی عەرەب زۆر کەمبوونەتەوە".  شێروان رەحمان، خاوەنی کۆمپانیای عەقاراتی مەنار، پێکهێنانی حکومەتی عێراق و هاتنی بودجەی کوردستان و دۆخی سیاسیی هەرێمی کوردستان بە سەرەکیترین هۆکار دەزانێت لەو متبوونەی کە لە بازاڕی خانووبەرەدا روویداوە.  شێروان رەحمان، دەڵێت: "هێندە دۆخی خانووبەرە خراپە لە سەردەمی شەڕی داعشیش هێندە خراپ نەبووە" ئەو ئاماژەی بە زانیارییەکی سەیر دا گوتی: "کەرتی خانووبەرە ٩٠ % وەستاوە".  کۆمپانیاکانی خانووبەرە دەڵێن، لەبەرئەوەی کەرتی خانووبەرە گرێدراوی سیستمی بانکیی نییە، بۆیە ناتوانین ئەگەر دۆخێکی سیاسیی خراپیش رووبدات، دۆخەکە بە بانکەکان رێکبخەینەوە، هەروەک ئەوەی لە عێراق هەیە و ئێستا ژمارەیەکی زۆر لە وەبەرهێنەران دەچنە عێراق بۆ وەبەرهێنان و سەرمایەگوزاری.  حاجی سەلام خۆشناو، خاوەنی عەقاراتی حاجی سەلام، گەشبینە بەوەی کە ئەگەر حکومەتی عێراق پێکبهێرێت، ئەوا کاریگەریی ئەرێنیی لەسەر دۆخی کوردستانیش دروستدەکات و کەرتی خانووبەرەش دەبووژێتەوە.  پاشەکشەی کەرتی خانووبەرە لە کوردستان لە کاتێکدایە لە تورکیا و لە ماوەی دوو ساڵدا کرێی خانوو ٢٨٦ % بەرزبووەتەوە، کڕین و فرۆشیش ٥١ % زیادیکردووە.  هەرچەندە دابەزینی بەهای لیرە، هەروەها بەرزبوونەوەی هەڵاوسان، توانای کڕینی خەڵکی نێوخۆی لە تورکیا کەمکردووەتەوە، بەڵام بەهۆی دابەزینی بەهای لیرە و شەڕی رووسیا و ئۆکراینا، هەروەها پەرەپێدانی پەیوەندییەکانی تورکیا، هۆکاری زیادبوونی رێژەی کڕینی خانووبەرەیە لەلایەن کەسانی بیانی لە تورکیا زیاد بکات.  ئەوەتا لە ساڵی ٢٠١٣ دا رێژەی فرۆشتنی خانووبەرە بە کەسانی بیانی  ١.١ % بوو، لە دوو مانگی یەکەمی ٢٠٢٢ دا بە بەراورد بە هەمان وادە لە ٢٠٢١ دا کڕینی خانووبەرە لەلایەن کەسانی بیانی لە تورکیا ٥٥.٦ % زیادیکردووە. تەنیا لەو دوو مانگەدا ٨٧٧٧ بیانی خانووبەرەیان لە تورکیا کڕیوە.  سەرەتای ئەمساڵ محەممەد زەکی ئادلی، بەڕێوەبەری گشتیی تاپۆی تورکیا ئاشکرایکرد، لە ساڵی ٢٠٢١ دا ٦٨ هەزار و ٦٠٠ موڵک بەزەویوزار و خانووبەرە و ڤێللا و شوقە و کێڵگە و باڵەخانە بە کەسانی بیانیی فرۆشراون و نزیکەی ٤٠ ملیار لیرەی تورکی (٣ ملیار دۆلاری ئەمریکی) داهاتی هەبووە. راشیگەیاند، عێراقییەکان زۆرترین موڵکیان لە تورکیا کڕیوە.  گەرمبوونی بازاڕی خانووبەرە تەنیا لە تورکیا نییە لە کەنەدایش ئەم سێ مانگە بە بەراورد بە سێ مانگی یەکەمی ساڵی رابردوو ٢٠ % هەڵکشاوە، مانگی شووباتیش بە بەراورد بە مانگی کانوونی دووەمی ئەمساڵی ٩ % گەشەی کردووە، بەڵام لەهەمانکاتدا پێشبینیدەکرێت، کەرتەکە گرێدراوی سوودی بانکییە، ئەگەر سوودی بانکی بەرز بکرێتەوە، ئەوا کەرتەکە و جموجوڵی کەمدەبێتەوەو تا ساڵی ٢٠٢٤ یش دەخایێنێت.  کێشەی بازاڕی خانووبەرە لە کوردستان ئێستا لە دوو ئاستدایە، یەکێکیان دابەزینی نرخە، چونکە شێروان رەحمان دەڵێت ئەگەر موڵکێک پێشتر بە ٢٠٠ هەزار دۆلار بووبێت، ئێستە دەبووایە ببوایە بە ٢٣٠ هەزار دۆلار، بەڵام ئەو بەر بوونەوەیە رووینەداوە، ئاستێکی دیکە وەستانی بازاڕەکەیە کە پەیوەندیی لە نێوان کڕیار و فرۆشیار نەماوە، حاجی سەلام دەڵێت: "ئەوانەی کڕین و فرۆشتن دەکەن تەنیا کڕیاران و فرۆشیاری راستەقینەن، بەڵام ئەوانەی بۆ قازانج کڕین و فرۆشتن بکەن، کەمترە".