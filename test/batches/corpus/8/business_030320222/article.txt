رێکخراوی ئۆپێک لە خشتەیەکدا روونیکردووەتەوە، پشکی عێراق لە مانگی نیسان بە ٤ ملیۆن بەرمیل نەوت ٤١٤ هەزار بەرمیل نەوت لە رۆژێکدا دیاریکراوە، کە ئەمەش ٤٤ هەزار بەرمیلی رۆژانەی زیاترە لە مانگی ئاداردا، کە بۆ ئەم مانگە رۆژانە ٤ ملیۆن و ٣٧٠ هەزار بەرمیل نەوتی بۆ دیاری کراوە هەناردەی بکات.  رێکخراوی ئۆپێک ئاماژەی بەوەکردووە، عێراق دووەم وڵاتی بەرهەمهێنەری نەوتە لە رێکخراوەکەدا لە دوای سعودیە، هەروەها سێیەم گەورەترین وڵاتی بەرهەمهێنەری نەوتە لە رێکخراوی ئۆپێک پڵەس لە دوای سعودیە و رووسیا.   رۆژی سێشەممە (١ ى ئادارى ٢٠٢٢) لە راگەیێندراوێکدا وەزارەتى نەوتى عێراق، بڕى هەناردەى نەوت و داهاتەکەى بۆ مانگى شووباتى رابردوو بڵاوکردەوە.  لەو مانگەدا عێراق ٩٢ ملیۆن و ٧٩٠ هەزار و ١٧٣ بەرمیل نەوتى خاوى هەناردە کردووە، تێکراى نرخى بەرمیلێک نەوت لەو مانگەدا زیاتر لە ٩٢ دۆلار بووە و داهاتەکەى هەشت ملیار و ٥٤٠ ملیۆن دۆلار بووە.  وەزارەتى نەوت ئاماژەى بەوەکردووە، ٩١ ملیۆن و ٣١٤ هەزار و ٨٢٨ بەرمیل نەوت لە کێڵگەکانى ناوەڕاست و باشوورى عێراقەوە هەناردە کراوە، هاوکات بڕى هەناردەى کێڵگە نەوتییەکانى کەرکووک لە رێگەى بەندەرى جەیهانى تورکیاوە یەک ملیۆن و ٤٧٥ هەزار بەرمیل نەوت بووە.  مانگى کانوونی دووەم عێراق ٩٩ ملیۆن و ٢٨٦ هەزار و ٧٨ بەرمیل نەوتى هەناردەى کردووە و داهاتەکەشى هەشت ملیار و ٣٢٢ ملیۆن و ٦٩٧ هەزار دۆلار بووە، تێکڕاى نرخى یەک بەرمیل نەوتى فرۆشراوى عێراق لە مانگى کانونى دووەمدا ٨٣.٨ دۆلار بووە.