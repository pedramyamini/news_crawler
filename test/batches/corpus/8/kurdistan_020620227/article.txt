ئەمڕۆ پێنجشەممە، ٢ی حوزەیرانی ٢٠٢٢، د. محەممەد شوکری، سەرۆکی دەستەی وەبەرهێنانی هەرێمی کوردستان بە رووداوی راگەیاند، هەفتەی داهاتوو ناونووسین لە رێگەی ئۆنڵاین بۆ ٢٠ هەزار یەکە نیشتەجێبووەکە دەستپێدەکات و لەو بارەیەوە رێنمایی تایبەت بڵاودەکەینەوە.  بەگوتەی سەرۆکی دەستەی وەبەرهێنان خەمڵاندنێکیان کردووە بۆ نرخ و قیستی شوقەکان، بەگوێرەی خەمڵاندنە سەرەتاییەکان بێت، نرخی هەر مەترێکی دووجا لە نێوان ٢٥٠ بۆ ٣٥٠ دۆلار دەبێت، کە ئەوەش بەگوێرەی خزمەتگوزارییەکان دەگۆڕێت.  لە بارەی قیستەکانیشەوە، سەرۆکی دەستەی وەبەرهێنان گوتی: "بە گوێرەی خەمڵاندنە سەرەتاییەکان بێت قیستی یەکەکەکان بە ١٢ بۆ ١٥ ساڵ دەدرێتەوە. "  رۆژی چوارشەممە ١١ - ٥ - ٢٠٢٢، محەممەد شوکری، سەرۆکی دەستەی وەبەرهێنان لە کۆنگرەیەکی رۆژنامەڤانیدا دروستکردنی ٢٠ هەزار یەکەی نیشتەجێبوونی راگەیاند و گوتی: بە فەرمانی سەرۆکوەزیران بڕیاردراوە لە رێگەی دەستەی وەبەرهێنانەوە، لە قۆناخی یەکەم ٢٠ هەزار یەکەی نیشتەجێبوون لە سەرتاسەری هەرێمی کوردستان رابگەیێندرێت.   هەر ئەو کات محەممەد شوکری گوتیشی لە رابردوودا ١٨٦ پڕۆژەی وەبەرهێنان لە هەرێمی کوردستان جێبەجێکراون، کە ١٨٠ هەزار یەکەی نیشتەجێبوون بوون، لەو پڕۆژانە خەڵکی هەژار و کەمدەرامەت نەیتوانیوە زۆر سوودی لێ ببینن. دەمانەوێت لەم ٢٠ هەزار یەکەیەدا هەموو ئەوانەی سوودمەند دەبن خەڵکی شایستە بن.  رۆژی ٣١ - ٠٥ - ٢٠٢٢ مەسرور بارزانی، سەرۆکی حکومەتی هەرێمی کوردستان، سەرپەرشتیی کۆبوونەوەیەکی تایبەت بە بەدواداچوون و رێکارەکانی جێبەجێکردن و دروستکردنی ئەو ٢٠ هەزار یەکەی نیشتەجێبوونە کرد  و لایەنە پەیوەندیدارەکانی راسپارد، لە زووترینکاتدا دەست بە رێکارەکانی دروستکردنی ئەو یەکانە بکرێت.