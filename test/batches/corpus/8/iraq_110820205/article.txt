سەکینە محەمەد عەلی، راوێژکاری پارێزگاری نەینەوا بۆ کاروباری کۆمەڵایەتی دەڵێت ژمارەی ئەو تەرمانەی داعش فڕێی داونەتە نێو چاڵەکە دەیان و سەدان نین، بەڵکو هەزارانن، چونکە وەک ئەو دەڵێت داعش ژمارەیەک زیندانی لەبەردەستبوون کە هەریەکەیان لانیکەم ٦٠٠ کەسیان تێدابوو، سەرجەمیان لەدوای لەسێدارەدان فڕێدراونەتە نێو چاڵەکە.  چاڵەکە ناونراوە علو عەنتەر، ٥٠ مەتر بەرینە و ٩٠ مەتر قووڵە، پێنج کیلۆمەتر لە باکووری تەلەعفەرەوە دوورە، ٦٣ کیلۆمەتریش دەکەوێتە رۆژئاوای موسڵ.  داعش چاڵی وەکو رێگەیەکی بەرچاو بۆ شاردنەوەی تاوانی کۆمەڵکوژی بەکاردەهێنا، بەدووری ٢٠ کیلۆمەتر لە رۆژئاوای موسڵ چاڵی خەفسە هەبوو، کە بە چاڵی مەرگ ناسرابوو، داعش سەدان تەرمی فڕێدابووە نێوی.  هەر ئەو چاڵە بوو  شیفا گەردی،  بێژەری دیاری رووداو ویستی بەرنامەیەکی لەسەر بکات و پەردە لەسەر تاوانەکانی داعش لابدات، بەڵام مینێک بەخۆی و کامێرامانەکەی و ژمارەیەک چەکداری حەشدی شەعبیدا تەقییەوە، ئەم رووداوە  بووە هۆی شەهیدبوونی شیفا گەردی و ژمارەیەک چەکداری حەشدی شەعبی.