هۆرڤان رەفعەت، پەیامنێری رووداو لە سلێمانی ئەمڕۆ شەممە ١٩ - ٢ - ٢٠٢٢ رایگەیاند: "ئێستا نرخی لیترێک بەنزینی نۆرماڵ ٩٠٠ - ٩٥٠ دینارە؛ جۆرەکانی دیکەی بەنزینیش نرخیان بەرزبووەتەوە. ئەو بەرزبوونەوەیەش وایکردووە خواست لەسەر بەنزینی ٦٩٠ دیناری زیاتر بێت".  پەیامنێری رووداو دەڵێت: "ئێستا لەو بەنزینخانانەی کە بەنزینی حکومی ٦٩٠ی دینارییان لێ دابەشدەکرێت، شۆفێران دەیان مەتر ریزیان گرتووە، تەنانەت بەشێک لە شۆفێران لە کاژێر ٤ی بەرەبەیانەوە دێن و نۆرە دەگرن تاوەکو بەنزینەکەیان بەربکەوێت".  لە نێو شاری سلێمانی تەنیا لە ٧ بەنزینخانە و لە دەرەوەی شاریش تەنیا لە چەند بەنزینخانەیەکدا بەنزینی حکومی دابەشدەکرێت، ئەو بڕەشی بۆ شاری سلێمانی دەنێردرێت نزیکەی ٨٠٠ هەزار لیترە لە کاتێکدا شارەکە پێویستی رۆژانەی بە ٢ بۆ ٢ ملیۆن و ٢٥٠ هەزار لیتر بەنزین هەیە. بۆیە ئەو بەنزینەی حکومەتی عێراق دەینێرێت ٣٠ % ی خواستەکە پڕناکاتەوە.  هەروەها رەنجە جەمال، پەیامنێری رووداو لە هەولێر دەڵێت، بەهۆی بەرزبوونەوەی نرخی بەنزینی بازرگانی، خواست لەسەر بەنزینی ٦٩٠ دیناری زۆر زیادیکردووە.  بە گوتەی پەیامنێری رووداو، ئەمڕۆ لە بەشێک لەو بەنزینخانانەی کە بەنزینی حکومییان تێدا دەفرۆشرا، بەنزین نەبوو. خاوەن بەنزینخانەکان چاوەڕوانی ئەوەبوون لە دوای نیوەڕۆوە بەنزینیان پێ بگات.   وەک پەیامنێری رووداو دەڵێت، لەو بەنزینخانانەش کە بەنزینی حکومی (٦٩٠) دیناریان لێ دابەشدەکرێت، نۆرەیەکی زۆر گیراوە، شۆفێرانیش دەبێت زیاتر لە کاژێرێک بۆ دوو کاژێر  نۆرە بگرن تاوەکو بەنزینەکەیان بەردەکەوێت.  لە رۆژانی رابردوودا نرخی بەنزین لە نێوان ٥٠ بۆ ٧٥ دینار بەزربووەتەوە.