بەپێی نووسراوێکی وەزارەتی خوێندنی باڵا و توێژینەوەی زانستیی عێراق کە ئاراستەی سەرجەم زانکۆ و پەیمانگەکان کراوە، ئاماژە بەوە کراوە کە بە رەچاوکردنی ئەو دۆخە تایبەتەی لە ساڵی خوێندنی ٢٠١٩ - ٢٠٢٠ هەبووە و بەهۆی  پەتای کۆرۆنا، بۆ پاراستنی  ئایندەی ئەو قوتابیانەی نەیانتوانیوە ئەمساڵی خوێندن ببڕن، رەزامەندی دراوە لەسەر ئەوەی ئەمساڵ بە ساڵی نەکەوتن هەژمار بکرێت.  ئەمەش لەکاتێکدایە کە ماوەی چەند مانگێکە بەهۆی بڵاوبوونەوەی ڤایرۆسی کۆرۆنا دەرگای ناوەندەکانی خوێندن، لەنێویاندا زانکۆ و پەیمانگەکان داخراون.  عێراق لەسەر ئاستی جیهان ٢١ ـەمین وڵاتە لەڕووی زۆریی ژمارەی تووشبووانی دەستنیشانکراوی کۆرۆنا، بەشێوەیەک تاوەکو ئێستا ٢١٥ هەزار و ٧٨٤ کەس تووشی کۆرۆنا بوون، شەش هەزار و ٦٦٨ تووشبوویان گیانیان لەدەستداوە و ١٥٧ هەزار و ٢١٥ تووشبووش چاکبوونەتەوە.