لە راگەیێندراوەکەی نووسینگەی سەرۆکی حکومەتی هەرێمی کوردستاندا ئاماژە بەوەکراوە، یەکێک لە ئامانجەکانیان رێکخستنەوەی باج لە هەرێمی کوردستان بووە.  لە راگەیێندراوەکەی نووسینگەی سەرۆکی حکومەتی هەرێمی کوردستاندا هاتووە: "حکومەت وەک دەسەڵاتی جێبەجێکردن ناتوانێت باج زیاد بکات، بەڵکو ئەرکی ئەم دەسەڵاتە تەنیا جێبەجێکردنی یاساکانە و ئەو رێکارانەی گیراونەتەبەریش ئامانج لێیان تەنھا رێکخستنەوەی باج و رێگریکردن بووە لە خۆدزینەوە لە دانی باج؛ هەر لەم چوارچێوەیەدا باجی کۆمپانیا گەورەکان و گەورە باجدەران رێکخراوەتەوە و ئەم چەندەش کاریگەری لە سەر زیادکردنی داهات هەبووە و ئەم داهاتەش بۆ خزمەتی هاووڵاتیان دەبێت".  راگەیێندراوەکە ئاماژەی بەوەشکردووە کە "گلەیی هەبووە رێژەی باجی پیشەوەران و خاوەن دووکان و پیشە بچووکەکان زیاد بووە؛ جەنابی سەرۆکی حکومەت خۆی بەدواداچوونی بۆ ئەم بابەتەکە کرد و دوای چەند کۆبوونەوەیەک فەرمانی بە لایەنە پەیوەندارەکان کردووە کە دیارکردنی رێژەی باج بۆ پیشەوەران بە رێگەی مەزندە رابگیرێت و وێرای بەردەوامی لە کۆکردنەوەی باج، رەچاوی دۆخی ئابووری و ژیانی پیشەوەران بکرێت و نابێت باج ببێتە هۆی لاوازکردنی جووڵەی ناو بازاڕ".  لە بەردەوامیی راگەیێندراوەکەی نووسینگەی سەرۆکی حکومەتی هەرێمی کوردستاندا هاتووە، حکومەتی هەرێمی کوردستان بە رێگەی پسپۆڕانی بواری باج، خەریکی رێکخستنەوەی رێکارەکانی وەرگرتنی باجە بە شێوەیەک کە دیاریکردنی رێژە و کۆکردنەوەی باج بە شێوەیەکی گونجاو و دادپەروەرانە و شەفاف بێت، تاوەکو ئامادەبوونی ئەو سیستمەش نابێت بارگرانیی دارایی بۆ پیشەوەران دروستبێت.