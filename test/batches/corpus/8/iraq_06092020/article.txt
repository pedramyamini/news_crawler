ئەمڕۆ یەکشەممە ٢٠٢٠/٠٩/٠٦ ماهر جوهان، بریکاری وەزارەتی پلاندانانی عێراق لە لێدوانێکی رۆژنامەڤانیدا رایگەیاند، "پرۆژەیاسای بودجەی ساڵی ٢٠٢٠ ـمان رەوانەی وەزارەتی دارایی کرد و وەزارەتی دارایی رەوانەی ئەنجوومەنی وەزیرانی کرد بۆ پەسەندکردنی و رەوانەکردنی بۆ پەرلەمان بۆ ئەوەی پەسەندی بکات و رێگە خۆشبێت لەبەردەم پەسەندکردنی یاسای قەرزکردن بۆ پێدانی شایستەی فەرمانبەران و هاووڵاتییان".  ماهر جوهان ئاماژەی بەوە دا، پرۆژەیاسای بودجەی فیدراڵیی ساڵی ٢٠٢٠ کە وەزارەتی دارایی چوارشەممەی رابردوو رەوانەی ئەنجوومەنی وەزیرانی کرد، هەمان پرۆژەیاسایە کە پێشتر ئامادەکرابوو.  بریکارەکەی وەزارەتی پلاندانان ئاشکراشی کرد، "پرۆژەیاسای بودجەی فیدراڵیی ٢٠٢٠ هیچ گۆڕانکارییەکی بەسەردا نەهاتووە، تەنانەت پێدانی عەلاوە و بەرزکردنەوەی پلەی فەرمانبەرانیشی تێدا ماوە، بەڵام ئەو پلانەی دامەزراندن کە بەهۆی خانەنشینکردنی ژمارەیەک فەرمانبەران دابینکران لە پرۆژەیاسای بودجەی فیدراڵیی ساڵی ٢٠٢١ ـدا جێگیردەکرێن کە ئێستا کار بۆ ئامادەکردنی دەکرێت".  بریکارەکەی وەزارەتی پلاندانانی عێراق ئەوەی خستەڕوو، وەزارەتەکانی پلاندانان و نەوت و بانکی ناوەندیی و دەستەی گومرگ و فەرمانگەی قەرزی گشتی کار بۆ دابینکردنی پارە بۆ بودجەی فیدراڵیی ساڵی ٢٠٢١ دەکەن کە تائێستا قەبارەی کۆتایی دیار نییە.  ئەوە لە کاتێکدایە بەهۆی خۆپێشاندانەکان و ناڕەزایەتییەکان و کورتهێنانی زەبەلاحی پرۆژەیاسای بودجەی ٢٠٢٠ و دەستلەکارکێشانەوەی حکومەتی پێشوو، عێراق تاوەکو ئێستا پرۆژەیاسای بودجەی ساڵی ٢٠٢٠ ـی پەسندنەکردووە و حکومەت بەپێی یەک لەسەر دوازدەی یاسای بودجەی ساڵی ٢٠١٩ خەرجییەکانی رێکدەخات.