تریستان لۆزاچ، کرێکاری کارگەی بەرهەمهێنانی ماسکە دەڵێت: "هەموو رۆژانی یەکشەممە ئێمە دووبارە دێینەوە ئێرەو کۆدەبینەوە. دەمانەوێت بەبیری خەڵکی بهێنینەوە بۆچی بزووتنەوەکەی ئێمە دووبارە سەریهەڵداوەتەوە. نرخی سووتەمەنی ئێستا تەنانەت زیاترە لە هی ساڵی ٢٠١٨. خەڵک دەبێت ئەوە بزانن دەربڕینی ناڕەزایەتی ئێمە گرنگە بەبێ گوێدان بە بەڕێوەچوونی هەڵبژاردنی سەرۆکایەتی. "  یەکێک لە نیگەرانییەکانی چینی کەمداهات و کرێکار لە فەرەنسا کە ئێلەگ زەردەکان خۆیان بە نوێنەریان دەزانن، بەرزبوونەوەی نرخی سووتەمەنییە، کە بووەتە هۆکار بۆ بەرزبوونەوەی خەرجییەکانیان. هەندێک لە خۆپێشاندەران دەڵێن مانگانە ٢٥٠ یۆرۆ تەنیا بۆ کڕینی بەنزین خەرج دەکەن.  ژوئیل رێڤیڵ، کە خانەنشینە، دەڵێت: "ئێمە هەموومان وەک ئەندامی یەک بنەماڵەین بەبێ ئەوەی ناکۆکی لە نێوانماندا هەبێت. دیارە ژمارەی خۆپێشاندەران ئەو کات زیاتر بوون. بەڵام دەنگی ئێمەیان بە زەبری هێز کپکرد. هەروەها میدیاکان ئێمەیان کوشت".  خۆپێشاندەران دەڵێن مووچەکانیان نزیکەی ١٥٠٠ تاوەکو ١٨٠٠ یۆرۆیە لە مانگێکدا و هەندێکیان تەنیا توانای خواردنی یەک ژەمیان هەیە و ناتوانن ماڵەکانیان گەرم بکەنەوە.  یانیک رینۆ، کرێکارە لە کارگەی بەرهەمهێنانی خۆراک دەڵێت: "کاتێک چاو لەو هەمووە خەرجییانە دەکەم کە لەسەرمە، لە کۆتایی مانگ دەبینم هیچ پارەیەکم بۆ نەماوەتەوە. نرخی سووتەمەنی بەرزبووەتەوە، لەلایەکی دیکەشەوە نرخی کاڵا و شتومەک بەردەوام لە بەرزبوونەوەدایە. باجی سەر کڕینیش هەر زیاد دەکات. "   خۆپێشاندانەکانی بزووتنەوەی ئێلەگ زەردەکان لە فەرەنسا لەبەر خراپی دۆخی ئابووری و گرانی نرخی سووتەمەنی لە مانگی ١١ی ساڵی ٢٠١٨ دەستیپێکرد. هاوکات لەگەڵ نزیکبوونەوەی بەڕێوەچوونی هەڵبژاردنی سەرۆکایەتیی فەرەنسا لە مانگی نیسانی ئەمساڵدا، ئێلەگ زەردەکان بەڵێنیان داوە تاوەکو ئەو کاتە بەردەوام بن لە خۆپێشاندان.