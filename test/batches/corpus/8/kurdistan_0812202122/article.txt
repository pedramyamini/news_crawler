ساڵی رابردوو ٤٩ کۆمپانیا لە هەرێمی کوردستان زێڕیان هاوردە و هەناردە دەکرد. بڕیارە حکومەت رێگەیەک بۆ هاوردەکردنی زێڕ لە رێگەی فڕۆکەخانەکانەوە بکاتەوە.  لە بازاڕی زێرنگەرانی شاری هەولێر، هەوڵەکان بۆ دووبارە وەرگرتنەوەی مۆڵەتی هاوردە و هەناردەکردنی زێڕ لە فرۆکەخانەکانی هەولێر و سلێمانی کاریگەریی خستووەتەوە سەر جووڵەی بازاڕ.  سیروان رواندوزی، زێڕنگەر لە بازاڕی هەولێر بە رووداوی گوت: "ئەگەر رێگەم پێبدرێت ئەو زێڕەش ببەمەوە، بۆ من ئاسانکاریی زیاترە، ئەو ماوەیەی کە فڕۆکەخانەکان گیراوە زەحمەت بوو بۆ زێرنگەر، وای لێهاتبوو کیلۆی ٢ هەزار دۆلارمان دەدا تا بینێرینەوە".  وا بڕیارە لە ئایندەیەکی نزیکدا، دەرگای هاوردەکردن و هەناردەکردنی زێڕ لە رێگەی فرۆکەخانەی نێودەوڵەتی سلێمانی و هەولێرەوە بەڕووی بازرگاناندا بکرێتەوە. بەشێك لە زێڕنگەرانی نێو بازاڕیش دەڵێن دەمانەوێت ئەو کەسانەی بۆ لەمەودوا ئێمە مامەڵەیان لەگەڵ دەکەین باشتر بیانناسین چونکە کاری ئێمە لەسەر بنەمای متمانەیە.  عیرفان نەوزاد، زێرنگەر لە بازاڕی هەولێر بە رووداوی گوت: "زێرنگەریی بۆخۆی لەسەر بنەمای متمانەیە، کیلۆیەک زێڕ بە ٦٠ هەزار دۆلارە، کوا کەسێک هاوپیشەی خۆت بێت و زێرنگەربێت، کوا بیدەیتە کابرایەک نادیاربێت".  لەدوای بڕیارەکەی بەغدا، بازاڕی زێڕ لە هەرێمی کوردستان، بازاڕێكی لێڵ بووە، دیار نەبووە بڕی زێڕی هاوردە و هەناردەکراو چەند بووە، بەگوتەی گوتەبێژی سەندیکای زێڕنگەرانی شاری هەولێر، لە ساڵانی رابردوودا ٤٩ کۆمپانیا زێڕیان هەناردە و هاوردە کردووە بۆ هەرێمی کوردستان، بڕیارێکی هێڵی فڕۆکەوانیی لە بەغداوە ئەم بازرگانییەی وەستاندووە.  هەندرێن وەرتی، گوتەبێژی سەندیکای زێڕنگەرانی شاری هەولێر بە رووداوی گوت: "ئەوەی لە رابردوو بەسەر خەڵکی ئێمە هاتووە بەغدا بوو، دوو سێ زێڕنگەری زۆر بەڕێز هەبوون کە مایەپوچ بوون، ئێستا من گوێم لێبووە چەند زێڕنگەرێک دەیانوت ئەوها بڕوا واز لە کارەکەمان دەهێنین".   لە ساڵی ٢٠١٣، ١١٤ تۆن زێڕ لە فڕۆکەخانەی نێودەوڵەتیی هەولێرەوە پشکنینی بۆکراوە و هێنراوەتە هەرێمی کوردستان و عێراق، بەڕێوەبەری فرۆکەخانەی هەولێر پێی راگەیاندم، تاوەکو ئێستا بڕیارەکەی بەغدا بۆ قەدەخەکردنی هاوردە و هەناردەی زێڕ لە فڕۆکەخانەکەیان بەردەوامە. لە هەوڵێشدان تاوەکو بتوانن لە فڕۆکەخانەی هەولێرەوە زێڕ هەم هەناردە بکرێ، هەم هاوردە.