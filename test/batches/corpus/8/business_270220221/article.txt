جەواد محەممەدی، جێگری بەڕێوەبەرایەتیی ئاوە ناوچەییەکانی پارێزگای ورمێ دەڵێت؛ ئێستا دەریاچەی ورمێ دوو ملیار و ٩٢ ملیۆن مەتر سێجا ئاوی تێدایە، بەڵام ساڵی رابردوو ئەم کاتانە ٤ ملیار و ٨٨ ملیۆن مەتر سێجا بووە.  بەگوتەی جەواد محەممەدی، لە حاڵەتی ئاساییدا دەبێت رووبەری دەریاچەی ورمێ ٤ هەزار و ٦٣٥ مەتر چوارگۆشە و ئاوەکەشی ١٥ ملیار و ٥ ملیۆن مەتر سێجا بێت.  بەڵام کەمبوونەوەی ئاوی بەنداوەکانی رێژاوی دەریاچەی ورمێ، ئەم دەریاچەیە رووبەڕووی مەترسی دەکاتەوە. ئەمساڵ سەرەڕای ئەوەی کە بەفر و بارانی باش باریوە، بەڵام تاوەکو ئێستا لەچاو کاتی هاوشێوەی ساڵی رابردوو ٢ % کەمتر باریوە و ئاوی بەنداوەکانی پارێزگای ورمێش ٢٨ % کەمبووەتەوە.  رەوتی کەمبوونەوەی ئاوی دەریاچەی ورمێ لە دەیەی یەکەمی ٢٠٠٠ هەزاردا دەستیپێکرد و لە دەیەی ٢٠١٠ دا دەریاچەی ورمێ بەرەوڕووی قەیران بووەوە.   حەسەن رووحانی، سەرۆککۆماری پێشوی ئێرانیش ساڵی ٢٠١٣ و لەکاتی بانگەشەی سەرۆککۆماریی بەڵێنیدا کە دەریاچەی ورمێ دەژیێنێتەوە، پرۆژەکانی ئەو هەرچەندە رێگری لە لەنێوچوونی بە تەواوەتی دەریاچەکە کرد، بەڵام مەترسیی وشکبوونی لەسەر لانەبرد.  حەسەن رووحانی ناوەندێکی بە ناوی "دەستەی ژیاندنەوەی دەریاچەی ورمێ" پێکهێنا، بەڵام ئەم دەستەیە تۆمەتبار دەکرێ، کە بودجەی زۆری وەرگرتووە و دەسکەوتی ئەوتۆشی نەبووە.   ئیبراهیم رەئیسی، سەرۆککۆماری ئێران لە کاتی بانگەشەی هەڵبژاردنی سەرۆککۆمارییدا بەڵێنیدا بە جدی کار بۆ ژیاندنەوەی دەریاچەکە بکات.  پێشتر وەحید جەلالزادە، پەرلەمانتاری ورمێ گوتوویەتی زۆربەی پرۆژەکانی ژیاندنەوەی دەریاچەی ورمێ راوەستاون و داوای کردووە بۆ پێشگیری لە زیانێکی گەورە، خێرا هەوڵ بۆ چارەسەرکردنی کێشەکانی دەریاچەکە بدرێت.