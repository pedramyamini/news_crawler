سەلام شلوب، جووتیار بە رووداوی گوت، "بەرهەمی شووتی ئەمساڵ بە بەخشندەیی خودا باشە، شووتیمان ١٠٠ % سەرکەوتووە، خوداش رۆزی داین، سوپاس و پێزانین بۆ خودا، بەرهەمی شووتیمان سەرکەوتووە و لە پار باشترە، پار خراپ بوو، وەکو دەڵێن؛ خەڵکی بە ئەستەم خەرجییەکانیان بەدەستهێنایەوە".  لەو کێڵگانەی شارەدێی عوزێم، باشترین جۆری شووتی لە عێراق بەرهەم دەهێندرێت. سەرباری گۆڕانەکانی کەشوهەوا وەکو جووتیاران دەڵێن؛ ئەو کێڵگانە بەرهەمیان هەیە.  زیاتر لە حەوت هەزار دۆنم زەوی لە شارەدێکەدا بە شووتی چێندراوە، جووتیاران بەرهەمەکانیان دەگوازنەوە بۆ ئەو شوێنانەی کە بۆ فرۆشتنیان بە میوەفرۆشان تەرخانکراون، ئەوان رێگەیەکی دوور و سەخت دەبڕن. لە عەلوەی عوزێم باشترین بەرهەمی شووتی دەگوازرێتەوە بۆ پارێزگا جیاجیاکانی عێراق، بەڵام جووتیاران داوا دەکەن هاوردەکردنی شووتی بۆ دوو مانگ رابگیرێت بۆ ئەوەی بتوانن باشتر بەرهەمەکانیان بفرۆشن.  عەلی حوسێن، جووتیارە و دەڵێت، ئەمساڵ ماشائەڵڵا شووتییان باشترینە. دەشڵێت. "خۆڵبارین کاریگەری نەبوو، بەڵام سەرما کاریگەری هەبوو، چونکە تاوەکو ئێستا گەرمای بەتین نەهاتووە تاوەکو وا بکات شووتی پێبگات و بەرهەمی زیاتر بێت".  عەبدولعەلیم عەباس، جووتیارێکی دیکەی سنوورەکەیە و ئاماژە بەوە دەکات، "داوا لە وەزیری کشتوکاڵ دەکەین دۆخی جووتیاران رەچاو بکات و هاوردەکردن رابگرن؛ بۆ ئەوەی جووتیار سوودمەند بێت، بەتایبەت لەم مانگەدا".  وەزارەتی کشتوکاڵ رای جیاوازە و دڵنیایی دەدات کە: شەپۆلەکانی خۆڵبارین و کەمئاوی ئەمساڵ زیاتر لە ٣٥ % ـی بەرهەمی شووتییان لە تەواوی عێراق لەنێوبردووە.  حەمید نایف، گوتەبێژی وەزارەتی کشتوکاڵ باسی لەوە کرد، "شووتی و کاڵەک کەمبوون بەهۆی کەمئاوی، بۆیە ئەوەی بە بەرهەم هاتووە کەمە و بەشی پێویست ناکات، خۆ پێش دوو ساڵ بەرهەمی شووتی و کاڵەک گەیشتە ئاستی خۆبژێوی، بەڵام ئەمساڵ نەخێر کەمە، بێگومان ئاو رۆڵێکی گەورەی هەیە لە زۆر بچووکبوونی رووبەری کشتوکاڵی".