بەپێی راگەیێندراوی شانەی راگەیاندنی ئەمنیی عێراق، "بەیانیی ئەمڕۆ هەینی ٢٠٢٠/٠٩/٠٤ هێزێكی ئەمنی بە پاڵپشتیی فڕۆكە جەنگییەكانی سوپا، لە ناوچەی حەویجات لەسەر رووباری دیجلە لە سنووری كەرتی بەرپرسیارێتیی فەرماندەیی ئۆپەراسیۆنەكانی سامەڕا حەشارگەیەكی چەكدارانی داعشیان رووخاندووە".  هاوكات هێزەكانی حەشدی شەعبییش لە باكووری رۆژهەڵاتی پارێزگای دیالە شەش پێگەی چەكدارانی داعشیان كردوەتە ئامانج. ئەحمەد تەمیمی، فەرماندەی هێزەكانی حەشدی شەعبی لە دیالە گوتی، "هێزێكی حەشدی شەعبی بە پاڵپشتیی فڕۆكە جەنگییەكانی سوپا شەش پێگەی چەكدارانی داعشیان لە حەوزی زور شێخ بابا لە باكووری رۆژهەڵاتی پارێزگای دیالە كردووەتە ئامانج و زیانێكی زۆریان بە چەكدارانی داعش گەیاندووە".  فەرماندەکەی حەشد ئاماژەی بەوە دا، "پێشتر پێگەكانی داعش لەلایەن هەواڵگرییەوە دەستنیشان كراون. بەپێی زانیارییە هەواڵگریەكان ژمارەیەك لە چەكدارانی داعش لە ناوچەی زور خۆیان حەشارداوە و لە چەند مانگی رابردووشدا هێرشیان كردووەتە سەر گوندەكانی نزیكی ناوچەكە بەتایبەتی گوندەكانی ئیسڵاح و ئوم حنتە كە بەهۆیەوە ژمارەیەك هاووڵاتیی سڤیل كوژراون و برینداربوون".  سەرەڕای ئەوەی ھێزە ئەمنییەکانی عێراق داعشیان لە ناوچەکان دەرکردووە و شارەکانیان كۆنترۆڵكردوونەتەوە، بەڵام لە چەند مانگی رابردوودا چەكدارانی داعش كردەوە چەكدارییەكانیان زیادیكردووە بەتایبەتی لە دەوروبەری شاری بەغدا و ناوچەكانی نێوان پارێزگاكانی كەركووك، سەڵاحەدین و دیالە.