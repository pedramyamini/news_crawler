مێهرەنگ دوستی رەزایی، بەڕێوەبەری ناوەندی توێژینەوەی سەرچاوەکانی ئاوی بەڕێوەبەرایەتیی ئاوی پارێزگای ورمێ رایگەیاند: "رووبەری دەریاچەی ورمێ لەچاو کاتی هاوشێوەی ساڵی رابردوو، هەزار و ٢٢٦ کیلۆمەتری چوار گۆشە کەم بووەتەوە".  مێهرەنگ دوستی رەزایی دەڵێت: بە سەرنجدان بەوەی ئاوی رووبارەکان زیادی کردووە، ئەگەری هەیە لە مانگەکانی داهاتوودا رێژەیەکی زیاتری ئاو بڕژێتە دەریاچەی ورمێوە.  پێشتریش جەواد محەممەدی، جێگری بەڕێوەبەرایەتیی ئاوی پارێزگای ورمێ، گوتبووی: بەپێی دوایین رووپێوی دەریاچەی ورمێ، رووبەری دەریاچەی ورمێ دوو هەزارو ٣٢٤ کیلۆمەتر چوارگۆشەیە، لە کاتێکدا ساڵی رابردوو زیاتر لە ٣ هەزار و ٥٧٥ کیلۆمەتر چوارگۆشە بووە.  بەگوتەی جەواد محەممەدی، قوڵایی ئاوی دەریاچەی ورمێ لە چاو ساڵی ١٩٩٥ کە باشترین دۆخی دەریاچەی ورمێ بوو، نزیکەی ٨ مەتر کەم بووەتەوە.  ئەو بەرپرسە، کەمبوونەوەی بارینی بەفر و باران لە دوو ساڵی رابردوو، بەتایبەت کەمبوونی بارینی بەفر لە ساڵی رابردوو، هۆکارێکی سەرەکی دابەزینی زیاتری ئاستی ئاوی دەریاچەی ورمێن.  رەوتی کەمبوونەوەی ئاوی دەریاچەی ورمێ لە دەیەی یەکەمی ٢٠٠٠ هەزاردا دەستیپێکرد و لە دەیەی ٢٠١٠ دا دەریاچەی ورمێ بەرەوڕووی قەیران بووەوە.   حەسەن رووحانی، سەرۆککۆماری پێشووی ئێرانیش ساڵی ٢٠١٣ و لەکاتی بانگەشەی سەرۆککۆماریی بەڵێنی دا، کە دەریاچەی ورمێ دەژیێنێتەوە، پرۆژەکانی ئەو هەرچەندە رێگری لە لەنێوچوونی بە تەواوەتی دەریاچەکە کرد، بەڵام مەترسیی وشکبوونی لەسەری لانەبرد.  حەسەن رووحانی ناوەندێکی بە ناوی "دەستەی ژیاندنەوەی دەریاچەی ورمێ" پێکهێنا، بەڵام ئەم دەستەیە تۆمەتبار دەکرێ، کە بودجەی زۆری وەرگرتووە و دەستکەوتی ئەوتۆی نەبووە.   ئیبراهیم رەئیسی، سەرۆککۆماری ئێران لە کاتی بانگەشەی هەڵبژاردنی سەرۆککۆمارییدا بەڵێنی دا بە جدی کار بۆ ژیاندنەوەی دەریاچەکە بکات.  پێشتر وەحید جەلالزادە، پەرلەمانتاری ورمێ گوتبووی: زۆربەی پرۆژەکانی ژیاندنەوەی دەریاچەی ورمێ راوەستاون و داوای کردووە بۆ پێشگیری لە زیانێکی گەورە، خێرا هەوڵ بۆ چارەسەرکردنی کێشەکانی دەریاچەکە بدرێت.