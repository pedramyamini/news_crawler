بکوژەکە ناوی مەهدی حوسێنە، تەمەنی ٣٦ ساڵە و دەڵێت، پێش چوار ساڵ ئەو خێزانە کوردەی ناسیوە و دوو رۆژ لەمەوپێش داوای پارەی لە باوکی شیلان کردووە، بەڵام پێینەداوە و لەسەر ئەوەش بووە بە دەمەقاڵەیان، بۆیە باوکی شیلان بە چەقۆ دەکوژێت، پاشان هاوژینەکەی دێتەوە ماڵەوە و ئەویش بە چەقۆ دەکوژێت، دواتریش کچەکەی دەخنکێنێت.  بەشێک لە دراوسێکانیان دەڵێن لەو خانەوادەیە بێکێشەتریان نەدیوە. حاجی سەباح ئەحمەد، ھاوڕێی دارا دەڵێت "پیاوێکی ئاشتیخواز بوو، دوای نوێژی مەغریب یان عیشا دەھاتینە ئێرە لەگەڵ دارا، ئێمە چوار کەسی بەتەمەن بووین بە پیادە دەچووینە چواردەی رەمەزان یانیش دەچووین بۆ مارکێتی ماری".  محەممەد نەجات دراوسێی مالی کوژراوەکانە، لەبارەی ئەو خێزانەوە دەڵێت "ئەوان باشترین کەس بوون لێرە، رەوشت بەرز، ھیچ کێشەیەکیان نەبووە، بێگومان تاساوین بەم رووداوە، چونکە بابەتەکە ئاسان نییە بڵێن دەی تێدەپەڕێت و تەواو".  مەنسور بە ناوچەیەکی ئارامی شاری بەغدا دادەنرێت، بەڵام ئەم رووداوە ترسی خستووەتە دڵی خەڵکەوە.  گومان دەکرێت ھەڵکوتانە سەر ماڵی ئەو خێزانە کوردە پلانی پێشوەختەی بۆ داڕێژرابێت، چونکە دایک و باوکی شیلان کە نزیکەی ساڵێکە خانەنشین بوون، دەرمانخانەی کچەکەیان، خانوو و هەموو شتێکیان فرۆشتووە و ئامادەکارییان کردبوو بۆ گەڕانەوەی یەکجاری بۆ ھەرێمی کوردستان و دانانی دەرمانخانەیەک بۆ شیلانی کچیان.  دکتۆر ئەحمەد عەباس، ھاوڕێی شیلان گوتی "خوا لێی خۆشبێت، دکتۆرە کەسێکی زۆر باش و رەوشت بەرز بوو، رۆژێک لە رۆژان نەمانبیستووە کێشەی ھەبووبێت یان کەسێک کێشەی بۆ دروستکردبێت، داوا لە حکومەت دەکەین رێکاری پێویست بگرێتەبەر و رێگری لە خوێنڕشتن بکات".  بەپێی زانیارییەکانی رووداو، جگە لەو تۆمەتبارەی کە لەلایەن بەڕێوەبەرایەتیی ئاسایشی هەولێرەوە دەستگیراوە، سێ کەسی دیکەش تۆمەتبارن بەوەی دەستیان لەو تاوانەدا هەبووە.  بڕیارە سبەینێ پێنجشەممە تەرمی ئەو سێ ئەندامەی خێزانە کوردەکەی بەغدا بگەڕێندرێتەوە شاری سلێمانی و لەوێ بەخاکبسپێردرێن.