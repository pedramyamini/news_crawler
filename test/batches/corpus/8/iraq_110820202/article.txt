لوئەی خەتیب، وەزیری پێشووی كارەبای عێراق لە توویتێكدا رووی قسەكانی لە كازمی كردووە و دەڵێت: "هێزێكی چەكدار هەڵیانكوتاوەتە سەرماڵەكەم و بەوە خۆیان ناساندووە كە سەر بە نووسینگەی ئێوەن و بە فەرمانی ئێوە هاتوون و فەرمانی چۆڵكردنی خانووەكەشیان هەیە، بەبێ ئەوەی فەرمانەكە یان هیچ نووسراوێكی یاسایی بخەنەڕوو".  لوئەی خەتیب لە تویتەکەیدا کە مستەفا کازمیشی تاگ کردووە، هەروەها دەڵێت: "هێزەكە بە زەبری چەك چوونەتە نێو ماڵەكەم و دەستیان بەسەر سێرڤەری ئینتەرنێتەکەدا گرتووە، قوفڵیشیان لە خانووەكەداوە و پاسەوانيشیان بۆ داناوە".  هەروەها وەزیری پێشووی كارەبای عێراق ئاماژەی بەوەكردووە گرێبەستی بە كرێگرتنی ئەو خانووەی هەیە و كۆتایی ئەمساڵ تەواو دەبێت، تەنانەت كرێكەشی دراوە. لەكۆتایی توویتەكەیدا لوئەی خەتیب دەپرسێت "ئەوە چی روودەدات؟ ".   لوئەی جەواد خەتیب تەمەن ٥٢ ساڵ، كەسایەتییەكی سیاسیی عێراقە، لە ٢٤ی تشرینی یەكەمی ٢٠١٨ لە کابینەکەی عادل عەبدولمەهدی، کرا بە وەزیری كارەبا.  تائێستا نووسینگەی سەرۆکوەزیرانی عێراق هیچ روونکردنەوەیەکی لەبارەی هەڵکوتانە سەر ماڵی وەزیری پێشووی کارەبای عێراق نەداوە.