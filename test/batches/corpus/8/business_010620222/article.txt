رۆژی سێشەممە ٣١ - ٥ - ٢٠٢٢، فالح حەسەن خەزعەلی، ئەندامی لیژنەی نەوت و گاز لە پەرلەمانی عێراق لەبارەی هەناردەکردنی نەوتی هەرێمی کوردستان نووسراوێکی بۆ مستەفا کازمی، سەرۆکوەزیرانی عێراق ناردووە.  لە نووسراوەکەیدا ئاماژەی بەوەکردووە، رۆژی ٣٠ - ٥ - ٢٠٢٢، لیژنەی نەوت و گاز، میوانداری بەڕێوەبەری کۆمپانیای بە بازاڕکردنی نەوتی عێراق (سومۆ) و کادیرانی پێشکەوتووی کۆمپانیاکەیان کردووە، لەسەر بنەمای پرسیارەکانیان لەبارەی دۆسیەی هەنارکردنی نەوتی هەرێمی کوردستان بۆیان دەرکەوتووە، کە:  یەکەم: هەرێمی کوردستان پابەندی بڕیاری دادگەی فیدراڵیی عێراق نەبووە کە هەرێمی کوردستان پابەنددەکات نەوتەکەی رادەستی حکومەتی عێراق بکات. بە بڕیاری دادگە رازی نین و لە رێکارەکانی وەزارەتی نەوت یاخی بوونە، لەگەڵ ئەوەی وەزارەتی نەوت لە رێگەی پێشنیازەکانیانەوە ئاسانکاری پێشکێشکردووە.  دووەم: رۆژانە هەرێمی کوردستان ٤٥٠ بۆ ٤٨٠ هەزار بەرمیل نەوت هەناردە دەکات، جگە لە گاز کە لە رێگەی تانکەرەوە هەناردە دەکرێت.  سێیەم: هەرێمی کوردستان لە رێگەی دەروازە و بەندەری دەریایی لە تورکیا، نەوت دەفرۆشێت و ١٦ % ـی دەچێتە ئیسرائیل، ئەمەش جۆرێکە لە جۆرەکانی دروستکردنی پەیوەندی.  چوارەم: هەرێمی کوردستان ١١ دۆلار کەمتر لە نرخی جیهانی نەوت دەفرۆشێت، ئەمەش جۆرێکە لە بە هەدەردانی دارایی گشتی.  پێنجەم: ئەوەی لەسەرەوە پێشکێشتان کراوە، بۆ ئەوەیە سامانەکان بەشێوەیەکی دادپەروەرانە دابەشبکرێن، باڵادەستی و تاکلایەنە نەبێت لە بڕیارەکان و سامانی وڵات لە هەرێمی کوردستان و لەگەڵ بڕیارەکەی دادگەی فیدراڵیی هاوتا بێت.   فالح خەزعەلی کە پەرلەمانتاری فراکسیۆنی سەندی نیشتمانییە، کە یەکێکە لە هێزە شیعەکان داوا دەکات، "رێکاری دادپەروەرانە بگیرێتەبەر بۆ جێبەجێکردنی یاسا و ئەو دۆسیەی تێکەڵ نەکرێت بە ناکۆکی و شایستە و موزایدەی دەستکەوتی سیاسی، لە رێگەی رێکارەکانتان متمانە بدرێتە خەڵکی عێراق و ناوەڕاست و باشوور و پارێزگا بەرهەمێنەرەکانی نەوت، بەتایبەتی بەسرە کە ٩٠ % داهاتی دارایی پێکدەهێنێت، بەوەی حکومەت مکوڕ و دادپەروەرە لە جێبەجێکردنی یاسا و بەرگریکردن لە بەرکەوتەکانی هەموو پێکهاتەکانی گەلی عێراقی. "   د. سەباح سوبحی، ئەندامی لیژنەی نەوت و گاز لە پەرلەمانی عێراق بە تۆڕی میدیایی رووداوی گوت، "پێشتر لە لیژنەی نەوت و گاز رێککەوتنمان کردووە، کە هەر نووسراوێکی لەم شێوەیە بۆ سەرۆکوەزیران و وەزیری نەوت، پێویستە بە رێگەی لیژنەی نەوت و گاز بێت، نەک بە تاکە کەسی. "   ئەندامەکەی لیژنەی نەوت و گاز لە پەرلەمانی عێراق دووپاتیکردەوە، "بەڕێوەبەری گشتیی کۆمپانیای سۆمۆ تەنیا بۆ بابەتی هەرێمی کوردستان نەهاتووەتە لیژنەکەمان، بەڵکو بۆ چەندین کێشە و گرفت هاتووە کە لە نەوتی عێراقدا هەن و تایبەت نیین بە نەوتی هەرێمی کوردستانەوە. فالح خەزعەلی ئەو بابەتەی وەرگرتووە، تەنیا بۆ ورووژاندنی شەقام و ئەو کێشانەی کە لەنێوان حکومەتی فیدراڵی و حکومەتی هەرێمی کوردستان هەن، ئەگەرنا بەڕێوەبەری کۆمپانیای سۆمۆ باسی چەندین کێشە و گرفتی کردووە کە رووبەڕوویان دەبێتەوە. "   د. سەباح سوبحی، کە هاوکات پەرلەمانتاری فراکسیۆنی پارتی دیموکراتی کوردستانە دەڵێ "هەرێمی کوردستان بەردەوام لەگەڵ ئەوەبووە، دەستوور یەکلاکەرەوەیە سەبارەت بە هەموو دۆسیەکان، بە دۆسیەی نەوتیشەوە. حکومەتی هەرێمی کوردستان چەندین جار وەڵامی حکومەتی عێراق و ئەو لایەنانەی داوەتەوە، کە کار لەسەر ئەو دۆسیەیە دەکەن. بابەتی هەناردەکردنی نەوت - یش بۆ ئیسرائیل هیچ بنەمایەکی راستی نییە، ئەمانە هەموو پێشبینیکردنە، ئەگەرنا لە کۆبوونەوەکەدا کۆمپانیای سۆمۆ بەهیچ شێوەیەک باسی ئەوەی نەکردووە.   هەروەها دانانی ١٦ % هیچ بنەمایەکی نییە و  دەبێت بە بەڵگە پێمان بڵێت تاوەکو بۆ سەرۆکوەزیران و وەزیری نەوت و هەموو لایەک روون بێتەوە ئەم رێژەیەی لە کوێ هێناوە. "   ئەندامەکەی لیژنەی نەوت و گاز دەشڵێ، "بە دڵنیاییەوە ئێمە لە نزیکترین کاتدا نووسراوێک دەکەین بۆ وەزارەتی نەوت  و روونیکردنەوەی ورد لەسەر ئەم بابەتە دەدەین، چونکە ئەمە بابەتێکی سیاسییە، هەوڵیشمانداوە بەپێی ماددەی ١١١ی دەستووری عێراق مافی گەلی کوردستان بپارێزین. "   ئەندامەکەی لیژنەی نەوت و گاز گوتی، "کۆمپانیای سۆمۆ، کۆمپانیایەکی پیشەییە، بۆی نییە دەستوەردان بکات لەبارەی رێککەوتنی سیاسی و کارەکانی پەیوەستە بە حکومەتی فیدراڵی و حکومەتی هەرێمی کوردستان.  ناتوانێت بڕیاری سیاسی بدات و بڵێت ناکرێت و نابێت نەوت بەم شێوەیە و بەو شێوەیە بفرۆشرێت. ئەم کارانە پەیوەندییان بە سۆمۆوە نییە، بەڵکو پەیوەندییان بە حکومەت و ئەنجوومەنی وەزیرانە. کۆمپانیای سۆمۆش بۆی نییە هەڵسەنگاندن بۆ فرۆشتنی نەوتی هەرێمی کوردستان بکات، چونکە کۆمپانیایەکی پیشەیی و تەکنیکییە. "   د. سەباح سوبحی، کە ئەندامی فراکسیۆنی پارتییە گوتیشی "لە کۆبوونەوەکەدا بەڕێوەبەری کۆمپانیای سۆمۆ گوتی، هەرێمی کوردستان رۆژانە نزیکەی ٤٥٠ هەزار بەرمیل نەوت دەفرۆشێ. هیچ داتا و زانیارییەکیان نییە لەبارەی ئەوەی نەوت بە تانکەر بفرۆشێت، بەڵکو تەنیا زانیارییان لەسەر ئەوەیە، کە هەرێمی کوردستان چەند نەوت لە رێگەی بۆری دەفرۆشێت. بۆیە بەڕێوەبەری کۆمپانیای سۆمۆ، بەشێوەیەکی دیپلۆماسی، سیاسییانە وەڵامی پرسیارەکانی دایەوە، هەرێمی کوردستانیشی تۆمەتبار نەکرد، بەهیچ شێوەیەکیش باسی لەوە نەکرد کە لە هەرێمی کوردستانەوە نەوت بە قاچاخ دەبردرێت. "   ئەندامەکەی لیژنەی نەوت و گاز لە پەرلەمانی عێراق جەختی لەوەکردەوە، "بەڕێوەبەری سۆمۆ لە کۆبوونەوەکەدا باسی لەوەنەکردووە، سەرۆکایەتییەکانی هەرێمی کوردستان نووسراوی فەرمییان کردبێت بەوەی دان بە بڕیارەکەی دادگەی فیدراڵیی عێراقدا نانێین. هەروەها بۆشی نییە بەناوی حکومەتی هەرێمی کوردستان لێدوان بدات، ئەگەر هەرشتێک هەبێت هەرێمی کوردستان بە ئاشکرا رادەگەیێنێت. "   باسم غرێباوی، ئەندامی لیژنەی نەوت و گاز لە پەرلەمانی عێراق بە تۆڕی میدیایی رووداوی راگەیاند، "یەکێک لە ئامانجەکانی لیژنەکەمان چارەسەرکردنی ئەو ناکۆکی یان هەڵەتێگەیشتنەیە کە لەبارەی دۆسیەی نەوت لەنێوان بەغدا و هەرێمی کوردستاندا هەیە. نابێت ئەو کێشەیە هەر بەمشێوەیە بەردەوامبێت. ئێمە یەک دەوڵەتین، پێویستە  ملکەچی یەک یاسا و دەستوور بین. "   ئەندامەکەی لیژنەی نەوت و گاز لە پەرلەمانی عێراق ئاماژەی بەوە کرد، "لەنێو لیژنەکەماندا باسی ناکۆکی دۆسیەی نەوت کراوە لەنێوان هەرێمی کوردستان و بەغدا، بەڵام نەگەیشتووەتە پێکهێنانی لیژنە و گەڵاڵەکردنی پێشنیاز. پەنا بەخوا لە رۆژانی داهاتوودا بە دڵنیاییەوە باسی ئەو بابەتە دەکەین، کە بابەتێکی گرنگ و هەستیارە، بابەتێکی سیاسییە بەپلەی یەک، پێش ئەوەی بابەتێکی تەکنیکی بێت، بۆیە لە کارە لە پێشینەکانی لیژنەکەمان ئەوەیە، دەبێت ئەو ناکۆکییەی نێوان هەولێر و بەغدا چارەسەر بکرێت و بگەنە چوارچێوەیەکی دیاریکراو. "   باسم غرێباوی جەخت لەوە دەکاتەوە، "دەبێت کێشەکان لە چوارچێوەی دەستوور و یاسا و بڕيارەکانی دادگەی فیدراڵیی عێراق چارەسەر بکرێن، پێویستە رێز لە بڕیارەکانی دادگە بگیرێت، بگەنە چوارچێوەیەکی دیاریکراو لەبارەی ئەو کێشانەی لەنێوان هەولێر و بەغدا هەن. "   رۆژی ١١ - ٤ - ٢٠٢٢ شاندی حکومەتی هەرێمی کوردستان دوای بڕیارەکەی دادگەی باڵای فیدراڵی عێراق بۆ یەکەمجار سەردانی بەغدایان کرد و لەگەڵ وەزارەتی نەوتی عێراق کۆبوونەوە و تاوتوێی دۆزینەوەی میکانزمی هاوبەشیان کرد، بۆ بەڕێوەبردنی پیشەسازیی نەوت و گاز لە هەرێمی کوردستاندا.   هەمان رۆژ، کۆمپانیاى بە بازاڕکردنى نەوتى عێراق - سۆمۆ رایگەیاند، وەزارەتى نەوت سەرجەم رێوشوێنە پێویستەکانى گرتووەتەبەر بۆ جێبەجێکردنى بڕیارى داگەى فیدڕاڵیى عێراق بۆ ئەوەى ئیدارەدانى کەرتى نەوتى هەرێمى کوردستان بچێتە ژێر دەسەڵاتى وەزارەتى نەوت بە هاوئاهەنگی دەسەڵاتدارانى هەرێمى کوردستان، بەشێوەیەک کە لەگەڵ بڕیارەکانى دادگەى فیدڕاڵیى یەکبگرنەوە.