ئیمانۆیل ماکرۆنی میانەڕەو دیسان لەگەڵ مارین لۆپێنی راستڕەو هاوچەشنی هەڵبژاردنی سەرۆکایەتی ساڵی ٢٠١٧ رووبەڕووی یەک وەستاونەتەوە و بەپێی داویین راپرسی ماکرۆن بەڕێژەی ٥٧.٥ % لە بەرامبەر ماری لۆپێن بەڕێژەی ٤٢.٥ % لە پێشەوەیە.  بەپێی رۆژنامەی وۆڵ ستریت جۆرناڵ، هەڵبژاردنەکە لە کاتێکدایە کە چ لە ناوخۆ و لە چ لە چووارچێوەی یەکێتی ئەوروپادا فەرەنسا رووبەڕووی ئالنگاری سیاسی و ئابووریی بووەتەوە.  بانکە گەورەکان بەمشێوازە روانگەی خۆیان سەبارەت بە هەڵبژاردنی سەرۆکایەتیی فەرەنسا خستووەتەوە روو:  گۆڵدمان ساکس جیاواز لە راسپرسییەکان پێشبینی دەکات ماکرۆن بەڕێژەی ٩٠ % چانسی بردنەوەی هەیە.  ئەگەر ماکرۆن سەربکەوێت بەپێی گۆڵدمان ساکس بازاڕ بە شێوازی ئێستا بەردەوام دەبێت و درێژە بە بەرزبوونەوەکانی بدات، تەنانەت ئەگەر ماکرۆن دووبارە دەست بە چاکسازییە بنەڕەتییەکانی لە ئابووری و بازاڕی فەرەنسا بکاتەوە.  گۆڵدمان ساکس دەڵێت، چاکسازییەکانی ماکرۆن پێشتر لەناو بازاڕەکانی بۆرسەدا هەرسکراوە و لەبەر ئەوە بازاڕ بەباشی خۆی لەگەڵ گونجاندووە.  ئەو بانکە گەورەیە دەڵێت ئەگەر هاتوو ماری لۆپێن براوەی هەڵبژاردنەکە بێت ئەوا بازاڕەکان بەهۆی نادڵنیایی لە سیاسەتی ناوخۆ و دەرەوەی فەرەنسا تووشی شۆک دەبن.  بەپێی سیستمی هەڵبژاردنی فەرەنسا، دەسەڵاتی سەرۆکی فەرەنسا بە رادیەکی بەرچاو لەلایەن پەرلەمانەوە کۆنترۆڵ دەکرێت و ئەگەر هاتوو ماری لۆپێن براوە بێت ئەوا بەهۆی ئەوەی لە پەرلەمانی فەرەنسا هێندە پەسەندکراو نییە، بەربەستی یاسایی لە فەرەنسا دروست دەبێت. بڕیارە هەڵبژاردنی پەرلەمانی فەرەنسا لە مانگی شەش بەڕیوەبچێت.  هەرچەندە بانکی سیتی گرووپیش پێشبینی بردنەوەی ماکرۆن دەکات، بەڵام ئەگەری بردنەوەی ماکرۆن تەنیا بە ٦٥ % دادەنێت. سیتی گرووپ دەڵێت، بەپێچەوانەی ساڵی ٢٠١٧، ئەمجارە چانسی بردنەوەی ماری لۆپێن زیاترە.  سیتی گرووپ هەروەها دەڵێت، مەترسییەکانی بەردەم ماکرۆن لە هەڵبژاردنی ئێستا، کەمی رێژەی بەشداریکردن و کەم مەیلی چەپەکانە ئەگەر ژمارەیەکی کەمیان بێنەسەر سەندووقەکانی دەنگدان.  ئەو بانکە گەورەیە هەروەها ئاماژە بەوەدەدات، "ئەگەر لۆپێن براوە بێت بازاڕەکانی فەرەنسا تووشی شۆک دەبن، بەتایبەتی بازاڕی قەواڵە داراییەکان و بۆرسەی فەرەنسا. "  سیتی گرووپ هەروەها باس لەوەش دەکات، "ئەگەر هاتوو لۆپێن براوە بێت، بە ئەگەری زۆرەوە بەهای یۆرۆ زیاتر دادەبەزێت بۆ نزیکەی ١.٠٦ دۆلار. ئەگەر ماکرۆنیش براوە بێت بەرزبوونەوە لە بەهای یۆرۆ روودەدات. "  سۆسایەت جێبنراڵ کە بانکێکی فەرەنسا ئەگەری بردنەوەی لۆپێن بەدوور نازانێت. بانکەکە لە بەیاننامەیەکدا دەڵێت، "رکابەرییەکە زۆر نزیکە و نادڵنییایی زۆرە. بردنەوەی لۆپێن بەها و نرخەکان لە بازاڕەکاندا دەگۆڕێت. "  بەپێی ئەو بانکە لەنێوان ئەو سامانانەی کە گەورەترین زیانیان بەردەکەوێت، بازاڕی قەواڵە داراییەکانی فەرەنسا و ئیتاڵیان. "  سۆسایەت جێنراڵ ئاماژە بەوە دەدات، بازاڕی بۆرسەی فەرەنسا و ئیتاڵیا زۆر هەستیارن بە پرسی بە بەهێزی مانەوەی یەکێتیی ئەوروپا و سەرکەوتنی لۆپێن زیانی گەورە لە بۆرسەی فەرەنسا و ئیتاڵیا دەدات.  بانکەکە لیستی ٣٧ کۆمپانیای فەرەنسی کە سامانەکانیانی بە زیاترە لە یەک ملیار دۆلار ناوبردووە، رایگەیاندووە، سەرکەوتنی لۆپێن بەهای پشکی ئەو کۆمپانیانە دادەبەزێنێت.  هەروەها باسی قەواڵە داراییەکانی فەرەنسا و ئەڵمانیا دەکات کە ١٠ ساڵین و دەڵێت ئەگەر لۆپێن براوە بێت سوودی سەر ئەو قەواڵە داراییانە بەرزدەبێتەوە بۆ ٩٠ خاڵ. ئێستا سوودی سەر ئەو قەوالانە ٤٥ تاوەکو ٥٠ خاڵە.  قەوالە داراییەکان ئەو سامانانەن کە وەبەرهێنەران لە کاتی قەیرانەکاندا رووی تێدەکەن و بەوهۆیەشەوە ئەگەری بردنەوەی لۆپێن سوودی سەر ئەو قەواڵانە بەرزدەکاتەوە.