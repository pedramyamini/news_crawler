نیگەرانی لە کاریگەری سزاکانی رۆژئاوا لەسەر رووسیا و ئەگەری پەککەوتنی هەناردەکردنی نەوت و گازی سرووشتیی رووسیا بازاڕەکانی سووتەمەنی شڵەژاندووە. هاوکات قەبارەی کۆگاکانی نەوتی ئەمریکا گەیشتوونەتە کەمترین ئاستی خۆیان لە دەیان ساڵی رابردوو.  بەرەبەیانی رۆژی پێنجشەممە ٣ - ٣ - ٢٠٢٢ بەرمیلێک نەوتی برێنت بە ١١٦ دۆلار و ٨٣ سەنت مامەڵەی پێوەکرا، بەڵام ئەمڕۆ نرخەکە بۆ ١١٨ دۆلار و ١١ سەنت بەربووەوە. هەروەها نرخی نەوتی سووکی تەکساس ١١٥ دۆلار مامەڵەی پێوەکرا.  رۆژی چوارشەممە بەرهەمهێنەرانی ئەندام لە هاوپەیمانی ئۆپێک پڵەس بڕیاریاندا لە مانگی داهاتوودا ٤٠٠ هەزار بەرمیل نەوتی زیاتر بخەنە بازاڕەکانەوە و درێژەیان بە رێککەوتنەکانی پێشووی خۆیاندا.  بانکی ئۆسترالی نیوزلاندی ANZ لەو بارەیەوە رایگەیاند، کۆشکی سپی رایگەیاندووە کە هەناردەی بەرهەمە نەوتییەکانی رووسیا سنووردار دەکات و چاودێریی دەکات، ئەوەش نیگەرانیی لێکەوتووەتەوە کە رەنگە هەنگاوی دووەمی ئەمریکا، هەناردەکردنی نەوتی خاوی رووسیا بکاتە ئامانج.  لەلایەکی دیکەوە یەدەگی نەوتی خاوی ئەمریکا لە کۆشینگ لە ئۆکلاهاما کە لەلایەن کۆمپانیاکانەوە مامەڵەی پێوەدەکرێت دابەزیوە بۆ کەمترین ئاستی خۆی لە دوای ساڵی ٢٠١٨ وە هەروەها یەدەگی ستراتیژیی نەوتی ئەمریکا دابەزیوە بۆ کەمترین ئاستی خۆی لە ٢٠ ساڵی رابردوودا.   نرخی زێڕیش بەردەوام لە بەرزبوونەوەدایە و رۆژی شەممە هەر ئۆنسەیەک زێڕ بە ١٩٦٩ دۆلار و ٤٣ سەنت مامەڵەی پێوەکرا. هەروەها نرخی ئۆنسەیەک زیویش بە ٢٥.٦٦ دۆلار بوو.   بەهای دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٧ هەزار و ٢٠٠ دیناری عێراقی  پاوەند - دۆلار ١.٠٩ GBP / USD  دۆلار - یەن ١١٤.٦٠٤ USD / JPY  دۆلار - لیرە ١٤.١٩ USD / TRY  یەک دۆلار - ریاڵ (تمەن) ٢٦ هەزار و ١٨٠ تمەن USD / IRR  یەک دۆلاری ئەمریکی ١٢٤ روبڵی رووسی