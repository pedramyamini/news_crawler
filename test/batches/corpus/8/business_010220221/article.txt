لە رێورەسمێکی تایبەتدا، ئێوارەی رۆژی دووشەممە ٣١ی کانوونی دووەمی ٢٠٢٢ یەکەم گەشتیی ئاسمانی لە نێوان دیلۆک و هەولێر دەستیپێکردەوە.   ماوەیەک بەهۆی نۆژەنکردنەوەی تێرمینالی فڕۆکەخانەی دیلۆک (عەنتاب) و دواتر خراپی کەشوهەوا، گەشتی ئاسمانیی نێوان دیلۆک و هەولێر راگیرابوو، بڕیاربوو رۆژی ٢٤ی کانوونی دووەمی ٢٠٢١ گەشتەکان دەستپێبکەنەوە، بەڵام خراپی کەشوهەوا و شەپۆلی بەفربارین، هۆکاری دواخستنی گەشتە ئاسمانییەکان بوو. بڕیاردرا رۆژی ٢٧ی مانگ گەشتەکان دەستپێبکەنەوە، بەڵام دووبارە بەهۆی نالەباری کەشوهەواوە دواخرا. دواجار بڕیاردرا رۆژی ٣١ی کانوونی دووەم گەشتەکە بکرێت.    ئێوارەی دوێنێ دووشەممە، لە رێوڕەسمێکی تایبەتدا بەئامادەبوونی داود گوڵ، پارێزگاری دیلۆک، ژمارەیەک پەرلەمانتار، سەرۆکی گەورە شارەوانی، بەڕێوەبەری پۆلیسی شار و حەسەن عەبدولوەهاب کۆنسوڵی عێراق لە دیلۆک، یەکەم گەشتی ئاسمانیی دیلۆک - هەولێر دەستیپێکرد.   لە رێوڕەسمەکەدا داود گوڵ، پارێزگاری دیلۆک گوتارێکی پێشکێشکرد و رایگەیاند: "لە باڵەخانەی تێرمینالی نوێی فڕۆکەخانەکەماندا یەکەم گەشتیی ئاسمانی بەرەو هەولێر دەکەین. عێراق هاوبەشێکی گرنگی بازرگانیمانە، هاوکات ئاسانکارییەکی زۆر باش دەبێت بۆ بزنسمانەکان و هۆکارێکی راستەوخۆی هەناردەکاریش دەبێت. دوای ئەمەش گەشتی ئاسمانیی راستەوخۆمان دەبێت بۆ بەغدا".   پێشتر وەزارەتی گواستنەوە و ژێرخانی تورکیا لە سایتی فەرمیدا رایگەیاندبوو، رۆژی ٣١ی کانوونی دووەم، دەست دەکرێت بە گەشتی ئاسمانیی بۆ شاری ھەولێر و لە دووی شوباتیشدا بۆ ئەرمینیا.   گەشتەکان بە فڕۆکەکانی کۆمپانیای ھێڵی ئاسمانیی ئانادۆڵو ژێت دەکرێن، لە ھەفتەیەکدا، دوو گەشت لە دیلۆکەوە بۆ ھەولێر لە رۆژانی دووشەممە و پێنجشەممە دەکرێن.