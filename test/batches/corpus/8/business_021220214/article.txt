رۆژی پێنجشەممە ٠٢ - ١٢ - ٢٠٢١ ئەندامانی ئۆپێک پڵەس لەڕێگەی ڤیدیۆکۆنفرانس کۆبوونەوە و رێککەوتن کە لە مانگی کانوونی دووەمی ساڵی داهاتووەوە رۆژانە ٤٠٠ هەزار بەرمیل نەوتی زیاتر بخەنە بازاڕەوە.  کۆبوونەوەی ئۆپێک پڵەس لە کاتێکدا بەڕێوەچوو کە بەهۆی بڵاوبوونەوەی ڤایرۆسی کۆرۆنای گۆڕاوی ئۆمیکرۆن ماوەی چەند رۆژێکە نرخی نەوت ناجێگیرە و ١٤ % ی بەهاکەی لەدەستداوە. ئەمڕۆش دوای کۆتاییهاتنی کۆبوونەوەکە، نرخی نەوت دابەزینێکی دیکەی تۆمارکرد، بەشێوەیەک کە نرخی بەرمیلێک نەوتی برێنت بۆ ٦٨ دۆلار و نەوتی سووکی تەکساسیش بۆ خوار ٦٥ دۆلار دابەزی.  پێش بەڕێوەچوونی کۆبوونەوەکە، بەشێک لە شرۆڤەکارانی بازاڕی نەوت پێشبینییان دەکرد، بەرهەمهێنەرانی نەوت بەهۆی دابەزینی چەند رۆژی رابردووی نرخی نەوت پلانی زیادکردنی بەرهەمهێنان رابگرن یان کەمتر لە ٤٠٠ هەزار بەرمیل نەوت بخەنەڕوو.  سەرەڕای بڕیارەکەی ئۆپێک پڵەس بە پابەندبوون بە پلانی زیادکردنی بەرهەمهێنانی نەوت، بەڵام هێشتا جێگەی رەزامەندیی ئەمریکا نییە کە داوای لێکردوون ئاستی بەرهەمهێنانی نەوت زیاتر لەو بڕە زیاد بکەن. لە چەند مانگی رابردوودا بەهۆی بەرزبوونەوەی نرخی نەوت، نرخی سووتەمەنی لە زۆربەی وڵاتان بەتایبەت لە ئەمریکا، چین، هیندستان، ژاپۆن و کۆریای باشوور کە بەکارهێنەری سەرەکیی نەوتن، بەرزبووەوە. ئەو وڵاتانە بۆ دابەزاندنی نرخی نەوت بڕیاریاندا نەوتی یەدەگی ستراتیژیی خۆیان بخەنە بازاڕەوە.  مانگی نیسانی ساڵی رابردوو بەهۆی دابەزینی مێژوویی نرخی نەوت، ئەندامانی ئۆپێک پڵەس رێککەوتن ٩.٦ ملیۆن بەرمیل نەوتی کەمتر بەرهەمبهێنن کە دەکاتە ١٠ % ی کۆی بەرهەمی نەوتی جیهان.  بەپێی رێککەوتنی نێوان ئەندامانی ئۆپێك پڵەس، لە مانگی ئەیلوول و تشرینی یەکەمی ئەمساڵەوە دەبوو مانگانە ٤٠٠ هەزار بەرمیل نەوتی زیاتر بەرهەمبهێنن، لە کاتێکدا توانیویانە ٧٠٠ هەزار بەرمیل زیاد بکەن، ئەوەش کەمترە لە ئامانجەکەیان کە ٨٠٠ هەزار بەرمیلە. ئێستا هەر ٢٣ ئەندامەکەی ئۆپێک پڵەس ٣.٨ ملیۆن بەرمیل نەوتی کەمتر بەراورد بە پێش بڵاوبوونەوەی کۆرۆنا بەرهەمدەهێنن.