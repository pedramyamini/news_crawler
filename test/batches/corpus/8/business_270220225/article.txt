وڵاتانی رۆژئاوا لە سزا نوێیەکانیان قەبارەی هاوردە و هەناردەی روسیایان کردووەتە ئامانج. ئۆرسولا ڤۆن دەرلاین، سەرۆکی کۆمیۆسیۆنی ئەوروپا لە کۆنفرانسێکی رۆژنامەڤانیدا سزا نوێیەکانی راگەیاند. ڤۆن دەرلاین رایگەیاند، یەکێتیی ئەوروپا و هاوبەشەکانی پێکەوە کاردەکەن بۆ ئەوەی مەکینەی شەڕی پووتین بوەستێنن.   یەکێک لە رێگەکانی لاوازکردنی ئابووریی رووسیا بەپێی پێشنیازەکانی ڤۆندەرلاین ئەوە بوو کە چەندین بانکی رووسی لە سیستمی سویفت لابدەن. ئەوە دەبێتە هۆکار بۆ ئەوەی ئەو بانکانە لە سیستەمی دارایی جیهان داببردرێن و بەوپێیەش ناتوانن لە پانتاییەکی نێودەوڵەتی کارەکانیان بکەن. سویفت سیستەمی گواستنەوەی پارەی نێوان بانکەکانە و دابڕانی بانکە رووسییەکان دەبێتە هۆکار بۆ ئەوەی ئەو بانکانە نەتوانن مامەڵە نێودەوڵەتییەکانیان بکەن و بەپێیەش بەشێوازێکی کاریگەر دەبێتە هۆکار بۆ بلۆککردنی هاوردە و هەناردەکاری رووسیا.  تۆڕی جیهانیی گواستنەوەی پارەی سویفت، ١١ هەزار بانک و دامەزراوەی دارایی لە ٢٠٠ وڵاتی جیهانەوە پێکەوە گرێداوە و رۆژانە بە بڕی ٥ تریلیۆن دۆلار پارە لە رێگەی ئەو تۆڕە دەگوازرێتەوە. زۆربەی مامەڵە بازرگانییەکان لە رێگەی ئەو تۆڕە ئەنجام دەدرێت.   بەرپرسانی ئۆکراینا پێشوازییان لە بڕیاری وڵاتانی رۆژئاوایی کرد. لە رێگەی ئەم تۆڕە گەورەیە رۆژانە نزیکەی ٥٠ ملیۆن پەیام لە نێوان بانکەکاندا نێردراوە بۆ گواستنەوەی پارە. بەرپرسانی ئۆکراینا هەر لە یەکەم رۆژی دەستپێکی شەڕ داوایان کردبوو کە تۆڕی سویفت لەسەر بانک و دامەزراوە رووسییەکان قەدەخەبکەن.  ئۆکسانا ماکارۆڤا، باڵیۆزی ئۆکراینا لەو بارەوە رایگەیاند، "ئێمە داوا لە ویلایەتە یەکگرتووەکان و هاوپەیمان و دۆستەکانمان کە رووسیا لە هەموو شتێکەوە قەدەخەبکەن. بڕینی سویفت لەسەر ئەوان یەکێکە لە بژاردەکان. ئێمە پێمانوایە ئەوە سزایەکی زۆر کاریگەرەوە هێشتا سزای قورسی دیکە هەیە کە دەکرێت لەسەر رووسیا جێبەجێبکرێت. "   جگە لە داخستنی تۆڕی سویفت، وڵاتانی رۆژئاوا هەروەها سامانەکانی بانکی ناوەندی رووسیایان کە بە ٦٣٠ ملیار دۆلار دەخەمڵێنرێت سڕکردووە، بە ئامانجی ئەوەی کە حکومەتی رووسیا نەتوانێت کەڵکی لێوەربگرێت و ئەگەر هاتوو شەڕ درێژەی خایاند، بیکاتە پارە و خەرجییەکانی شەڕی پێ دابینبکات.  قەدەخەکردنی بانکە رووسییەکان لە بەکارهێنانی تۆڕی سویفت دەبێتە هۆکار بۆ ئەوەی ئەو بانکانە نەتوانن بە شێوازی ئاسایی کارەکانی خۆیان ئەنجام بدەن و مامەڵە نێودەوڵەتییەکانیان بەڕێبکەن.  وەزارەتی گەنجینەی ئەمریکا رایگەیاند، بڕیاری قەدەخەکردنی بەکارهێنانی سویفت لە بانکە رووسییەکان دەبێتە هۆکار بۆ ئەوەی دامەزراوە داراییەکانی رووسیا نەتوانن مامەڵەکانی گۆڕینەوە و گواستنەوەی دراو لە بازاڕی ئاڵوگۆڕی دراوی جیهان کە بە فۆرێکس ناسراوە ئەنجام بدەن کە قەبارەکەی رۆژانە ٤٦ ملیار دۆلارە و ٨٠ % ـی ئەو مامەڵانە بە دۆلارەوە دەکرێن.  بەپێی وەزارەتی گەنجینەی ئەمریکا گەمارۆ نوێیەکان و بێبەشکردنی رووسیا لە تۆڕی سویفت ٨٠ % ی هەموو کەرتی بانکی رووسیای کردووەتە ئامانج.  دوو بانکی گەورەی رووسی، سبێربانک و ڤی تی بی بانک رایانگەیاندووە ئامادەن بۆ هەرچەشنە پەرەسەندنێک و خۆیان بۆ خراپترتن سیناریۆ ئامادەکردووە.  بەپێی شارەزایانی دارایی، زیانی داخستنی سویفت لەسەر بانکە رووسییەکان بەتەنیا زیان لە سیستمی دارایی رووسیا نادات، بەڵکو زیان لە دامەزراوە داراییەکانی ئەوروپاش دەدات.  ئەو بانکە ئەوروپییانەی کە لە رووسیا لقیان هەیە و سامانیان لەو وڵاتدا هەیە زیانی گەورەیان پێدەگات.  لە نێوانیشیاندا بانکە ئیتاڵی و فەرەنسییەکان کە پێکەوە ٢٥ ملیار دۆلار سامانیان لە رووسیا هەیە. لەبەر ئەوەشە کە دوای راگەیاندنی سزاکانی سەر رووسیا، بەهای پشکی ئەو بانکانە گەورەترین زیانیان بەرکەوت.  سویفت (SWIFT)، کورتکراوەی کۆمەڵەی گەیاندنی جیهانی نێوان بانکەکانە (Society for Worldwide Interbank Financial Telecommunication) کە زۆربەری مامەڵەکانی گواستنەوەی پارە لە جیهاندا لە رێگەی ئەو سیستەمە ئەنجام دەدرێت. سیستمەکە بۆ ناردنی پەیامە لە نێوان بانکەکاندا لە رێگەی کۆدی تایبەتی بانکەکان (BIC) و کۆدی تایبەتی بەکارهێنەران (IBAN)ە.  ئەو سیستمە بە خێراترین سیستەم و سەلامەتترین سیستەمی ئێستای گواستنەوەی پارەی جیهان ناوزەدکراوە.  بەپرسانی ئەمریکی رایانگەیاندووە لەوە بەدواوە ئەگەر بانکێکی رووسی بیەوێت پارە بۆ بانکێکی دیکە لە دەرەوەی رووسیا بگوازێتەوە رەنگە ناچاربێت لە رێگەی فاکس و تەلەفۆنەوە ئەو کارە ئەنجام بدات. بەپێی بەرپرسانی ئەمریکی هەرچەندە لەبەر سەپاندنی سزای قورس بەسەر رووسیا چیدیکە بانکەکانی دەرەوەی رووسیا نایانەوێت پارە لە دامەزراوە داراییەکانی رووسیا وەربگرن.  وڵاتانی رۆژئاوایی رایانگەیاندووە، لیستی ئەو بانک و ناوەندە داراییانەی کە تۆڕی سویفتیان لێدەبردرێت نوێ دەکەنەوە و رایدەگەیێنن، بەڵام جەختیان لەوە کردووەتەوە کە ئەو بانکانە کە پێشتر لە لیستی گەمارۆکانی سەر رووسیا هاتوون، لە نێوان لیستە نوێیەکاندان.  جۆ بایدن، سەرۆکی ئەمریکا رایگەیاندووە، ئەمریکا و هاوپەیمانەکانی ئەنجامدانی مامەڵە بە دۆلار و یەن و یۆرۆ بۆ رووسیا سنوورداردەکات.