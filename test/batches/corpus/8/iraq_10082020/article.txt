سەرچاوە عێراقییەکان ئاشکرایدەکەن هەفتانە رووداوی گیانلەدەستدانی خەڵکانی سڤیل، بەهۆی تەقینەوەی مین و بۆمبە چێنراوەکان لەو شارانەدا کە پێشتر لە ژێر دەستی چەکدارەکانی رێکخراوەکەدا بوون، دووبارە دەبێتەوە. بەتایبەت لە گوندەکان و ناوچە دوورەدەستەکاندا.  بەرپرسانی وەزارەتی ناوخۆی عێراق بە ماڵپەری عەرەبی جەدیدیان راگەیاندووە، کە ئەوەی داعشی بەجێیهێشتووە، هەفتانە لانیکەم پێنج کەس دەکوژێت، لەسەرەتای ئەمساڵیشەوە، تا دێ ژمارەی بریندارانی ئەو تەقینەوانە روو لە زیادبوونە.  داعش لە کاتی داگیرکردنی شارەکاندا، تاکتیکی ' پەرژینی ئاگرین ' ی پەیڕەو دەکرد، کە بریتیبوو لە چاندنی مین و بۆمبی تەوقیتکراو لە چوادەوری شارەکان، ئەمەش بۆ رێگرتن لە هاتنە پێشەوەی هێزە عێراقییەکان، لە کاتی پرۆسەی رزگارکردنی شارەکاندا. داعش هەمان تاکتیکی لە کۆڵان و گەڕەکەکان و ماڵەکانیشدا پەیڕەو دەکرد.  هەرچەندە سێ ساڵ بەسەر پرۆسەی رزگارکردنی شارەکان، لە چەکدارانی داعش تێپەڕیوە، بەڵام تائێستا دۆسێی ناوچە ئازادکراوەکان لەپێناو خاوێنکردنەوە و ئاوەدانکردنەوەدا، رێگریی بۆ دروستدەکرێت، بەهۆی ناکۆکی نێوان ئەو لایەنانەوە کە هەوڵی سەپاندنی دەسەڵاتی خۆیان بەسەر ناوچەکاندا دەدەن.  هەر ئەو ناکۆکییانە وایکردووە، هەوڵەکانی خاوێنکردنەوەی شارەکان لە پاشماوەی جەنگ و داڕووخانی باڵەخانە و خانووەکان و بۆمب و مینە چێنراوەکان، بە سستی بەڕێوەبچن یان هەندێکجار هەر نەدرێن.  هەرچەندە دەسەڵاتدارانی عێراق خاوێنکردنەوەی هەندێک ناوچەیان راگەیاندووە، بەڵام تائێستا ژمارەی قوربانییان و بەرکەوتووانی خەڵکانی کەمدەرامەت، جووتیاران و منداڵان و ئافرەتان، رانەوەستاوە.  رێکخراوە نێودەوڵەتییەکان، ئەرکی پڕکردنەوەی بۆشایی پلانەکانی حکومەتیان بۆ چارەسەرکردنی ئەو کێشەیە لە ئەستۆ گرتووە. لە ناوچە جیاوازەکانی عێراقیشدا سەنتەرەکانی راهێنان و ئامادەکردنەوە، بە پشتگیری ژاپۆنی و بەریتانییەکان لە کاردان و خزمەتگوزاری پێشکێشی بەرکەوتووانی مینەکان دەکەن. بەڵام کێشەکە لەوەدایە کە حکومەت لەو کارەدا بەشدار نییە، هەروەها گەندەڵیی دارایی و کارگێڕی، کاریگەریی زۆریان لەسەر هەڵگرتنەوەی مین لەو ناوچانەدا دروستکردووە.  بەرپرسێکی پلەباڵای وەزارەتی ناوخۆی عێراق، بە ماڵپەرە عەرەبییەکەی راگەیاندووە، کە بەردەوامبوونی چنینەوەی گیانی خەڵکانی بێتاوان لەلایەن پاشماوەی تەقەمەنییەکانی داعشەوە، بۆ گەندەڵی لە پرۆسەکانی ناردنی گرێبەستی ژمارەیەک لە رێکخراوەکاندا دەگەڕێتەوە، کە پێشتر لەسەر بنەمای رووبەر پەسەندکراوە، بەو مانایەی ئەو کرێکارانەی لە هەڵگرتنەوەی مینەکاندا کاردەکەن، کرێی کارەکەیان بەپێی رووبەری پاککراوە وەردەگرن، جیا لەوەش زۆربەی کرێکارەکان، ئەزموونی ئەو کارەیان نییە.  ئەو بەرپرسە دەڵێت دوایین قوربانییەکانی مین، دایکێک و سێ منداڵی شوانکارەبوون لە نەینەوا، ئەوان لە تەقینەوەی بۆمبێکی چێنراودا لە رۆژئاوای مووسڵ گیانیان لەدەستدا. بۆمبەکەش لە ناوچەیەکەدا تەقییەوە، کە پێشتر لە ژێر دەستی داعشدابوو، راگەیەندرابوو کە ئەو ناوچەیە بە تەواوی لە تەقەمەنی خاوێنکراوەتەوە.  لەوانەیە بابەتی خاوێنکردنەوەی شارە رزگارکراوەکانی ژێر دەستی داعش، لە چەک و تەقەمەنی، دوا بواری گەندەڵی یان نوێترین بوار بێت کە بەهۆیەوە عێراقی تێدا بە گەندەڵی تۆمەتبار دەکرێت. حکومەتی عێراق لە پرۆسەی خاوێنکردنەوەی ناوچە جیاوازەکاندا، لە چەندین لایەنەوە هاوکاری پێدەگات، بەڵام پێناچێت ئەو هاوکارییانە کاریگەرییەکی ئەوتۆیان لەسەر زەوی هەبێت.  عێراق لە چەندین وڵاتەوە بۆ پرۆسەی خاوێنکردنەوەی ناوچەەکان لە تەقەمەنی، مین و پاشماوەکانی شەڕ، هاوکاری پێدەگات، بەتایبەت ویلایەتە یەکگرتووەکانی ئەمریکا. وەزیری دەرەوەی ئەمریکا مایک پۆمپەیۆ، لەسەرەتای ٢٠١٨ دا گوتی وڵاتەکەی ١٦٠ ملیۆن دۆلاری بۆ هەڵگرتنەوەی مین لە عێراقدا تەرخانکردووە، کە ٧٠ ملیۆن دۆلاری بۆ پارێزگاری نەینەوایە.  وەزارەتی گەشەپێدانی نێودەوڵەتیی بەریتانیا ئاشکرایکرد، تاکۆتاییەکانی ٢٠١٨، سەرکەوتوو بووە لە هاوکاریکردنی عێراق بۆ لابردنی نزیکەی ١٦٥٠٠ کیلۆگرام لە تەقینەوە. هەروەها ٨٠٠ پشتێنەی بۆمبڕێژکراو، جیا لە دوو هەزار پارچەی ئامادەکراو بۆ تەقینەوە.  عەلیا هاشم ٤٣ ساڵ، هاوژینەکەی و نۆبەرەکەی لەدەستداوە و کچەکەشی دووچاری کەمئەندامیی هەمیشەیی بووە، بەهۆی تەقینەوەی مینێکی پاشماوەی داعشەوە. ئەو لەگەڵ هاوژینەکەی و منداڵەکانیدا دەگەڕایەوە بۆ کێڵگەکەی خۆیان لە گوندی فەتحەی باکووری مووسڵ. روونیدەکاتەوە لە ماوەی ساڵانی رابردووی شەڕدا، لە چەندین رووداو رزگاریان بووە، پێیوابوو دوای گەڕانەوەیان بۆ گوندەکەیان لە پاش رزگارکردنی لە دەستی داعش، ئیدی هەموو شتێک کۆتاییهاتووە، بەڵام نەفرەتییەکانی داعش وازی لێنەهێنان و ئەوەی لە ژێر زەویدا شاردبوویانەوە، چاوەڕێیان بوو.  عەلیا روونیدەکاتەوە، دوای هەڵکەندنی بیرێکی نزیک لە کێڵگەکەیان لەلایەن یوئێنەوە، هەوڵیانداوە رێڕەوێکی ئاو بۆ سەر کێڵگەکەیان رابکێشن، لە کاتی هەڵکەندنی رێڕەوەکەدا، مینێکی داعش تەقییەوە و بووە هۆی گیانلەدەستدانی هاوژینەکەی و کوڕەکەی و برینداربوونی کچەکەی کە لێیانەوە نزیکبوو. ئەو دەڵێت قاچی کچەکەم بەسەختی برینداربوو، دواتر ناچاربوون بۆی ببڕنەوە.  عەلیا بەخەمێکی قوڵەوە دەڵێت "خۆزگە تا ژیانم ماوە لە ژێر چادرێکی ئاوارەکاندا لە بیابان بماباینایەتەوە، نەک بێینەوە سەر خاکەکەی خۆمان و ئەوان لەدەست بدەم".  لە باشووری فەلوجە، گوندی نەعیمیە هەیە، ئەو گوندە مەرگەساتێکی لەبیرنەکراوی بەدەستی مینەکانی داعشەوە تێدا تۆمارکرا.  لە کۆتاییەکانی کانوونی یەکەمی ساڵی رابردوودا، کاتێک قوتابییان روویان لە قوتابخانە دەکرد بۆ رۆژێکی دیکەی خوێندنی ئاسایی، بۆمبێک لەسەر رێگەی ژمارەیەکیان تەقییەوە کە بووە هۆی گیانلەدەستدانی ٥ منداڵ، لە نێویاندا سێ برا. محەمەد جەمیل، خزمی نزیکی یەکێک لە قوربانییەکان دەڵێت، بەنیازە سکاڵای یاسایی لەسەر ئەو لایەنە تۆماربکات کە رایگەیاندبوو، ناوچەکە مینی تێدا نەماوە و بەوەش خەڵک دڵنیابوونەوە و دەستیانکردەوە بە ژیانی ئاسایی و منداڵەکانیان بۆ قوتابخانە ناردەوە. ئەو دەڵێت ئەوەی هەواڵەکەی راگەیاند، خەڵکی فریودا و منداڵەکانیشی بەکوشت دا.  جەمیل، قسەی بۆ "عەرەبی جەدید" کردووە دەڵێت: "ناوە ناوە گوێمان لە دەنگی تەقینەوە دەبێت و دواتر هەواڵی قوربانییەک یان دوو قوربانیی دەزانین. ناوچەکە پڕە لە مین و تەقەمەنی، هەمووی هەڵنەگیراوەتەوە و ئێستا ئیدی هەمووان سەرقاڵی ئەوەن کە رێچکەی رۆیشتن بۆ ناوچە جیاوازەکان و بۆ قوتابخانە فێری منداڵ و هاوژینەکانمان بکەین، کە پێشتر خەڵکی بەسەریاندا رۆیشتووە".  لە نەخۆشخانەی رەمادی، کە بەشێکی تایبەتی بۆ دروستکردنی پەلی دەستکرد کردووەتەوە، عەلی دلێمی بە ماڵپەرە عەرەبییەکەی راگەیاندووە: "زۆربەی قوربانییە نوێیەکان، بوونەتە قوربانیی مین و پاشماوە جەنگییەکانی داعش". ئەو دەڵێت "کارەکە پێویستی بە توانای زۆر و ئامێری میندۆزەرەوە و کارکردنی تیمی گەڕان لە ناوچە رزگارکراوەکان هەیە".   بەدر زەیدی، ئەندامی لیژنەی ئاسایش و بەرگری لە پەرلەمانی عێراق، رایگەیاندووە "هەندێک ناوچەی عێراق کە کەوتنە ژێر کۆنترۆڵی داعش، هێشتا بەدەست کێشەی زۆر و گەورەوە دەناڵێنن، لەنێویاندا دواکەوتنی ئاوەدانکردنەوە و قەرەبووکردنەوەی دانیشتووان و کارکردن بۆ گەڕانەوەی ئاوارەکان. ئەمە جیا لە کێشەکانی ژینگە، لە نێویاندا مین کە داعش بەبەرنامە کاری بۆ بڵاوکردنەوەیان کردووە".  ئەو زیاتر دەڵێت "هەوڵەکانی عێراق بەهاوکاریی نێودەوڵەتی تائێستا کۆتایی بە کێشەکان نەهێناوە. تائێستا ناوە ناوە گوێمان لە هەواڵی تەقینەوەی بۆمبە چێنراوەکان و مینەکان دەبێت، کە خەڵکی بێتاوان بەهۆیەوە دەبنە قوربانی، ئەو تەقینەوانە یان دەبنە هۆی گیانلەدەستدانی کەسەکان، یان دووچاری شێوانی جەستە و هەندێکجار لەدەستدانی دەستوقاچیان دەکات".  پەرلەمانتارەکە روونیدەکاتەوە کە: "دواکەوتنی پرۆسەی خاوێنکردنەوەی ناوچە ئازادکراوەکان لە پاشماوەکانی شەڕ، پێویستی بەکاری دوو هێندە هەیە، لەگەڵ پشتگیری و ئەزموونی نێودەوڵەتی لەو بوارەدا". هەروەها دەڵێت "وێڕای تێپەڕینی چەند ساڵێک بەسەر کۆتاییهاتنی شەڕدا، کەچی هێشتا چەندین ناوچەی شارەکانی نەینەوا، ئەنبار و سەڵاحەدین بە کەڵکی گەڕانەوەی دانیشتووانەکەی نایەن".  فازڵ جومعە، ئەفسەری خانەنشینی سوپای پێشووی عێراق، کە ئێستا ئەندامی رێکخراوێکی خۆبەخشانەی تایبەت بە هەڵگرتنەوەی مین و پاشماوەکانی جەنگە لە شارە رزگارکراوەکانی ناوەڕاست و رۆژئاوای عێراق، دەڵێت لانیکەم لەسەرەتای ساڵی ٢٠١٩ ەوە تا ئێستا، ٢٠٠ کەس بەهۆی تەقینەوەی مین و بۆمبەکانەوە گیانیانلەدەستداوە. سەدان کەسی دیکەش برینداربوون.  ئەو روونیدەکاتەوە نەینەوا و سەڵاحەدین پێشەنگی ژمارەی قوربانییەکانن. زۆرینەی قوربانییەکانیش خەڵکی سڤیلی دانیشتووی گوند و دەشتاییەکانن، کە لە کاتی کارکردن لە کێڵگەکانیان یان لەوەڕاندنی ئاژەڵەکانیان دووچاری رووداوەکان دەبن.  ئەفسەرە خانەنشینەکە زیاتر دەڵێت، منداڵان بەشێکی بەرچاوی قوربانییەکانن، ئەمە جیا لە ئەندامانی هێزە ئەمنییەکان و خۆبەخشەکان کە لە کاتی کارکردن بۆ هەڵگرتنەوەی مینەکاندا گیانلەدەستدەدەن.  بەپێی لێدوانی بەرپرسە عێراقییەکان، تیمە پسپۆرەکان هاوکارن لە هەڵگرتنەوەی مین و تەقەمەنییەکان لە هەموو ناوچە ئازادکراوەکانی ژێر دەستی داعش. لە ماوەی رابردووشدا بەڕێوەبەرایەتی کاروباری هەڵگرتنەوەی مینی سەر بە وەزارەتی ژینگە، خراوەتە سەر وەزارەتی تەندروستی.  سەرچاوەیەکی ئەو بەڕێوەبەرایەتییە کە ناوی خۆی ئاشکرا نەکردووە، دەڵێ کێشەی گەورە لە بەرەوپێشچوونی تەواوکردنی هەڵگرتنەوەی هەموو مینەکان لە شارە رزگارکراوەکاندا، بۆ نەبوونی ئەزموونی ناوخۆیی دەگەڕێتەوە. ئەو روونیدەکاتەوە کە بەڕێوەبەرایەتییەکەیان چەندینجار داوای لە حکومەت کردووە بۆ دابینکردنی کارمەندی زیاتر لەو بوارەدا بەهاوکاریی رێکخراوە نێودەوڵەتییەکان".  سەرچاوە سەربازییەکانی عێراق دەڵێن، کێشە تەنیا لەو مین و تەقەمەنییانەدا نییە کە داعش لە شارەکانی ژێر دەستیدا چاندوونی، بەڵکو بەر لە داعش چەندین رێکخراوی دیکەی تووندڕەو هەمان کاریان کردووە، جەنگەکانی عێراقیش لە دەیەکانی رابردوودا، هەزاران کێڵگەی بەمینچێنراوی لێبەرهەمهاتووە، بەڵام داعش تەنگژەکەی قوڵت کردەوە.  پێشتر ستیڤانۆ تۆسکانۆ، بەڕێوەبەری سەنتەری ژنێفی نێودەوڵەتی بۆ پرۆسە مرۆییەکانی هەڵگرتنەوەی مین، ئاشکرایکردبوو کە عێراق تا ساڵی ٢٠٢٨ دەبێتە وڵاتێکی خاوێن لە مین.  تۆسکانۆ کە لە بەغدا لە کۆنگرەیەکی رۆژنامەڤانیدا قسەی کردبوو، دەڵێت رێگریمان لەبەردەمە، لە دەستنیشانکردنی ئەو ناوچە نوێیانەی مینەکانیان تێدا چێنراوە.  لەهەمان کۆنگرەدا، کامەران حەسەن، بریکاری وەزارەتی تەندروستی عێراق رایگەیاندبوو، کە ئامار و داتای مینەکان و نەخشەی بڵاوبوونەوەی کێڵگەکانی مینیان بە رێکخراوەکە داوە، بەتایبەت لە هەردوو شاری نەینەوا و کەرکووک، دوای ئەوەی عێراق رزگارکردنی ناوچەکانی ئەو دوو پارێزگایەی لە داعش راگەیاند کە لە ٢٠١٤ ەوە لە ژێر دەستیدابوون.  ئامارەکانی نەتەوە یەکگرتووەکان کە لە نیسانی ٢٠١٩ دا بڵاوکراوەتەوە، باس لە ١١٠ ملیۆن مین لە هەموو جیهاندا دەکات، کە ٤٠ % یان لە وڵاتانی عەرەبییە.  بەپێی ئامارەکانی یو ئێن، میسر لە پێشەنگی وڵاتانی عەرەبییە لە  مینی چێندراو لە خاکەکەیدا و ٢٣ ملیۆن مینی ئامادە بۆ تەقینەوە لەو وڵاتەدا هەیە. یو ئێن دەڵێ لە هەر پێنج مین لە جیهاندا، یەکێکیان لە میسرە.  هەمان ئامار ئاشکرایکردووە عێراق خاوەنی پلەی دووەمی ئەو ریزبەندییەیە، بە ١٠ ملیۆن مین. زۆرینەی ئەو مینانە بۆ جەنگی هەشت ساڵەی نێوان عێراق و ئێران دەگەڕێتەوە.  نەتەوە یەکگرتووەکان دەڵێ داعش رۆڵی گەورەی هەبووە لەزیادکردنی ژمارەی ئەو مینانەی لە عێراقدا هەن. ئەمەش بە مینڕێژکردنی دەیان شار و ناوچەی جیاوازی وڵاتەکە لە ساڵانی کۆنترۆڵکردنیدا بۆ ئەو شارانە.  ١٨ی شوباتی ساڵی ٢٠١٨، پییەر لۆدهامەر، پسپۆری هەڵگرتنەوەی مین لە نەتەوە یەکگرتووەکان گوتی، بەتەنیا شاری مووسڵ پێویستی بە ١٠ ساڵ کاری بەردەوام هەیە، بۆ خاوێنکردنەوەی لەو مین و تەقەمەنییانەی تێیدا چێنراون.  سەردار بالیسانی، پسپۆری سەنتەری عێراقی بۆ لەناوبردنی مین، ئاشکرایکردووە کە لە کۆتایی هەشتاکانەوە تائێستا ٢٩ هەزار کەس بەهۆی مینەوە لە عێراقدا گیانیانلەدەستداوە، زۆرینەیان منداڵانی خوار تەمەنی ١٤ ساڵە.  سەردار قسەی بۆ ماڵپەری ' خەلیج ئۆنلاین ' کردووە و دەڵێت ٧٠ هەزار کەس لە عێراقدا بەهۆی مین و تەقەمەنییەوە، پەلێک یان زیاتریان لەدەستداوە.  بەقسەی بالیسانی، عێراق لە ریزی دووەمی وڵاتانی جیهانە لە بڵاوبوونەوەی میندا لە جیهان، ئەو دەڵێت رێکخراوە نێودەوڵەتییەکان دەڵێن زیاتر لە ٢٥ ملیۆن مین لە رووبەری ١٨٤٠ چوارگۆشەی خاکی عێراقدا چێنراوە، کە بەسەر ١٥ پارێزگا لە کۆی ١٨ پارێزگای وڵاتەکەدا بڵاوبوونەتەوە.