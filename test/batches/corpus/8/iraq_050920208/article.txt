رووداو زانیویەتی حکومەتی عێراق نیازی وایە ھاوشێوەی بودجەی ساڵی ٢٠١٩ لەبەرامبەر داھاتی ٢٥٠ ھەزار بەرمیل نەوت و نیوەی داھاتی دەروازە سنورییەکاندا پشکی ھەرێمی کوردستان بە ١٢ , ٦٧ % جێگیربکات.  فارس عیسا، سەرۆکی نوێنەرایەتیی حکومەتی ھەرێمی کوردستان لە بەغدا بە تۆڕی میدیایی رووداوی راگەیاند، "کوردستان حەزی لە رێککەوتنێکی کۆتاییە کە لەسەر بنەمای دەستوور بێت. شایستە و مافی خەڵکی کوردستان ھەر وەک چۆن لە دەستووردا دیاریکراوە پێی بدرێت و جێگیربکرێت. ئەگەر ھیوا نەبێت، گفتوگۆ بەردەوام نابێت. بەدڵنیاییەوە ھیوا ھەیە، نیەتێکی پاک ھەیە، ئیرادە لەنێوان ھەردوو لادا ھەیە. ھەروەھا ئامادەکردنی پرۆژەیاسای بودجەش ھەنگاو و دەرفەتێکە بۆ گەیشتنە رێککەوتن".  پێنج رۆژە شاندێکی ھونەریی حکومەتی ھەرێمی کوردستان بۆ ئامادەکردنی رەشنووسی پرۆژەیاسای بودجەی سێ ساڵی عێراق لە بەغدان. ئامانجی ئەو شاندە خستنەڕووی داھات و خەرجیی ھەرێمی کوردستانە و پاشان جێگیرکردنی پشکی ھەرێمی کوردستانە لە بودجەی گشتیدا.  مەحموود ئەبو ریشە، پەرلەمانتاری سائیروون بە رووداوی راگەیاند، "ناکۆکییەکان زیاتر لەسەر ھەناردە و داھاتی نەوت و بەشێک لەو شایستە داراییانەی ھەرێمی کوردستانە کە رادەستی حکومەتی ناوەندیی نەکردوە. ئەو ناکۆییەکان ساڵانێکە بوونەتە گرێکوێرە و تاوەکوو ئێستا یاسایەک نییە ئەو کێشانە لەنێوان ھەرێمی کوردستان و حکومەتی ناوەندیدا یەکلایی بکاتەوە. چارەسەر ئەوەیە گفتوگۆ و لێکتێگەشتن لەنێوان حکومەتی ھەرێمی کوردستان و ناوەند بکرێت. ھەروەھا یاسایەک دەربچێت کە نە حکومەتی ناوەندی و نە حکومەتی ھەرێمی کوردستان سەرپێچی ئەو یاسایە بکەن".  تا کۆتایی ئەمساڵ بەپێی دوایین رێککەوتنی کاتیی ھەولێر و بەغدا، حکومەتی عێراق پابەندە بە ناردنی مانگانەی ٣٢٠ ملیار دینار. بەپێی دوایین نووسراوی ئەمینداری گشتیی ئەنجوومەنی وەزیرانی عێراقیش بێت، مستەفا کازمی داوایکردووە پشت ببەسترێت بە رێکەوتنە کاتییەکەی نێوان ھەردوو حکومەت و پاشان بنەمایەک بۆ رێکەوتنی درێژخایەن لە چواچێوەی پرۆژەیاسای بودجەدا دابنرێت.