رۆژی دووشەممە نرخی نەوتی برێنت نزیکەی هەشت دۆلار و بە رێژەی ٨.٤ % دابەزی و، هەر بەرمیلێک بە ١١٢ دۆلار و ٢٠ سەنت مامەڵەی پێوەکرا.  نەوتی سووکی تێکساسیش نزیکەی هەشت دۆلار و بە رێژەی ٨.٣ % دابەزی و، هەر بەرمیلێک بە ١٠٥ دۆلار و ٦٠ سەنت مامەڵەی پێوەکرا.  رۆژی یەکشەممە بەرمیلێک نەوتی برێنت بە ١٢٠ دۆلار و ٧ سەنت و، بەرمیلێك نەوتی رۆژئاوای تێکساس بە ١١٣ دۆلار و ٩ سەنت مامەڵەیان پێوە کرابوو.  بە کرانەوەی بازاڕەکان لە رۆژی دووشەممە، نەوت پێدەنێتە هەفتەیەکی دیکەی ناڕوونییەوە؛ کەوتووەتە ژێر کاریگەریی شەڕی نێوان ئۆکراینا و رووسیای گەورە هەناردەکاری نەوت لەلایەک و، فراوانبوونی رێوشوێنەکانی دژی کۆرۆنا لە چین، کە گەورەترین هاوردەکاری نەوتە لەسەر ئاستی جیهاندا.  شەنگهای، ناوەندی دارایی چین رۆژی دووشەممە قەدەخەی هاتووچۆی ئاستی دووەمی راگەیاند، کە ماوەکەی پێنج رۆژە. چین بە هاوردەکردنی ١٠ ملیۆن و ٥٨٠ هەزار بەرمیل نەوتی رۆژانە پلەی یەکەمی وڵاتانی هاوردەکاری نەوتی گرتووە. بۆیە هەر دابەزینێکی خواست لەسەر نەوت لەو وڵاتە کاریگەریی لەسەر نرخی نەوت دادەنێت.  لە لایەکی دیکەوە، کاریگەریی سزا سەپێندراوەکانی سەر مۆسکۆ لەسەر هەناردەی نەوتی رووسیا لەلایەن شرۆڤەکارانەوە خەمڵاندنی جیاجیای بۆ دەکرێت. بەشێکیان دەڵێن، رەنگە بڕی ١ تاوەکو ٣ ملیۆن بەرمیل نەوتی رۆژانەی رووسی نەگاتە بازاڕەکانی جیهان.  رووسیا لە ساڵی ٢٠٢١ ـدا چوار ملیۆن و ٧٠٠ هەزار بەرمیل نەوتی رۆژانەی هەناردە کردووە، بەوەش لەدوای وڵاتی سعودیەوە دووەم گەورەترین هەناردەکاری نەوتی جیهانە.