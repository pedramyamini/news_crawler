بەپێی راگەیێندراوێکی سەرۆکایەتیی کۆماری عێراق، بەرهەم ساڵح، سەرۆککۆماری عێراق ئاماژەی بە چارەسەرکردنی کێشەکانی کەرکووک کردووە بەپێی دەستوور و لەنێوان پێکهاتە رەسەنەکانی پارێزگاکە.  سەرۆککۆماری عێراق بە شاندەکەی کەرکووکی راگەیاندووە "گفتوگۆی جیددی لەنێوان پێکهاتەکانی شارەکە [کەرکووک] هەیە بۆئەوەی بگەن بە چارەسەرێکی کەرکووکی پشتبەستوو بە دەستوور، بەجۆرێک سەقامگیری و پێکەوەژیانی ئاشتییانە بۆ کەرکووکییەکان دەستەبەر بکات دوور لە قەییومی و سیاسەتی خۆسەپاندن".  هەروەها داوایکردووە، بڕیاری کەرکووک بەدەستی خەڵکەکەی خۆی بێت کە سەلماندوویانە "برای یەکدین و یەکترییان خۆشدەوێت".  لە راگەیێندراوەکەی سەرۆکایەتیی کۆماری عێراقدا هاتووە، بەرهەم ساڵح رایگەیاندووە، لە نزیکەوە بەدواداچوون دەکات بۆ كێشەکانی پارێزگای کەرکووک و ئاماژەی بەوە داوە کە حکومەتەکەی مستەفا کازمی مکوڕە کێشە هەڵپەسێردراوەکان لە پارێزگاکە چارەسەربکرێن.  سەبارەت بەوەی کە کەرکووک پارێزگایەکی بەرهەمهێنەری نەوتە، سەرۆککۆماری عێراق گوتوویەتی دەبێت سامانی ئەو نەوتە بەرجەستە بکرێت لەو خزمەتگوزارییانەی پێشکەشی خەڵکی پارێزگاکە دەکرێت.