ئەمڕۆ دووشەممە، ٢٤ی کانوونی دووەمی ٢٠٢٢، حەمید غزی، ئەمینداری گشتیی ئەنجوومەنی وەزیرانی عێراق لە کاتی کردنەوەی کوڕبەندی کارەکانی عێراق - سعودیە لە ریازی پایەتەختی سعودیە رایگەیاند: "دامەزراندنی ئەنجوومەنی هاوئاهەنگیی عێراقی - سعودی سەرەتای لاپەڕەیەکی نوێ بوو لە نێوان هەردوو وڵات و ئەنجوومەنەکە هەندێک دەستکەوتی کرداریی هەبووە و پەیوەندییەکانی هەردوو وڵاتی گەشەپێداوە لەوانە کردنەوەی دەروازەی عەرعەر کە چەند ساڵێک بوو داخرابوو".   هەروەها گوتی: "لە ماوەی هەفتەی داهاتوودا سەرجەم کێشەکانی دەروازەی عەرعەر چارەسەر دەکرێن و سبەینێ سێشەممەش رێککەوتنی بەستنەوەی کارەبای نێوان عێراق و سعودیە واژۆدەکرێت کە بۆ ئاڵوگۆڕکردنی وزەیە".  ئەمینداری گشتیی ئەنجوومەنی وەزیرانی عێراق، باسی لە گرنگیی ئەنجوومەنی هاوئاهەنگیی نێوان عێراق و سعودیە کرد و گوتی: "ئەو ئەنجوومەنە چەندین یاداشتی لێکتێگەیشتنی لێکەوتووەتەوە کە کاریگەریی باشیان لەسەر پەرەپێدانی پەیوەندیی نێوانمان دەبێت لەوانە بەستنەوەی کارەبا و گەشەپێدانی شارە پیشەسازییەکان و هاوئاهەنگی وەرزشی و شتی دیکەش".  ئەمڕۆ دووشەممە لە ریازی پایتەختی سعودیە چالاکییەکانی کۆڕبەندی کارەکانی سعودیە - عێراق دەستیپێکرد کە یەکێتی ژوورە بازرگانییەکانی سعودیە لە بارەگای یەکێتییەکە بە بەشداری فراوانی وەزیر و بەرپرسان و نوێنەرانی دامەزراوە حکومی و تایبەتییەکانی هەردوولا و بازرگان و پیاوانی کار دەستیپێکردووە و مەبەست لێی پەرەپێدانی پەیوەندییەکانی عێراق و سعودیەیە.  قەبارەی بازرگانی نێوان عێراق و سعودیە لەساڵی ٢٠٢٠ بە رێژەی ١٤.٨ % زیاتربووە لە قەبارەکەی لە ساڵی ٢٠١٩ و ئەوەش بە پێشکەوتنێکی باش لەلایەن هەردوولاوە هەژمار دەکرێت.