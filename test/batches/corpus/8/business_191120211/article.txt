عەلا جبووری، وەزیری بازرگانی عێراق ئەمڕۆ هەینی ١٩ - ١١ - ٢٠٢١، لە کۆڕبەندی بازرگانی و وەبەرھێنانی تورکیا - عێراق کە لە ئیستەمبوڵ بەڕێوەدەچێت لە گوتارێکدا رایگەیاند: "گرنگە بگەڕێینەوە بۆ هاوپەیمانی و گردبوونەوە هەرێمی و ئابوورییە هاوبەشەکان، چونکە سەقامگیری لە ناوچەکە دەستەبەر دەکات، هەرچەندە کێشە لە وەبەرهێنانی سامانەکاندا هەیە".  عەلا جبووری گوتی: "ئێمە لەعێراق پلانێکمان داناوە بۆ  هەماهەنگی و چارەسەرکردنی سەرجەم کێشەکان".   وەزیری بازرگانیی عێراق سەبارەت بە قەبارەی ئاڵوگۆڕی بازرگانیی نێوان تورکیا و عێراق چەند ژمارەیەکی خستەڕوو و گوتی: "قەبارەی بازرگانیی نێوان هەردوو وڵات لە ساڵی ٢٠١٦ دا ١٠ ملیار دۆلار بووە، لە ساڵی ٢٠١٧ دا ١٢ ملیار دۆلار، لە ساڵی ٢٠١٨ دا ١٢ ملیار و لە ساڵی ٢٠١٩ دا ١٢ ملیار دۆلار بووە، هەروەها لە ساڵی ٢٠٢٠ ژمارەکە گەیشتووەتە ١٨ ملیار دۆلار و لە نۆ مانگی یەکەمی ئەمساڵیش قەبارەی ئاڵوگۆڕی بازرگانی نێوان تورکیا و عێراق ٩ ملیار دۆلار بووە".  عەلا جبووری ئامادەیی وڵاتەکەشی نیشاندا بۆ پشتیوانیکردن و نەهێشتنی سەرجەم ئەو رێگریانەی، کە رووبەڕووی بازرگان و سەرمایەداران لە هەردوو وڵات دەبێتەوە.  جگە لە شاندی حکومەتی عێراق، شاندێکی هەرێمی کوردستانیش، کە پێکدێن لە د. محەممەد شوکری، سەرۆکی دەستەی وەبەرهێنان، ئومێد سەباح، سەرۆکی دیوانی ئەنجوومەنی وەزیرانی هەرێمی کوردستان لە کۆڕبەندی بازرگانی و  وەبەرھێنانی تورکیا - عێراق له ئیستەنبووڵ بەشدارن.  سەرۆکی دیوانی هەرێمی کوردستان لە کۆڕبەندەکەدا گوتاری دەبێت و  د. محەمەد شوکری، سەرۆکی دەستەی وەبەرھێنانیش لە چەند پانێڵێکدا بەشدارە.