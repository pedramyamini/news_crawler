کۆمپانیای ماکدۆناڵدز باجدەرێکی گەورەیە، تەنیا ئەو کۆمپانیایە ٢٥ % ـی ئەو داهاتە پڕ دەکاتەوە کە رووسیا لە خواردنگەکانی ئەو وڵاتەی وەردەگرێت. هەروەها ٦٢ هەزار کارمەندی ئەو کۆمپانیایەش لە رووسیا خوێندکارن، بۆیە بە نەمانی ئەو خواردنگەیە، رووسیا تووشی کێشە دەبێتەوە.  سێرگی کورداشۆڤ، ئەندازیارە و دەڵێت، "من باوەڕ ناکەم کە بتوانن شوێنی ئێمسی دۆناڵس بگرنەوە، بۆ بازاڕ ئەوە خراپە و زۆر نەرێنییە، ستار بۆکسیش داخراوە، ئەو کەسانەی کە دەڵێن لە بازاڕدا رکابەری هەیە، ئەوانە بە هەڵە بیر دەکەنەوە، داخستنی ئەو کۆمپانیایانە بێگومان کاریگەرییەکی زۆر خراپی دەبێت. "  پێش دەستپێکردنی ئۆپەراسیۆنی رووسیا بۆسەر ئۆکراینا، ٨٥٠ رێستۆرانتی ماگدۆناڵدز، ٧٩٢ رێستۆرانتی بۆرگێرکینگ، هەزار و ٦٦ رێستۆرانتی KFC و ٥٠ رێستۆرانتی "پیتزا هۆت" خزمەتگوزارییان پێشکێش دەکرد، بەڵام دوای ٣٢ ساڵ کۆمپانیای ماکدۆناڵدز خزمەتگوزارییەکانی کشاندەوە و لە بازاڕی رووسیا دوورکەوتنەوە.  سەردار، هاونیشتمانییەکی خەڵکی باکووری کوردستانە، زیاتر لە ١٠ ساڵە لە مۆسکۆ دەژی و لە رێستۆرانتە کوردییەکاندا کار دەکات، داخستنی رێستۆرانتە رۆژئاواییەکان لە رووسیا، هەلیکاری بۆ سەردار رەخساندووە و لەهەمان شوێنی رێستۆرانتی ماگدۆناڵد، خواردنگەیەکی کردووەتەوە.   سەردار ئەحمەد، بەڕێوەبەری خواردنگەکەیە لە مۆسکۆ و بە رووداوی گوت، "پێشتر کارمان باش بوو، بەڵام دوای ئەوەی ئەم کۆمپانیایە لێرە نەما، کارەکانمان زۆر باشتر بووە، خەڵکیش زۆر حەزیان لەم خواردنانەیە، وەستاکەشمان خەڵکی ئامەدە و کارێکی باش دەکات، رۆژانە کڕیارەکانمان زیاد دەکەن، خەڵکی بەتەمەن، گەنج و منداڵانیش بەردەوام دێنە ئێرە. لێرە تەنیا دۆنەرمان نییە، بەڵکو هەموو جۆرە خواردنێکمان هەیە. "  وەستای لەفە کە لەو خواردنگەیەدا کار دەکات، خەڵکی ئامەدی باکووری کوردستانە و ماوەیەکی زۆرە لەو بوارەدا کار دەکات و شارەزاییەکی باشی پەیدا کردووە.  ئۆکان ئاگری، وەستای دۆنە باسی لەوە کرد، "نزیکەی ١٥ ساڵە ئەم کارە دەکەم، دوو مانگە ئێرەمان کردووەتەوە، دۆنەر و گۆشت دروست دەکەین، ئەو دۆنەرەی ئێمە دروستی دەکەین زۆر خۆشە و کڕیارەکانمان زۆر حەزیان لێیەتی، هەموو نەتەوەکان دێنە ئێرە. "  بەشێک لە دانیشتووانی رووسیا بە کردنەوەی ئەو خواردنگە کوردییە دڵخۆشن. ئاننێ، خوێندکارێکی زانکۆیە، بۆ رووداو قسەیکردووە و دەڵێت، "ئێمە بەرەو دواوە دەگەڕێینەوە، باوکم لە ساڵی ٩٠ ـەکان گۆشتی نەدەخوارد، بەڵام ئێستا ئێمە ئەم گۆشتە دەخۆین و زۆر خۆشە، سوپاس بۆ خاوەنەکانیان. "   هەرچەندە ئاسان نییە کە دۆنەری کوردی لە ماوەیەکی کەمدا جێگەی خواردنە رۆژئاواییەکان بگرێتەوە، بەڵام حکومەتی رووسیا هەوڵدەدات بەهەرشێوەیەک بێت بۆشایی نەمانی ئەو رێستۆرانتە رۆژئاواییانە پڕ بکاتەوە، پارێزگاری مۆسکۆ گوتی، ماکدۆناڵدز بە ناوێکی دیکەوە لە مۆسکۆ بەردەوام دەبێت.