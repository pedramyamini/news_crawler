نووسراوەکەی وەزارەتی دادی عێراق دوای ئەوە دێت کە ژمارەیەک لە عەرەبی هاوردە لە ناوچەکانی سەر بە پارێزگای کەرکووک چەند جارێک هەوڵیانداوە جووتیارە کوردەکان دەربکەن و دەست بەسەر زەوییە کشتوکاڵییەکانیاندا بگرن، کە پێشتر بە بڕیاری حکومەتی بەعس پێیان دراوە.  نووسراوەکەی وەزارەتی دادی عێراق ئاماژە بە ماددەی ١٤٠ی دەستووری عێراق دەکات و هەروەها ژمارەیەک لە کۆبوونەوەکانی ئەنجوومەنی وەزیران، لەوانە لە ساڵەکانی ٢٠٠٧ و ٢٠١٢، کە ئاماژەن بە گرتنەبەری رێکاری تایبەت بە هەڵوەشاندنەوەی گرێبەستی زەوییە کشتوکاڵییەکان، کە پێشتر لە سەردەمی حکومەتی بەعس لەلایەن لیژنەی کاروباری باکوور ئەو بڕیارانە دەرکرابوون و بەپێی بڕیارەکان جووتیاری کورد و تورکمان بێبەشکرابوون لە بەکارهێنانی زەوییەکانیان.  بەپێی نووسراوەکە، ئێستا لیژنەیەکی تایبەتی وەزارەتەکان سەرقاڵی لێکۆڵینەوەیە لە چۆنێتی چارەسەرکردنی چارەنووسی زەوییە کشتوکاڵییەکان لەو ناوچانەی کە ماددەی ١٤٠ دەیانگرێتەوە و ئاماژە بەوەش دەکات، نووسراوەکە تاوەکو ئەوکاتە کاری پێدەکرێت کە ئەنجوومەنی وەزیران بڕیارێک دەردەکات.  خالید شوانی، وەزیری هەرێم بۆ دانوستاندن لەگەڵ بەغدا لەمیانی بەشداریکردنی لە بووڵتەنی هەواڵەکانی کاژێر ٠٨: ٠٠ گوتی، بڕیارەکەی وەزارەتی داد "هەنگاوێکی گرنگە"، بەڵام دەبێت هەنگاوی زیاتر بنرێت بۆئەوەی بە یەکجاری کێشەکە چارەسەربکرێت، ئەو بڕیارەی ئێستاش بۆ ئەوەیە ئەگەر دادوەرێک بەبێ رەچاوکردنی دەستوور و بڕیارەکانی ئەنجوومەنی وەزیران، بڕیارێک لەبارەی زەوییە کشتوکاڵییەکان بدات ئەوا جێبەجێ ناکرێت.    سەبارەت بە هەنگاوەکانی هەڵوەشاندنەوەی بڕیارەکانی سەردەمی رژێمی بەعس، خالید شوانی، خالید شوانی، وەزیری هەرێم بۆ دانوستاندن لەگەڵ بەغدا گوتی، پێویستە وەزارەتی کشتوکاڵ، پەرلەمان، وەزارەتی داد و لایەنە پەیوەندیدارەکانی دیکەش پێکەوە کاربکەن بۆئەوەی بەشێوەیەکی یاسایی و یەکجارەکی بڕیارەکان هەڵوەشێنرێنەوە، بەڵام تاوەکو ئێستا هەندێک عەرەبی سوننە رێگربوون و سەرۆکی پەرلەمانی عێراق هەم ئەوەی ئێستا و هەم ئەوانەی رابردووش کە سوننە بوون، ئامادە نەبوون ئەو یاسایە لە پەرلەمان بخوێندرێتەوە و بە یاسا ماف بۆ جووتیارە کورد و تورکمانەکان بگەڕێندرێتەوە.      خالید شوانی ئاماژەی بەوەش کرد "بەداخەوە عەرەبەکان بەشێوەیەکی پڕ لە شۆڤێنییەت، بەرگریی لە بڕیارەکانی سەردەمی بەعس دەکەن"، بەڵام خاڵێکی گرنگ لەم دۆسێدا ئەوەیە کە کورد و تورکمان پێکەوە کاردەکەن بۆئەوەی ئەم کێشەیە چارەسەر بکرێت، چونکە تورکمانیش هاوشێوەی کورد لە بڕیارەکانی سەردەمی بەعس زەرەرمەند بوون.    وەزیری هەرێم بۆ دانوستاندن لەگەڵ بەغدا ئاماژەی بە سەرچاوەی کێشەکان کرد و دەڵێت لە ساڵی ١٩٦٣ وە تاوەکو رووخانی بەعس، بە بڕیار و یاسای جیاواز کە لەلایەن لیژنەی کاروباری باکوور و ئەنجوومەنی شۆڕش دەرکرابوون، زەوییەکان بەناوی جیاوازەوە لە کورد و تورکمان زەوتکراون، بۆیە بۆ چارەسەری ئەو کێشەیە دەبێت ئەو یاسا و بڕیارانە یەک بە یەک هەڵبوەشێندرێنەوە.    سەبارەت بە رێگرییە یاساییەکان، خالید شوانی سوپاسی سالار عەبدولستار محەممەد، وەزیری دادی عێراقی کرد و گوتی، ئەو لیژنەی بڕیارە کار لەسەر یەکلاکردنەوەی کێشەکە بکات لەگەڵ نوێنەری حکومەتی هەرێمی کوردستان و نوێنەری پارێزگای کەرکووک کۆدەبنەوە و ئەوانیش لای خۆیانەوە راپۆرتێکیان ئامادەکردووە بۆ چارەسەری کێشەکە کە ئەو بە "کێشەیەکی قورس" ناویبرد.       دەقی نووسراوەکەی وەزارەتی دادی عێراق:  بۆ / سه‌رجه‌م به‌ڕێوه‌به‌رایه‌تییه‌كانی جێبه‌جێكردن له پارێزگاكانی (نه‌ینه‌وا / سه‌ڵاحه‌ددین / كه‌ركووك / دیاله / نه‌جه‌ف / كه‌ربه‌لا / ئه‌نبار)   بابه‌ت / بڕیاری لیژنه‌ی جێبه‌جێكردنی مادده‌ی (١٤٠) له ده‌ستوور  به پشتبه‌ستن به بڕگه‌ی (چواره‌م / ١) له بڕیاری لیژنه‌ی جێبه‌جێكردنی بڕگه‌كانی مادده‌ی (١٤٠) له ده‌ستووری كۆماری عێراق بۆ ساڵی ٢٠٠٥ كه له ناوه‌ڕۆكه‌كه‌یدا (هه‌ڵوه‌شاندنه‌وه‌ی سه‌رجه‌م گرێبه‌سته‌كانی كشتوكاڵی كه له‌ژێر رۆشنایی سیاسه‌ته‌كانی گۆڕینی دیموگرافی له ناوچه كێشه‌له‌سه‌ره‌كان و ئه‌وانه‌ی مادده‌ی ١٤٠ی ده‌ستووری كۆماری عێراق ده‌یانگرێته‌وه، به‌تایبه‌تی له پارێزگای كه‌ركووك و، گه‌ڕاندنه‌وه‌ی دۆخه‌كه بۆ به‌ر له جێبه‌جێكردنی گرێبه‌سته‌كان) كه له دانیشتنی نائاسایی ژماره سێی ئه‌نجوومه‌نی وه‌زیران له به‌رواری ٢٩/٣/٢٠٠٧ پشتڕاستکراوەتەوە، دوای لێكۆڵینه‌وه لە راسپاردەکانی لیژنه ناوبراوه‌كه كراوه، كه ئه‌ركی ئه‌نجامدانیان پێ سپێردراوه، به‌پێی نووسراوی ئه‌میندارێتیی گشتیی ئه‌نجوومه‌نی وه‌زیران به ژماره (ق / ٢/١/٢٧/٦٧٥٦) له رۆژی ١٩/٤/٢٠٠٧. هه‌روه‌ها بڕیاری ئه‌نجوومه‌نی وه‌زیران به‌ژماره (٢٩) له ساڵی ٢٠١٢ كه له دانیشتنی رۆژی ٢٤/١/٢٠١٢ به‌پێی بڕگه‌ی (یه‌كه‌م) كه له‌لایه‌ن فه‌رمانگه‌ی كاروباری ئه‌نجوومه‌نی وه‌زیرانی ئه‌میندارێتیی گشتیی ئه‌نجوومه‌نی وه‌زیران به ژماره (ش. ز. ١٠/١/٢/٣١٢٩) له رۆژی ٢٥/١/٢٠١٢ راسپێردراوه كه (هه‌ڵوه‌شاندنه‌وه‌ی سه‌رجه‌م بڕیاره ده‌رچووه‌كانی لیژنه‌ی كاروباری باكوور "هه‌ڵوه‌شاوه" كه په‌یوه‌ندیداره به لێسەندنەوەی مافه‌كانی به‌كارهێنان له‌سه‌ر زه‌وییه كشتوكاڵییه‌كان كه خاوه‌نه‌كانیان عه‌ره‌ب نین و هه‌ڵوه‌شاندنه‌وه‌ی ئه‌و گرێبه‌سته كشتوكاڵییانه‌ش كه له راسپارده‌ی لیژنه‌ی جێبه‌جێكردنی مادده‌ی ١٤٠ له ده‌ستووری كۆماری عێراق) ده‌گرێته‌وه.  هەموو ئەو رێکارانەی پێویستن بگرنەبەر بۆ دواخستنی جێبەجێکردنی هەموو بڕیارەکانی تایبەت بەو زەوییانەی لە باری لێکۆڵینەوەدان و تاوەکو ئەو کاتەی ئەنجوومەنی وەزیران بڕیاری تایبەت دەدات بۆ چارەسەرکردنی هەموو ئاسەوارە کەڵەکەبووانەی کە دێنەئاراوە بەهۆی هەڵوەشانەوەی گرێبەستەکان بەپێی بڕگەی (چوارەم / ٢) لە نووسراوی ئەنجوومەنی وەزیران بە ژمارە (ق / ٢/١/٢٧/٦٧٥٦) له رۆژی ١٩/٤/٢٠٠٧ و به‌هۆی بوونی لیژنه‌یه‌كی وه‌زاری بۆ به‌دواداچوونی بابه‌ته‌كه له ئه‌نجوومه‌نی وه‌زیران.  به‌ڕێوه‌به‌ری گشتیی به‌وه‌كاله‌تی فه‌رمانگه‌ی جێبه‌جێكردن