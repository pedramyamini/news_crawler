ماجید شنگالى، ئەندامى پەرلەمانى عێراق بە تۆڕى میدیایی رووداوى راگەیاند، عێراق ساڵانە پێوستى بە پێنج ملیۆن و ٤٠٠ هەزار تۆن گەنمە بۆ ئەوەى تەنیا ئاردى مانگانەى هاووڵاتییان دابەش بکات، لەکاتێکدا لەبرى ١٢ بەش ساڵانە وەزارەتى بازرگانی ١٠ بەش دابەش دەکات.  ماجید شنگالى گوتی: "بڕى بەرهەمى پێشبینیکراو بۆ ناوچەکانى نێوەڕاست و باشوورى عێراق، بۆ ئەمساڵ لەنێوان یەک ملیۆن و ٥٠٠ هەزار بۆ دوو ملیۆن تۆندایە، بەوپێیە کورتهێنانى گەنم نزیک دەبێتەوە لە دوو ملیۆن و ٥٠٠ هەزار تۆن، ئەوە جگە لە  کاریگەرییەکانى شەڕى ئۆکراینا و رووسیا و بەرزبوونەوەى نرخى گەنم و نەبوونى بودجە کە ئەمانە وادەکەن ئاسایشى خۆراکى عێراق لەمەترسیدا بێت".  بەگوێرەى راپۆرتێکى دیوانى چاودێریى دارایی عێراق کە لە سەرچاوەیەکەوە دەست تۆڕی میدیایی رووداو کەوتووو، تاوەکو ٣١ ى ئادارى ٢٠٢٢، یەدەگى عێراق لە گەنم ٣٧٣ هەزار تۆن بووە کە ٢٦٩ هەزار تۆنیان گەنمى خۆماڵى و ١٠٤ هەزار تۆنەکەى دیکە گەنمى هاوردەکراوى ئوسترالیا بووە، عێراق پێویستى بە ٤٥٠ هەزار تۆن گەنمە بۆ یەک مانگ و ئەو یەدەگە گەنمەى کە هەیە بەشی یەک مانگى دابەشکردنى ئارد ناکات.  راپۆرتەکەى دیوانى چاودێریی دارایی عێراق لە ٢٥ ى نیسانى ٢٠٢٢ ئامادەکراوە، کە تایبەتە بە ئەنجامى پڕۆسەى چاودێریکردنى چالاکیى وەزارەتى بازرگانی بۆ فەراهەمکردنى گەنم تاوەکو وەرزى دروێنەوەى گەنم کە ئێستا لە چەند پارێزگایەکى عێراق دەستیپێکردووە و لە مانگى ئایاردا بەشێوەیەکى بەرفراوان دەستپێدەکات.  بەگوێرەى راپۆرتەکەى دیوانى چاودێریی دارایی عێراق بەهۆى نەبوونى یەدەگى ستراتیژى پێوستى گەنم و ئەو ماوە زۆرەى کە پێویستە بۆ ئەوەى بەرهەمى گەنمى نێوخۆیی بکرێتە ئارد، رێوشوێنەکانى کۆمپانیاى گشتى بازرگانى دانەوێڵە ناتوانن ئاردى پێویست بۆ دوو مانگى داهاتوو فەراهەم بکەن.  لە راپۆرتەکەدا ئاماژەى بەوەداوە کۆمپانیاى گشتیی بازرگانیی دانەوێڵەى عێراق داواى لە وەزارەتى دارایی کردووە ١٥٠ ملیۆن دۆلارى بۆ تەرخان بکات بۆ هاوردەکردنى ٣٠٠ هەزار تۆن گەنم بۆ تەواوکردنى بەشە ئاردى سێیەمى ساڵى ٢٠٢٢، بەڵام ئەو کۆمپانیایە ٤٠ ملیۆن دۆلارى لەبەردەستدایە.  وەزارەتی بازرگانیی عێراق لە راگەیێندراوێکدا بڵاویکردەوە، کۆی گشتیی وەرگرتنی گەنمی جووتیاران لە پارێزگاکانی عێراق تاوەکو رۆژی چوارشەممە ١٨ - ٠٥ - ٢٠٢٢ گەیشتووەتە ٩٢٤ هەزار و ٦٥٦ تۆن، تەنیا رۆژی چوارشەممە ٥٢ هەزار و ٥١٥ تۆن گەنم  وەرگیراوە.  د. محەممەد حەنوون، بەڕێوەبەری گشتی کۆمپانیای گشتی بازرگانی دانەوێڵەی وەزارەتی بازگانی عێراق دەڵێت، ئەمساڵ وەرگرتنی گەنم سەرکەوتنێکی گەورەی بەدەستهێناوە، ئاسانکاری زۆر بۆ جووتیاران کراوە، بەبێ کێشە گەنمەکانیان رادەست دەکەن.   لە دوایین کۆبوونەوەی ئەنجوومەنی وەزیرانی عێراق بڕیاردرا ئەمساڵ نرخی وەرگرتنی هەر تۆنێک گەنم لە ٧٥٠ هەزار دینارەوە بۆ ٨٥٠ هەزار دینار زیاد بکرێت، ئەمەش وەک بەڕێوەبەری گشتیی کۆمپانیای گشتیی بازرگانی دانەوێڵە باسی دەکات کاریگەری ئەرێنی هەبووە لەسەر سەرکەوتنی ئەم وەرزەی کڕین و وەرگرتنی گەنم.   کۆمپانیای گشتی بازرگانیی دانەوێڵەی سەر بە وەزارەتی بازرگانی عێراق، پێشبینی دەکات ئەمساڵ ملیۆنێک و ٥٠٠ هەزار تۆن گەنم وەربگرێت، پێویستی زۆرشیان بە کۆگاکاکردنی ستراتیژی گەنمە تاوەکو ساڵی داهاتوو.    کۆی گشتی گەنمی وەرگیراو: ٩٢٤,٦٥٦ تۆن  وەرگرتنی گەنم بەپێی پارێزگاکان:   وەزیری کشتوکاڵی هەرێمی کوردستان رایگەیاند، لە پێناو بەرژەوەندی گشتیی هاونیشتمانییان و بە بازاڕکردنی بەرهەمی گەنمی ئەمساڵی جووتیاران، بریارماندا بە کڕینەوەی گەنمی جووتیاران لە دەرەوەی پڕۆسەی وەرگرتنی گەنم لە سایلۆکانی هەرێمی کوردستان، بەپێی گرێبەستی نێوان وەزارەت و هەردوو کۆمپانیاکانی (خۆشناو و قەیوان) کە پڕۆژەی بە بازاڕکردنی گەنمی جووتیاران جێبەجێدەکەن.  بەپێی راگەیێندراوەکەی وەزیری کشتوکاڵی هەرێمی کوردستان، پرۆسەی کڕینەوەی گەنم بەمشێوەیە:  ١. نرخی تۆنێک گەنمی نمرە یەک ٨٥٠ هەزار دینارە، بەهەمان ئەو نرخەی کە لە سایلۆکانی عێراق وەردەگیرێتەوە.  ٢. وەرگرتنەوەی گەنمی جووتیاران بەپێی مواسەفات و ستاندەری وەزارەتی بازرگانیی حکومەتی عێراقی فیدراڵ دەبێت.  ٣. جووتیاران دەتوانن لەدوای پشکنین و وەرگرتنی گەنمەکانیان پارەی شایستەی دارایی خۆیان راستەوخۆ وەربگرن.  ٤. لە رێککەوتی (٢٠٢٢/٦/١) پڕۆسەی وەرگرتن لە سایلۆکان لەلایەن هەردوو کۆمپانیای سەرپەرشتیاری پڕۆژەی بەبازاڕکردنی گەنم دەستپێدەکات و جووتیارانی هەرێمی کوردستان دەتوانن گەنمەکانیان تەسلیم بکەن و ماوەی رادەستکردن (٤٤) رۆژ دەخایەنێت و رۆژی ٢٠٢٢/٧/١٤ کۆتایی دێت.  ٥. لێژنەی راییکردنی کارەکانی پڕۆژەی بەبازاڕکردنی گەنم، بەدواداچوونی بەردەوام و چاودێری و سەرپەرشتیاری رێڕەوی کاری پڕۆسەی وەرگرتنی گەنم دەکات.  وەزارەتی بازرگانی: ئامادەکاری کراوە بۆ ئەوەی قەیرانی گەنم روونەدات  وەزارەتی بازرگانیی حکومەتی هەرێمی کوردستان دەڵێت: هەموو ئامادەکارییەک کراوە بۆ ئەوەی لە داهاتوودا تووشی قەیرانی گەنم نەبین.  نەوزاد شێخ کامیل، بەڕێوەبەری گشتیی بازرگانی لە وەزارەتی بازرگانیی حکومەتی هەرێمی کوردستان بە تۆڕی میدیایی رووداوی راگەیاند، هەرێمی کوردستان، لە چوارچێوەی خەرجییە سەروەرییەکاندا (نەفەقاتی سیادی)، پشکی گەنمی هەیە و حکومەتی عێراق پابەندە بە ناردنی ئەو گەنمەوە، بۆیە چاوەڕوانی دروستبوونی قەیرانی گەنم ناکەین.  نەوزاد شێخ کامیل ئاماژەی بەوەکرد، ئەمساڵ وەرگرتنی گەنم کراوەیە و تۆنی ٨٥٠ هەزار دینار بە جووتیاران دەدرێت و پارەکەش ناکرێتە قەرز و لەکاتی خۆیدا دەدرێت.  وەزارەتی کشتوکاڵی ئەمریکا USDA راپۆرتێکی لەبارەی بەرهەمی گەنمی ئەمساڵ بڵاوکردووەتەوە و ئاماژە بەوە دەکات، کۆی بەرهەمی گەنم لە جیهاندا ٧٧٤.٨ تۆن گەنم بووە، بەڵام پێشبینی دەکرێت ئەو بڕە بۆ ٢٦٧ ملیۆن تۆن کەمبکات، ئەمەش کەمترین بڕی بەرهەمهێنراو دەبێت لە شەش ساڵی رابردوودا.  بەرنامەی خۆراکی جیهانی سەر بە نەتەوە یەکگرتووەکان (WFP) رایگەیاند، داخرانی بەندەرەکانی ئۆکراینا بە رووی هەناردەکردنی دانەوێڵەدا بۆ جیهان، هەڵگیرساندنی جەنگە دژی ئاسایشی خۆراک و هۆشداریدا لەوەی کە برسێتی، کۆچی بەکۆمەڵی لێبکەوێتەوە.  دەیڤید بیزلی، بەڕێوەبەری بەرنامەی خۆراکی جیهانی، لە کۆبوونەوەیەکدا کە لە بارەگای نەتەوە یەکگرتووەکان بەڕێوەچوو، رایگەیاند: "سەرۆک پووتین، داوات لێدەکەم، ئەگەر دڵتان هەیە تکایە ئەم بەندەرانە بکەنەوە. "  رۆژی چوارشەممە ١٩.٥.٢٠٢١ بانکی نێودەوڵەتی رایگەیاند، بەهۆی ئەوەی کورتهێنانی خۆراک بەهۆی شەڕی ئۆکرایناوە، کە بەرهەمهێنەرێکی سەرەکیی دانەوێڵەیە قووڵبووەتەوە، یارمەتییە داراییەکە هاوکاردەبێت لە برەوپێدانی بەرهەمهێنانی خۆراک و پەیین.  دێڤد ماڵپەس، سەرۆکی بانکی نێودەوڵەتی لە راگەیێندراوێکدا ئاماژەی بەوە دا، "بەرزبوونەوەی نرخەکانی خۆراک کاریگەریی وێرانکەریان دەبێت لەسەر هەژارترین خەڵکانی جیهان".  پێشتر بانکی نێودەوڵەتی بڕی ١٨ ملیار و ٧٠٠ ملیۆن دۆلاری راگەیاندبوو وەکو هاوکاریی دارایی بۆ پڕۆژە پەیوەندیدارەکانی بە پرسەکانی ئاسایشی خۆراک لە ئەفریقا، رۆژهەڵاتی نێوەڕاست، رۆژهەڵاتی ئەوروپا، نێوەڕاست و باشووری ئاسیا.  شەڕی رووسیا و ئۆکراینا، وایکردووە نرخی گەنم و ئارد لە بازاڕەکانی جیهان گران ببێت، چونکە ١٣ % ـی گەنمی جیهان ئەو دوو وڵاتە دابینی دەکەن.  رۆژی دووشەممە ١٦ - ٠٥ - ٢٠٢٢ نرخی گەنم لە بۆرسەی جیهانیدا ژمارەیەکی نوێی پێوانەیی تۆمارکرد و نرخی هەر تۆنێک گەنم لە بازاڕ یۆرۆنێسکتدا گەیشتە ٤٣٥ یۆرۆ، کە دەکاتە ٤٥٣ دۆلار. بەمەش ژمارە پێوانەییەکەی رۆژی هەینی شکاند، کاتێک نرخی هەر تۆنێک گەنم گەیشتە ٤٢٢ یۆرۆ.   ئەمڕۆ پێنجشەممە، لە بۆردی بازرگانیی شیکاگۆ، نرخی هەر روبە گەنمێک، کە دەکاتە نزیکەی ٢٧ کیلۆ، بە رێژەی ٤.٧ % بەرزبووەوە و گەیشتە ١١ دۆلار و ٧٧٥ سەنت.  ئاژانسی بەرەنگاربوونەوەی بە بیابانبوونی نەتەوە یەکگرتووەکان لە دوایین راپۆرتیدا ئاماژە بەوە دەکات کە لە ساڵی ٢٠٠٠ ـەوە وشکەساڵی بە رێژەی ٢٩ % بەرزبووەتەوە.  لە بەشێکی راپۆرتەکەیدا ئاماژە بەوە دەکات کە لە ساڵی ١٩٧٠ تاوەکو ٢٠١٩ نزیکەی ٦٥٠,٠٠٠ کەس بەهۆی وشکەساڵییەوە گیانیان لەدەستداوە؛ ئەمساڵ وشکەساڵی تووند رووی لە هەندێک ناوچە کردووە کە نزیکەی ١٦٠ ملیۆن منداڵ تێیدا دەژین.   لە بارەی زیانی ئابووریی وشکەساڵی، راپۆرتەکەی نەتەوەیەکگرتووەکان دەڵێت، لە ماوەی نێوان ١٩٩٨ - ٢٠١٧ دا ١٢٤ ملیار دۆلار لە ئابووریی جیهان بەهۆی کاریگەرییەکانی وشکەساڵییەوە زیانی بەرکەوتووە.   لە ئەگەری ئەوەی کارێک بۆ رووبەڕووبوونەوەی وشکەساڵی نەکرێت، نەتەوە یەکگرتووەکان هۆشداری دەدات کە تاوەکو ساڵی ٢٠٣٠ مەزەندەدەکرێت ٧٠٠ ملیۆن کەس بەهۆی وشکەساڵییەوە ئاوارە ببن. هاوکات دەڵێت، ٢١٦ ملیۆن کەسیش بەهۆی کاریگەرییەکانی وشکەساڵییەوە وڵاتی خۆیان جێدەهێڵن.  بەگوێرەی ئاژانسەکەی نەتەوە یەکگرتووەکان، تاوەکو ساڵی ٢٠٤٠ لە هەر چوار منداڵ یەکێکیان لە ناوچەیەکدا دەژیت کە وشکەساڵیی تووند رووی تێدەکات و تاوەکو ساڵی ٢٠٥٠ ش وشکەساڵی کاریگەری لەسەر ٧٥ % ـی دانیشتووانی گۆی زەوی دەبێت.  ئێستا لە ساڵێکدا لانیکەم ٣.٦ ملیار کەس لە جیهاندا بۆ ماوەی مانگێک رووبەڕووی کەمی ئاو دەبنەوە؛ چاوەڕواندەکرێت تاوەکو ساڵی ٢٠٥٠ ژمارەکە بۆ ٥.٧ ملیار کەس بەرزبێتەوە، ئەوەش بەگوێرەی نەتەوە یەکگرتووەکان.   ئاژانسی بەرەنگاربوونەوەی بەبیابانبوونی نەتەوە یەکگرتووەکان چەند میکانیزمێک بۆ رووبەڕووبوونەوەی وشکەساڵی دەخاتەڕوو: تەکنیکی کشتوکاڵی بۆ چاندنی سەرچاوەی خۆراکی زیاتر لەسەر رووبەری کەمتر و بە بەکارهێنانی ئاوی کەمتر جێبەجێ بکرێت، خواردنی گۆشت کەمبکرێتەوە و خواردنی سەوزایی زیادبکرێت، سیستمی ئاگادارکردنەوەی کاریگەر دروستبکرێت کە لەسەرتاسەری جیهان کاربکات، مانگی دەستکردی نوێ  بۆ چاودێریکردنی بەبیابانبوون بنێردرێنە بۆشایی ئاسمان، ژیریی دەستکرد بۆ وەرگرتنی رێنوێنی بەکاربهێندرێت، بودجەیەکی تایبەت لەسەر ئاستی وڵاتان بۆ بەرەنگاربوونەوەی وشکەساڵی تەرخانبکرێت و گرنگی بە کواڵیتی خاک و خۆڵ بدرێت.  نەتەوە یەکگرتووەکان دەڵێت، لە ساڵانی نێوان ٢٠٠٠ و ٢٠١٩ سەروو ١.٤ ملیار کەس لەو ناوچانەدا بوون کە رووبەڕووی وشکەساڵی بوونەتەوە. ئەوەش وادەکات لەدوای لافاو، وشکەساڵی ببێتە دووەم گەورەترین کارەساتی مرۆیی رووبەڕووی مرۆڤایەتی بووبێتەوە.  نەتەوە یەکگرتووەکان دەشڵێت، باری قورسی وشکەساڵی بەرێژەی ٧٢ % ـی کەوتووەتە سەر شانی ژنان و بە رێژەی ٩ % کەوتووەتە سەر شانی کچان بەو پێیەی "لە بەشێک وڵاتانی تازەپێگەیشتوودا کچان و ژنان ئەرکی کۆکردنەوەی ئاویان لەئەستۆدایە".   نەتەوە یەکگرتووەکان دەشڵێت، لە ماوەی ١٠٠ ساڵی رابردوودا سەروو ١٠ ملیۆن کەس بەهۆی وشکەساڵییەوە لە سەرتاسەری جیهان گیانیان لەدەستداوە. لە بەرکەوتنی رێژەی وشکەساڵیشدا، ئەفریقا پشکی شێری بەرکەوتووە؛ ٣٠٠ جار رووبەڕووی وشکەساڵی بووەتەوە و ٤٤ % ـی وشکەساڵیی جیهانی بەرکەوتووە. هاوکات، ئەوروپا ٤٥ جار رووبەڕووی وشکەساڵی بووەتەوە.  بەگوێرەی ئاژانسی بەرەنگاربوونەوەی بەبیابانبوونی نەتەوە یەکگرتووەکان، لە ماوەی ٤٠ ساڵی رابردوودا بڕی ئەو سەوزاییەی وشکەساڵی رووی تێکردووە دوو هێندە زیادیکردووە، بە جۆرێک لەو ماوەیەدا ساڵانە ١٢ ملیۆن هێکتار زەوی رووبەڕووی وشکەساڵی و بە بیابیانبوون بووەتەوە.   لە بارەی دەردانی گازە زیانبەخشەکان، کە فاکتەرێکی سەرەکیی گەرمبوونی گۆی زەوییە، نەتەوە یەکگرتووەکان دەڵێت، سیستمی ژینگەیی توانای هەڵمژینی تەنیا یەک لەسەر سێی گازە دەردراوەکانی هەیە؛ هۆشداریش دەدات لەوەی گۆڕانی کەشوهەوا و رووداوی ئاگرکەوتنەوە هەڕەشە لە ٨٤ % ـی سیستمی ژینگەیی زەوی دەکەن.   هاوکات ئاماژە بە دارستانەکانی ئەمازۆن دەکات کە ٢٠ % ـی کۆی ئۆکسجینی زەوی دەردەدەن و بە سییەکانی زەوی ناودەبرێن و دەڵێت لە سەدەی ٢١ دا دارستانەکانی ئەمازۆن سێ جار رووبەڕووی وشکەساڵی بوونەتەوە کە بوونەتە هۆی کەوتنەوەی ئاگری گەورە و دەشڵێت ئەگەر بێتو لەنێوچوونی ئەمازۆن بەردەوام بێت، تاوەکو ساڵی ٢٠٥٠ بە رێژەی ١٦ % دارستانە باراناوییەکانی لەدەستدەدات.  بەگوێرەی ئامارە فەرمییەکان، لە ساڵی ٢٠١٩ دا نزیکەی ٤٠ هەزار رووداوی ئاگرکەوتنەوە لە دارستانەکانی ئەمازۆن تۆمارکراون کە بوونەتە هۆی سووتانی ٩٠٦ هەزار هێکتار دارستان و زیانی ٩٠٠ ملیار دۆلاریان بە دارستانەکانی ئەمازۆن گەیاندووە.