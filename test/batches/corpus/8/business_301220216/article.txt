لە ساڵی ٢٠٢١ بووژانەوەی ئابووری دوای قەیرانی کۆرۆنا بووە هۆکاری بەرزبوونەوەی خواست بۆ بەکارهێنانی نەوت و پێشبینی دەکرێت لە چارەکی یەکەمی سەرەتای ساڵی ٢٠٢٢ قەبارەی خواست و خستنەڕووی نەوت هاوسەنگ بن و بەو پێیەش ئاراستەی بەرزبوونەوەی نرخەکانی نەوت لە ساڵی نوێدا بەردەوام دەبێت.  پەیمانگەی نەوتی ئەمریکا پێشبینیی کردووە نرخی نەوتی برێنت لە سێ مانگی سەرەتای ساڵی ٢٠٢٢ دا تێکڕا ٧١ دۆلار بێت. بەرزبوونەوەی نرخەکانی نەوت کاریگەریی گەورەی لەسەر بەرزبوونەوەی گەشەی ئابووریی وڵاتە نەوتییەکانی کەنداو و عێراق دانا.  هومایون فەلەکشاهی، شارەزای نەوتی سەر بە ناوەندی کێپلێر دەڵێت، "پرسیارەکە ئەوەیە چی بەسەر بازاڕی نەوتدا دێت لە ساڵی ٢٠٢٢، ئایا ئەم ئاراستە بەهێزە بەردەوام دەبێت؟ وەکو ناوەندی کێپلێر، ئێمە پێمانوایە، ساڵی داهاتووش بە ئەگەری زۆرەوە بازاڕێکی بەهێزی نەوتمان هەیە. بەتایبەتی سەبارەت بە نرخەکانی نەوت. هەرچەندە پێشبینی دەکەین لە چارەکی یەکەمدا هەندێک ناجێگیریمان هەبێت لە بازاڕی نەوتدا، بەڵام پێشبینی دەکەین لە چارەکی دووەمدا بازاڕ زیاتر بەهێز ببێت".  یەکێک لەو دیاردانەی کە لە بازاڕی دراوەکان لە ساڵی ٢٠٢١ دا روویدا، بەرزبوونەوەی بەهای دۆلار بەرامبەر بە دراوەکانی دیکە بوو. پێشبینی دەکرێت بانکی ناوەندیی ئەمریکا لە ساڵی ٢٠٢٢ دا لانیکەم سێ جار سوودی بانکی بەرزبکاتەوە بە مەبەستی کۆنترۆڵکردنی رێژەی هەڵاوسان.  لە تێکڕای ساڵی ٢٠٢١ دا نرخی زێڕ بە رێژەی ٦.٦ % دابەزی و پێشبینی دەکرێت نرخی هەر ئۆنسەیەک زێڕ لە ساڵی ٢٠٢٢ دابەزێت بۆ ١٥٠٠ دۆلار و لە ساڵی ٢٠٢٣ دابەزێت بۆ ١٣٠٠ دۆلار.  ئازاد گەیلانی، شرۆڤەکاری بازاڕە داراییەکان باس لەوە دەکات، "بە بۆچوونی من ساڵی ٢٠٢٢ ساڵێکی باش نابێت بۆ زێڕ، بە بۆچوونی من ساڵێکی دیکە ئەم کاتانە لە ١٦٠٠ کەمترە و زیاتر نییە، واتە دابەزینێکی زۆر بەخۆوە دەبینێت، یەکێک لە هۆکارەکانی دابەزینی بەهای زێڕیش بابەتی هەڵاوسانە لە ئەمریکا کە پەیوەندیی بە سوودی بانکییەوە هەیە".  بانکە ناوەندییەکانی جیهان پێشبینییان کردووە بەرزبوونەوەی رێژەی هەڵاوسان تاوەکو ناوەڕاستی ساڵی ٢٠٢٢ بەردەوام بێت و تێکڕای بازاڕەکان دەکەونە ژێر کاریگەرییەکانی بەرزیی نرخەکان و چۆنێتیی بەرزکردنەوەی سوودی بانکی لەلایەن بانکە ناوەندییەکانەوە.