بازاڕەکانى هەرێمى کوردستان لەمساڵدا بەرزرین نرخى مریشکى تۆمارکرد. بەجۆرێک بە جیاوازى نرخى نێوانیانەوە لە هەولێر، دهۆک، سلێمانى و هەڵەبجە، مریشکفرۆشان لە نێوان ٦٠٠ بۆ هەزار دینار نرخەکانیان گران کرد. هاشم حوسێن، سەرپەرشتیارى پەلەوەرخانەیەکە لە سلێمانی و بە رووداوی گوت، "نرخى ئالیک، دەرمان، گاز، غاز و دۆلار هەمووى گرانبووە، حکومەت دەتوانێت بە لابردنى گومرگ ئەو دۆخە چارەسەر بکات. "  بۆ دابینکردنى ئالیک و دەرمان، پشت بە تورکیا و ئێران دەبەسترێت، ئەو دوو وڵاتەش لەگەڵ گۆڕانگارییەکانى بەهاى دراو و نەوتن، زۆرینەى فرۆشراوەکانیان گرانکردووە.  ئیسماعیل ئەمینى، کرێکارى پەلەوەرخانەیەکە و باسی لەوە کرد، "ئەم ماوەیە چەند جۆرێک نەخۆشى بڵاوبوونەتەوە، زۆربەى هۆڵەکان تووشبوون، دەبێت هەر بەڕێى فڕیدان و سووتانى مریشکى مردووەوە بین. "  وەرزى بەهار و هاوینى ئەمساڵ، وادەى بڵاوبوونەوەى پەتاى ئەنفلەوەنزان، کە بە نزیکەى ٣٠ % بەرهەمى پەلەوەرخانەکان لەنێو دەبات، بەشێک لە خاوەنى پەلەوەرخانەکانیش بۆ پڕکردنەوەى ئەو زیانەیان، نرخى مریشک بەرزدەکەنەوە.  رێکار ئەبوبەکر، مریشکفرۆش ئاماژە بەوە دەکات، "تاوەکو جەژن بازاڕمان زۆر باشبوو، بەڵام ئەم ماوەیە تەواو بێ بازاڕین، جاران ١٣ تاوەکو ١٥ قەفەز مریشکمان دەفرۆشت، ئێستا کەمبووەتەوە بۆ پێنج قەفەز. "  بەپێی وەزارەتی کشتوکاڵ، هەرێمى کوردستان ١٥ ساڵە زیاد لە پێویستیى خۆى مریشک و هێلکە بەرهەمدەهێنێت، زۆرینەى خواستى بازاڕەکانى عێراقیش هەرێمى کوردستان پڕى دەکاتەوە. ئێستا نرخى مریشک لە دهۆک و هەولێر چوار هەزار دینارە، لە سلێمانى و هەڵەبجە سێ هەزار ٧٥٠ تاوەکو سێ هەزار و ٩٠٠ ـە.