د. فازڵ نەبی، بریکاری پێشووی وەزارەتی دارایی عێراق بە رادیۆی رووداوی راگەیاند، "دادگەی باڵای فیدراڵیی عێراق مافی ئەوەی نییە نرخی دۆلار بەرامبەر دینار زیاد و کەم بکات، چونکە ئەوە بەگوێرەی یاسا لە دەسەڵاتی بانکی ناوەندیدایە. بڕیاری زیادکردنەکەیش کە دەرچوو، لەلایەن بانکی ناوەندییەوە بوو، بۆیە هیچ لایەنێک، نە پەرلەمان نە حکومەت و نە دادگەی فیدراڵی، مافی نییە خۆی تێدا هەڵبقورتێنێت".  ئەو بریکارەی پێشووی وەزارەتی دارایی عێراق ئاماژەی بەوەش دا، کاتێک پەرلەمان پارێزگاری بانکی ناوەندیی بانگهێشت کرد، ئەو گوتی، "لەژێر گوشاری وەزیری داراییدا ئەو بڕیارەمان داوە"، رەنگە ئەو خاڵە ببێتە هۆی ئەوەی دادگەی باڵای فیدراڵی سەیری ئەو بابەتە بکات، ئەو گوشارەی وەزیری دارایی وەکو خۆهەڵقورتاندنی حکومەتە لە کاروباری بانکی ناوەندیدا.  د. فازڵ نەبی دەڵێت، "ئەگەر ئەو کەسەی لە دادگەی باڵای فیدراڵیی عێراق سکاڵای لەسەر وەزیری دارایی تۆمار کردووە، لە دادگەییەکەدا لەو خاڵەوە دەست بە قسە بکات کە بانکی ناوەندی لەژێر گوشاری حکومەتدا ئەو کارەی کردووە، دەکرێت دادگە بڕیارێک لەو بارەیەوە بدات. لەو بارەیشدا دەکرێت پارێزگاری بانکی ناوەندی بانگهێشتی دادگە بکرێت".  بە گوتەی ئەو بریکارەی پێشووی وەزارەتی دارایی عێراق، "ئەگەر پارێزگاری بانکی ناوەندی دانی پێدا بنێت کە لەژێر گوشاری وەزیری داراییدا ئەو کارەی کردووە، رێی تێدەچێت وەزیری دارایی تووشی لێپرسینەوە و کێشە ببێت و، داوایش لە بانکی ناوەندی بکرێت بەگوێرەی دۆخی عێراق بەرەبەرە نرخی دینار بەرامبەر دۆلار زیاد بکات".  د. فازڵ نەبی ئاماژەی بەوەش کرد، "ئەگەرێکی زۆریشی هەیە کە دادگە هیچ بڕیارێک نەدات و بڵێت پەیوەندیی بە ئێمەوە نییە و ئێمە ناتوانین سەرپێچیی یاسا بکەین".  ئەو بریکارەی پێشووی وەزارەتی دارایی عێراق پێیوایە، دابەزاندنی نرخی دینار بەرامبەر دۆلار بەو جۆرە هەڵەیەک بوو کرا و ئێستا بە هەموو لایەکەوە خەریکن چارەسەری بکەن و پێیان ناکرێت، "ئەگەر ئێستایش دیسانەوە نرخی دینار بەرامبەر دۆلار بە رێژەیەکی زۆر بەرز بکەنەوە هەر هەڵەیە، چونکە متمانە بە دیناری عێراقی لاواز دەبێت".