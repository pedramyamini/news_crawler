ئایهان کۆس، بەڕێوەبەری پێشبینییەکانی بانکی جیهانی دەڵێت، گەشەی ئابووریی ئەمساڵی جیهانیان دابەزاندووە بۆ ٤.١ %.  بەڕێوەبەری پێشبینییەکانی بانکی جیهانی دەڵێت، "ئێمە پێشبینیی خاوبوونەوەی گەشەی ئابووری دەکەین. ژمارەکان زۆر روون و ئاشکران. ئابووریی جیهان ساڵی رابردوو بە رێژەی ٥.٣ % گەشەی کرد. ئەمە رووداوێکی گرینگ بوو، بەڵام ئەگەر چاو لە داهاتوو بکەین، بۆ ئەمساڵ تەنیا پێشبینیی ٤ % بۆ گەشەی ئابووری دەکەین. تەنانەت ساڵی داهاتوو گەشەی ئابووری زیاتر خاو دەبێتەوە بۆ ٣ % ".  بانکی جیهانی لە راپۆرتی نوێی ئاسۆی ئابووریی جیهان تەنانەت بەو ژمارانە نەوەستاوە و دەڵێت، ئەگەر هاتوو ئۆمیکرۆن لە کۆنترۆڵ دەرچوو و بووە هۆکاری پچڕانی چالاکییە ئابوورییەکان، ئەوا گەشەی ئابووری زیاتر دادەبەزێت بۆ ٣.٤ % لە ساڵی ٢٠٢٢ دا.  بانکی جیهانی کە یەکەم ئەرکی سەرەکیی خۆی بە نەهێشتنی هەژاری دەزانێت، دەڵێت زۆر نیگەرانە لە فراوانبوونی درزی نێوان دەوڵەمەندان و هەژاران و گەورەبوونی نایەکسانی.  ئایهان کۆس ئاماژە بەوە دەکات، "ئەم پەتایە پەتای نادادوەرییە. بە تەنیا داهات کەم نەبووەتەوە. چاو لە چۆنێتی بەردەستبوونی ڤاکسینەکان بکە. چاولێبکە ئاستی خزمەتگوزارییە تەندروستی و پەروەردەییەکان چۆنن. هەروەها ئەو هەمووە هەلی کارەی کە لەدەستچووە".  بانکی جیهانی لە راپۆرتەکەیدا جگە لە دابەزاندنی گەشەی ئابووریی ئەمریکا و چین، یەکەم و دووەم زلهێزی ئابووریی جیهان، هۆشداری دەداتە وڵاتە تازە پێگەیشتووەکان کە پێداچوونەوەی خێرا بە سیاسەتە ئابوورییەکانیان بکەن و وریابن لە کەڵەکەبوونی قەرزی سەرشانی حکومەتەکانیان.