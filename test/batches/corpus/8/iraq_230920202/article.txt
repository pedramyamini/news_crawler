لەو چوارچێوەیەدا عوسمان غانمی، وەزیری ناوخۆی عێراق بڕیاریدا نووسینگەیەکی تایبەت لە قەزای شنگال بکاتەوە، بەمەبەستی چارەسەرکردنی کێشە و گرفتی ژنانی رزگاربووی دەستی داعش، لەوانەش دەرکردنی ناسنامە بۆ منداڵانیان. ئەمەش دوای ئەوەی تیمێک پێکدەهێنرێت لە بەڕێوەبەرایەتیی ناسنامەی شارستانی و پاسپۆرت و نشینگە بە هاوئاهەنگی لەگەڵ دادگای عێراق.  ئەو بڕیارەی وەزیری ناوخۆی لەمیانی کۆبوونەوەیەکیدا هات لەگەڵ بەشێک لە ژنانی رزگاربووی کوردی ئێزدی.  چەکدارانی رێکخراوی داعش لە ساڵی ٢٠١٤ دا پەلاماری قەزای شنگالیان دا و کوردانی ئێزدییان کۆمەڵکوژکرد و ٦٤١٧ کەسیان رفاند، کە ٣٥٤٨ ژن و ٢٨٦٩ پیاو بوون.  ژمارەی رزگاربووانی دەستی داعش ٣٥٣٧ کەسن، ١٢٠١ کەسیان ژنن، ١٠٤٣ یان منداڵی کچن، ٩٥٤ یان منداڵی کوڕ و ٣٣٩ کەسیان پیاون.  ژمارەی ئازادنەکراوانیش ٢٨٨٠ کەسن کە ١٣٠٤ یان لە رەگەزی مێ و ١٥٧٦ کەسیشیان لە رەگەزی نێرن.  خەیری بۆزانی، بەڕێوەبەری کاروباری کوردانی ئێزدی لە وەزارەتی ئەوقاف و کاروباری ئایینی هەرێمی کوردستان بە تۆڕی میدیایی رووداوی راگەیاند، پێشوازی لە هەر هەنگاوێک دەکەین، کە خزمەت بە کوردانی ئێزدی بکات، بەهۆی هێرش و پەلامارەکانی چەکدارانی داعش لە ساڵی ٢٠١٤ دا زۆربەی کوردانی ئێزدی ناسنامە و بەڵگەنامەکانیان سووتان، بۆیە گرفتی گەورەی بۆ دروستکردوون، هەروەها دەشڵێت "ئێمە هاوکاریمان کردوون بە هاوئاهەنگی لەگەڵ ئیدارەی خۆجێیی نەینەوا نزیکەی حەوت هەزار ناسنامە و پاسپۆرتیان بۆ دەرکردوون".  بەهۆی هێرشەکانی داعش، ١٢٩٣ کوردی ئێزدی کوژران و کۆمەڵکوژ کراون، ٣١٠ هەزار کوردی ئێزدی ئاوارەبوون و نزیکەی ١٠٠ هەزاریان روویان لە هەندەران کردووە.