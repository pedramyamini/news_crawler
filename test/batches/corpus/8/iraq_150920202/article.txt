دانا محمەممەد جەزا، ئەندامی لیژنەی پەیوەندییەكانی دەرەوە لە پەرلەمانی عێراق بەشداری لە بووڵتەنی نیوڕۆژ لەگەڵ سەنگەر عەبدولڕەحمان کرد، رایگەیاند، تێپەڕاندنی پرۆژەیاسای بودجە لە عێراقێك كە پڕە لە ململانێی سیاسی و كێشەی ئابووری "هێندە ئاسان نییە"، بەتایبەتی لەو رەوشەی ئێستا و دوای خۆپێشاندانەكانی تشرینی یەكەمی ساڵی رابردوو کە عێراق بەقۆناخێكی نوێ تێدەپەڕێ و كێشەی گەورە كەوتووەتە ناوماڵی شیعە، ئەوەش كاریگەریی لەسەر سەرجەم جومگەكانی دەوڵەتداری عێراق كردووە.  دانا محەممەد جەزا پێیوایە "ئەمەی ئێستا لەبارەی پرۆژەیاسای بودجە هەیە، هەنگاوی یەكەمە بۆ ئامادەكردنی رەشنووس، دواجار دێتە پەرلەمان و دەبێتە یاسا، لە پەرلەمان خوێندنەوەی یەكەمی بۆ دەكرێت، لە خوێندنەوەی دووەمیش پرۆژە و پێشنیازی دیكەی دێتە پێش و هەوڵدەدرێت گۆڕانكاری لە پرۆژەكەدا بكرێت، تاوەكو دەگاتە قۆناخی سێیەم كە دەنگی لەسەر دەدرێت".  بە گوتەی ئەو ئەندامەی لیژنەی پەیوەندیەكانی دەرەوە، "هەندێك لایەنی سیاسی شیعە هەوڵدەدەن هەندێك بڕگە و یاسا لە پرۆژە یاسای بودجە بگۆڕن، بەتایبەتی ئەو بڕگانەی پەیوەستن بە پشكی هەرێمی كوردستان كە لە مادەكانی ١٠ و ١١ دیاریكراوە".  لیژنەی دارایی: پەرلەمان کۆتایی ئەم مانگە لەسەر بودجەی ٢٠٢٠ کۆدەبێتەوە  لیژنەی دارایی لە پەرلەمانی عێراق رایدەگەیێنێت، پێشبینی دەکەین پەرلەمانی عێراق کۆتایی مانگی ئەیلوولی ٢٠٢٠ بۆ تاوتوێکردن و پەسندکردنی پرۆژەیاسای بودجەی فیدراڵی ساڵی ٢٠٢٠ کۆببێتەوە.  دکتۆر ئەحمەد سەفار، بڕیاردەری لیژنەی دارایی لە پەرلەمانی عێراق، ئەمڕۆ سێشەممە، بە تۆڕی میدیایی رووداوی راگەیاند "راستە ئەنجوومەنی وەزیرانی عێراق دوێنێ پرۆژەیاسای بودجەی فیدراڵی ساڵی ٢٠٢٠ ـی پەسندکرد، بەڵام هێشتا چاوەڕوانین رەوانەی پەرلەمانی بکات، دواتر سەرۆکایەتیی پەرلەمان پرۆژەیاساکە رەوانەی لیژنەی دارایی دەکات و لیژنەکە بەهۆی زۆر دواکەوتنی پرۆژە یاساکە پەلە دەکات و لە ماوەی هەفتەیەک بۆ ١٠ رۆژ پرۆژەیاساکە تاوتوێ دەکات".  دکتۆر ئەحمەد سەفار راشیگەیاند: "ئەگەر پێویست بکات میوانداریی وەزیری دارایی عێراقیش دەکەین بۆ تاوتوێکردنی تێبینییەکانمان لەسەر پرۆژەیاساکە، دواتر راپۆرتی خۆمان لەسەر بودجەی ٢٠٢٠ ئامادە دەکەین و دەیدەینە سەرۆکایەتیی پەرلەمان، دواتر سەرۆکایەتیی پەرلەمان کۆبوونەوەی تایبەت بە تاوتوێکردن و پەسندکردنی پرۆژەیاسای بودجەی فیدراڵی ٢٠٢٠ دیاری دەکات".  ئەحمەد مەلا تەڵاڵ، گوتەبێژی سەرۆکوەزیرانی عێراق، دوێنێ، لە هەژماری خۆی لە تویتەر رایگەیاند: "بۆ رێکخستنی پرۆسەی خەرجکردن و دابینکردنی خەرجی پێویست بۆ سێ مانگی ساڵی دارایی، هاوکات لە روانگەی پابەندبوونی حکومەت بە بڕیاری پەرلەمان، ئەنجوومەنی وەزیران پرۆژە یاسای بودجەی گشتیی فیدراڵی ٢٠٢٠ ـی پەسندکرد".  بەپێی رەشنووسی پرۆژەیاسای بودجەی ساڵی ٢٠٢٠ ـی عێراق و پێش پەسندکردنی لە لایەن ئەنجوومەنی وەزیرانەوە، قەبارەی خەمڵێندراوی ئەو بودجەیە ١٤٨ تریلیۆن دینارە، تێکڕای داهاتی پێشبینیکراوی ٦٧ تریلیۆن دینارە و پێشبینی دەکرێ ٨١ تریلیۆن دینار کورتبهێنێ، هاوکات پشکی هەرێمی کوردستان لە پرۆژەیاساکە بە ١٢.٦٧ % دیاریکراوە، کە دەکاتە ١٢ تریلیۆن و ٦٢١ ملیار دینار، بەڵام بۆ ناردنی ئەو بڕە پارە، مەرجە هەرێمی کوردستان رۆژانە ٢٥٠ هەزار بەرمیل نەوتی خاو لەژێر رکێفی حکومەتی فیدراڵ هەناردە بکات.