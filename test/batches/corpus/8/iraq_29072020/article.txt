فەرماندەیی ئۆپەراسیۆنە هاوبەشەکانی عێراق بڵاویکردەوە،  شەوی رابردوو عەمید روکن ئەحمەد عەبدولوەهاب لامی فەرماندەی لیوای ٢٩ی فرقەی ٧ی سوپای عێراق لە کاتی گەڕان و بەدواداچوون بۆ گروپێکی تیرۆریستی کوژراوە.  فەرماندەیی ئۆپەراسیۆنە هاوبەشەکانی عێراق  ئاماژەی بەوەشکرد، هەر لەو هێرشەدا، کە ئێوارەی دوێنێ سێشەممە کراوەتەسەر بازگەی محەممەد کروی لە ناوچەی عکبەی قەزای هیت ئەفسەرێکی دیکە بە پلەی ملازمی یەک کوژراوە و دوو سەربازی دیکە برینداربوون.   لەماوەی کەمتر لە دوو هەفتەدا ئەمە دووەمین ئەفسەری پلەباڵای عێراقە دەکوژرێت. رۆژی هەینی ٢٠٢٠/٠٧/١٧ وەزارەتی بەرگریی عێراق رایگەیاند، عەمید روکن عەلی حەمید، فەرماندەی لیوای ٥٩ی پیادە  لەلایەن چەکدارانی "تیرۆریست" لە ناوچەی بن سینای سەر بە شارۆچکەی تارمیەی بەغدا کوژرا. ئەو فەرماندەیە لەگەڵ کاروانی هێزەکانیدا بووە و لە نێو ئۆتۆمبێلە سەربازییەکەیدا بووە کە تەقەی لێکراوە و بەو هۆیەوە شەڕ لەنێوان هێزەکانی سوپاکە و چەکدارەکاندا روویداوە.  دوای رووداوەکە مستەفا کازمی، سەرۆکوەزیرانی عێراق فەرمانی بە لایەنە هەواڵگری و ئەمنییەکان دا کە بچنە شارۆچکەی تارمیەی باکووری بەغدا بۆ ئەوەی خێرا ئەو چەکدارانە دەستگیر بکەن کە هێرشەکەیان کردووە و کازمی خۆشی سەردانی تارمییەی کرد.  لەم ماوەیەی دواییدا هێرشی چەکدارانی داعش بۆ سەر سوپا و حەشدی شەعبی زیادبوون، بەتایبەتی لە ناوچەکانی کەرکووک، سەلاحەدین، دیالە، ئەنبار و ناوچەکانی دەوروبەری بەغدا. ئەمەش حکومەتی ناچار کرد کە ئۆپەراسیۆنی پاڵەوانانی عێراق لە دژی چەکدارانی داعش رابگەیێنێت.