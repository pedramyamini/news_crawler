بەپێی بڕیارە نوێیەکەی ڤلادیمیر پووتین، سەرۆکی رووسیا، هیچ هاووڵاتییەکی رووسی بۆی نییە زیاتر لە ١٠ هەزار دۆلار (حەوت هەزار و ٥٠٠ یۆرۆ) لەگەڵ خۆی بباتە دەرەوەی وڵات.  بڕیارە نوێیەکەی سەرۆکی رووسیا لە ئەمڕۆ چوارشەممە ٠٢ - ٠٣ - ٢٠٢٢ ەوە دەچێتە واری جێبەجێکردنەوە.  ئەو بڕیارەی پووتین لە کاتێکدایە کە وڵاتانی رۆژئاوا چەندین سزای جۆراوجۆری ئابووریی رووسیایان داوە و بەهۆیەوە زیانی زۆر بە ئابووریی رووسیا کەوتووە، و بەهای دراوی ئەو وڵاتە (روبڵ) بەرامبەر دۆلار بەشێوەیەکی بەرچاو دابەزیوە.  رۆژی ٢٤ - ٠٢ - ٢٠٢٢ بە فەرمانی راستەوخۆی ڤلادیمیر پووتین، سەرۆکی رووسیا، سوپای رووسیا ئۆپەراسیۆنی سەربازیی بۆسەر ئۆکراینا دەستپێکرد، لە بەرامبەردا کاردانەوەیەکی گەورەی لەسەر ئاستی جیهان لێکەوتەوە و ئەو وڵاتە رووبەڕووی چەندین سزای ئابووریی وڵاتان بووەوە.  بەهۆی سزا ئابوورییەکانی وڵاتانی جیهان بۆسەر رووسیا، ئابووریی ئەو وڵاتە بەشێوەیەکی بەرچاو زیانی بەرکەوتووە، لەنێویاندا دراوی وڵاتەکە، کە روبڵ - ە، لە بەرامبەر دۆلاردا دابەزینێکی بەرچاوی بەخۆوە بینیوە و یەک دۆلار بەرامبەرە بە نزیکەی ١٢٠ روبڵ.  بەشێکی زۆر لە کۆمپانیاکانی رووسیاش بەهۆی هێرشی سوپای وڵاتەکەیان بۆسەر ئۆکراینا رووبەڕووی زیانی گەورە بوونەتەوە، لەنێویاندا گازپرۆم کە لە دووەم رۆژی هێرشەکاندا پشکەکانی بۆ زیاتر لە نیوەی بەهاکەی دابەزی.