هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، بڕیارە کاژێر ١٢: ٠٠ نیوەڕۆی سبەی سێشەممە ٢٠٢٠/٠٩/٢١ پەرلەمانی عێراق کۆبێتەوە و بەرنامەی کاری دانیشتنەکە بەم جۆرەیە:   یەکەم: دەنگدان لەسەر پرۆژە یاسای چوونی عێراق بۆ نێو رێککەوتنی پاریس هاوپێچی رێککەوتنی نەتەوە یەکگرتووەکان لە چوارچێوەی گۆڕانکاریی کەشوهەوا.  دووەم: راپۆرت و خوێندنەوەی دووەم بۆ پرۆژە یاسای پەسندکردنی رێککەوتنی نەسەپاندنی دوو باج و رێگریکردن لە خۆدزینەوە لە باج لە داهات و سەرمایە لەنێوان عێراق و هەنگاریا.  سێیەم: راپۆرت و خوێندنەوەی دووەم بۆ پرۆژەیاسای پەسندکردنی رێککەوتنی بوارەکانی ئابووری و کاروباری وزە لەنێوان عێراق و کۆریای باشوور.  چوارەم: راپۆرت و خوێندنەوەی دووەم بۆ پرۆژەیاسای تاوانی زانیارییەکان.  پێنجەم: راپۆرت و خوێندنەوەی دووەم بۆ پرۆژەیاسای پەسندکردنی رێککەوتنی نەتەوە یەکگرتووەکان لەبارەی شەفافییەت لە دادوەریی بەڵێننامەی نێوان وەبەرهێنەر و وڵاتان.  شەشەم: خوێندنەوەی یەکەم بۆ پرۆژەیاسای پاراستنی فەرمانبەرانی مافپەروەر.  حەوتەم: خوێندنەوەی یەکەم بۆ پرۆژە یاسای هەموارکردنی سێیەمی یاسای سەندیکای ژمێریار و وردبینان ژمارە ١٨٥ ـی ساڵی ١٩٦٩.  هەشتەم: خوێندنەوەی یەکەم بۆ پرۆژەیاسای جەژنی نیشتمانیی کۆماری عێراق.