محەممەد جەواد هیدایەتی، بەڕێوەبەری نووسینگەی گواستنەوەی نێودەوڵەتیی رێکخراوی رێگاوبان و گواستنەوەی ئێران، رایگەیاند بەهۆی ئەوەی دەروازەی سنووری حاجی ئۆمەران دەزگای پشکنینی "ئیکس رەیی" لێنەبوو، نەدەتوانرا هەموو جۆرە کاڵا و کەلوپەلێک هەناردە بکرێت.  محەممەد جەواد هیدایەتی دەڵێت: لە دەروازە سنوورییەکانی باشماخ لە مەریوان و پەروێزخان لە کرماشان سنوورداریەتی لە هەناردەکردنی کاڵادا نەبووە، بۆیە داوایان کردبوو سنووردارییەکان لە دەروازەی سنووریی حاجی ئۆمەرانیش هەڵگیرێت.  بەرپرسانی ئێران لە هەوڵدان ئاستی ئاڵوگۆڕی بازرگانی لە دەروازەی سنووریی حاجی ئۆمەرانەوە باشتر بکرێت.  بەپێی راپۆرتە فەرمییەکان، هەناردەی کاڵا و کەلوپەل لە دەروازەی سنووریی حاجی ئۆمەرانەوە نزیکەی ٤٨٠ ملیۆن دۆلارە، بەڵام بەپێی ئەو پلانەی کە هەیە تاوەکوو ساڵی ٢٠٢٣ دەبێتە ساڵانە ئاستی هەناردە بگاتە ٢ ملیار دۆلار.  ئیرەج مەسجدی، باڵیۆزی ئێران لە عێراق رۆژی ٢١ - ١٢ - ٢٠٢١ گوتی: بەگشتی ئاستی هەناردەی ئێران بۆ عێراق (بە هەرێمی کوردستانیشەوە) ساڵانە دەگاتە ١٣ ملیار دۆلار.  بەگوتەی مەهدی شوشتەری، کۆنسوڵی ئێران لە سلێمانی، حکومەت پلان و بەرنامەی باشی بۆ بەرزکردنەوەی ئاستی ئاڵوگۆڕی بازرگانی لەنێوان ئێران و عێراقدا هەیە.