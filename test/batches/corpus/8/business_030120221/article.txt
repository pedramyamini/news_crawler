رۆژی دووشەممە ٣ی کانوونی دووەمی ٢٠٢٢ رەجەب تەیب ئەردۆغان، سەرۆککۆماری تورکیا و سەرۆکی گشتیی ئاکپارتی، لە بەرنامەیەکدا کە لە شاری ئیستەنبووڵ بەڕێوەچوو، داتاکانی تایبەت بە هەناردەی تورکیای لە ساڵی ٢٠٢١ خستەڕوو و رایگەیاند، ژمارەی پێوانەییان لە هەناردەکردنی کاڵا بۆ وڵاتانی جیهان تۆمارکردووە.   رەجەب تەیب ئەردۆغان گوتی، "بە شانازییەوە رایدەگەیێنم، لە ساڵی ٢٠٢١ دا کۆی گشتیی هەناردەمان بەراورد بە ساڵی رابردوو بە رێژەی ٣٢.٩ % زیادیکردووە و گەیشتووەتە ئاستی ٢٢٥.٤ ملیار دۆلار. ئەمە شکاندنی ژمارەی پێوانەییە. لە ٢٠٢١ دا کورتهێنان لە بازرگانی دەرەکی بە رێژەی ٧.٨ % کەمیکردووە و بۆ ٤٥.٩ ملیار دۆلار پاشەکشێی کردووە. رێژەی هەناردەکردن لە بەرامبەر هاوردەکردندا بۆ ٨٣.١ % بەرزبووەتەوە. ئەو رێژەیە لە ساڵی ٢٠٠٠ دا ٥١ % بووە، ئەمەش پێشانی دەدات لە ماوەی دەسەڵاتی ئێمەدا ئابووریی تورکیا چەندە گەشەی کردووە".   سەرۆککۆماری تورکیا ئاماژەی بەوەدا، "ئامانجمان ئەوەیە رێژەی گەشەسەندنی ئابووریمان لە ساڵی ٢٠٢٢ دا بۆ ٥ % و ئاستی هه‌نارده‌كردنمان بۆ ٢٥٠ ملیار دۆلار بەرزبکەینەوە".  ئەردۆغان گوتی، "هه‌نارده‌كردن بۆ ئەمریکای باشوور بە رێژەی ٨٦.٦ % و بۆ وڵاتانی ئه‌وروپا كه ئه‌ندام نین له یه‌كێتیی ئه‌وروپا بە رێژەی ٢٩ % زیادیكردووه. هەروەها هه‌نارده‌كردن بۆ وڵاتانی ده‌وروبه‌ر و رۆژهه‌ڵاتی ناوه‌ڕاست بە رێژەی ٢٢.٦ % و بۆ باكووری ئه‌فریقاش بە رێژەی ٤٤.٨ % زیادیكردووه".  سەرۆککۆماری تورکیا جەختی کردەوە وڵاتەکەی بۆ یەکەمجار گەیشتووەتە ئاستێک نەک تەنیا لە ژێر باری قەیراندا نەماوەتە، بەڵکو قەیرانی بەباشی بەڕێوەبردووە و توانیویەتی قەیران وەرچەرخێنێ بۆ رەخساندنی هەلی نوێ.   ئەردۆغان ئاماژەی بەوەدا، رۆژ لە دوای رۆژ ژمارەی ئەو وڵاتانە زیاد دەکات کە بە لیرەی تورکی ئاڵوگۆڕی بازرگانی دەکەن و گوتی، "تکایە مەڵێن لیرە و بەسەریدا باز مەدەن، پارەی ئێمە زۆر بەهادارە. بەپشتیوانی خودا یەکلاکەرەوە دەبێت، نیگەران مەبن، لە ساڵی ٢٠٢١ دا بۆ ٢٠٥ وڵات و ناوچە بە دراوی نیشتمانیی خۆمان کاڵامان هەناردە کردووە. قەبارەی ئەو بازرگانییەی بە لیرەی تورکی ئەنجامدراوە، گەیشتووەتە ١٨٣ ملیار لیرە".