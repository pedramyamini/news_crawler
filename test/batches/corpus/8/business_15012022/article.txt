فارس عیسا، نوێنەری حکومەتی هەرێمی کوردستان لە بەغدا بە تۆڕی میدیایی رووداوی راگەیاند، هۆکاری دواکەوتنی ناردنی ٢٠٠ ملیارەکە بەهۆی هەندێک رێوشوێنی داراییەوە بووە لە وەزارەتی دارایی عێراق.  هەروەها فارس عیسا ئاماژەی بەوەش دا، هیچ بڕیارێک نییە بۆ راگرتنی ٢٠٠ ملیارەکە لە ساڵی ٢٠٢٢ و هاوشێوەی مانگەکانی دیکە لە کۆبوونەوەی ئەنجوومەنی نوێنەران بڕیاری لەسەر دەدرێت.  دوای ئەوەی کە بودجەی ٢٠٢١ لە کۆتایی مانگی ئادار پەسندکرا، بەهۆی هەندێک کێشەی تەکنیکییەوە، یاساکە نەچووە بواری جێبەجێکردنەوە و بڕە بودجەی هەرێمی کوردستان لەلایەن بەغداوە نەنێردرا، دواتر ٢٠٠ ملیار دینار وەکو سولفە بۆ هەرێمی کوردستان دیاریکرا، بەڵام لە چەند مانگی رابردوودا چەند جارێک ناردنی ئەو پارەیە دواکەوت و ئەوەش کێشەی لە کاتی دابەشکردنی مووچە دروستکرد.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.