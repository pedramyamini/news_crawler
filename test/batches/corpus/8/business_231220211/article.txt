کەرتی خانووبەرە لە ئەڵمانیا جموجۆڵێکی گەورەی تێکەوتووە. چەندین هۆکاری وەک کەمیی سوودی بانکی و بەرزبوونەوەی خواست بۆ بەکرێگرتن بەتایبەتی دوای چوونی کۆچبەران بۆ ئەو وڵاتە، کاریگەرییان هەبووە لە بەرزکردنەوەی نرخەکان.  بەرزبوونەوەی نرخەکانی خانووبەرە لە شاری فرانکفۆرت بووەتە هۆکاری سەرهەڵدانی دەیان پرۆژەی نوێی نیشتەجێبوون لەو شارە.  نرخەکانی خانووبەرە لە ناوەڕاستی ساڵی ٢٠١٦ و تاوەکو ئێستا بەرێژەی ٥٠ % بەرزبوونەتەوە.  بەپێی راپۆرتێکی بانکی UBS، مەترسیی سەرهەڵدانی بڵقی نرخەکانی خانووبەرە لە شاری فرانکفۆرت زیاترە لە شارەکانی وەک هۆنگ کۆنگ، تۆرێنتۆ، نیۆیۆرک و شاری میونشن.  لە ناوەڕاستی ساڵی ٢٠١٩ نرخەکانی خانووبەرە لە ئەڵمانیا زیاتر لە نرخەکانی خانووبەرەی فەرەنسا و بەریتانیا بەرزبوونەتەوە. لە چارەکی دووەمی ساڵی ٢٠٢١ نرخەکانی خانووبەرە لە ئەڵمانیا بەراورد بە چارەکی دووەمی ساڵی ٢٠٢٠ بەرێژەی ١٠ % بەرزبوونەتەوە.  خواست لەسەر خانووبەرەی شاری فرانکفۆرت بەتایبەتی بەرزبووەتەوە. بۆ نموونە کۆمپانیای بیمەی ئالیانز و سندووقی خانەنشینی فرانکفۆرت ١.٦ ملیۆن دۆلار وەبەرهێنانیان کردووە لە پرۆژەیەکی خانووبەرە لە فرانکفۆرت کە لە ٤ باڵاخانەی هەوربڕ پێکدێت.  ئەو پرۆژەیە کە هاوکات شوێنی نیشتەجێبوون و شوێنی بازرگانیش لەخۆ دەگرێت ناوکەی (فۆر) یان چوارە کە شوققەیەکی دوو ژووری نرخەکەی نزیکەی ٣ ملیۆن دۆلاری لەسەر دانراوە.  ئەو کۆمپانیایە کە سەرقاڵی پەرەپێدانی پرۆژەی فۆرە دەڵێت ئەوان هیچ بڵقێکی نرخەکان نابینن و شاری فرانکفۆرت یەکێکە لە شارە دەوڵەمەندەکانی ئەڵمانیا.   بەبڕوای شارەزایان یەکێک لەو هۆکارانەی کە گەشەی بەرچاوی کەرتی خانووبەرەی لە ئەڵمانیا بەدواوە هاتووە، سوودی بانکیی ژێر سفرە لەو وڵاتە. لەبەر ئەوەش دانانی پارە لە بانکەکان سوودی ناڕواتەسەر، سەرمایەی وەبەرهێنەر و هاووڵاتیان بەشێکی زۆری چووەتە کەرتی خانووبەرە.  بەپێی ئامارەکان لەکاتێکدا کە لە ساڵی ٢٠٠٦ دا کەمتر کە ٤٢ % ی ئەڵمانییەکان خاوەن خانووی خۆیان بوون، بەڵام ئەو رێژەیە لە ساڵی ٢٠١٨ دا بەرزبووەوە بۆ ٤٧ %.  بەپێی داتاکانی بۆندێس بانک،  لەماوەی تەشەنەکردنی پەتای کۆرۆنا، قەرز وەرگرتن لەلایەن هاووڵاتییانەوە بۆ کڕینی خانوو زیادیکردووە و بەرێژەی ٦ % بەرزبووەتەوە. لە کۆتایی ساڵی ٢٠٢٠ بەبڕی ١.٤٥ تریلیۆن یۆرۆ قەرزی خانووبەرە وەرگیراوە.  سەرەڕای ئەوەش بانکەکە لە مانگی ١١ی ئەمساڵدا هۆشداریدا لە بڵقی خانووبەرە و پێیوایە نرخەکانی ئێستای بازار ٣٠ % زیاترن لە نرخی راستەقینەی خۆی.  هەروەها لێکۆڵینەوەیەکی دۆیچە بانک دەریدەخات کە هاتنی ساڵانە ٢٢٠ هەزار کۆچبەر پێویستە بۆ مانەوەو جێگیربوونی خواست بۆ خانووبەرە لە ئەڵمانیا. لەکاتێکدا بەر لە سەرهەڵدانی ڤایرۆسی کۆرۆنا ژمارەی کۆچبەران ساڵانە ٤٠٠ هەزار کەس بووە بۆ ئەڵمانیا، بەڵام ئەو رێژەیە ساڵی ٢٠٢٠ دابەزی بۆ ٢٢٠ هەزار کەس.  جۆشێن مۆیبێرت لە دۆێچە بانک پێیوایە، نرخەکانی خانووبەرە لە ئەڵمانیا گەیشتوونەتە لووتکەی خۆیان. ئەو لێکۆڵەرە دەڵێت بەرزبوونەوەی نرخەکانی وزە و ئەگەری کۆنترۆڵکردنی نرخەکانی کرێی لەلایەن حکومەتەوە، کاریگەریی زۆر لەسەر نرخی خانووبەرە و بازاڕی خانووبەرەی ئەڵمانیا دادەنێت و پێشبینیدەکات کە ٢٠٢٤ دا کەرتی خانووبەرەی ئەڵمانیا ئاراستەکەی لە بەرزبوونەوە بگۆڕێت بۆ سستبوونەوەو دابەزین.