لە ماوەی رابردوودا عێراق لە راکێشانی سەرنجی کۆمپانیای نوێ بۆ ئەنجامدانی وەبەرهێنان لە کەرتی وزەکەیدا، رووبەڕووی ئاستەنگ بووەتەوە.   ئاژانسی هەواڵیی رۆیتەرز لە راپۆرتێکی تایبەتدا ئاشکرایکردووە کە عێراق هیوای دەخواست لەڕێگەی ئەو گرێبەستەوە کۆمپانیا زەبەلاحەکانی بواری نەوت هانبدات خاکەکەی جێنەهێڵن.  چەندینجار حکومەتی عێراق ناچاربووە ئاستی بەرهەمهێنانی نەوت کەمبکاتەوە، چونکە ئەو کۆمپانیا نەوتییە نێودەوڵەتییانەی گرێبەستە سەرەتاییەکانیان واژۆکردووە، وڵاتەکە جێدەهێڵن، لەبەرئەوەی ئەو پارەیەی لە رێککەوتنەکانی بەشکردنی داهاتی نەوتەکە دەستیان دەکەوێت، کەمبووە.   بە گوێرەی راپۆرتەکەی رۆیتەرز، ساڵی رابردوو، کۆمپانیای تۆتاڵ رێککەوتنێکی لەگەڵ حکومەتی عێراق واژۆکردووە بۆ ئەوەی بۆ ماوەی ٢٥ ساڵ وەبەرهێنان لە چوار پڕۆژەی نەوت و گاز و وزە نوێبووەوەکاندا لە بەسرە بکات. دوای واژۆکردنی گرێبەستەکە لە لایەن وەزارەتی نەوتی عێراقەوە لە ئەیلوولی ساڵی ٢٠٢١، ئیمانوێل ماکرۆن، سەرۆکی فەرەنسا سەردانی عێراقی کرد.   سێ سەرچاوەی وەزارەتی نەوت و پیشەسازیی عێراق بە رۆیتەرزیان گوتووە، حکومەت نەیتوانیوە رەزامەندیی هەموو وەزارەتەکان لەسەر وردەکارییەکانی گرێبەستەکە بەدەستبهێنێت، بەو هۆیەشەوە گرێبەستەکە کەوتووەتە نێو ناکۆکییەکانی ئەو وەزارەتانەوە.   دوای هەڵبژاردنە پەرلەمانییەکەی تشرینی یەکەم، ئێستا گرێبەستەکە پێویستی بەوەیە لەلایەن حکومەتی نوێی عێراقەوە پەسەندبکرێت، لەنێویشیاندا وەزارەتە نوێیەکانی نەوت و دارایی کە لانیکەم تاوەکو کۆتایی مانگی ئادار دەستبەکار نابن.   حکومەتی عێراق بە ئاژانسە هەواڵییە بەریتانییەکەی گوتووە، ئەوان چاوەڕێ دەکەن دوای دەستبەکاربوونی ئەو وەزارەتانە، گرێبەستەکەی کۆمپانیای تۆتاڵ تەواوبکرێت.   هاوکات کۆمپانیای تۆتاڵ گوتوویەتی، ئەوان بەرەو تەواوکردنی گرێبەستەکە دەڕۆن بەڵام "رێککەوتنەکان لەژێر ئەو مەرجانەدا دەمێننەوە کە پێویستە هەردوولا جێبەجێیان بکەن. "  بنەما و مەرجەکانی نێو گرێبەستەکە کە بە گوێرەی رۆیتەرز، پێشتر رانەگەیێندراون، بوونەتە هۆی نیگەرانیی بەرپرسانیی عێراقی؛ ئاژانسە هەواڵییەکە لەسەر زاری چەند سەرچاوەیەکەوە دەڵێت، عێراق پێشتر مامەڵەی لەگەڵ گرێبەستێکی بەو جۆرە مەرج و بنەمایانە نەکردووە.   ژمارەیەک ئەندام پەرلەمانی شيعە مانگی رابردوو لە نامەیەکدا داوایان لە وەزارەتی نەوت کردووە وردەکاریی گرێبەستە ٢٧ ملیار دۆلارییەکە ئاشکرا بکات و لێیان پرسیبوو بۆچی بەبێ رکابەری و بە ناڕۆشنی دراوەتە کۆمپانیا فەرەنسییەکە.  پەرلەمانی عێراق دەسەڵاتی ئەوەی هەیە وەزارەتی نەوت ناچار بە هەڵوەشاندنەوەی گرێبەستەکە بکات.   بە گوێرەی نێوەڕۆکی گرێبەستەکە، کۆمپانیای تۆتاڵ چاوەڕێی ئەوە دەکات، لەڕێگەی فرۆشتنی نەوتی کێڵگەی رەتاوییەوە ١٠ ملیار دۆلار بەدەستبهێنێت تاوەکو وەبەرهێنان لە پڕۆژە پێشنیازکراوەکاندا بکات.   کێڵگە نەوتییەکە رۆژانە ٨٥ هەزار بەرمیل نەوت بەرهەمدەهێنێت و لەبری ئەوەی پارەکە بۆ کۆمپانیای تۆتاڵ بڕوات، دەچێتە گەنجینەی حکومەتی عێراقەوە.   چەند سەرچاوەیەکی ئاگادار لە گرێبەستەکە بە رۆیتەرزیان گوتووە، بڕیارە کۆمپانیا فەرەنسییەکە ٤٠ % ـی داهاتی کێڵگەی نەوتی رەتاوی بەدەستبهێنێت.   ئەوەش بە رێژەی ١٠ تا ١٥ % لەو گرێبەستانە کەمترە کە وەبەرهێنەران لە گرێبەستەکانی رابردوو لەگەڵ حکومەتی عێراق بەدەستیان دەهێنا کە ئەو گرێبەستانە تێچووەکانی سەرمایە و بەرهەمهێنانیان دەخستە ئەستۆی حکومەتی عێراق و نەوتی خاویان وەکو حەقدەستێکی جێگیر بە کۆمپانیاکان دەدا.   هەرچەند رێژەی بەشکردنی داهاتەکە زیاتر بێت، کۆمپانیا وەبەرهێنەرەکان خێراتر پارەکەیان وەردەگرن و مەترسیی دارایی کەمتریشان دەبێت.   بەرپرسانی وەزارەتی نەوتی عێراق ئاماژەیان بەوە کردووە کە وڵاتەکە پێویستی بەوەیە تواناکانی بەرزبکاتەوە بۆ ئەوەی بتوانێت رکابەریێکی بەهێزتر لەگەڵ وڵاتانی بەرهەمهێنەری نەوتدا بکات و سەرەنجام کۆمپانیا وەبەرهێنەرە زەبەلاحەکانی وەکو تۆتاڵ بۆ خۆی رابکشێت.   بەرپرسێکی باڵای وەزارەتەکە کە نەیویستووە ناوی ئاشکرابکرێت بە رۆیتەرزی گوتووە "پێویستمان بەوەیە دەستپێشخەریی زیاتر پێشکێش بکەین. "  کۆمپانیای تۆتاڵیش نیگەرانیی بەرامبەر گرێبەستەکە هەیە. کۆمپانیا فەرەنسییەکە رەتیکردووەتەوە کۆمپانیای نیشتمانیی نەوتی عێراق وەکو هاوبەش لە پڕۆژەکەدا لەگەڵی بەشداربێت کە کۆمپانیا عێراقییەکەش هەوڵدەدات بەجێگەیاندنی گرێبەستەکە دوابخرێت، ئەوە بە گوێرەی دوو سەرچاوە کە ئاژانسە هەواڵییەکە ناوی نەهێناون.   کۆمپانیای نیشتمانیی نەوتی عێراق بە ئامانجی ئەوە دروستکراوە کە هاوشێوەی کۆمپانیا زەبەلاحەکانی وەکو ئارامکۆ رۆڵ بگێڕێت، بەڵام پێگە یاساییەکەی هێشتا پێویستی بەوەیە لەلایەن پەرلەمان و حکومەتی عێراقەوە یەکلاییبکرێتەوە.   لەم ساڵانەی دواییدا، توانای عێراق لە بەرهەمهێنانی سێ ملیۆن بەرمیل نەوت لە رۆژێکدا بۆ ٥ ملیۆن بەرمیل بەرزبووەتەوە، بەڵام دەستبەرداربوونی کۆمپانیا زەبەلاحەکانی وەکو ئێکسۆن مۆبیل و شێڵ لە ژمارەیەک پڕۆژە بەهۆی کەمیی داهاتەوە، بە واتەی ئەوە دێت کە ئاییندەی زێڕە رەشەکەی عێراق روون نییە.