نرخەکانی نەوت لە رۆژی دووشەمە بەهۆی داخرانی شانگهای لە چین لەبەر بڵاوبوونەوەی ڤایرۆسی کۆرۆنا بە رێژەی ٤ % دابەزیبوون؛ بەرەبەیانی ئەمڕۆ سێشەممە نرخی هەر بەرمیل نەوتی برێنتی دەریای باکوور ٢٥ سەنت بەرزبووەوە و بە ١٠٢ دۆلار و ٥٧ سەنت مامەڵەی پێوەکرا.  هەروها نرخی نەوتی سووکی تەکساسی ئەمریکا ١٦ سەنت بەرزبووەوە و هەر بەرمیلێک بە ٩٨ دۆلار و ٧٠ سەنت مامەڵەی پێوەدەکرێت.  ئیدوارد مۆیا، شرۆڤەکاری سەر بە کۆمپانیای راوێژکاری ئوندا لەوبارەیەوە دەڵێت، "داخرانی شانگهای بە واتای نەمانی خواست بۆ بەکارهێنانی یەک ملیۆن بەرمیل نەوت دێت لە بازاڕەکاندا. نرخەکانی نەوت لە چەند رۆژی داهاتوودا پەیوەست دەبن بە رێوشوێنەکانی حكومەتی چین و مامەڵەی لەگەڵ پەرەسەندنی ڤایرۆسی کۆرۆنا. "  بەپێی شرۆڤەکاران، هێشتا بازاڕی نەوت نیگەرانی نەمانی نەوتی رووسیایە بەو پێیەی کە وڵاتە ئەوروپییەکان ئامادەکاری بۆ قەدەخەکردنی نەوتی رووسیا دەکەن.  رۆژی دووشەممە نرخی نەوتی برێنت ٧ دۆلار و نرخی نەوتی سووکی تەکساس ٦ دۆلار دابەزیبوون.  نرخی زێڕ بەراورد بە رۆژی رابردوو کە ئۆنسەیەکی بە ١٩٢٣ دۆلار بوو، ئەمڕۆ سێشەممە ٢٦ی نیسان دابەزینی بەخۆوە بینیوە و هەر ئۆنسەیەک زێڕ بە ١٩٠٤ دۆلار مامەڵەی پێوەدەکرێت، واتە ١٩ دۆلار دابەزینی بەخۆوە بینیوە.  هەروەها نرخی هەر ئۆنسەیەک زیوش ئەمڕۆ بە ٢٣ دۆلار و ٨١ سەنتە.  بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٥٠٠ دیناری عێراقی  پاوەند - دۆلار ١.٢٧ GBP / USD  دۆلار - یەن ١٢٨.٠٢ USD / JPY  دۆلار - لیرە ١٤.٧٨ USD / TRY  یەک دۆلار - ریاڵ (تمەن) ٢٧ هەزار و ٨٤٠ تمەن USD / IRR  یەک دۆلاری ئەمریکی: ٧٢.٨٥ روبڵی رووسی  بەرزبوونەوەی بەرچاوی بەهای روبڵی رووسی بەرامبەر دۆلار دوای بڕیاری ڤلادیمیر پووتین، سەرۆکی رووسیا دێت بە فرۆشتنی گازی سرووشتیی وڵاتەکەی بە وڵاتانی ئەوروپا بە دراوە رووسییەکە، ئەوەش لە کاتێکدایە کە وڵاتانی ئەوروپی بەشێوەیەکی بەرچاو بۆ گازی سرووشتی پشت بە رووسیا دەبەستن.