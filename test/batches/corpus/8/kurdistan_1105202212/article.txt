رۆژی چوارشەممە ١١ ـی ئایاری ٢٠٢٢، دادگەی فیدراڵیی عێراق لەبارەی بابەتی دەستووریبوونی ناردنی بودجە و ٢٠٠ ملیار دینار بۆ ھەرێمی کوردستان لەلایەن بەغداوە کۆبووەوە. پاش کۆبوونەوەیەکی چەند کاژێری کۆبوونەوەکە بۆ رۆژی ١٢ - ٦ - ٢٠٢٢ دواخرا.   دوای ئەوەی کە بودجەی ٢٠٢١ لە کۆتایی مانگی ئاداری ئەو ساڵەدا پەسندکرا، بەهۆی هەندێک کێشەی تەکنیکییەوە، یاساکە نەچووە بواری جێبەجێکردنەوە و بڕە بودجەی هەرێمی کوردستان لەلایەن بەغداوە نەنێردرا. دواتر ٢٠٠ ملیار دینار وەکو سولفە بۆ هەرێمی کوردستان دیاریکرا، بەڵام لە چەند مانگی رابردوودا چەند جارێک ناردنی ئەو پارەیە دواکەوتووە و ئەوەش کێشەی لە دابەشکردنی مووچەدا دروستکردووە.  دادگەی فیدراڵیی عێراق داوای کردووە لایەنی بەرامبەر کە نوێنەری سەرۆکوەزیرانی ھەرێمی کوردستان و دیوانی چاودێریی داراییە، بۆ دانیشتنی داھاتوو ئامادەبن تاوەکو ئەو پرسە یەکلابکەنەوە.   لە ٢٠ ـی نیسانی ٢٠٢٢، د. عەلی عەللاوی، وەزیری دارایی عێراق گوتی، ناردنی ٢٠٠ ملیار دینارەکە بۆ هەرێمی کوردستان "بەردەوام دەبێت. لە چوارچێوەی رێککەوتنی دوولایەنە کە لەنێوان حکومەتی فیدراڵی و حکومەتی هەرێمی کوردستاندا هەیە. هەروەها ئاشکرایە کە ئەمە پەیوەستە بە پێداویستییەکانی حکومەتی هەرێمی کوردستانەوە بۆ بودجەی ئیمێرجنسی و دەبێت بەپێی یاسا و ئەو رێککەوتنە بێت کە لە چوارچێوەی یاسای بودجەدا هەمانە. "