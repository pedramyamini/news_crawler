بەرپرسەکە بەو رۆژنامەڤانانەی راگەیاندووە کە لەگەڵ سەرۆک دۆناڵد ترەمپدا گەشتدەکەن، کە چاوەڕێی راگەیاندن کشانەوەی بەشێکی دیکەی هێزەکانی ئەمریکا بکەن لە عێراق و ئەفغانستان.  پێشبیندەکرێت، ترەمپ ئەمڕۆ هەواڵەکە و ژمارەی ئەو هێزانەی لە هەردوو وڵاتدا دەکشێندرێنەوە، ئاشکرا بکات.   ترەمپ کە بەربژێری کۆمارییەکانە لە هەڵبژاردنەکانی سەرۆکایەتی ئەمساڵی ئەمریکادا و بەنیازە بۆ جاری دووەم پۆستی سەرۆکایەتی وڵات بەدەست بهێنێتەوە، پێشتر ئاشکرایکردبوو کە دەیەوێت سەربازانی وڵاتەکەی، لە ئەفغانستان و عێراق بکشێنێتەوە. لە کاتی چاوپێکەوتنی مستەفا کازمی سەرۆکوەزیرانی عێراقیشدا لە کۆشکی سپی، لە مانگی ئابدا، ترەمپ هەمان هەواڵی دووپاتکردەوە، بەبێئەوەی وادەی کشانەوەکە رابگەیەنێت.  لە ماوەی رابردوودا، هێرشە مووشەکییەکان بۆ سەر هێزەکانی ئەمریکا و هاوپەیمانەکانی لە عێراقدا زیادیکردووە، لە کاتێکدا حکومەتی عێراق لە ژێر گوشاری میلیشیا و لایەنە شیعییە پشتگیریکراوەکانی ئێراندایە، کە داوا دەکەن ٥ هەزار سەربازی ئەمریکی لەسەر خاکی عێراق، دەربکرێن.  راگەیاندنی پاشەکشەی زیاتری هێزەکانی ئەمریکا لەو دوو وڵاتە، هاوکاتە لەگەڵ ئەنجامی ئەو راپرسییانەی دەریدەخەن جۆ بایدن، بەربژێری دیموکراتەکان و رکابەری ترەمپ لە هەڵبژاردنەکاندا، لە پێش سەرۆکی ئێستای وڵاتەوەیە، بۆیە لەوانەیە هەواڵی پاشەکشەی زیاتری سەربازەکانی وڵاتەکە لە عێراق و ئەفغانستان، هەوڵێک بێت لەلایەن ترەمپەوە، بۆ پێشاندانی ئەوەی کە قسەی خۆی دەباتە سەر، بەتایبەت کە پێشتر بەڵێنی کۆتاییهێنان بەو جەنگانەی دابوو کە ناوی ناون "ئەو جەنگانەی ئەمریکا کە هەرگیز کۆتاییان نایەت".  هێزەکانی ئەمریکا لە ساڵی ٢٠١١ دا لە عێراق کشانەوە، بەشێکی کەمی ئەو هێزانە بۆ پاراستنی باڵیۆزخانەی ئەمریکا لە عێراقدا هێڵرانەوە، بەڵام هاتنی داعش و لاوازیی هێزەکانی حکومەتی عێراق، لە رووبەڕوونەوەی ئەو رێکخراوەدا، وایکرد ئەمریکا لە ساڵی ٢٠١٤ دا جارێکی دیکە هێزەکانی بگەڕێنێتەوە عێراق.  هەرچی ئەفغانستانە، ئێستا ٨٦٠٠ سەربازی ئەمریکی لێیە و پێشتر پێنتاگۆن ئاشکرایکردووە، دەیەوێ ژمارەی ئەو هێزانە بۆ ٥ هەزار کەمبکاتەوە. لە کاتێکدا تاڵیبان و حکومەتی ئەفغانستان لە دانوستاندنن و تاڵیبان پاشەکشەی هێزەکانی ئەمریکای لە وڵاتەکە، کردووەتە مەرجی بەشداریکردن لە دانوستاندنی ئاشتی لە وڵاتەکە.