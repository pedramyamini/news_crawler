لاگارد لە کۆنفرانسێکی رۆژنامەڤانیدا رایگەیاند، بارودۆخەکە گۆڕدراوە و پێشبینیدەکرێت کە رێژەی هەڵاوسان لە مانگی ١ بەرزبێتەوە بۆ ٥.١ لەسەدا. ئەوە بەرزترین ئاستی رێژەی هەڵاوسانە کە تاوەکو ئێستا یەکێتی ئەوروپا بەخۆیەوە بینیویەتی.  سەرۆکی بانکی ناوەندیی ئەوروپا رایگەیاند، هەرچەندە پێشتر پێیانوابوو بەرزبوونەوەی رێژەی هەڵاوسان سنوورداربێت و بۆ ماوەیەکی کەم بەردەوام دەبێت، بەڵام ئێستا بیروڕایان گۆڕدراوەو ئەگەری هەیە رێژەی هەڵاوسان بۆ ماوەیەکی درێژتر بەردەوام بێت.  بەپێی لاگارد بەرزبوونەوەی رێژەی هەڵاوسان بەزۆری بەهۆی بەرزبوونەوەی نرخی وزە روویداوە کە بەرزبوونەوەی کاڵا و خزمەتگوزارییەکانی دیکەی بەدواوە هاتووە.  کریستین لاگارد، سەرۆکی بانکی ناوەندی ئەوروپا دەڵێت "هەرچەندە کاریگەرییەکانی پەتا کەمبوونەتەوە، بەڵام مەترسییە جیوسیاسییەکان زیادبوون. بەرزبوونەوەی زیاتری وزە دەتوانیت زیانی گەورە لە قەبارەی بەکارهێنان و وەبەرهێنان بدات. ئێمە لە هەموو ئامرازێکی بەردەستمان کەڵک وەردەگرین بۆ ئەوەی کە لەم دۆخەدا سەرکەوتوو دەربچین. بەڵام بارودۆخەکە گۆڕدراوەو ئێوەش دەتوانن ببینن کە لە بەیاننامەی سیاسەتی نەختی کە ئێستا خوێندمەوە باسمان لە مەترسییەکانی بەردەوامی بەرزبوونەوەی رێژەی هەڵاوسان کردووە. کەواتە بارودۆخەکە زۆر هەستیار بووەو دەبێت بە وردی چاودرێری بکەن و داتاکان لە بەرچاو بگرین. "