نرخی نەوتی برێنت ئەمڕۆ دووشەممە ١ دۆلار و ٥٠ سەنت بەرزبووەوە بە ١١٣ دۆلار و ٢٠ سەنت مامەڵەی پێوەکرا. نرخی نەوتی سووکی تێکساسیش ٩٨ سەنت بەرزبووەوە بە ١٠٧ دۆلار و ٩٣ سەنت مامەڵەی پێوەکرا.  یەکێتیی ئەوروپا هەفتەی رابردوو رایگەیاند کە وڵاتان ئەوروپی کاربۆ دانانی پلانێک بۆ قەدەخەکردنی هاوردەکردنی نەوتی رووسیا دەکەن، هەرچەندە بەپێی ئەو راپۆرتانەی بڵاوبوونەتەوە ئەڵمانیا هێشتا ئامادە نییە دەستبەرداری نەوتی رووسیا بە تەواوەتی ببێت.  بەرزبوونەوەی نرخەکانی نەوت هاوکاتە لەگەڵ ئاڵۆزبوون و تووندبوونی شەڕی نێوان رووسیا و ئۆکراینا لە پشووی کۆتایی هەفتە.   بەپێی ئاژانسی ئینتەرفاکس، قەبارەی بەرهەمهێنانی نەوتی رووسیا لە مانگی ٣ بەدواوە بەڕێژەی ٧.٥ % کەمیکردووە. هەروەها ئاژانسی نێودەوڵەتیی وزە رایگەیاندووە لە مانگی ٥ ـەوە نزیکەی ٣ ملیۆن بەرمیل لە نەوتی رووسیا لە بازاڕدا نامێنێت. هەموو ئەم فاکتەرانە بوونەتە هۆکار بۆ تووندبوونی بازاڕی نەوت و کەمبوونەوەی خستنەڕووی نەوت کە نرخەکانی بەرزکردووەتەوە.  نرخی ئۆنسەیەک زێڕ بەرزبووەوە بۆ ١٩٨٤ دۆلار  نرخی زێڕ ئەمڕۆ دووشەممە هاوکات لەگەڵ کردنەوەی بازاڕەکانی ئەم هەفتەیە بەرزبووەوە بۆ بەرزترین ئاستی خۆی لە ناوەڕاستی مانگی ٣ بەدواوە.  هۆکاری بەرزبوونەوەی نرخی زێڕ بۆ تووندبوونەوەی شەڕی نێوان رووسیا و ئۆکراینا دەگەڕێتەوە دوای ئەوەی هێزەکانی ئۆکراینا ئامادەنەبوون دوای داواکاری رووسیا لە ماریۆپۆل چەکەکانیان دابنێن.  نرخی هەر ئۆنسەیەک زێڕ ئەمڕۆ دووشەممە بەڕێژەی ٠.٥ % بەرزبووەوە بە ١٩٨٤ دۆلار مامەڵەی پێوەکرا.  ئیلیا سپیڤاک شارەزای بازاڕە داراییەکان سەر بە کۆمپانیای راوێژکاری "دەیلی ئێف ئێکس" لەو بارەیەوە رایگەیاند، بەرزبوونەوەی نرخی زێڕ بەهۆی ئاڵۆزبوونی کێشە جیۆسیاسییەکان روویداوە کە وایکردووە زێڕ زیاتر لە سامانەکانی دیکە خواستی لەسەر بێت.  بازرگانانی زێڕ لە کاتی قەیرانەکاندا وەک پەناگەیەکی ئارام بۆ وەبەرهێنان روو لە کڕینی زێڕ دەکەن.