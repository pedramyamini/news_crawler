رۆژی چوارشەممە ٢٥ ـی ئایاری ٢٠٢٢، حوسێن حەمەکەریم، گوتەبێژی وەزارەتی کشتوکاڵی هەرێمی کوردستان بە تۆڕی میدیایی رووداوی گوت: "لەگەڵ کۆمپانیاکانی خۆشناو و قەیوان گرێبەستمان کردووە بۆ وەرگرتنی گەنم بە هەمان ئەو نرخەی وەزارەتی بازرگانی حکومەتی عێراق دیاریکردووە و وەریدەگرێت، بەڵام کۆمپانیاکانی پەیوەندییان بە عێراقەوە نییە".  گوتەبێژی وەزارەتی کشتوکاڵی هەرێمی کوردستان گوتیشی، جووتیار ئازادە گەنم رادەستی کێ دەکات "ساڵانی رابردوو حکومەتی عێراق تەنیا گەنمی تایبەت بە ئاردی وەردەگرت، بۆیە جووتیاران لە گەنمی تایبەت بە ساوار کشابوونەوە؛ ئێستا هەردوو کۆمپانیاکەی هەرێمی کوردستان ئامادەی وەرگرتنی گەنمی ساوارن بەهەمان نرخی گەنمی نمرە یەک".  گوتەبێژی وەزارەتی کشتوکاڵی هەرێمی کوردستان باسی لەوەش کرد کە دەیانەوێت هانی جووتیاران بدەن بۆ گەنمی تایبەت بە ساوار و گوتی: "ساوار لە وڵاتانەوە دێت؛ ئامانجمانە لەنێوخۆدا بەرهەمی بهێنین و پەرە بەبەرهەمی نێوخۆیی بدەین".  لە راگەیێندراوێکدا رۆژی سێشەممە ٢٥ ـی ئایاری ٢٠٢٢، وەزارەتی کشتوکاڵ رایگەیاند: "سەرجەم ئەو جووتیارانەی بەرهەمی گەنمیان چاندووە بۆ مەبەستی دروستکردنی بەرهەمی (ساوار) بە هەمان نرخی گەنمی نمرە یەک بڕی ٨٥٠ هەزار دینار لێیان وەردەگیرێت، هەروەها گەنمی بنەتۆ بە ٨٨٠ هەزار دینار لەلایەن کۆمپانیاکانی قەیوان و خۆشناوەوە وەردەگیرێن".