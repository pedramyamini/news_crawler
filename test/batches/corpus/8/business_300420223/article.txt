ئەو کۆمپانیایانە بەهۆی شەڕی ئۆکرایناوە ناچاربوون کاڵا و شتومەکی زیاتر لە وڵاتانی دیکەوە هاوردە بکەن و تێچووەکانیان بەتایبەتی لەڕووی سووتەمەنی و گواستنەوەوە بەرزبووەتەوە. ئەوەش هۆکاری داڕمانی بەهای پشکەکانی ئامازۆنە.   سستبوونەوەی ئابووری هەواڵێکی ناخۆشە بۆ جۆ بایدن، سەرۆکی ئەمریکا بەڵام گوتەکانی دوای بڵاوبوونەوەی ئامارەکانی پەیوەست بە گەشەی ئابووری دەریدەخات، زۆر لە پاشەکشەی ئابووریی ئەمریکا نیگەران نییە.  سەرۆکی ئەمریکا دەڵێت، "ئەم رۆژانە بازرگانیی بچووکی زیاتر دروست دەبێت و بازرگانییە بچووکەکان زیاترین هەلی کار دەڕەخسێنن. ئەمە هەمووی بەهۆی پلانی رزگارکردنی ئابووریی ئەمریکایە؛ ساڵی رابردوو ٥ ملیۆن و ٤٠٠ بازرگانیی بچووک دروستبوون".  لە ١٢ مانگی رابردوودا رێژەی هەڵاوسان لە ئەمریکا بۆ ٦.٦ % بەرزبووەتەوە. ئەوەش بەرزترینە لە ئەمریکا بۆ بەرزترین ئاستی خۆی لە ٤٠ ساڵی رابردوودا؛ ئەنجامەکەشی سستبوونی ئابووریی ئەو وڵاتە بووە.   تیموتی بۆند، مامۆستای ئابووریی زانکۆی پێردو دەڵێت، "لە شەش مانگی رابردوودا هەڵاوسان مانگ لە دوای مانگ بەرزبووەتەوە، بەڵام بەرزبوونەوەی مووچە هێندە خێرا نییە. ئەوەی کە لە روانگەی ئابوورییەوە روویداوە، خەڵک هەست دەکەن دەسەڵاتی کڕینیان بەرێژەی ٣ % تاوەکو ٤ % کەمبووەتەوە. "  وەزارەتی بازرگانیی ئەمریکا دەڵێت، ئابووریی ئەو وڵاتە لە ٣ مانگی یەکەمی ئەمساڵدا بە رێژەی ١.٤ % پاشەکشەی کردووە، هەرچەندە چاوەڕوان دەکرا بەرێژەی ١.١ % گەشەبکات.