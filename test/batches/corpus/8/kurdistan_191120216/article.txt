بانکی ناوەندیی عێراق لە راگەیێندراوێکدا هۆشداریی دا لە مامەڵەکردن بە دراوە ئەلیکترۆنییەکان و رایگەیاند، مامەڵەکردن بەو دراوانە زۆر مەترسیدارە، چونکە هیچ یاسا و چاودێرییەک نییە بۆ رێکخستنی مامەڵەکردن بە دراوە ئەلیکترۆنییەکان لە عێراق و ئەوان گەرەنتییان ناکەن.  د. مەحموود داغر، شارەزای دارایی و بانک دەڵێت، "ئەو دراوانە بوونەتە پەناگەیەک بۆ ئەوانەی دەیانەوێت پارە سپیبکەنەوە، چونکە سیستەمی چڕی کۆد کردن و سرووشتی ئاڵۆزی دیجیتاڵی کە رێگە بە چوونەژوورەوەی کەس نادات، تەنیا ئەوانە نەبێت کە ژمارەی نهێنییان هەیە، هەروەها ئەوانەی کە دەفرۆشن و دەکڕن یەکتر نابینن، بۆیە دەکرێت ئەوە ببێتە پەناگەیەک بۆ سپیکردنەوەی پارە. بۆیە بانکە ناوەندییەکان دەڵێن وەبەرهێنان لەو دراوانە زۆر مەترسیدارە، چونکە نرخی ئەو دراوانە زۆر دەگۆڕێت، بەرزدەبێتەوە و دادەبەزێت".  دراوە ئەلیکترۆنییەکان لە ساڵی ٢٠٠٨ ـەوە لە جیهان سەریانهەڵداوە، نموونەیەکی زەقی ئەو دراوانە کە تەنیا ژمارە و کۆدن لە نێو کۆمپیوتەر، بۆیە ناتوانرێت دەستیان لێ بدرێت. دراوی بیتکۆین کە لە سەرەتای سەرهەڵدانی هەر دراوێکی بە چەند سەنتێک دەفرۆشرا، کەچی ئێستا نرخی هەر دراوێکی بیتکۆین گەیشتووەتە نزیکی ٦٠ هەزار دۆلار و بەردەوام لە گۆڕاندایە.  تاوەکو ئێستا زیاتر لە حەوت هەزار جۆری دراوی ئەلیکترۆنی لە جیهاندا هەن، چینیش بە فەرمی دراوی ئەلیکترۆنیی خۆی راگەیاندووە.  د. عەبدولڕەحمان مەشهەدانی، شارەزای ئابووری دەڵێت، "ئەو دراوە ئەلیکترۆنییانە سەرچاوەیان نادیارە، بۆیە دەکرێت زۆر لەو کەسانەی مامەڵەیان پێوە دەکەن، دووچاری قۆڵبڕین و فێڵکردن ببنەوە، کە دەبێتە هۆی لەدەستدانی سامان و پارەکانیان، بانکە ناوەندییەکان هەوڵی دروستکردنی دراوی ئەلیکترۆنی دەدەن کە پارێزراوبن و بە یاسا رێکخرابن، بۆئەوەی مافی هەمووان بپارێزێت".  سەبارەت بە قەبارەی مامەڵەکردن بە دراوە ئەلیکترۆنییەکان لە عێراق و هەرێمی کوردستان، د. عەلی قەرەداخی، ئەمینداری گشتیی یەكێتی جیهانیی زانایانی موسڵمان، پێشتر، بە تۆڕی میدیایی رووداوی راگەیاند، "لە ساڵی ٢٠٢٠ دا ٧٠٠ ملیۆن دۆلاری عێراق لە مامەڵەی دراوە ئەلیكترۆنییەكاندا بوو".