رۆژی هەینی رابردوو نرخی هەر بەرمیلێک نەوتی برێنت بەراورد بە کردنەوەی بازاڕ زیاتر لە دۆلارێک بەرزبووەوە، بۆ ئەمڕۆ شەممە ٧ - ٥ - ٢٠٢٢ جارێکی دینە نرخی نەوت بەرزبووەوە.   ئێستا نرخی هەر بەرمیلێک نەوتی خاوی برێنت بە ١١٢ دۆلار و ٤ سەنت مامەڵەی پێوەدەکرێت، هەروەها هەر بەرمیلێک نەوتی خاوی رۆژئاوای تێکساس بە ١٠٩ دۆلار و ٨ سەنتە.   رۆژی چوارشەممە، ئۆرسولا ڤۆندێرلاین، سەرۆکی کۆمیسیۆنی یەکێتیی ئەوروپا پێشنیازی قەدەخەی تەواوەتیی هاوردەی نەوتی رووسیا بۆ وڵاتانی یەکێتیی ئەوروپا کرد. بەوهۆیەوە نرخی نەوت بەرزبووەوە بۆ ١١٠ دۆلار، ئەمڕۆش لە بەرزبوونەوە بەردەوامە.  رۆژی شەممە ٧ - ٥ - ٢٠٢٢ نرخی هەر ئۆنسەیەک زێڕ بەرزبووەوە بۆ سەروو ١٨٨٣ دۆلار، ئەمە لەکاتێکدایە کە رۆژی هەینی، بەهای زێڕ دوای کردنەوەی بازاڕەکانی جیهان بەرزبووەوە و هەر ئۆنسەیەک بە ١٨٧٦ دۆلار مامەڵەی پێوەکرا. واتە بەراورد بە دوێنێ نرخی زێڕ نزیکەی ٨ دۆلار بەرزبووەتەوە.  بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٨٥٠ دیناری عێراقی  یۆرۆ - دۆلار ١.٠٥٣ EUR / USD  پاوەند - دۆلار ١.٢٣١ GBP / USD  دۆلار - یەن ١٣٠.٤٨٤ USD / JPY  دۆلار - لیرە ١٤.٩٥ USD / TRY  یەک دۆلار - ریاڵ (تمەن) ٢٨ هەزار و ٣٥٠ تمەن USD / IRR  یەک دۆلاری ئەمریکی: ٦٦.٥٠ روبڵی رووسی  ٧ ـی ئاداری ئەمساڵ، دوای زیاتر لە ١٠ رۆژ لە "ئۆپەراسیۆنە سەربازییەکەی" رووسیا بۆسەر ئۆکراینا، بەهای روبڵی رووسی بەرامبەر دۆلاری ئەمریکی بۆ ئاستێکی پێوانەیی دابەزی و هەر دۆلارێک بەرامبەر بوو بە ١٤٣ روبڵ، بەڵام ئێستا بەهای روبڵی رووسی بەرزبووەتەوە و یەک دۆلار بەرامبەرە بە ٦٦.٥٠ روبڵ، کە ئەو ئاستە لە بەرزبوونەوەی بەهای روبڵ لە ساڵی ٢٠٢١ یش تۆمارنەکراوە. بەرزبوونەوەی بەهای روبڵیش دوای بڕیارەکەی ڤلادیمیر پووتین، سەرۆکی رووسیا دێت بە نەفرۆشتنی گازی سرووشتی بە دۆلار بە وڵاتانی رۆژئاوا.