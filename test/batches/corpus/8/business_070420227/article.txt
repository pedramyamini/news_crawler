ئەمڕۆ پێنجشەممە، ٧ی نیسانی ٢٠٢٢، محه‌ممه‌د عه‌تا عه‌بدوڵڵا، جێگری سه‌رۆكی یەكێتی به‌ڵێنده‌رانی کوردستان - لقی سلێمانی بە (رووداو)ی راگەیاند: "لە کۆی یەک هەزار و ٢٧٨ کۆمپانیا کە لای ئێمە تۆمار کراون، ٨٠٠ - ٩٠٠ کۆمپانیا مایەپووچ بوون، تەنیا ١٠٠ بۆ ١٥٠ پرۆژە بە کرداری کار دەکەن، هەروەها ١٧٤ کۆمپانیا تاوەکو ئێستا پارەیان لای حکومەتی هەرێمی کوردستانە. "  لە بارەی ئەو پرۆژانەی کە بەهۆی سەرهەڵدانی ڤایرۆسی کۆرۆنا و هاتنی داعش راگیراون، گوتی: " ١٦٥ پرۆژە بەهۆی سەرهەڵدانی ڤایرۆسی کۆرۆنا کارکردن تێیدا تاوەکو ئێستا راگیراوە، هەروەها ٢٠٦ پرۆژە بەهۆی هاتنی داعش کارکردن تێیاندا وەستا و تاوەکو ئێستا دەستبەکارنەبوونەتەوە. "  سەبارەت بە هەوڵەکانیان بۆ چارەسەرکردنی گرفتەکانی بەڵێندەران، محه‌ممه‌د عه‌تا عه‌بدوڵڵا، گوتی: "سەردانی پەرلەمانمان کردووە و لەگەڵ بەشێک لە ئەندامانی پەرلەمانی کوردستان کۆبووینەتەوە و هەموو گرفتەکانمان باس کردووە و زانیارییەکانمان بە دۆکۆمێنت پێشکەشیان کردوون. پێیانڕاگەیاندین کە هاوکارمان دەبن و وەڵامێکمان دەدەنەوە بەڵام تاوەکو ئیستا هیچ وڵامێکیان نەبووە".   محه‌مه‌د عه‌تا عه‌بدوڵڵا ئاماژەی بەوەدا گەورەترین گرفتی بەڵێندەران نەبوونی سیولەیە بۆ ئەو چەکانەی پێیاندراوە و دەڵێت: "بەڵێندەر هەیە پارەی جەژنی پێ نییە"  راوەستانی بەشێک لە پرۆژەکان و مایەپووچبوونی کۆمپانیاکان، بە گوتەی محەممەد عەتا بووەتە هۆکاری بێکاری گەنجان لە سلێمانی، محەمەد عەتا عەبدوڵڵا لەو بارەوە گوتی: "ئەو بارودۆخەی لە سلێمانی دەگوزەرێت کاریگەری کردووە لەسەر بێکاری گەنجانیش، هەر لە کۆمپانیاکەی من کە کار دەکرێت بە لایەنی کەمەوە ٢٠ - ٥٠ و زیاتریش کرێکار کار دەکەن، بەڵام ئێستا ئەوانەش بێکاربوونە و لە ماڵەوە دانیشتوون".   سەبارەت بە هەوڵەکانی حکومەت بۆ چارەسەری گرفتەکانیان، محەممەد عەتا گوتی: "حکومەتی هەرێمی کوردستان بەهیچ شێوەیەک کارئاسانی بۆ بەڵێندەران نەکردووە، کەرتی بەڵێندەرایەتی پشتگوێخراوە، کۆمەڵێک پرۆژەی زۆریش لە سلێمانی کە وەستاون کەس خۆی نەکردووە بە خاوەنی، ئەوەش لە رووی بازرگانییەوە بە لایەنیکەمەوە  ٥٠ % کاریگەری گەورەی لەسەر شارەکە دروستکردووە. "  بە گوتەی محەمەد عەتا عەبدوڵڵا، "چەندین کۆمپانیا پارەی لای حکومەتە، بەڵام بەڵیننامەیان پێ پڕکراوەتەوە و بەگوێرەی بەڵیننامەکە ناتوانن مامەڵە بە پارەکانیان بکەن، وەزیری پێشووی دارایی، بڕیارێکی دەرکرد و بەڵێننامەی پێ پڕکردوونەتەوە بەگوێرەی ئەو بەڵێننامەیە، بۆیان نییە ئەو پارەیەی لە بانکە رایبکێشن و مامەڵەی پێوە بکەن، لە کاتێكدا ئه‌گه‌ر به‌ڵێنده‌ر ئیشوكاری له باجی ده‌رامه‌ت یان زه‌ریبه یان زه‌مان هه‌بێت، بیانەوێت بە چەک چارەسەری بکەن، دەڵێن ئەو چەکە لای ئێمە ناخوات و دەبێت بە کاش بدرێت. "