دابەزینی نرخی لیرەی تورکی گوشاری زیاتری لەلایەن ئۆپۆزیسیۆنەوە بۆ سەر حکومەتی ئەنقەرە دروستکردووە، بەجۆرێک گوشارەکە هەتا داواکردنی ئەنجامدانی هەڵبژاردنی پێشوەختەش چووە.   لە چەند ساڵی رابردوودا زۆربەی گرژی و کێشەکانی ئەنقەرە لەگەڵ ئەوروپا و ئەمریکادا هۆکار بوون بۆ دابەزینی لیرە، بەجۆرێک بەهای لیرە بە چەند قۆناخێک بەرەو داکشانی زۆر چوو و ژمارەی پێوانەیی تۆمارکرد کە ئێستاش ئەو دابەزینە بەردەوامە. لە دوایین کاریگەرییەکاندا، رەجەب تەیب ئەردۆغان، سەرۆککۆماری تورکیا رۆژی شەممە ٢٣ - ١٠ - ٢٠٢١ هەڕەشەی لە باڵیۆزانی ١٠ وڵات کرد و بە "پیاوە نەویستراوەکان" ناوی بردن.   باڵیۆزانی ئەو ١٠ وڵاتە لە ئەنقەرە داوایان لە حکومەتی تورکیا کردبوو ئەو بڕیارە جێبەجێبکات کە لەلایەن دادگەی مافی مرۆڤی ئەوروپا بۆ ئازادکردنی عوسمان کاڤاڵا، بازرگان و چالاکڤانی تورکیا دەرکراوە کە بێ ئەوەی هیچ تۆمەتێکی بەسەردا ساخ بێتەوە نزیکەی ٤ ساڵە لە زیندانە.  هەروەها گۆڕینی دوو یاریدەدەری سەرۆک و ئەندامێکی کۆمیتەی سیاسەتی نەختینەی بانکی ناوەندیی لەلایەن ئەردۆغانەوە، بووە هۆی دابەزینی زیاتری نرخی لیرە.   دوای ئەوەی بانکی ناوەندیی تورکیا رۆژی پێنجشەممە ٢١ی تشرینی یەکەم، رێژەی سوودی بانکی لە ١٨ % بۆ ١٦ % کەمکردەوە، نرخی لیرە زیاتر دابەزی. تەنیا ئەمساڵ نرخی لیرەی تورکی بە رێژەی زیاتر لە ٢٤ % دابەزیوە.