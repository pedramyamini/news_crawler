خەلیل دۆسکى، ئەندامى لیژنەى دارایی پەرلەمانى عێراق بە (تۆڕى میدیایی رووداو)ى راگەیاند؛ ئەگەر پرۆژەیاسای پاڵپشتى خێراى ئاسایشى خۆراک و پەرەپێدان لەلان پەرلەمان پەسند نەکرێت، وەزارەتى بازرگانى پارەى پێویستى نابێت بۆ کڕینى بەشەخۆراکى مانگانە بۆ مانگى ئایارى داهاتوو. گوتیشى: "خودى عەلا جبوورى، وەزیرى بازرگانى لەکاتى میوانداریکردنى لەلایەن لیژنەى داراییەوە ئەو هۆشداریەی دا و پێیگوتین پێویستە چارەسەرێک بۆ ئەو کێشەیە بدۆزرێتەوە".  وەزارەتى بازرگانی بۆ کڕینى بەشەخۆراکى یەک مانگ، پێویستى بە ٢٦٧ ملیار دینارە، بە گوتەى ئەندامەکەى لیژنەى دارایی وەزارەتى دارایی تەنیا تاوەکو مانگى نیسان پارەى هەبووە بۆ کڕینى بەشەخۆراک.  پرۆژەیاسای پاڵپشتى خێراى ئاسایشى خۆراک و پەرەپێدان لە ١٠ ماددە پێکهاتووە و بودجەکەى ٢٥٤ ترلیۆن دینارە، ئامانج لێى پڕکردنەوەى پێداویستى دارایی خۆراک و کڕینەوەى بەرهەمە کشتوکاڵییەکان و پارەدارکردنى پڕۆژەکانى وەبەرهێنانە، لەکاتێکدا پڕۆژەیاساى بودجەى ٢٠٢٢ پەسەند نەکراوە.  خەلیل دۆسکى پێشبینیکرد لە ١٠ رۆژى یەکەمى مانگى ئایاردا پرۆژەیاساکە پەسند بکرێت، بەڵام تێپەڕاندنى بەستەوە بە چارەسەرى دۆخى سیاسیى عێراقەوە.  زیاتر لە شەش مانگ بەسەر هەڵبژاردنی خولی پێنجەمی پەرلەمانی عێراق تێپەڕیوە، بەڵام بەهۆى ناکۆکیی نێوان هەردوو هاوپەیمانیی چوارچێوەى هاوئاهەنگى و رزگارکردنى نیشتیمان لەسەر پۆستى سەرۆکۆەزیران و شێوازى حکومەتى داهاتوو، ناکۆکیی پارتی و یەکێتی لەسەر پۆستی سەرۆککۆمار، پرۆسەى سیاسى گەیشتووەتە بنبەست.