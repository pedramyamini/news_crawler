د. ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "وادەکەی پەرلەمان تەواوبووە و حکومەتیش پرۆژەی چاکسازیی نەناردووە، ئەمەش پێشلکارییەکی روونی یاسایە. پەرلەمان بەدواداچوون بۆ ئەو پێشلکارییە دەکات، چونکە پەرلەمان بەمەرجی پێشکەشکردنی بەرنامەی چاکسازی لە ماوەی دوو مانگدا رەزامەندیی لەسەر یاسای قەرزی ناوخۆیی و دەرەکی دەربڕیوە".  ئەمڕۆ سێشەممە ٢٠٢٠/٠٨/٢٥ د. هەیسەم جبووری، سەرۆکی لیژنەی دارایی پەرلەمانی عێراق نووسراوێکی فەرمیی بۆ نووسینگەی سەرۆکوەزیرانی عێراق ناردووە و ئاماژەی بەوە کردووە، پەرلەمان لە ٢٠٢٠/٠٦/٢٤ یاسای قەرزی ناوخۆیی و دەرەکیی بۆ پڕکردنەوەی کورتهێنانی دارایی گشتیی ٢٠٢٠ ـی ژمارە ٥ ـی ٢٠٢٠ پەسندکردووە و لە ماددەی ٧ ـی یاساکەدا هاتووە، دەبێت ئەنجوومەنی وەزیران لە ماوەیەک کە لە ٦٠ رۆژ تێنەپەڕێت بەرنامەی چاکسازیی ئابووری رەوانەی پەرلەمان بکات.   سەرۆکی لیژنەی دارایی دەڵێت، ماوەکەی پەرلەمان تەواو بووە و تاوەکو ئێستا حکومەت بەرنامەی چاکسازیی پێشکەش نەکردووە کە ئەوەش سەرپێچییەکی روونی یاساکەیە و پێویستە پابەندی دەقی یاسا بن.  بەهۆی پەتای کۆرۆنا، دابەزینی نرخی نەوت و کورتهێنانی زەبەلاحی بودجە، حکومەتی عێراق مووچەی پێ دابینناکرێت، بۆیە ناچار پەنای بۆ وەرگرتنی قەرز بردووە، بەڵام ئەو قەرزەی کە تاوەکو ئێستا عێراق وەریگرتووە بەبێ بەرزبوونەوەی نرخەکانی نەوت، تەنیا مووچەی چەند مانگێکی بۆ دابیندەکات.  بەپێی یاسای وەرگرتنی قەرز، حکومەتی عێراق دەتوانێت ١٥ تریلیۆن دینار قەرزی ناوخۆیی و پێنج ملیار دۆلار قەرزی دەرەکی وەربگرێت، "بۆیە دیارە لە قۆناخی داهاتوو حکومەت ئەو قەرزە ناوخۆییەی کە ماوە وەریدەگرێ، سەبارەت بە قەرزی دەرەکیش عێراق لەگەڵ سندووقی نەختی نێودەوڵەتی لە دانوستاندندایە، بەڵام سندووقەکە بەڵێنی پێدانی تەنیا دوو ملیار و ٢٠٠ ملیۆن دۆلاری بە عێراق داوە".  بەپێی وەزارەتی دارایی، عێراق مانگانە پێویستی بە حەوت تریلیۆن دینارە بۆ پێدانی مووچەی شەش ملیۆن و ٥٠٠ هەزار مووچەخۆر و دابینکردنی خەرجییەکانی، بۆیە مەترسی هەیە حکومەتی عێراق بەمنزیکانە ناچار بێت پەنا بۆ کەمکردنەوەی فرۆشتنی دراوی بیانی لەلایەن بانکی ناوەندییەوە ببات، ئەوەش بە واتای دابەزینی بەهای دینار بەرامبەر دۆلار.