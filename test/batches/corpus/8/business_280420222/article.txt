رۆبێرت هابێک، وەزیری دارایی ئەڵمانیا رایگەیاند، "پێشبینی دەکرێت ئەمساڵ رێژەی هەڵاوسانیش بۆ ٦.١ % بەرز ببێتەوە، ئەوەش رێژەیەکە کە تەنیا لە سەردەمی قەیرانی نەوت یاخود ماوەی دوای یەکگرتنەوەی ئەڵمانیا لەدوای ساڵی ١٩٩٠ بیندراوە. "  وەزیری دارایی ئەڵمانیا دەڵێت، ئەڵمانیا باجی پشتیوانیکردنی ئۆکراینا دژی دەستدرێژیی رووسیا دەدات.  هابێک ئەوەی خستووەتەڕوو کە "دەبێت ئامادەبین ئەم باجە بدەین"، ئاماژە بەوەش دەکات، "ئەڵمانیا بەهۆی بەرزیی نرخی وزە، رێژەی بەرزیی هەڵاوسان و خاویی گەشەوە باجەکە دەدات. "  ئەمساڵ ئەڵمانیا هیوای لەسەر بووژانەوەی ئابووری هەڵچنیبوو، بەڵام هێرشی رووسیا بۆسەر ئۆکراینا هەنگاوەکانی ئەو وڵاتەی سست کرد.  دوای هێرشی رووسیا بۆسەر ئۆکراینا، نرخەکانی وزە بەرزبوونەتەوە. ئەڵمانیا، کە لە ساڵی ٢٠٢١ دا ٤٥ % ی گازی وڵاتەکەی لە رووسیاوە هاوردە کردووە، کەوتووەتە بەر هەڕەشەی راستەقینەی پەکخستنی ئەو گازەی لە رووسیاوە بۆی دابیندەکرێت.  لەبارەی پەکخستنی هەناردەی گاز لەلایەن رووسیاوە بۆ پۆڵەندا و بولگاریاش، هابێک باسی لەوە کردووە، "ئەوروپا یەکگرتوو دەبێت و سەرچاوەی گازەکەی زیاتر فرەچەشن دەکات. "