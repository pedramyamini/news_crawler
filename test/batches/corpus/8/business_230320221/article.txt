دامەزراوەی گۆشت و شیری تورکیا رۆژی دووشەممە ٢١ی ئاداری ٢٠٢٢ رایگەیاند، نرخی گۆشتی سووریان بە رێژەی ٤٨ % بەرزکردووەتەوە. بەمەش نرخی یەک کیلۆ قیمە لە ٥٦ لیرە بۆ ٨٣ لیرە و یەک کیلۆ گۆشتی تکە لە ٦٢.٥٠ لیرە بۆ ٩٢ لیرە بەرزبووەتەوە.   دوای ئەم زیادکردنەی نرخ، لە شاری ئامەد نرخی گۆشتی سوور لە بازاڕی ئازاددا زیاتر بەرزبووەوە. نرخی یەک کیلۆ گۆشتی بەرخ بۆ تکە گەیشتە ١٣٠ لیرە، یەک کیلۆ گۆشتی گۆلک بۆ تکە گەیشتە ١٢٠ لیرە و نرخی یەک کیلۆ قیمە بۆ ١٢٠ - ١٣٠ لیرە بەرزبووەوە.   وەزارەتی کشتوکاڵی تورکیا لە یەکی ئاداری ئەمساڵەوە بۆ راگرتنی هاوسەنگیی نرخ لە بازاڕەکانی ناوخۆدا هەناردەی گۆشتی بۆ وڵاتانی ئازەربایجان، قوبرسی باکوور و نەهچیڤان سنووردار کردبوو.   حاجی ئاتڵی، سەرۆکی ژووری سەربڕخانەکانی ئامەد رایگەیاند، سەرباری سنووردارکردنی هەناردەکردنی گۆشت لەلایەن وەزارەتی کشتوکاڵی تورکیا، بەڵام بەهۆی زیادبوونی تێچووی بەرهەمهێنان، ناچارن نرخی گۆشت بەرزبکەنەوە.   سەرۆکی ژووری سەربڕخانەکانی ئامەد دەڵێ، پێشتر ئالیکمان بە ٧٠ - ٨٠ لیرە دەکڕی، بەڵام ئێستا نرخی ئالیک بۆ ٣٠٠ - ٣٥٠ لیرە بەرزبووتەوە. هەروەها بەهۆی گرانبوونی نرخی سووتەمەنی تێچووی گواستنەوە بە رێژەی ٢٠٠ % زیادیکردووە.   حاجی ئاتڵی ئاماژەی بەوەدا، پێشتر تێچووی نرخی گواستنەوە پێنج هەزار لیرە بوو، بەڵام ئێستا بۆ ١٤ - ١٥ هەزار لیرە بەرزبووەتەوە، پێویستە حکومەت بۆ تێپەڕاندنی ئەم دۆخە هاوکاریی ئاژەڵداران بکات.