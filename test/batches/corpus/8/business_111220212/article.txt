کۆمپانیای وەبەرهێنانی نەوت TPAO لە هەژماری فەرمیی خۆی لە تۆڕی کۆمەڵایەتیی تویتەر، هەواڵی دۆزینەوەی نەوتی خاو و گرتەی ڤیدیۆیی ساتی دەرهێنانی نموونەی نەوتەکەشی بڵاوکردەوە.   لە تویتەکەی کۆمپانیا تورکییەکەدا نوسراوە: "لە دووری ٣٢ کیلۆمەتر لە رۆژهەڵاتی شارۆچکەی نسێبین لە مێردین، کارەکانمان لە بیرە نەوتی گونیوردوو بەسەرکەوتوویی ئەنجامدا؛ توانیمان لەو شوێنە نەوتی خاو بە کواڵیتی ١١ , ٨ API دەربهێنین".   ئاماژە بۆ ئەوەشکراوە کە کار دەکەن بۆ دۆزینەوەی سەرچاوەی وزەی خۆماڵی زیاتر لە "سنووری تورکیا و سووریا".   هەمان کۆمپانیا پێشتر لە چەند شوێنێکی دیکەی باکووری کوردستان لە نزیک سنوورەکانی باکوور و باشووری کوردستان دۆزینەوەی نەوتی راگەیاندبوو، بەتایبەتی لە شرناخ، باتمان، سێرت، جۆلەمێرگ و ئامەد.   رۆژی ٧ی کانوونی یەکەمی ٢٠٢١، فاتیح دۆنمەز، وەزیری سەرچاوە سرووشتییەکانی تورکیا لەمیانی بەشداریکردنی لە کۆبوونەوەی پەرلەمان بۆ پەسندکردنی بودجەی وەزارەتەکەی بۆ ساڵی ٢٠٢٢ رایگەیاند، تورکیا لە ساڵی ٢٠٢١ دا نزیکەی ٦٠ ملیۆن بەرمیل نەوتی یەدەگی لە رێگەی دۆزینەوەی ٢٦ کێڵگەی وشکانی دەستکەوتووە و لە پاڵ ئەمەشدا گازی سروشتیی لە دەریای رەش دۆزیوەتەوە.   فاتیح دۆنمەز باسی لەوەشکرد، لەماوەی ٩ مانگدا ٩٩ بیرەنەوت هەڵکەندراون و هەروەها ١٥ پرۆسەی هەڵکەندن و چالاکیی دۆزینەوەی گازی سروشتیی لە دەریا ئەنجامدراوە و گوتیشی: "گازی سرووشتی گەیێندراوەتە ٦٠٤ شوێن لە هەر ٨١ پارێزگاکەی تورکیا".   رۆژی ٢٧ی ئایاری ٢٠٢١، رەجەب تەیب ئەردۆغان، سەرۆککۆماری تورکیا لە کۆبوونەوەیەکی تایبەتی لەگەڵ بەرپرسانی پارتی داد و گەشەپێدان - ئاکپارتی رایگەیاند، لە ماوەی مانگێکدا ٣ بیرە نەوتی نوێیان لێداوە و نەوتیان دۆزیوەتەوە و گوتی: "بە دۆزینەوەی نەوت لەم ٣ بیرە نەوتەدا، بەرهەمی رۆژانەی تورکیا بۆ ٦١ هەزار بەرمیل زیادیکردووە".   دوای گوتەکانی ئەردۆغان بۆ دۆزینەوەی نەوت لەو ٣ بیرە نەوتە تازە هەڵکەندراوانەدا، فاتیح دۆنمەز تویتێکی کرد و نووسی: "جگە لە دۆزینەوەی ٤٠٥ ملیار یەدەگی گازی سرووشتی، ٣ بیرە نەوتی تازە هەڵکەندراومان خستە سەر خەرمانی چالاکییەکانمان. رۆژانە ٦ هەزار و ٨٠٠ بەرمیل نەوت بەرهەم دەهێنین".   بەگوێرەی زانیارییەکانی فاتیح دۆنمەز، بیری نەوتی ئاکئۆبا لە ئامەد رۆژانە ٢ هەزار و ٨٠٠ بەرمیل، بیری نەوتی یەنیشەهیر لە ئامەد رۆژانە ٣ هەزار بەرمیل و بیری میسینلی لە پارێزگای کڕکلارئێلی رۆژانە ١ هەزار بەرمیل نەوت بەرهەم دەهێنن.   رۆژی ٢١ ئابی ٢٠٢٠، رەجەب تەیب ئەردۆغان دۆزینەوەی یەدەگی ٣٠٥ ملیار مەتر سێجا گازی سرووشتی و رۆژی ١٧ی تشرینی یەکەمی هەمان ساڵیش دۆزینەوەی یەدەگی ٨٥ ملیار مەتر سێجا گازی سروشتی لە دەریای رەش راگەیاندبوو. بەمەش کۆی گشتیی یەدەگی دۆزراوەی گازی سروشتیی تورکیا بۆ ٤٠٥ ملیار مەتر سێجا بەرزبووەوە.