کۆمپانیای دیلۆیت کە تایبەتە بە وردبینی لە کەرتی نەوت و گاز لە هەرێمی کوردستان نوێترین راپۆرتی خۆی بڵاوکردەوە و تێیدا بڕی فرۆشراوی نەوت و داهاتەکەی لە ساڵی ٢٠٢١ ئاشکرا دەکات.  لە راپۆرتەکەدا هاتووە، کەمترین نرخی نەوت لە چارەکی یەکەمدا بووە کە بە ٤٨.٩ دۆلار بووە، زۆرترینیش لە سێ مانگی کۆتایی دابووە کە بە ٦٨.٤ دۆلار بووە، کۆی داهاتی نەوتی هەناردەکراو ٩ ملیار دۆلار بووە، زیاتر لە ٥ ملیار دۆلار خەرجیی نەوت بووە، لەو بڕە ٣.١١٥ ملیار دۆلار دراوە بە بەرهەمهێنەرانی نەوت، هەروەها بۆ گواستنەوەی ١٥٢.٥ ملیۆن بەرمیل نزیکەی یەک ملیار و ٣٠٥ ملیۆن دۆلار دراوە بە کرێی بۆری.  پوختەی داهاتی نەوت نزیکەی ٤ ملیار دۆلار بووە، بەو پێیەش حکومەتی هەرێمی کوردستان ٤٤ % ی داهاتی نەوتی بۆ ماوەتەوە. کەمترین داهاتی حکومەت لە چارەکی یەکەمدا بووە کە نزیکەی ٨٤٣ ملیۆن دۆلار بووە و زۆرترینیش لە سێ مانگی سێیەمدا بووە کە یەک ملیار و ١٣٣ ملیۆن دۆلار بووە، بە گوێرەی راپۆرتەکەی دیلۆیت، هەرێمی کوردستان ٢٩٤ ملیۆن دۆلاری لە بانکێکی لوبنانییە و تاوەکو ئێستاش گلدراوەتەوە و نەهاتووە.     ئەو پارەیەی حکومەتی هەرێمی کوردستان وەریگرتووە دوای دەرهێنانی خەرجییەکان لە ماوەی ساڵی ٢٠٢١ ـدا بەمشێوەیە بووە:     لە چارەکی یەکەم: ٨٤٢ ملیۆن و ٧٥٠ هەزار و ٦٦٨ دۆلار  لە چارەکی دووەم: ٨٩٤ ملیۆن و ٤٣٠ هەزار و ٤٠٦ دۆلار  لە چارەکی سێیەم: ملیارێک و ١٣٣ ملیۆن و ٢٦٧ هەزار و ٩١٨ دۆلار  لە چارەکی چوارەم: ملیارێک و ٩٣ ملیۆن و ٣٦٥ هەزار و ٥١٠ دۆلار