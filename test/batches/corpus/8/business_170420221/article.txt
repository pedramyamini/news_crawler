پاوڵ هارلۆف، شارەزای بازاڕە داراییەکان دەڵێت، "بازاڕەکانی بۆرسە و تەنانەت خەڵکی ئاساییش ئەم رۆژانە تووشی هەواڵەکانی پەیوەست بە تویتەر و ئیلۆن مەسک بوون. دوو هەفتە لەمەوبەر مەسک رایگەیاند ٩ % ی هەموو پشکەکانی تویتەری هەیە. ئەم هەفتەیەش گوتی، دەیەوێت هەموو کۆمپانیاکە بکڕێت. بۆردی تویتەر سیاسەتێکی دروستی گرتەبەر بۆئەوەی رێگری لە مەسک بکات دەستبەسەر تویتەردا بگرێت یان لانیکەم لەو هەنگاوە خاوی بکاتەوە. "  ئیلۆن مەسک، دامەزرێنەری کۆمپانیای تێسلا و سپەیس ئێکسە؛ بەهۆی سەرکەوتنی لە بەڕێوەبردنی ئەو دوو کۆمپانیایە، بەهای هەریەکەیان گەیشتووەتە نزیکەی ١ تریلیۆن دۆلار.  مەسک دەڵێت، ئامانجی لە کڕینی هەموو کۆمپانیای تویتەر ئەوەیە کە ئەو تۆڕە کۆمەڵایەتییە باشتر بەڕێوە ببرێت.  پۆڵ هارلۆف ئاماژە بەوە دەکات، "هەر کاتێک سیاسەتی حەبی ژەهراوی کاراکرا، هەروەها ئەو کاتەی کە رێژەی پشکەکانی مەسک  گەیشتە ١٥ %، رێگە بە خاوەن پشکەکانی دیکە دەدرێت بە نرخێکی کەمتر پشکەکانی تویتەر بکڕنەوە. ئەوانیش بە دڵنیاییەوە ئەو کارە دەکەن، لەبەرئەوەی نرخی بازاڕ بەرزترە. بەم شێوازە بەهای پشکەکان بە چەشنێک بەرز دەبێتەوە کە تێچووی کڕینی هەموو پشکەکان بۆ ئیلۆن مەسک زیاد دەبێت. "  دوای ئەوەی ئیلۆن مەسک سەرەتای ئەم مانگە رایگەیاند، خاوەنی ٩ % ی پشکەکانی تویتەرە، بەهای پشکەکانی تویتەر بە رێژەی ٢٥ % بەرزبووەوە و ئێستا هەر پشکێکی بە ٤٥ دۆلار لە بازاڕەکاندا مامەڵەی پێوەدەکرێت. مەسک لە تویتێکدا رایگەیاند، دەیەوێت هەموو تویتەر بە ٤٣ ملیار دۆلار بکڕێت.