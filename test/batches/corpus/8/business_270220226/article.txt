ئەمڕۆ یەکشەممە ٢٧ی شووباتی ٢٠٢٢، وەزارەتی دادی حکومەتی هەرێمی کوردستان ئاماری کار و چالاکییەکانی ساڵی رابردووی بڵاوکردەوە، بەپێی ئامارەکە خەرجی وەزارەتەکە ساڵی رابردوو ٦٠ ملیار و ٥٤٣ ملیۆن و ٢٠٥ هەزار و ٩٩٧ دینار بووە، بەراورد بە ساڵی ٢٠٢٠، بە رێژەی ١٠ % زیادی کردووە.  هەروەها داهاتی وەزارەتەکە لە ساڵی ٢٠٢١ دا ١٥٤ ملیار و ٤٨٥ ملیۆن و ٥٥٧ هەزار و ٥٧٦ دینار بووە، بەراورد بە ساڵی پێشتر ٥٤ % زیادی کردووە، داهاتی وەزارەتەکە لە ساڵی ٢٠١٦ دا، ٦٢ ملیار و ٨٦٤ ملیۆن و ٥٠٤ هەزار و ٩١٣ دینارە، بەمەش داهاتی وەزارەتەکە لە ساڵی ٢٠٢١ بەراورد بە ساڵی ٢٠١٦ بە رێژەی ١٥٠ % زیادی کردووە.   نەریمان تاڵیب، گوتەبێژی وەزارەتی داد بە (تۆڕی میدیایی رووداو)ی راگەیاند، ئاماری خەرجی و داهاتی وەزارەتەکەی بەراورد بە ساڵی ٢٠٢٠ زیادی کردووە، ئەویش بەهۆی جێبەجێکردنی بڕیارێکی ئەنجوومەنی وەزیران و رێنمایی وەزارەتی دارایی بووە. بەگوێرەی بڕیارەکە ٥ % ی داهاتی بەڕێوەبەرایەتیی تاپۆ وەک هاندان بۆ فەرمانبەران خەرجکراوە.   بەگوتەی گوتەبێژی وەزارەتی داد، وەزارەتەکەیان  داهاتەکانی بەراورد بە خەرجییەکانی لە ١٥٥ % زیاترە. هەروەها لە بارەی بڕیارەی حکومەتی هەرێمی کوردستان بۆ خەرجکردنی ٥ % داهاتی فەرمانبەرانی تاپۆ وەک هاندان، رایگەیاند، ئەو بڕیارە قازانجی هەبووە، چونکە کارەکانیان باشتر ئەنجامداوە، ئەوەش هۆکار بووە بۆ بەرزبوونەوەی داهاتی وەزارەتی داد.   بەگوێرەی راگەیێندراوەکەی وەزارەتی داد ساڵی رابردوو ٧٢ هەزار و ٨٦٣، مامەڵەی کرین و فرۆشتن (خانوو، زەوی) لەسەر ئاستی هەرێمی کوردستان کراوە، کە بەراورد بە ساڵی ٢٠٢٠ بە رێژەی ٢٨ % زیادی کردووە. هەروەها زیاتر لە ٢٠ هەزار کارتی زەوی کراوە بە سەندی تاپۆ (وێنەی تۆماری هەمیشەیی).  مامەڵە رەفتارییەکان (التصرف علی الملک) لە ساڵی ٢٠٢١ دا ١٢٣ هەزار و ١٩٦ مامەڵە کراوە، کە بە رێژەی ٤٤ % زیادی کردووە، ئەمەش بووەتە هۆی زیادبوونی داهاتی فەرمانگەکانی تۆمارکردنی خانووبەرە لە هەرێمی کوردستان، هەر بۆیە لەم ساڵەدا داهاتیان زیاترە لە ١٤٦ ملیار دینار.