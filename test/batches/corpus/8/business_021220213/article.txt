حوسێن حەمەکەریم، بەڕێوەبەری گشتی باخداری و دارستان و پاوان لە وەزارەتی کشتوکاڵی حکومەتی هەرێمی کوردستان بە رووداوی راگەیاند، پرۆژەی کشتوکاڵی هایدرۆپۆنیکی (چاندن لە ناو ئاو)، یەکەمین پرۆژەیە لە پارێزگای هەولێر، کە بەشێوەی ماڵتی سپان و چاندنی هایدرۆپۆنیکی کار لەسەر بەرهەمەکانی تەماتە، کاهوو و شلک دەکات.   پرۆژەکە لەسەر رووبەری ٢٤ هەزار مەتر چوارگۆشە دروستکراوە، بەهاوئاهەنگی وەزارەتی کشتوکاڵ و سەرچاوەکانی ئاو و کۆمپانیای ئیکۆ کونسوڵت، لە چوارچێوەی گەشەپێدانی کەرتی کشتوکاڵی لە عێراقە، کە لە لایەن وڵاتی هۆڵەندا جێبەجێ دەکرێت.  بەدرخان محەممەد، ئەندازیاری تەکنیکی لە ئیکۆ کونسوڵت، بە رووداوی گوت "لە ماڵتی سپانەکاندا شێوازی چاندنی چەند قات بەکاردەهێنرێت، ئەمەش وادەکات رووبەری چاندن لە ماڵتی سپانەکاندا ببێتە دوو ئەوەندە".  بەدرخان محەممەد گوتی: "شەش پرۆژەی دیکەی هاوشێوەمان لەبەردەستە لە هەولێر، سلێمانی، بەغدا و بەسرە کە هەریەکە ٥ هەزار مەتر چوارگۆشە دەبێت".  لەبارەی تێچوو و داهاتی پرۆژەکانیشەوە، ئەو ئەندازیارەی ئیکۆ کونسوڵت ئاماژەی بەوەکرد، "کونسوڵخانەی هۆڵەندا ٥٠ % ی تێچووی پرۆژەکە دەگرێتە ئەستۆ، داهاتەکەشی هەمووی بۆ وەبەرهێنەکەیە، بەڵام لەبەرامبەردا هاوئاهەنگیمان لەگەڵدا بکات بۆ فێرکردن و پێدانی زانیاریی بە جووتیار و فێرخوازان".  محەممەد رەزا، خاوەنی پرۆژەی چاندنی هایدرۆپۆنیکی (فوودستی) لە هەولێر بە رووداوی گوت: "بەرهەمەکانمان لە تەماتە، کاهووی ئەمریکی و  فراولە پێکهاتووە و ئەمساڵ دووەمجارە بەروبوومەکانمان کۆدەکەینەوە، کە هەفتانە بڕی جیاوازە و هەفتە هەیە ١٠ تۆن شلیک بەرهەمدەهێنین".  محەممەد رەزا ئاماژەی بەوەدا بەرهەمەکانیان بەراورد بە بەرهەمی هاوردە هەرزانترە و گوتی: "ئەگەر کاهوو بە نموونە وەربگرین، یەک کاهوو نزیکەی ٢ دۆلار لەسەر هاوردەکار دەکەوێت، بەڵام لێرە تەنیا یەک دۆلارە".  لەبارەی پرۆژەکەوە زیاتر گوتی: "گرنگی ئەم پرۆژەیە لەوەدایە کە بەراورد بە کشتوکاڵی سەر زەوی (خۆڵ)، ٨٠ % ئاوی کەمتر پێویستە، هەروەها لە ماوەیەکی نزیکدا لە ناو پرۆژەکە کارگەیەک دەکرێتەوە بۆ ئەوەی لەکاتی پێگەیشتنی بەرهەمەکان کاری لە قوتوونان (پاکێجین) بۆ بەرهەمەکان بکرێت و رەوانەی بازاڕەکان بکرێت".  محەممەد رەزا ئاماژەی بەوەشدا لە پرۆژەکەدا ٢٤ هەلیکاریان رەخساندووە، تاکە گرفتیشیان تەنیا دابینکردنی پەینی کیمیاییە، کە لە عێراقدا نییە.