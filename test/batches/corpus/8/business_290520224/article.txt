رۆژی یەکشەممە، ٢٩ - ٥ - ٢٠٢٢، مەسرور بارزانی، سەرۆکی حکومەتی هەرێمی کوردستان سەردانی وەزارەتی شارەوانی کرد و لە بارەی کەرتی گەشتوگوزار و ژینگە کۆبوونەوە. مەسرور بارزانی لە کۆبوونەوەکە بە گرنگییەوە باسی لە بەرەوپێشبردنی کەرتی گەشتوگوزار و بایەخدان بە شوێنە گەشتیارییەکانی هەرێمی کوردستان کرد.  نەریمان فازڵ، بەڕێوەبەری راگەیاندنی بەڕێوەبەرایەتیی گشتیی گەشتوگوزاری هەولێر بە رووداوی راگەیاند، لە سەرەتای ئەم کابینەیەوە گرنگییەکی باش بە کەرتی گەشتوگوزار دراوە و گوتی: "ژمارەی گەشتیارمان بەراورد بە ساڵی پار بە رێژەیەکی بەرچاو زیادیکردووە، تەنیا لە چوار مانگی سەرەتای ئەمساڵدا ٦٧١ هەزار گەشتیار و لە جەژنی رەمەزاندا نزیکەی ١٣٨ گەشتیار سەردانی پارێزگای هەولێریان کردووە، کە ئەم ژمارەیە بەراورد بە ساڵانی رابردوو زیادی کردووە. "  نەریمان فازڵ ئاماژەی بەوەدا ئەو ژمارە گەشتیارانە کاریگەرییان لەسەر بووژاندنەوەی کەرتی ئابووری بەشێوەیەکی گشتی و کەرتی گەشتیاری بەشێوەیەکی تایبەت هەبووە و دەرفەتی کاریان رەخساندووە.  بەپێی دوایین راپۆرتی دەستەی ئاماری عێراق، پارێزگای هەولێر لە ژمارەی هوتێلی پێنج ئەستێرەیی لەسەر ئاستی عێراق هەرێمی کوردستان لە پلەی یەکەم دێت، لەو بارەوە نەریمان فازڵ گوتی: "ئەوانە کواڵێتی کەرتی گەشتیاری باشتر دەردەخات و دڵنیایی بە گەشتیاران دەدات، چەند براندی باش هەبێت ئەوە کاریگەری لەسەر کەرتی گەشتیاری دەبێت، سەبارەت بە شوێنە گەشتیارییەکان تارادەیەکی باش خزمەتگوزاری باشیان بۆ دابینکراوە بە تایبەتی بۆ رێگەوبانەکان. "   سەبارەت بە پرۆژەی نوێی گەشتیاری، نەریمان فازڵ گوتی، لە داهاتوودا لە ناوچە شاخاوییەکان پڕۆژەی باشتریان دەبێت، کە دەبنە هۆی راکێشانی سەرنجی گەشتیاران، بۆ نموونە "تەلەفریکی چیای سەفین، هەروەها پڕۆژەیەکی گەشتیاری لە حەسەن بەگ هەیە، کە دوو گوندی گەشتیاری گەورەیە، یەکێکیان گوندێکی گەشتیارییە لە ناو شوشەیەکە کە هەمووی بەفرە، ئەوی دیکە لەسەر شێوەی کولتووری ناوچەکە دروست دەکرێت.