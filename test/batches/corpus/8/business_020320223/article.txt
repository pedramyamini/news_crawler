بازاڕی بۆرسەی لەندەن - ICE دەڵێت، نرخی ١٠٠٠ مەتر سێجا گاز لە ئەوروپا بۆ نزیکەی دوو هەزار و ٢٣٠ دۆلار بەرزبووەتەوە، بەگشتی نرخەکە ٥٩.٤ % بەرزبووەتەوە.  کۆتایی مانگی ١٠ و سەرەتای مانگی ١١ی ساڵی رابردوو نرخی ١٠٠٠ مەتر سێجا گاز لە ئەوروپا کەمتر لە ٨٠٠ دۆلار بووە. بەرزبوونەوەی نرخی گازی سرووشتی بۆ ئەو ئاستەی ئێستا بە "مێژوویی" بۆ ئەوروپا ناودەبرێت، بە مانایەکی دیکە، بەراورد بە چەند مانگی رابردوو نرخی گازی سرووشتی لە ئەوروپا بۆ نزیکەی سێ هێندە بەرزبووەتەوە.  هێرشی رووسیا بۆسەر ئۆکراینا نرخی نەوتی بەرزکردووەتەوە  نرخی سووتەمەنی بەگشتی لەسەر ئاستی جیهان بەهۆی هێرشەکانی رووسیا بۆسەر ئۆکراینا بەرزبووەتەوە، لەنێویاندا نەوت. نرخی بەرمیلێک نەوتی برێنت ئەمڕۆ چوارشەممە ٠٢ - ٠٣ - ٢٠٢٢ تاوەکو سەرووی ١١٣ دۆلار بەرزبووەوە، بەرمیلێک نەوتی تەکساسیش بۆ سەرووی ١١١ دۆلار بەرزبووەوە.  نرخی ئێستای نەوتی برێنت لە سەرووی ١١٠ دۆلار و تەکساسیش لە سەرووی ١٠٩ دۆلاردایە.  بڕیارە ئەمڕۆ رێکخراوی ئۆپێک و ئۆپێک پڵەس، لەنێویاندا رووسیا، کۆببنەوە. بازرگانان بۆ گۆڕانکاری لە نرخی نەوت چاویان لە کۆبوونەوەکەیە.