عەلا جبووری، وەزیری بازرگانیی عێراق لە راگەیێندراوێکدا رایگەیاند، سەرۆکوەزیرانی عێراق رەزامەندیی لەسەر کۆنووسی لیژنەی چوارقۆڵیی وەزیرانی بازرگانی، دارایی و کشتوکاڵ و راوێژکاری سەرۆکوەزیرانی بۆ خەرجکردنی بەشێکی دیکەی شایستە داراییەکانی جوتیاران دەربڕی کە ئەمساڵ بەرهەمیان رادەستکردووە.  وەزیری بازرگانی ئاماژەی بەوە داوە، رەزامەندی لەسەر خەرجکردنی نزیکەی ٦٠٠ ملیار دینار دراوە کە ٥٢٣ ملیار بۆ وەزارەتی بازرگانی و ٧٧ ملیار دیناریش بۆ وەزارەتی کشتوکاڵ.  هاوکات عەلا جبووری دەشڵێت، داوایان لە کۆمپانیای گشتیی بازرگانی دانەوێڵەکردووە میکانزمێک بۆ خەرجکردنی شایستەی دارایی جووتیاران بەشێوەیەکی روون و بەپێی زوو رادەستکردنی بەرهەمەکە دابنێت کە هەموو پارێزگاکانی وڵات بگرێتەوە.    هاوکات بەدواداچوونیش دەکرێت بۆ ئەوەی لە ماوەی سێ مانگی داهاتوودا تاوەکو کۆتایی ئەمساڵ تەواوی پارەی جووتیاران دابەش بکرێت.  ئێوارەی رۆژی چوارشەممەی ٢٠٢٠/٠٩/٠٢ رابردوو کۆبوونەوەیەکی هاوبەشی وەزیرانی دارایی، بازرگانی و کشتوکاڵ و راوێژکاری سەرۆکوەزیران بەڕێوەچوو.   لە کۆبوونەوەکەدا رەزامەندی درا لەسەر خەرجکردنی بڕی ٦٠٠ ملیار دینار وەک شایستە داراییەکانی جووتیاران کە ئەمساڵ گەنمیان رادەستکردووە.   وەزارەتی کشتوکاڵی عێراق رایگەیاند، لەو بڕە پارەیە ٧٠ ملیار دینار بۆ وەزارەتی کشتوکاڵ تەرخانکراوە بۆ پارەی بنەتۆی پلەیەک، هاوکات شایستە داراییەکانی دیکەی جووتیاران کە ماون، تاوەکو پێش کۆتایی ئەمساڵ خەرجدەکرێن.  لە کۆبوونەوەی رۆژی سێشەممەی هەفتەی رابردووی ئەنجوومەنی وەزیراندا مستەفا کازمی سەرۆکوەزیران داوایکرد، وەزارەتی دارایی، بازرگانی، کشتوکاڵ و راوێژکاری سەرۆکوەزیران چارەسەرێکی بەپەلە لەبارەی شایستە داراییەکانی جووتیاران لە بەرامبەر ئەو بەرهەمەی رادەستی هەردوو وەزارەتی بازرگانی و کشتوکاڵیان کردووە لە ساڵی ٢٠٢٠ بدۆزنەوە.   بە گوێرەی فەرمانەکەی کازمی، دەبێت لە ماوەی یەک هەفتەدا راسپاردەکانیان بۆ سەرۆکوەزیران بەرزبکەنەوە و رێکاری خەرجکردنی تەواوی شایستە داراییەکان پێش کۆتایی ساڵی ٢٠٢٠ لە خۆ بگرێت.   محەممەد کەریم خەفاجی، وەزیری کشتوکاڵی عێراق رۆژی ٢٠٢٠/٠٨/١٧ کۆتاییهاتنی وەرزی وەرگرتنی گەنم و جۆی جووتیارانی لە عێراق راگەیاند و گوتی، بۆ یەکەمین جار عێراق لە بەرهەمهێنانی گەنمدا گەیشتووەتە ئاستی خۆبژێوی و ئەمساڵ ٥ ملیۆن و ١٠٠ هەزار تۆن گەنم رادەستی وەزارەتی بازرگانی کراون، وێڕای زیاتر لە ٤٠٠ هەزار تۆنی دیکە، بەوەبەش کۆی گشتیی بەرهەمی ئەمساڵ دەگاتە ٥ ملیۆن و ٥٠٠ هەزار تۆن.  وەزیری کشتوکاڵی عێراق  ئاماژەی بەوە کرد، زیاتر لە ٤٥٠ هەزار تۆن جۆ رادەستکراوە کە ئەوانە لە چوارچێوەی پێوەرە جیهانییەکانن و ئامادەن بۆ هەناردەکردن. زیاتر لە ٧٠٠ هەزار تۆن جۆی ساڵانی رابردووش ئامادەیە هەناردەی دەرەوە بکرێت و هەفتەی داهاتوو چۆنێتیی هەناردەکردنی بەرهەمی جۆ رادەگەیێنن.