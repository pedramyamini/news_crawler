مانەوەی کازمی و شاندی یاوەری، لە ئەمریکا دوو رۆژ دەخایەنێت، لە میانیدا سەرۆکوەزیرانی عێراق، لەگەڵ دۆناڵد ترەمپ، سەرۆکی ئەمریکا کۆدەبێتەوە.  ئەمڕۆ کۆبوونەوەی نێوان وەزیر و بەرپرسە عێراقییەکانی ئەندامانی شاندەکە، لە بارەگای وەزارەتی دەرەوەی ئەمریکا، لەگەڵ هاوتا ئەمریکییەکانیاندا دەستپێدەکات، لە میانیدا گەڕی دووەمی دانوستاندنی ستراتیژی نێوان هەردوو وڵات، کە چەندین دۆسێی سیاسی، ئاسایش، ئابووری و جیاواز دەگرێتەوە، بەڕێوەدەچێت. ئەمە لە کاتێکدایە ئێران و میلیشیا پشتگیریکراوەکانی لە عێراقدا، بەترسەوە لەو سەردانە دەڕوانن.  بڵاوکراوەیەکی نووسینگەی کازمی ئاشکرایکردووە کە ئەو سبەی پێنجشەممە لەگەڵ ترەمپدا کۆدەبێتەوە، لە دیدارەکەدا گفتوگۆ لەبارەی پتەوکردنی پەیوەندییەکانی نێوان بەغدا و واشنتن دەکرێت، جیا لە قسەکردن لەسەر پێشهاتەکانی سەر گۆڕەپانی هەرێمایەتی و بابەتە هاوبەشەکانی نێوان هەردوولا.     بڵاوکراوەیەکی نووسینگەی کازمی ئاشکرایکردووە کە ئەو سبەی پێنجشەممە لەگەڵ ترەمپدا کۆدەبێتەوە، لە دیدارەکەدا گفتوگۆ لەبارەی پتەوکردنی پەیوەندییەکانی نێوان بەغدا و واشنتن دەکرێت، جیا لە قسەکردن لەسەر پێشهاتەکانی سەر گۆڕەپانی هەرێمایەتی و بابەتە هاوبەشەکانی نێوان هەردوولا.  بڵاوکراوەکە دەڵێ: "کازمی لە کاتی سەردانەکەیدا، گفتوگۆ لەگەڵ گەورە بەرپرسانی ئەمریکادا دەکات، لە نێویاندا پەیوەندییە دوو قۆڵییەکانی نێوان هەردوولا، پتەوکردنی هاوکاریی هاوبەش لە چەندین بواردا، لە پێشی هەموویانەوە، ئاسایش، ئابووری و تەندروستی".  بەرپرسێکی نووسینگەی کازمی بە "عەرەبی جەدید"ی راگەیاندووە کە کازمی دەزانێت ئەمریکییەکان هیچ شتێکی بێبەرامبەر نادەنێ، بەپێچەوانەی ئەوەی لە سەردەمی سەرۆکایەتی جۆرج بوش و باراک ئۆبامادا روویدا.  بەرپرسەکە کە بەپێی ماڵپەرە عەرەبییەکە، یاوەری شاندی سەرۆکوەزیرانی عێراقە لە واشنتن، ئاشکرایکردووە کە کازمی "ئاگاداری تەواوی هەیە لەوەی ئەمریکییەکان لە عێراقی دەخوازن، کە پێکهاتووە لە دۆسێی ئێران و میلیشیا چەکدارییە چالاکەکانی لە وڵاتەکەدا، لەبەرئەوە هاوکێشەکە بۆ سەرۆکوەزیران قورسە".  ئەو زیاتر دەڵێت "دانوستاندنەکان چەندین دۆسیە دەگرێتەوە، گرنگترینیان هێزەکانی ئەمریکایە لە عێراق، باڵادەستبوونی میلیشیاکان و پێویستیی چۆڵکردنی شارەکان لەلایەن هێزەکانی ئەمریکاوە، هەروەها دۆسێی ئاوەدانکردنەوەی شارە ئازادکراوەکان، پاراستنی کەمایەتییە ئاینییەکان، هەڵبژاردنی پێشوەختە. ئەمە جیا لە بەستنەوەی کارەبای عێراق بە کەنداوەوە کە هاوکار دەبێت بۆ ئەوەی پەیوەستبوونی عێراق بە کارەبا و غازی ئێرانەوە کۆتایی پێبێت". کازمی دیداری تایبەتی لەگەڵ ژمارەیەک بەرپرسی ئەمریکادا دەبێت، بەرلەوەی لەگەڵ ترەمپدا کۆببێتەوە.  ئەو بەرپرسە پێیوایە سەردانەکە بە ئەنجامی گرنگەوە کۆتایی دێت، بەڵام بەبێ یەکلاکردنەوەی دۆسێی هێزەکانی ئەمریکا لە عێراقدا، ئەمەش لەبەر هەستەوەریی دۆسێیەکە و پەیوەندی بە ململانێکانی نێوان ئەمریکا و ئێران لە ناوچەکەدا، جیا لە رای جیاواز لە نێو پێکهاتەکانی عێراقدا، کە هەندێکیان لە ترسی زیاتر باڵادەستبوونی ئێران، داوای مانەوەی هێزەکانی ئەمریکا دەکەن.  ماڵپەرە عەرەبییەکە لە زاری سەرچاوەی تایبەت بەخۆیەوە دەڵێت "کازمی بە ئەمریکییەکانی گوتووە هەندێک دۆسیەی گرنگ هەن، پێویستیان بە حکومەتێکی هەمیشەیی و ماوەیەکی باش هەیە بۆ ئەنجامدانیان، بەتایبەت دۆسیەی پەیوەست بە ئێران و قەڵەمڕەوییەکانی لە عێراقدا. ئەمەش بۆ خۆپاراستنی لە هەر تەنگژەیەک کە بۆی دروست بکرێت کاتێک دەگەڕێتەوە بەغدا".  بەرپرسێکی نزیکی کازمی بە ماڵپەرەکەی راگەیاندووە کە کازمی بەرلەوەی سەردانی واشنتن بکات، لە کۆبوونەوەی لەگەڵ ماتیۆ تۆلەر، باڵیۆزی ئەمریکا لە عێراق، کازمی بە نوێنەرە ئەمریکییەکەی گوتووە ئەو سەرۆکی حکومەتێکە لە باشترین حاڵەتدا تەمەنی لە ١٤ مانگ زیاتر نابێت، هەروەها ئەرکەکانی سنووردارە کە دیارترینیان هەڵبژاردنی پێشوەخت و کێشەی تەندروستی و دارایییە کە وڵاتەکەیان شەکەت کردووە.  ئەو بەرپرسە روونیدەکاتەوە کە ئەم قسانەی کازمی بۆ ئەوەیە، دەستپێشخەربێت و خۆپارێز بێت لە هەر گوشار و بڕیار سەپاندنێکی ئەمریکا بەسەریدا، کە سەربکێشێت بۆ بەرکەوتن لەگەڵ هاوپەیمانەکانی ئێران لە عێراقدا.  حەسەن عەرەب، گوتەبێژی هاوپەیمانیی ' عێراقیوون ' بەسەرۆکایەتی عەمار حەکیم، لە پەیوەندییەکی تەلەفۆنیدا ئاشکرایکردووە کە دیارترین دۆسیەی سەردانەکە بابەتە ئابووری، ئاسایش و دۆسییەکانی نەوت و غازە. لەگەڵ مەشقدان و پڕچەککردنی سوپای عێراق.  ئەو دەڵێ "کازمی و یاوەرەکانی فۆکەس دەخەنە سەر دەرهێنانی غازی عێراق لەلایەن کۆمپانیا ئەمریکییەکانەوە، چونکە نیمچە رێککەوتنێکی تەواو هەیە کە پێشتر کراوە لەو بوارەدا، ئەمە کارێکی گرنگە بۆ فرە سەرچاوەکردنی داهاتەکانی وڵات".  عەرەب دەڵێ بێگومان دۆسیەی هێزەکانی ئەمریکا لە عێراقدا گرنگە، چونکە لە بەرژەوەندیی هەردوولایە بەرچاوڕوونییەکی تەواویان لەبارەی ژمارەی هێزەکان و بنکە سەربازییەکانی ئەو هێزانەوە هەبێت کە لە عێراقدان.  ماجید شنگالی، بەرپرس لە پارتی دیموکراتی کوردستان، لەبارەی سەردانەکەی کازمییەوە بە ماڵپەرە عەرەبییەکەی راگەیاندووە کە سەردانەکە رەنگدانەوەی گەورەی لەسەر دۆخی ناوخۆی عێراق دەبێت، بەتایبەت کە هەندێک زانیاری دەڵێن ئیدارەی ئەمریکا هاوکارییەکی گەورە پێشکێشی عێراق دەکات، لە بەرامبەر دوورخستنەوەی لە ئێران و کەمکردنەوەی دەستی ئەو وڵاتە.   شنگالی پێیوایە کازمی زۆر مەرجی ئەمریکا قبوڵ دەکات، لە بەرامبەر بەدەستهێنانی پشتگیری ئەمریکادا، چونکە دەزانێت تێپەڕاندنی تەنگژەکانی ئێستا بەبێ هاوکاریی نێودەوڵەتی ئەنجامیان نابێت و ئەو هاوکارییە نێودەوڵەتیەش پاش پشتگیری ئەمریکا دێت.  بەرپرسەکەی پارتی پێیوایە دوور نییە لە پاش گەڕانەوە، کازمی مامەڵەیەکی جیاواز لەگەڵ ئێران و هاوپەیمانەکانی لە ناو عێراقدا بکات و ئەوەش ببێتە هۆکاری هەندێک هەڵچوون لە نێوان کازمی و هاوپەیمانەکانی ئێراندا. بەو مەرجەی پشتگیرییەکی گەورەی ئەمریکا مسۆگەر بکات.  عێراق پەیوەندی بەهێزی لەگەڵ ئەمریکا و ئێران هەیە. مانگی رابردوو مستەفا کازمی سەردانی تارانی کرد و لەگەڵ بەرپرسانی ئەو وڵاتە کۆبوەوە. لە وەڵامی ئەو پرسیارەی کە ئایا هیچ پەیامێکی لە بەرپرسانی ئێرانەوە بۆ واشنتن پێیە؟ کازمی گوتی، "ئێمە لە عێراق رۆڵی پۆستەچی ناگێڕین".   ئیحسان شمەری، سەرۆکی سەنتەری ' هزری سیاسی ' لە عێراق، پێیوایە سەردانەکە بەهۆی نزیکیی هەڵبژاردنەکانی سەرۆکایەتی ئەمریکاوە، رەنگدانەوەی گەورەی لە ناوخۆی عێراقدا نابێت، بەڵام ئەو دەڵێت: "ئامانجی ئەمریکا دوورخستنەوەی زیاتری عێراقە لە ئێران. بۆیە ئەمریکا لە چەندین دۆسییەدا گوشار لە سەرۆکوەزیرانی عێراق دەکات، لەوانەش ئەرکی هێزەکانی ئەمریکا لە عێراق".  شمەری پێیوایە کازمی ناتوانێ هەموو داواکارییەکانی ئەمریکا جێبەجێ بکات، چونکە هەندێک لە دۆسییەکان پەیوەندییان بە بەرژەوەندییەکانی ئێرانەوە هەیە لە عێراقدا، لەبەرئەوە وەک ئەو دەڵێت: "پێشبینی ناکەم گۆڕانکاری گەورە لە ئاستی ناوخۆی عێراقدا، پاش سەردانەکە دروست ببێت".