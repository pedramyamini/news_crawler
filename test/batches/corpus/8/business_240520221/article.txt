گابرێلا بووچەر، بەڕێوەبەری جێبەجێکاری رێکخراوی ئۆکسفامی خێرخوازی، رۆژی دووشەممە هۆشداریی دا لەوەی لە ساڵی ٢٠٢٢ ـدا ٢٦٣ ملیۆن کەس لە جیهاندا دەکەونە ژێر هێڵی هەژارییەوە. گوتی، لە سەردەمی کۆرۆناوە ٥٧٣ ملیاردێری نوێ دروستبوون.  گابرێلا بووچەر، بەڕێوەبەری جێبەجێکاری رێکخراوی ئۆکسفامی خێرخوازی باس لەوە دەکات، "لە سەردەمی کۆرۆنادا لە هەر ٣٠ کاژێرێکدا ملیاردێرێکی نوێ زیادبووە، ئێستاش لە ٢٠٢٢ ـدا لە هەر ٣٣ کاژێرێکدا یەک ملیۆن کەس دەکەونە ژێر هێڵی هەژارییەوە. "   بەگوتەی گابرێلا بووچەر، "ملیاردێرەکان بۆ دەربڕینی دڵخۆشییان بە زیادبوونی بەرچاوی سامانەکانیان دێنە داڤۆس. پێشتر کۆرۆنا و ئێستاش بەرزبوونەوەی نرخەکانی خۆراک و وزە بووەتە رەحمەت بۆ ئەوان. قازانجی بەرزبوونەوەی نرخەکانی خۆراک و وزە بۆ ملیاردێرانی ئەو دوو سێکتەرە رۆژانە ٥٠٠ ملیۆن دۆلارە. "   لە ٢٤ مانگی سەرەتای سەردەمی کۆرۆناوە، سامانی ملیاردێرەکانی جیهان بە رێژەیەکی بەرچاو زیادیکردووە. ئێستا سامانی ملیاردێرەکانی جیهان یەکسانە بە ١٣.٩ % ـی تێكڕای بەرهەمی نێوخۆیی وڵاتانی جیهان.  گابرێلا بووچەر، بەڕێوەبەری جێبەجێکاری رێکخراوی ئۆکسفامی خێرخوازی ئاماژە بەوەش دەکات، "تەواوی ئەو کێشانە دەبینین، ئەو قەیرانانە روودەدەن، قەیرانەکان ئاستیان جیاوازە و کەمەرشکێن دێنە بەرچاو، بەڵام پەیامێکی هیوا هەیە لەوەی باسەکە پارەیە و بە یەکسانی دابەشناکرێت، چەند رێوشوێنێک هەن بۆ کەمکردنەوەی نایەکسانی. رێژەی باج کەمە، دەڵێین با باج لەسەر ملیۆنێرەکان لە ٢ % بۆ ٥ % زیادبکرێت، بەمشێوەیە دەتوانین پارەی پێویست بۆ چارەسەرکردنی ئەو کێشە قووڵە کۆمەڵایەتییانە کۆبکەینەوە. "   بەگوتەی پڕۆگرامی خۆراکی جیهانی سەر بە نەتەوە یەکگرتووەکان، پڕۆگرامەکە پێویستی بە ٦٨ ملیار دۆلار هەیە، کەچی لە سەردەمی کۆرۆنادا بە تێكڕا رۆژانە ٥ ملیار و ٢٠٠ ملیۆن دۆلار چووەتە سەر سامانی سەرمایەداران.   لە سەرەتای ئەم مانگەدا، بانکی جیهانی رێژەی هەژاری بە ٢ دۆلار و ١٥ سەنت دیاریکرد، هەر کەسێک رۆژانە لەو بڕە کەمتری هەبێت لە ژێر هێڵی هەژاریدایە. لە ساڵی ٢٠١٧ ـدا ژمارەی کەسانی ژێر هێڵی هەژاری نزیکەی ٧٠٠ ملیۆن کەس بووە.