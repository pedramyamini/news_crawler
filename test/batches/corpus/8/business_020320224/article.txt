لە نووسراوێکى فەرمیدا، کە ئەمڕۆ چوارشەممە ٢ ى ئادار ٢٠٢٢ ئاڕاستەى ئەمیندارێتى گشتیى ئەنجوومەنى وەزیرانى عێراقى کردووە، بانکى ناوەندی ئاماژەى بەوەداوە، کە بەهۆى جەنگى نێوان رووسیا و ئۆکراینا، وەزارەتى گەنجینەى ئەمریکا سزاى خستووەتە سەر دامەزراوە دارایی و ئابوورییەکانى رووسیا، بۆیە پێویستە سیستمى دارایی عێراق بپارێزن.  بانکى ناوەندیى عێراق پێشنیازى بۆ ئەنجوومەنى وەزیران کردووە، کە پەلە نەکەن لە ئەنجامدانى گرێبەست لەگەڵ حکومەتى رووسیا و حەواڵەکردنى پارە لە رێگەى سیستمى دارایی ئەو وڵاتە.  بانکى ناوەندیی عێراق داوای کردووە، کە گشتاندن بۆ ئەو پێشنیازە بکرێت بۆ سەرجەم وەزارەت و ئەو لایەنە پەیوەندیدارانەى کە مامەڵەیان لەگەڵ حکومەتى رووسیا هەیە، بەمەبەستى ئاگادارکردنەوەیان و دۆزینەوەى چارەسەرێکى گونجاو بەشێوەیەک، کە سیستمى دارایی عێراق بپارێزێت.  ئەحمەد حاجى رەشید، ئەندامى لیژنەى دارایی خولى رابردووى ئەنجوومەنى نوێنەرانى عێراق، بە تۆڕى میدیایی رووداوى راگەیاند؛ گومان دەکرێت ئەو بڕیارە زیاتر مەبەست لێى زیانگەیاندن بێت بە هەرێمى کوردستان، بەوپێیەى لە کەرتى وزەدا گرێبەستى لەگەڵ کۆمپانیاى رووسنەفتى رووسی هەیە.  ئێلبروس کوتراشێف , باڵیۆزی رووسیا لە عێراق بە (رووداو)ی راگەیاندووە بە بەهای ١٤ ملیار دۆلار وەبەرهێنانیان لە عێراق و هەرێمی کوردستان هەیە، کە دوو ملیاری لە هەرێمی کوردستانە.  هەریەک لە کۆمپانیاکانى گازپرۆم، لۆک ئۆیڵ و رۆسنەفت وەبەرهێنانیان لە کەرتی وزەی لە هەرێمى کوردستان هەیە.  بەگوتەى ئەحمەدى حاجى رەشید ئەگەری هەیە بانکەکانى عێراق رووبەڕووى سزاببنەوە و بخرێنە لیستى رەشەوە ئەگەر مامەڵە لەگەڵ حکومەتى رووسیا و بانکەکانیدا بکەن.  لەپاش ئەوەى سوپاى رووسیا لە ٢٤ ى شوباتى رابردوو هێرشیکردە سەر ئۆکراینا، وڵاتانى رۆژئاوا لە ٢٦ ى شوباتدا پەیوەندى بەشێک لە بانکەکانى رووسیایان لەگەڵ تۆڕى سویفت راگرت، کە تایبەتە بە پەیوەندیى دارایی نێوان بانکەکانى جیهان.