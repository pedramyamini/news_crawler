بەپێی نرخەکانی بۆرسەی جیهان، نرخی بەرمیلێک نەوتی برێنت ئەمڕۆ هەینی ٠٤ - ٠٣ - ٢٠٢٢ بە ١١٢ دۆلار و ٤٠ سەنتە، هەروەها بەرمیلێک نەوتی سووکی تەکساسیش ١١٠ دۆلارە.  سزاکانی سەر کەرتی وزەی رووسیا وایانکردووە لە چەند رۆژی رابردوودا و بەتایبەتی لە رۆژی پێنجشەممە ٢٤ - ٠٢ - ٢٠٢٢ وە و دوای دەستپێکردنی ئۆپەراسیۆنە سەربازییەکەی رووسیا بۆسەر ئۆکراینا، بەردەوام بەرزببێتەوە. رووسیا دابینکەرێکی سەرەکیی سووتەمەنییە بۆ وڵاتانی ئەوروپا، ئێستاش بەهۆی ئەو هێرشانەیەوە بۆسەر ئۆکراینا، یەکێتیی ئەوروپا چەندین سزای بەسەر رووسیا سەپاندووە.  ئەمڕۆ نۆیەم رۆژی هێرشەکانی رووسیایە بۆسەر ئۆکراینا. یەکێتیی ئەوروپا، بەریتانیا و ئەمریکا یەک لەسەر یەک سزای زیاتر بەسەر رووسیادا دەسەپێنن. بەهێزترین زەبر کە تاوەکو ئێستا لە ئابووریی رووسیا درابێت، بێبەشکردنیەتی لە سویفت.  سویفت چییە؟ کلیک لەم لینکە بکە  وڵاتانی ئەندام لە ئاژانسی وزەی نێودەوڵەتی تاوتوێی خستەبازاڕی ٦٠ ملیۆن بەرمیل نەوت دەکەن لەو یەدەگە ستراتیژییەی هەیانە، ئەوەش بە مەبەستی دابەزاندنی نرخی نەوت.  رووسیا کە ئۆپەراسیۆنە سەربازییەکەی ئۆکراینای ناوناوە "ئۆپەراسیۆنی تایبەت"، رۆژانە چوار بۆ پێنج ملیۆن بەرمیل نەوتی خاو و دوو بۆ سێ ملیۆن بەرمیل بەرهەمی نەوتی هەناردە دەکات.  نرخی زێڕیش لە چەند رۆژی رابردوودا بەرزبوونەوە و دابەزینی بەخۆوە بینیوە، ئەمڕۆ هەینی هەر ئۆنسەیەک زێڕ بە ١٩٣٩ دۆلار و ٦٣ سەنت مامەڵەی پێوەدەکرێت. هەروەها نرخی ئۆنسەیەک زیویش بە ٢٥.١٥ دۆلارە.  بەهای دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٦ هەزار و ٢٥٠ دیناری عێراقی  یۆرۆ - دۆلار ١.١٠٣ EUR / USD  پاوەند - دۆلار ١.٣٣٤ GBP / USD  دۆلار - یەن ١١٥.٤٤٢ USD / JPY  دۆلار - لیرە ١٤.١٤ USD / TRY  یەک دۆلار - ریاڵ (تمەن) ٢٦ هەزار و ٥٠ تمەن USD / IRR  یەک دۆلاری ئەمریکی - ١١٠ روبڵی رووسی