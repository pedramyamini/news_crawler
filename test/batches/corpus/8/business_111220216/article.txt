خاوەنی قاوەخانەیەک لە نیوجێرسیی ئەمریکا باس لەوە دەکات کە خەڵک پارەی پێویستیان نییە و بازاڕیان سست بووە. سەرەڕای کەمبوونەوەی پارە، کڕینی پێداویستییەکانی قاوەخانەکەشی گرانبووە.  نەهلا چاولا کە خاوەنی قاوەخانەکەیە دەڵێت، "من پێموایە ئەو بازرگانانەی پشکی شێریان لەم بارودۆخەدا بەردەکەوێت بازرگانیی بچووک و خێزانەکانن. بۆ هەموومان گرنگە ئەوەی لە دەستمان بێت بۆ یارمەتیدانیان بیکەین، بەتایبەتیش لە وەرزی پشوودا، نەک پاڵپشتی لە فرۆشگە گەورەکان بکەین. "  نەهلا چاولا دەشڵێت: "هەموو کەسێک کێشەی لەگەڵ زنجیرەی دابینکردنی کەلوپەل هەیە، ئێمە دووکانێکی تاکفرۆشیمان هەیە، یەک تۆن شتومەکی تێدایە، نرخی هەمووی بەڕێژەیەکی بەرچاو بەرزبووەتەوە، بۆیە هەموو شتێکی بچووکیش یارمەتیدەر دەبێت. "  بەگوێرەی راپۆرتی وەزارەتی کاری ئەمریکا، لە مانگەکانی تشرینی یەکەم و دووەمدا، نرخەکان بەڕێژەی ٠.٨ % بەرزبوونەتەوە.  جۆ بایدن، سەرۆکی ویلایەتە یەکگرتووەکانی ئەمریکا هیوادارە یاسای باری کۆمەڵایەتی و ژینگەیی رووبەڕووی ئەو گرانییە بوەستێتەوە.  سەرۆکی ئەمریکا لە لووتکەی دیموکراسی کە لە واشنتن بەڕێوەچوو رایگەیاند: "لایەنە نەرێنییەکە ئەوەیە کە نرخەکان بەهۆی نیگەرانییەکانی زنجیرەی دابینکردنەوە بەرزبوونەتەوە. من پێموایە لە ماوەی دوو مانگی داهاتوودا دەبینن کە نرخی نەوت و بەنزین لە وێستگەکاندا دادەبەزێت، ئەم هەڵاوسانە بەڕاستی کۆسپە بۆ هاووڵاتییانمان. "  ئێستا کاتێک کەسێک دەچێتە نێو فرۆشگەیەکی سەوزەوە، پارەی زیاتر بە شتەکان دەدات کە بە گوتەی بایدن "ئەمە کێشەیە، یان کاتێک نرخی زیاتر بە بەنزین دەدەیت ئەویش هەر کێشەیە. هەرچەندە لە بەشێک لە ویلایەتەکاندا نرخەکەی بۆ کەمتر لە سێ دۆلار بۆ هەر گاڵۆنێک دابەزیوە، بەڵام کێشەکە ئەوەیە کە بەشێوەیەکی خێرا دانەبەزیوە، بەڵام پێموایە دادەبەزێت. "   لە مانگی تشرینی دووەمی ٢٠٢١ دا نرخی شتوومەک بۆ بەکاربەران بەراورد بە ساڵی ٢٠٢٠، بەڕێژەی ٦.٨ % بەرزبووەتەوە. ئەوەش بووەتە هۆی گرانبوونی نرخی خۆراک، وزە، خانوبەرە و شتومەک بە گشتی.  ئەو هەڵاوسانەش بە بەرزترین هەڵاوسانی ئابووریی ئەمریکا دادەنرێت لە ٣٩ ساڵی رابردوودا.