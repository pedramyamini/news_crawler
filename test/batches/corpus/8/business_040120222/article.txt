مەلا یاسین مەحموود، گوتەبێژی یەکێتیی وەبەرهێنەرانی کوردستان ئەمڕۆ سێشەممە ٤ - ١ - ٢٠٢٢ بە تۆڕی میدیایی رووداوی راگەیاند: "ئێستا لە هەرێمی کوردستان ١٠ ملیاردێری دۆلارمان هەیە، کە کەسایەتی و کۆمپانیان و سەرمایەکانییان بە موڵک و ماڵەوە لەسەرووی ملیارێک دۆلارەوەیە؛ هەروەها ٧ بۆ ٨ هەزار ملیۆنێریشمان هەن کە سامانی هەر یەکێکیان لە ٥ ملیۆن دۆلار زیاترە، بەڵام ئەم ژمارەیە بەبەراورد بە ساڵی ٢٠١٣ کەمبووەتەوە".  مەلا یاسین مەحموود گوتیشی: "حەوت لەو ملیاردێرانەی دۆلار لە پارێزگای هەولێر و دووانیان لە سلێمانی و یەکێکیشیان لە پارێزگای دهۆکە".  بە گوتەی مەلا یاسین لە ساڵی ٢٠١٣ دا لە هەرێمی کوردستان ١٣ ملیاردێری دۆلار هەبوون، لەگەڵ زیاتر لە ١٠ هەزار ملیۆنێر، کە سامانی هەر یەکێکیان لە ٥ ملیۆن دۆلار بەسەرەوەبوو، بەڵام لە ساڵی ٢٠١٤ ەوە ٣٠ % ی سەرمایەی سەرمایەدارانی هەرێمی کوردستان کەمبووەتەوە.  سەبارەت بە هۆکاری کەمبوونەوەی سەرمایەی سەرمایەداران و ژمارەی ملیاردێر و ملیۆنێرەکان، مەلا یاسین گوتی: " بەهۆی قەیرانی دارایی و قەرزی سەرمایەداران و کشاندنەوەی پارەکانیان لەلایەن حکومەتی هەرێمی کوردستان و هەروەها وەرگرتنەوەی ئەو قەرزانەی حکومەت لای سەرمایەداران بووە، ئەوە جگە لە دابەزینی نرخی نەوت و نەمانی نەختینە و بەستنی سەرمایەی سەرمایەداران و چەندین هۆکاری دیکە کە وایانکردووە سەرمایەی سەرمایەداران کەمببێتەوە".  ساڵی ٢٠١٤ داعش یەک لەسەر سێی خاکی عێراق داگیرکرد و پەلاماری هەرێمی کوردستانیشی دا؛ نرخی نەوتیش دابەزی؛ لە هەمانکاتدا حکومەتی عێراق بەشە بودجەی هەرێمی کوردستان بڕی؛ لێکەوتەکانی ئەو قەیرانانە و دواتر بڵاوبوونەوەی کۆرۆنا لە ساڵی ٢٠٢٠ دا ئابووریی هەرێمی کوردستانی دووچاری کێشەی گەورە کردەوە. هەرچەندە رەوشی ئابووری باشترە، بەڵام وەکو ساڵانی پێش ٢٠١٤ی لێ نەهاتووەتەوە.