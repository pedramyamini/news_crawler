ئۆپۆزیسیۆنی تورکیا دەڵێت، وەک چۆن بەفری بەر خۆرەتاو خێرا دەتوێتەوە، لیرەی تورکی بەرامبەر دراوە بیانییەکان بەو شێوەیە بەهاکەی لەدەستدەدات.   عەفزوڵڵا جانبێی، شۆفێرێکی دانیشتووی ئیستەنبووڵە و دەڵێت، "جاران لە هەموو پشوویەکی هەفتەدا دەمتوانی ماڵ و منداڵم ببەمە سەیران، بەڵام ئێستا ئەستەمە. ئێستا ناتوانین ئەوە بکەین. ناچارین بە پلان و حسابی ورد ژیان بکەین".  هەرچەندە رۆژی پێنجشەممە ١٨ی تشرینی دووەمی ٢٠٢١، ئەنجوومەنی سیاسەتی نەختینەیی لە بانکی ناوەندیی تورکیا رێژەی سوودی بانکی لە ١٦ % ەوە بۆ ١٥ % کەمکردەوە، بەڵام ئەمە هیچ سوودێکی نەبوو، بگرە لەدوای ئەو بڕیارە لیرەی تورکی زیاتر بەرەو هەڵدێر چوو.  بەهای دۆلارێک ١١.٢ لیرەی تێپەڕاندووە و دابەزینیش بەردەوامە.  ئافرەتێک کە لە ماڵەوە کار دەکات بە ناوی نەعیمە ئاکبوڵوت دەڵێت، "بۆ ئەوەی قەمسەڵەیەک بۆ مامم بکڕم، چووینە دووکانێکی گەورەی پۆشاک، بڕوا بکەن نەمانتوانی بیکڕین؛ ئێستا هاتمە ئێرە بزانم چی پەیدا دەکەین".  عەبدوڵڵا جیجی، خانەنشینە و دەڵێت، "کەم کەم دەیکڕین، ئەگەر هەموو پێویستییەک بکڕین پارە بەش ناکات. لێرە زۆر شت هەیە کە پێویستە بۆمان، بەڵام ناتوانین بیکڕین. ساڵام، سجوق و خواردنی دیکە! ئێمەش مرۆڤین و حەزمان لێیەتی، بەڵام بۆمان ناکڕدرێ، درۆی ناوێ".