کەرکووک شارە پڕ کێشە و هەستیارەکەی رابردوو و ئێستای عێراق رۆژێک دۆخی خراپی ئەمنی و رۆژێک ناکۆکیی سیاسی و کێشەی موڵکداری بەرۆکی دەگرێت.  پەرلەمانی عێراق کە توانای چارەی دەردی بەشێکی کێشەکانی کەرکووکی ھەیە، بەڵام ململانێی سیاسی رێگرە و تائێستا تەنانەت نەیتوانیوە بڕیارەکانی ئەنجوومەنی باڵای شۆڕشی سەردەمی بەعس ھەڵبوەشێنێتەوە.  مەریوان نادر، نوێنەری کەرکووک لە پەرلەمانی عێراق بە تۆڕی میدیایی رووداوی راگەیاند، "چارەسەرەکە بە گوشاری سیاسی دەکرێت. ئەگەر حکومەتی ھەرێمی کوردستان و سەکردایەتیی سیاسیی کوردستان بە جیددی نەیکەن بە ستراتیژی خۆیان و کاتی بۆ تەرخان نەکەن و ھەنگاوی مەیدانیی بۆ نەنێن، جێبەجێکردنی ئەمە قورسە، لەبەر ئەوەی پەرلەمان پێکھاتووە لە کۆمەڵێک فراکسیۆن. ئەمانە نوێنەری حیزبە سیاسییەکانن بۆیە دەبێت ئەو حیزبە سیاسییانە نوێنەرەکانی خۆیان لە پەرلەمان ھان بدەن تا دەنگی لەسەر بدرێت".  لە خولی رابردووی پەرلەمانی عێراقدا خوێدنەوەی یەکەم و دووەم بۆ ھەڵوەشاندنەوەی بڕیارەکانی ئەنجومەنی باڵای شۆڕشی بەعس کرا، بەڵام نەتوانرا دەنگی لەسەر بدرێت.   لەم خولەدا ھەرچەندە نیازێک بۆ ھەڵوەشاندنەوەی ھەیە، بەڵام ھەنگاوەکان لەسەرخۆن و پێوستیان بە رێککەوتنی سیاسی ھەیە و زۆرینەی سوننە و شیعە لەگەڵ ھەڵوەشاندنەوەی تەواوی بڕیارەکاندا نین.   محممەد خزی، جێگری سەرۆکی لیژنەی یاسایی پەرلەمانی عێراق بە رووداوی راگەیاند، "بەداخەوە بەھۆی ئەو گوشارەی لەسەر لیژنەی یاسییە و ھەروەھا ئەو دۆخە سیاسییە لە وڵاتدا ھەبوو، لەو ماوەیەدا کاتێکی تەواومان نەبوو تا پێداچوونەوە بە بڕیارەکانی ئەنجوومەنی باڵای شۆڕشی ھەڵوەشێنراوەدا بکەین.   جێگری سەرۆکی لیژنەی یاسایی پەرلەمانی عێراق ئاماژەی بەوە دا، "پشتیوان بە خوا لە مانگەکانی داھاتوودا لیژنەیەکی یاسایی دروست دەکەین بۆ پێداچونەوە بە ھەموو بڕیارەکانی ئەنجوومەنی باڵای ھەڵوەشاوە، پاشان خستنەڕووی لە پەرلەمانی عێراق بۆ دەنگدان بە ھەڵوەشاندنەوەی یان تێكەڵکردنی بە یاساکانی دیکە یان یاسایەکی تایبەت بۆ ھەڵگرتنی ناوی ئەنجوومەنی باڵای شۆڕش لەنێو بازنەی یاسادانانی عێراقیدا دەربچێت".   لە سەردەمی حکومەتی بەعسدا زیاتر لە ملیۆنێک و ٢٠٠ هەزار دۆنم زەویی کورد و تورکمان بە بڕیارەکانی کاروباری باکوور و ئەنجوومەنی باڵای شۆڕش لە خاوەنە رەسانەکانیان وەرگیران و درانە عەرەبی ھاوردە. ئەوەش بڕیارێک بوو تاوەکو ئەمڕۆش جووتیارانی کورد و تورکمان بە دەستیەوە دەناڵێنن.