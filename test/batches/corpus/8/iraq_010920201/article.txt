جیهاد كازم، بەڕێوەبەری راگەیاندنی دەسەڵاتی فڕۆکەوانی عێراقی بە تۆڕی میدیایی رووداوی راگەیاند، زۆربەی وڵاتانی جیهان گەشتە ئاسمانییەكانیان لەگەڵ عێراق دەستپێكردووەتەوە، جگە لە وڵاتانی توركیا، ئوردن و كوێت كە بەهۆی گرتنەبەری رێكارەكانی رووبەڕووبوونەوەی كۆرۆنا گەشتە ئاسمانییەكانیان لەگەڵ عێراق هەڵپەساردووە.  بەگوتەی جیهاد كازم، پێش كۆرۆنا رۆژانە ٧٠٠ تاوەكو ٨٠٠ فڕۆكە گەشتی ئاسمانییان بۆ عێراق كردووەو بە ئاسمانی عێراقدا تێپەڕیون، بەڵام دوای بڵاوبوونەوەی پەتای كۆرۆنا ئەم ژمارەیە بۆ ٣٠٠ دابەزیوە.  دووشەممەی رابردوو ٣١/٨/٢٠٢٠، دەسەڵاتی فڕۆکەوانی عێراق رایگەیاند، گەشتە ئاسمانییەکانی نێوان عێراق و تورکیا تاوەکو ١/١٠/٢٠٢٠ هەڵدەپەسێردرێت. پێشتر دەسەڵاتی فڕۆکەوانی مەدەنی تورکیا، لەسەر داوای وەزارەتی تەندروستیی ئەو وڵاتە، تاوەکو رۆژی ١ی ئەیلوولی ٢٠٢٠، گەشتە ئاسمانییەکانی نێوان تورکیا و عێراقی هەڵپەسارد.