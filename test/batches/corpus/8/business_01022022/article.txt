رۆژی دووشەممە ٣١ - ١ - ٢٠٢٢ نرخی نەوت بۆ سەرووی ٩١ دۆلار بەرزبووەوە، بەیانیی ئەمڕۆش بەردەوامیی بەو بەرزبوونەوەیەدا. ئەوە یەکەمجارە لەدوای ساڵی ٢٠١٤ نرخی نەوت بگاتە ئەو ئاستە. هاوکات نرخی نەوتی خاوی رۆژئاوای تێکساسیش بەرزبووەوە و هەر بەرمیلێک بە ٨٨ دۆلار و ٤٧ سەنت مامەڵەی پێوەکرا.   کێشەی نێوان رووسیا و وڵاتانی رۆژئاوا لەسەر ئۆکراینا هۆکارێکی سەرەکییە بۆ بەرزبوونەوەی نرخی نەوت لە هەفتەی رابردوو کە نیگەرانیی دروستکردووە لەسەر پچڕانی هەناردەکاریی نەوت و گازی رووسیا. لەلایەکی دیکەشەوە بەرهەمهێنەرانی نەوت کە ئەندامن لە هاوپەیمانیی ئۆپێک پڵەس، نەیانتوانیوە بەپێی پلانەکانیان خستنەڕووی نەوت زیادبکەن و ئەوەش بازاڕەکانی نەوتی رووبەڕووی کەمیی نەوت کردووەتەوە.  لە بازاڕی ئاڵوگۆڕی دراو بەهای دۆلار بەرامبەر بە یۆرۆ بەرزبووەتەوە و ئێستا هەر یۆرۆیەک بە ١.١٢٣ دۆلار مامەڵەی پێوەدەکرێت.  بەهای لیرەی تورکیا جێگیرە و یەک دۆلار بەرامبەرە بە ١٣.٣٣ لیرە، بەهای تمەنیش بەرامبەر دۆلار بە ٢٧ هەزار و ٩٠٠ تمەن مامەڵەی پێوەدەکرێت و کەمێک دابەزیوە.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٢٣ EUR / USD  پاوەند - دۆلار ١.٣٤٤ GBP / USD  دۆلار - یەن ١١٤.٩٥٣ USD / JPY  دۆلار - لیرە ١٣.٥٣ USD / TRY  یەک دۆلار - ریاڵ (تمەن) ٢٧ هەزار و ٩٠٠ تمەن USD / IRR  نرخی زێڕ بەراورد بە رۆژی دووشەممە کەمێک بەرزبووەتەوە و لەگەڵ کردنەوەی بازاڕەکانی جیهان لە رۆژی سێشەممە ئۆنسەیەک زێڕ بە ١٧٩٧ دۆلار مامەڵەی پێوەدەکرێت، هەر ئۆنسەیەک زیویش بە ٢٢ دۆلار و ٤٥ سەنتە.