سەرۆکوەزیرانی عێراق، رۆژی ٦ی حوزەیرانی ساڵی داهاتوو ٢٠٢١ی بەرۆژی هەڵبژاردنی پێشوەختە دەستنیشانکرد، وادەیەک کە لەلایەن میدیاکانەوە بە "بکوژ" بۆ لایەن و پارتە سیاسییەکانی عێراق دادەنرێت. هۆکاری ئەم بۆچوونە بەشێکی بۆ ترسی لایەنەکان لە بەدەستنەهێنانەوەی دەنگەکانی پێشوویان، بەشێکی بۆ خراپیی دۆخی ئابووری حیزبە سیاسییەکان "بەهۆی لەدەستدانی بەشێک لە سەرچاوەکانی داهاتیان" و بەشێکی دیکەش بۆ تووڕەیی خەڵک لە حیزبەکان دەگەڕێتەوە.  ئاشکرایە کە سەرۆکی ئێستای حکومەتی عێراق، لە دوای زنجیرەیەک ناڕەزایەتی لەسەر ئەو و راسپێدراوانی پێش خۆی بۆ سەرۆکایەتی حکومەت (محەمەد عەلاوی و عەدنان زورفی) هاتە سەر دەسەڵات، لە کاتێکدا عادل عەبدولمەهدی، سەرۆکوەزیرانی پێشوو، وەک سەرۆکێکی کاربەڕێکەر، دەسەڵاتەکانی بەڕێوەدەبرد، لە کاتێکدا عێراق بە ماوەیەکی مێژوویی قورسدا تێدەپەڕێت و پێویستی بە بڕیاری گەورە هەیە.  لەو ماوەیەدا کە عەبدولمەهدی دەستلەکارکێشانەوەی خۆی راگەیاند و دواتر راسپاردنی جێگرەوەکانی دەستیان پێکرد، عێراق رووبەڕووی دوو گۆڕانکاری مێژوویی بووەوە، یەکەمیان بڵاوبوونەوەی پەتای کۆرۆنا. دووەمیان دابەزینی بێوێنەی نرخی نەوت، لە دۆخێکدا کە خەزێنەی عێراق خۆی بەتاڵە.  کاتێک لە ٦ی ئایاردا، کازمی هاتە سەر دەسەڵات، نزیکەی هەموو شتێک داڕووخاو و نزیکبوو لە وێرانبوونی یەکجارەکییەوە.  ئەو لایەن و کەسایەتییانەی، ئامادەی رێوڕەسمی راسپاردنی کازمی و سوێندخواردنەکەی بوون لەبەردەم سەرۆک کۆماردا، لەگەڵ ئامادەبوونی سەرۆکی دادگای فیدراڵی و ئەنجوومەنی باڵای دادوەری، لەگەڵ کەسایەتییە سیاسییەکاندا، هەموویان هەوڵیاندەدا لەو زیرەکتر دەربکەون و داوای دەستنیشانکردنی وادەی هەڵبژاردنی پێشوەختەیان لێکرد.  لایەنە سیاسییەکان، لە رێگەی ئەزموونی خۆیانەوە کە پێیانوایە گەیشتووەتە "حاڵەتی پڕۆفیشناڵبوون لە دۆخی عێراقدا"، پێیانوابوو کە کازمی ئەوەی پێناکرێت، هیچ سەرۆکوەزیرانێكیش ناوێرێ وا بەئاسانی، دەست بۆ دۆسێی هەڵبژاردنی پێشوەختە ببات. لەبەرئەوە داواکارییان بۆ هەڵبژاردنی پێشوەختە، بۆ مەرجێکی سەپێنراو بەسەر کازمیدا گۆڕی. ئەمەش لەپێناو هەڵمژینی توڕەیی شەقامی راپەڕیوی عێراق و هەوڵدان بۆ رازیکردنی مەرجەعیەتی ئاینی. بەتایبەت مەرجەعیەتی عەلی سیستانی کە لە ٢٠١٥ ەوە، دەرگای خۆی بەڕووی سیاسییەکانی عێراقدا داخستووە. لە کاتێکدا نوێنەرەکانی لە رێگەی وتارەکانی رۆژانی هەینییەوە، رەخنەی توند لە هەموو ئەندامانی چینی سیاسیی عێراق دەگرن بەبێ بواردن. مەرجەعیەت لە رێگەی چەندین وتاری هەینییەوە پێشتر و لەکاتی خۆپێشاندانە فراوانەکانی عێراقدا، داوای هەڵبژاردنی پێشوەختەی کردووە.  ئەگەر دەستەواژەی "هەڵبژاردنی پێشوەختە" داواکاریی جەماوەر و مەرجەعیەت بێت و دوا شت بێت کە لایەنە سیاسییەکان بیری لێدەکەنەوە، ئەوە ئیدیۆمی "پێشتر لە پێشوەختە" لەلایەن محەمەد حەلبووسی، سەرۆکی پەرلەمانی عێراقەوە داتاشراوە.  حەلبوسی، سەرۆکە سوننە گەنجەکەی پەرلەمانی عێراق، بەر لە نزیکەی مانگێک لە وەڵامی پرسیارێکدا لەبارەی ئامادەیی ئەوەوە بۆ  هەڵبژاردن گوتی "من ئێستا لە هەموو کات زیاتر ئامادەم بۆ هەڵبژاردن". ئەو رۆژە، حەلبوسی نەیدەزانی کازمی وا زوو و پاش کەمتر لە مانگێک، وادەی هەڵبژاردنەکان رادەگەیێنێت.  لەبەرئەوە ئەگەر قسەکانی کازمی بەجۆرێک لە متمانە بەخۆبوونەوە کرابن، ئەوە لایەن و پارتە سیاسییەکانی دیکە بەتایبەت (پارتە شیعییەکانی ئامانجی یەکەمی بزاوتی ناڕەزایەتیی سەر شەقام)، خۆیان لەبەردەم وادەیەکی پێشبینینەکراوی یەکجار زوودا بینییەوە، کە کازمی بۆ هەڵبژاردنەکان دەستنیشانکردووە.  لەم خاڵەدا، گەمەی دەستەواژەکان دەستیپێکرد، لە نێوان "پێشوەختە" کە یەکێکە لە داواکارییە جەماوەرییەکانی خۆپێشاندانە فراوانەکانی خەڵک، لەگەڵ "پێشتر لە پێشوەختە" کە سەرۆکی پەرلەمان پێشنیازیکرد و هادی عامری، سەرۆکی هاوپەیمانیی فەتح و نوری مالیکی، سەرۆکی دەوڵەتی یاسا پشتگیرییان کرد. ئەوان داوایانکردووە هەڵبژاردنەکان لە مانگی نیسانی ساڵی داهاتوودا بکرێت.  کازمی، سەرکەوتوو بوو لەوەی، تۆپەکە فڕێبداتە گۆڕەپانی پەرلەمانەوە، چونکە پەرلەمان تاکە لایەنە، کە پێویستە لەسەری هەموو پێداویستییەکانی هەڵبژاردن دابین بکات، بەر لە هەمووانیش یەکلاکردنەوەی یاسای نوێی هەڵبژاردنەکان، کە پەرلەمان ساڵی ٢٠١٩ لە ژێر گوشاری ناڕەزایەتییە جەماوەرییەکاندا گەڵاڵەی کردووە. دواتر تەواوکردنی هەموو پێداویستییەکانی هەڵبژاردن، لە نێویاندا یاسای بازنەکانی هەڵبژاردن و دابینکردنی پشتگیری لۆجیستی بۆ کۆمیسیۆنی باڵای سەربەخۆی هەڵبژاردنەکان. ئەمە جیا لەوەی کە دوو مانگ بەر لە رۆژی هەڵبژاردن، پەرلەمان دەبێت خۆی هەڵبوەشێنێتەوە.  لە عێراقدا وادەی پیرۆز بۆ دەستکەوتە سیاسییەکان و هەڵبژاردنەکانیش نییە. بەڵام کاتێک مستەفا کازمی شەشی مانگی حوزەیرانی داهاتووی دەستنیشانکرد بۆ هەڵبژاردن، کێشە و تێکنەگەیشتنەکان سەریانهەڵدا لەبارەی ئەوەی چۆن هەڵبژاردن لە دۆخێکی نائارامدا بکرێت. هەر لە ترسی بوونی چەکەوە لەدەست میلیشیاکان تا پەتای کۆرۆنا و تا تەنگژەی دارایی و کێشەکانی وەک ئاوارەکان و کۆچپێکراوان.. بەرلەوانەش هەموویان، یاسای هەڵبژاردنەکان کە هێشتا پەسند نەکراوە.  لەگەڵ ئەوەشدا، بەپێی ئەوەی کە ئەحمەد عەبادی، پسپۆری یاسایی بۆ شەرق ئەوسەتی روونکردووەتەوە "ئەگەر وادەکەی کازمی بۆ هەڵبژاردنەکان پیرۆز بێت، ئەوە یەک مەرج هەیە بۆ ئەوە، لەبەرئەوەی ناکرێ پەرلەمان هەڵبوەشێنرێتەوە و بۆ ماوەی ٨ مانگ، تەنیا حکومەتێکی کاربەڕێکەر لەسەر دەسەڵات بێت. لەبەرئەوە پێویستە رێککەوتن لە نێوان لایەنە سیاسییەکاندا هەبێت، لەسەر وادەی ئەنجامدانی هەڵبژاردنەکان، یان دانانی شەشی حوزەیرانی داهاتوو بە کاتی ئەنجامدانی هەڵبژاردنەکان. بەلەبەرچاوگرتنی ئەو راستییانە، پێویستە بابەتی یاسای هەڵبژاردنەکان یەکلابکرێتەوە، هەروەها یەکلاکردنەوەی دۆسێی یاسای دادگای فیدراڵی".  بۆ هەنگاونان بەرەو یەکلاکردنەوەی وادەی هەڵبژاردنەکان، هەروەها دەستنیشانکردنی ئەوەی وادەکە کۆتاییە یان نا، محەممەد حەلبوسی سەرۆکی پەرلەمان، داوای بەستنی کۆبوونەوەیەکی بەپەلە، کراوە و راگەیەنراوی ئەنجوومەنی نوێنەرانی کرد، کە تایبەت بێت بەهەڵبژاردنە پێشوەختەکان. حەلبوسی لە بڵاوکراوەیەکدا دەڵێت: "حکومەتە یەکلەدوای یەکەکان، کارنامەکانی خۆیان جێبەجێنەکرد، کارەکانیان لەو چەند دێڕە زیاتر نەبوون کە لەبارەی چاکسازییەوە نووسیبوویانە، ئەمەش بووە هۆکاری بەردەوامبوونی ناڕەزایەتییە جەماوەرییەکان، بەهۆی کەمی خزمەتگوزارییەکان و نەبوونی لانیکەمی پێداویستییەکانی ژیان".  بڵاوکراوەکە دووپاتیدەکاتەوە، داوا دەکەین هەڵبژاردنی "پێشتر لە پێشوەختە" بکرێت، لەگەڵ بەستنی کۆبوونەوەیەکی بەپەلە، کراوە و ئاشکرای پەرلەمان بەئامادەبوونی هەرسێ سەرۆکایەتییەکە و هێزە سیاسییەکان، لەپێناو هەنگاونان بەپێی مادەی ٦٤ی دەستوور، چونکە ئەوە تاکە رێڕەوی دەستوورییە بۆ ئەنجامدانی هەڵبژاردنی پێشوەختە و پێویستە هەمووان بەرپرسیاریەتییەکانیان بەرامبەر گەل، لە ئەستۆ بگرن.  یەحیا غازی، ئەندامی پەرلەمان لەسەر لیستی هاوپەیمانیی هێزە عێراقییەکان، کە حەلبوسی سەرۆکایەتی دەکات، بە شەرق ئەوسەتی راگەیاندووە "بەپێی ئەوەی سەرۆکی هاوپەیمانییەکەمان داوایکردووە، ئێمە لەگەڵ هەڵبژاردنی پێشتر لە پێشوەختەداین"، ئەو زیاتر دەڵێ وادەکە هەر کاتێک بێت، دەبێ پێداویستییەکانی هەڵبژاردن دابینبکرێن، کە لە رووی یاساییەوە تەواوکردنی یاسای هەڵبژاردنەکان و سازاندنی کەشی گونجاوە بۆ هەڵبژاردنەکان، جیا لە مادەی ٦٤ی دەستوور کە هەڵوەشاندنەوەی پەرلەمانی کردووەتە مەرجی هەڵبژاردنی پێشوەختە، ئەمەش پێویستە دوو مانگ بەر لە کاتی هەڵبژاردنەکان بێت.  غازی، دووپاتیدەکاتەوە کە شارەکانی ناوەڕاست و باشووری عێراق، پێویستییان بەسەقامگیری هەیە لە کاتێکدا خۆپێشاندان بەخۆوە دەبینن و هەندێکجار لە کۆنترۆڵ دەردەچن. ئەو دەڵێ پێویستە لێکۆڵینەوەی ورد لە هەموو دۆخەکان بکرێت، هەر بۆیە سەرۆکی پەرلەمان، داوای کۆبوونەوەی ئاشکرای هەموو سەرکردەکانی عێراقی کردووە.  لای خۆیەوە دکتۆر بەرهەم ساڵح، سەرۆککۆماری عێراق، پێشوازی لە راگەیاندنی سەرۆکوەزیرانی عێراق کرد، بەدەستنیشانکردنی وادەی هەڵبژاردنی پێشوەختە.  ساڵح لە بڵاوکراوەیەکدا رایگەیاند، بانگهێشتکردن بۆ هەڵبژاردنی پێشوەختەی خاوێن، یەکێکە لە داواکارییەکانی چاکسازیی چاوەڕێکراو، ئەوەش مافێکی نیشتمانییە کە بزاوتی میلی بەدیهێناوە.  سەرۆککۆمار  داوای لە سەرۆکی ئەنجوومەنی نوێنەران کردووە، پەلە بکات لە تەواوکردنی یاسای هەڵبژاردن بە زووترین کات و ناردنی بۆ سەرۆکایەتی کۆمار، لەپێناو رەزامەندبوون لەسەری و دەستکردن بەجێبەجێکردنی، هەروەها پەلەکردن لە بڕیاردان لە گۆڕانکاری یاسای دادگای فیدراڵیی باڵا.  سەرۆککۆماری عێراق، لە بڵاوکراوەکەیدا ئاشکرایکردووە "ناوەڕۆکی ئەو تەنگژەیەی عێراق بەدەستییەوە دەناڵێنێت، لە بڵاوبوونەوەی گەندەڵییەوە سەرچاوەی گرتووە، کە رێگری دەکات لە چاکسازییە چاوەڕوانکراوەکان و سەریکێشاوە بۆ پرۆسەی هەڵبژاردنەکان کە خۆی لە ئاماژەکانی تەزویر و یاریکردن بە ئەنجامەکان، بینییەوە". ئەو دەڵێ ئەو رێگریە بووە هۆکاری "بێمتمانەیی هاوڵاتیان و دوورکەوتنەوە لە هەڵبژاردنەکان".  لای خۆیەوە مقداد شەریفی، سەرۆکی پێشووتری کۆمیسیۆنی باڵای سەربەخۆی هەڵبژاردنەکان، بە شەرق ئەوسەتی راگەیاندووە کە "رکابەرییەکی بەهێز هەیە لە نێوان سەرۆکایەتی ئەنجوومەنی وەزیران و پەرلەمان لەبارەی هەڵبژاردنەکانەوە".   ئەو پێیوایە کازمی شەرمگیر بووە لەو لایەنە سیاسییانەی داوای هەڵبژاردنی لێدەکەن، لە کاتێکدا پەرلەمانتارەکانی خۆیان لە پەرلەماندا، بڕیاری تایبەت بە هەڵبژاردن بەڕێناکەن و ئەوەش تەنگژەی راستەقینەی بەردەم سەرۆکوەزیرانە.  شەریفی، ئەنجامدانی هەڵبژاردن لە حوزەیرانی ٢٠٢١ دا، بە کارێکی یەکجار قورس دەبینێت، لە رووی ئەو دەنگدەرانەوە کە بەشداری دەکەن، ئەمەش بەهۆی گەرما و نەبوونی هیچ ئەگەرێک بۆ باشترکردنی دۆخی کارەبا لە داهاتووی نزیکدا. بۆیە ئەو دەڵێت "وایدەبینم لە دەستنیشانکردنی ئەو وادەیە بۆ هەڵبژاردنەکان، تەنیا بۆ گوشارکردن لە لایەنەکان تا یاسای هەڵبژاردنەکان لە پەرلەمان پەسند بکەن، نەک بۆ ئەوەی بەکردەنی هەڵبژاردنەکان بکرێن".  هەرچەندە زۆرینەی هێزە سیاسییەکان، پشتگیری خۆیان بۆ هەڵبژاردن راگەیاندووە، بەڵام هاوپەیمانیی عێراقیون بە سەرۆکایەتی عەمار حەکیم. هەروەها هاوپەیمانیی نەسر بە سەرۆکایەتی حەیدەر عەبادی، لە هەمووان زیاتر پشتگیری هەوڵەکانی کازمی دەکەن بۆ هەڵبژاردن.  دکتۆر ئیحسان شمەری، سەرۆکی سەنتەری هزری سیاسی لە عێراق، قسەی بۆ رۆژنامەی ' شەرق ئەوسەت ' کردووە و دەڵێ خۆپێشاندانەکانی ماوەی پێشوو، هێزی ئەو حیزبانەی لە گۆڕەپانی سیاسیدا کاڵکردەوە، هەرچەندە ئەوان هێشتا چنگیان لە پایەکانی دەوڵەت گیرکردووە، بەڵام زۆر شت گۆڕاوە. ئەو دەڵێ هەڵبژاردنی پێشوەختە، یان پێشتر لە پێشوەختە یان لە کاتی دەستووریی خۆیدا بکرێت، هێشتا دەکرێ ئەو حیزبانە کۆنترۆڵی دەوڵەت لە ژێر چنگی خۆیاندا بهێڵنەوە.   شمەری پێیوایە ئەو حیزبانە پەنا بۆ یاسایەکی هەڵبژاردن دەبەن" کە ئامادەیی خۆیان لە گۆڕەپانە سیاسییەکەی عێراق لە داهاتوودا مسۆگەر بکات، هەروەها پشت بە (حیزبە سێبەرەکان) دەبەستن، واتە حیزبی نەناسراو دروستدەکەن کە سەر بەخۆیانە و لە هەڵبژاردنەکاندا هەوڵدەدەن" دەنگی خەڵکی پێ مسۆگەر بکەن، لە کاتێکدا خۆیان بەشێکی زۆری دەنگە راستەقینەکانیان لەدەستداوە.  پێشبیندەکرێت، هەڵبژاردنەکانی داهاتوو، جا لە هەر وادە و کاتێکدا و بەهەر یاسایەک بکرێن، گۆڕانکاری زۆر لە دیمەنی گشتیی سیاسەتی عێراقیدا دروست بکات، چونکە وەک شمەریش دەڵێ، بەئاگاهاتنەوەی خەڵک و خۆپێشاندانە فراوانەکانی ماوەی پێشوو و تێگەیشتنی خەڵک، لەوەی هەر کەس لەسەر دەسەڵات بێت، شتێکی ئەوتۆ لە دۆخی ئەوان ناگۆڕێت، بۆچوونی خەڵک لەسەر کۆی پرۆسەکان دەگۆڕێت.  دەکرێ هەڵبژاردنەکان هەم لە رووی بەشداری و دەنگدانەوە، شۆک بێت بۆ ئەو چینە سیاسییەی خەڵک داوای رۆیشتنیان دەکات، هەم لە رووی ئەنجام و کۆی دەنگ و کورسییەوە، پاشەکشەی زۆر لەو هێزانە بەرهەم بهێنێت، کە چەندین ساڵە لە دەسەڵاتدان و روو لە بەرژەوەندییەکانی خۆیان و پشت لە پێویستییەکانی خەڵکن.