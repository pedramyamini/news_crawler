فارس عیسا، سەرۆکی نوێنەرایەتیی حکومەتی هەرێمی کوردستان لە بەغدا، ئەمڕۆ دووشەممە ٦ - ١١ - ٢٠٢١، بە تۆڕی میدیایی رووداوی راگەیاند: "ئەنجوومەنی وەزیرانی عێراق رەزامەندیی لەسەر ناردنی بڕی ٢٠٠ ملیار دینار بۆ مووچەی مووچەخۆرانی هەرێمی کوردستان دەربڕیوە و نووسراوی بۆ وەزارەتی دارایی عێراق کردووە کە ئەو بڕە پارەیە خەرجبکرێت".  سەبارەت بە کاتی ناردنی پارەکە، فارس عیسا گوتی: "ئەوەی ماوەتەوە رێککاری کارگێڕیی وەزارەتی داراییە بۆ ئەوەی بۆ ئەو بڕەپارەیە بنێرێت، ئەگەر نا هەموو شتێک تەواو بووە، چاوەڕوانین بەمنزیکانە ئەو بڕە پارەیە بۆ هەرێمی کوردستان بنێردرێت و بخرێتە سەر هەژماری بانکیی هەرێمی کوردستان. "  لە کۆتایی مانگی ئادار پرۆژەیاسای بودجە لە پەرلەمانی عێراق پەسندکرا. بەپێی یاساکە حکومەتی هەرێمی کوردستان و عێراق رێککەوتبوون لەسەر ئەوەی کە هەرێمی کوردستان رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات، عێراقیش لە بەرامبەردا مووچە و شایستە داراییەکانی هەرێمی کوردستان بنێرێت.   دوای چەند مانگێک لە رێککەوتنەکە، بەهۆی چەند کێشەیەکی تەکنیکییەوە حکومەتی عێراق بودجەی هەرێمی کوردستانی نەنارد، ئەوەش بووە هۆی کورتهێنانی بودجە و بەردەوامبوونی لێبڕینی مووچە، تاوەکو ئەو کاتەی مستەفا کازمی، سەرۆکوەزیرانی عێراق بڕیاریدا مانگانە وەکو سولفە ٢٠٠ ملیار دینار بۆ هەرێمی کوردستان بنێرێت.   لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.  وەزارەتی دارایی حکومەتی هەرێمی کوردستان لە ٢٥ - ١١ - ٢٠٢١ دەستی بە دابەشکردنی مووچەی مانگی تشرینی دووەم کردووە، تاوەکو ئێستا تەنیا شەش وەزارەت و چەند دەزگایەک مووچەیان وەرگرتووە.   پرۆسەی دابەشکردنی مووچە بە هێواشی بەڕێوەدەچێت، بەڵام مانگانە لەگەڵ گەیشتنی ٢٠٠ ملیار دینارەکەی بەغدا سەرجەم ئەو وەزارەت و دەزگا و دەستانەی مووچەیان وەرنەگرتووە، لە ماوەی سێ بۆ چوار رۆژ مووچە وەردەگرن.  مانگی رابردوو، وەزارەتی دارایی عێراق لە ٨ی مانگ ٢٠٠ ملیار دینارەکەی خستە سەر هەژماری بانکی هەرێمی کوردستان.