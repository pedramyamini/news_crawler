کۆمەڵەی مانگی سووری عێراقی ئاماژەی بەوەکردووە، ناوی ئەو عێراقییانە لەلایەن مانگی سووری لوبنانییەوە تۆمارکراون.  هەر لەبارەی رووداوەکەوە، مستەفا کازمی، سەرۆکوەزیرانی عێراق پەیوەندی بە حەسەن دیاب، سەرۆکوەزیرانی لوبنانەوە کردووە. بە گوێرەی راگەیێندراوێکی نووسینگەی راگەیاندنی حکومەتی عێراق: "کازمی هاوخەمی بۆ گەلی لیبیا دەربڕیوە و وەکو پاڵپشتییەکیش بۆ ئەو وڵاتە بڕیاریداوە فڕۆکەیەک هاوکاری پزیشکی بەپەلە رەوانەی ئەو وڵاتە بکات".  رۆژی سێشەممە، دوو تەقینەوەی بەهێز لە نزیک بەندەری بەیرووت روویاندا، تەقینەوەی دووەمیان هێز و دەنگێکی یەکجار گەورەی هەبوو، سەرچاوە تەندروستییەکانی لوبنان گوتیان، لە ئەنجامی هەردوو تەقینەوەدا نزیکەی ١٠٠ کەس کوژراون و ٣٧٠٠ کەسیش بریندار بوون.  بەپێی سەرچاوە لوبنانییەکان، تەقینەوە بەهێزەکە لە ئەنجامی تەقینەوەی کۆگایەکی نیتراتی ئەمۆنیۆم روویداوە، کە بڕەکەی بە ٢٧٥١ تۆن دەستنیشانکراوە و ماوەی ٦ ساڵە لەو کۆگایە بەبێ رەچاوکردنی مەرجەکانی کۆگاکردن، هەڵگیراوە.   دوای تەقینەوەکە حەسەن دیاب، سەرۆکوەزیرانی لوبنان، رووداوەکەی بە "کارەسات" ناوبرد و داوای بەهاناوەچوونی نێودەوڵەتی وڵاتەکەی کرد. سەرەڕای ناکۆکییەکانی لەگەڵ حیزبوڵڵا، هەرزوو حکومەتی ئیسرائیل لەسەر زاری وەزیری بەرگریییەوە ئامادەیی خۆی نیشاندا پێداویستی پزیشکی بۆ لوبنان بنێرێت.  دیاب گوتی بەیرووت بووەتە وێرانە و بەڵێنی دا  لێپێچینەوە لە هەموو بەرپرسانی تەقینەوەکە بکات.