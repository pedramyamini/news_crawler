کۆمیسیۆنی ئەوروپا ئامادەیە ماوەی دوو ساڵ دەرفەت بداتە وڵاتانی وەکو بولگاریا، سلۆڤاکیا، کۆماری چیک و هەنگاریا بۆئەوەی بتوانن لەو ماوەیەدا بەردەوام بن لە بەکارهێنانی نەوتی رووسیا تاوەکو خۆیان ئامادە دەکەن بە تەواوەتی دەستبەرداری نەوتی رووسیا ببن، بەڵام هەنگاریا داوای چوار ساڵ دەکات و بەو هۆیەشەوە تاوەکو ئێستا کۆدەنگییەک لەنێوان وڵاتانی ئەوروپی لەسەر قەدەخەکردنی نەوتی رووسیا دروستنەبووە.  بەرەبەیانی رۆژی سێشەممە ١٧ی ئایاری ٢٠٢٢ هەر بەرمیلێک نەوتی برێنتی دەریای باکوور ٤٥ سەنت دابەزی و بە ١١٣ دۆلار و  ٧٥ سەنت مامەڵەی پێوەکرا. هەروەها هەر بەرمیلێک نەوتی سووکی تەکساسی ئەمریکا ٥١ سەنت دابەزی و بە ١١٣ دۆلار و ٦٤ سەنت مامەڵەی پێوەکرا.  رۆژی دووشەممە ١٦ی ئایار نرخەکانی نەوت بەهۆی کرانەوەی بەشێک لە بازاڕەکانی شانگهای بە رێژەی ٢ % بەرزبووەوە. هەروەها رۆژی هەینیی رابردووش نرخەکانی نەوت بە رێژەی ٤ % بەرزبوونەوەیان بەخۆیانەوە بینیبوو.  هیرۆیوکی کیکاوا، شرۆڤەکاری نەوتی سەر بە کۆمپانیای راوێژکاری (نیسان سیکیوریتی) لەوبارەیەوە رایگەیاند، "لە ماوەی درێژخایەندا بازاڕی نەوت هەر بە بەهێزی دەمێنێتەوە. "  ئەو شرۆڤەکارەی نەوت رایشیگەیاند، پلانی شانگهای بۆئەوەی قۆناخ بە قۆناخ بکرێتەوە، خواست بۆ بەکارهێنانی نەوت بەرز دەکاتەوە.  کیکاوا پێشبینیی دەکات بەهۆی نزیکبوونەوە لە وەرزی هاوین و دەستپێکی وەرزی گەشتوگوزار لە ئەمریکا، خواستی ئەمریکا بۆ بەکارهێنانی نەوت زیادبکات و نرخەکانی نەوت بەرەو ١٢٠ دۆلار بەرزببنەوە.  نرخی زێر بەرزبووەوە بۆ نزیکەی ١٨٢٣ دۆلار  رۆژی سێشەممە نرخی زێڕ بەهۆی دابەزینی بەهای دۆلار و سوودی سەر قەواڵە داراییەکانی ئەمریکا بەرزبووەوە.  هەرچەندە بە گشتی خواست لەسەر کڕینی زێر کەمبووەتەوە و بەو هۆیەشەوە نرخی زێر لە ماوەی سێ مانگی رابردوودا بەردەوام رووی لە دابەزین بووە، بەڵام ئەمڕۆ سێشەممە ١٧ی ئایار لەبەرئەوەی بە رێژەیەکی کەم سوودی سەر قەواڵە داراییەکانی گەنجینەی ئەمریکا دابەزیوە، هاوکات لەگەڵ دابەزینی بەهای دۆلار، نرخی هەر ئۆنسەیەک زێڕ نزیکەی ٩ دۆلار و ٥٠ سەنت بەرزبووەوە و بە ١٨٢٣ دۆلار مامەڵەی پێوەکرا.  بەهای دۆلار ئەمڕۆ سێشەممە کەمێک دابەزی و دوورکەوتەوە لە بەرزترین ئاستەکانی خۆی لە ٢٠ ساڵی رابردوودا.  بە شێوازی نەریتی، دابەزینی بەهای دۆلار یارمەتیدەرە بۆ کڕینی زێڕ و بەرزکردنەوەی خواست لەسەر کاڵای زەرد. ئەوەش دەبێتە هۆکار بۆ بەرزبوونەوەی نرخی زێر.  ستیڤن ئێنەس، شرۆڤەکاری بازاڕە داراییەکان سەر بە کۆمپانیای (SPI Asset) لەوبارەیەوە رایگەیاند، کرانەوەی لەسەرخۆی بازاڕی شانگهای یارمەتیدەر دەبێت بۆ کاڵا و کانزا قورسەکانی وەکو زێڕ و پلادیۆم. ئەوەش یەکێکی دیکەیە لە هۆکارەکانی بەرزبوونەوەی نرخی زێر.  بەهای دۆلار بەرامبەر دراوە جیهانییەکان بەمشێوەیە:  ١٠٠ دۆلار بەرامبەرە بە ١٤٨ هەزار و ١٥٠ دیناری عێراقی  یۆرۆ - دۆلار ١.٠٤٤ EUR / USD  پاوەند - دۆلار ١.٢٣٤ GBP / USD  دۆلار - یەن ١٢٩.٣٩٧ USD / JPY  دۆلار - لیرە ١٥.٦٣ USD / TRY  یەک دۆلار - ریاڵ (تمەن) ٣٠ هەزار و ٥٨٠ تمەن USD / IRR  یەک دۆلاری ئەمریکی: ٦٢ روبڵی رووسی  بەهای دراوی روبڵی رووسی بەرامبەر دۆلاری ئەمریکی بەردەوامە لە بەرزبوونەوە، ئەوەش بەهۆی بڕیاری ڤلادیمیر پووتین، سەرۆکی رووسیا بە فرۆشتنی نەوت و غازی سرووشتی بە روبڵ بە وڵاتانی رۆژئاوا. گەمارۆکانی وڵاتانی رۆژئاوا بەهۆی ئۆپەراسیۆنی رووسیا بۆسەر ئۆکراینا، لە ماوەی رابردوودا بەهای روبڵی بۆ ئاستێکی پێوانەیی دابەزاند و بەهای یەک دۆلار بوو بە نزیکەی ١٤٤ روبڵ، بەڵام دوای بڕیارەکەی پووتین، بەردەوام بەهای دراوی رووسی روو لە بەرزبوونەوەیە.