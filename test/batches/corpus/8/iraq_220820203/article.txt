بەردەوامیی جموجووڵی داعش و ئەو بۆشاییە ئەمنییەی سێ ساڵە لە ناوچە جێناکۆکەکان دروستبووە، پێشمەرگە و ھێزە عێراقییەکانی ناچارکرد بڕیار لە ئۆپراسیۆن و کاری ھاوبەش بدەن.   لیوا تەحسین خەفاجی، گوتەبێژی ئۆپراسیۆنە ھاوبەشەکانی عێراق بە تۆڕی میدیایی رووداوی راگەیاند، "ھێزەکانی ئیتحادی و ھێزەکانی پاسەوانیی ھەرێمی کوردستان پێکەوە ئۆپەراسیۆنی ھاوبەش دژی چەکدارانی داعشی تیرۆرست  دەکەن. بۆیە ئێمە رێککەوتنێکی بنەماییمان لەسەر رێکارەکە بۆ دەستپێکردنی کردووە. ھەروەھا بەشێک لە ئەفسەرانی پێشمەرگە ئێستا کار لە ئۆپەراسیۆنە ھاوبەشەکان دەکەن. ھەر ئۆپەراسیۆنێکی سەربازی بەبێ ھاوبەشیی براکانمان بە زانیاریی ھەواڵگری و ئەمنی لە ھێزەکانی پێشمەرگە ناکرێت".   لە ئەنجامی دوو کۆبونەوەی نێوان وەزارەتەکانی پێشمەرگە و بەرگریی عێراق بۆ گەیشتنە رێکەوتن لەسەر چەند خاڵێک، چاوەڕێی کۆبونەوەی داھاتووی ئەو دوو وەزارەتە دەکرێت کە بڕیارە ھەفتەی داھاتوو لە بەغدا بکرێت. خاڵەکان ئەمانەن:  - دروستکردنی ھاوئاھەنگی لەنێوان هێزی پێشمەرگە و سوپای عێراق لە ناوچەکانی دیالە، کەرکووک و نەینەوا.   - پڕکردنەوەی ئەو بۆشاییە ئەمنییەی لەنێوان ئەو دوو هێزەدا هەیە.   - پێکھێنانی ژووری ئۆپەراسیۆنی هاوبەش لەنێوان هێزی پێشمەرگە و سوپای عێراق لەناوچە جێناکۆکەکان.   - دانانی بازگەی هاوبەش لەنێوان هێزی پێشمەرگە و سوپای عێراق لە دەروازەی شارەکانی کەرکووک، دیالە و نەینەوا.  - پێکھێنانی هێزی هاوبەشی پێشمەرگە و سوپای عێراق لە ناوچە جێناکۆکەکان.  هەژار عومەر، بەڕێوەبەری پەیوەندی و هاوئاهەنگی لە وەزارەتى پێشمەرگە بە رووداوی راگەیاند، "لە رووی مەبدەئییەوە رێککەوتن کراوە کە لە سەرەتادا چوار بنکەی ھاوئاھەنگیی ھاوبەش کارادەکرێتەوە. ھیوادارین لە داھاتوویەکی نزیکدا بۆشاییە ئەمنییەکان پڕبکرێنەوە و ئەو ئاستی ھاوئاھەنگییەش بەرزبکرێتەوە. حکومەتی فیدراڵیی عێراق زۆر گرنگی بەوە دەدات و ئەوە بۆ ئێمە زۆر گرنگە بۆ دابینکردنی ئاسایش بۆ ئەو ناوچانە و تەناتەت بۆ ئەمریکاش زۆر گرنگە، چونکە ئەمە یەکێک بووە لە خاڵەکانی ئەجندای مەلەفی ئەمنی".   ماوەی ساڵێکە دانوستاندن بە ئامانجی کاری پێکەوەیی لەنێوان پێشمەرگە و ھێزە عێراقییەکان دەستی پێکردووە، بەڵام بەغدا بە بیانووی خۆپیشاندانەکانی عێراق گفتوگۆکانی راگرت. ئێستا کە دووبارە لێکنزیکبوونەوە دەستی پێکردووە، لایەنە دژەکانی پێشمەرگە و ھەرێمی کوردستانیش ھاتوونەتە سەر هێڵ بۆ رێگری لە گەیشتنە ئەنجامێک کە بە دڵی کورد بێت.