پەسندکردنی پڕۆژەیاساکە لەکاتێکدایە، کە دوا وادەی پەسندکردنی رۆژی هەینی بوو. بڕیارە پڕۆژەیاساکە بچێتە بەردەم جۆ بایدن، سەرۆکی ئەمریکا، بۆ ئەوەی واژۆی لەسەر بکات.   پێشتر ئەندامانی ئەنجوومەنی پیران رایانگەیاند کە لە کۆتاییدا گەیشتوونەتە رێککەوتنێک بۆ ئەوەی رێگە بە حکومەت بدرێت تاوەکو ١١ هەفتەی دیکە لەسەر ئاستی خەرجییەکانی ئێستا لە ئەرکەکانی بەردەوام بێت و لەگەڵ ئەمەشدا، ٧ ملیار دۆلار بۆ هاوکاریی ئەوانەی لە ئەفغانستان گوازراونەتەوە تەرخاندەکات.   ئەنجوومەنی پیرانی ئەمریکا بە کۆی ٦٩ دەنگی بەڵێ لە بەرامبەر ٢٨ دەنگی نەخێر پرۆژەیاساکەی پەسندکرد.   هاوکات، پێش ئەوە، ئەنجوومەنی نوێنەرانی ئەمریکاش کە هەر دیموکراتەکان تێیدا زۆرینەن، بە ٢٢١ دەنگی بەڵێ لە بەرامبەر ٢١٢ دەنگی نەخێر پڕۆژەیاساکەیان تێپەڕاند.   کۆمارییەکان داوایان لە ئەندامانی خۆیان لە هەردوو دامەزراوەکە کرد دەنگ بە نەخێر بدەن، بەڵام ئەندامێکی کۆمارییەکانیش دەنگی بە پڕۆژەیاساکە دا.   پڕۆژەیاساکە رێگە بە ملیۆنان کارمەندی فیدڕاڵیی دەدات تاوەکو ١٨ی شوباتی ساڵی ٢٠٢٢ لە کارەکانیان بەردەوام بن و بودجەیان بۆ تەرخاندەکرێت. لە کارمەندی مۆزەخانە و پارکەوە بگرە، تاوەکو تەندروستی و پۆلیسیش بەم یاسایە بودجەیان بۆ دابیندەکرێت و لە کارەکانیان بەردەوام دەبن.  بەگوێرەی نووسینگەی کاروباری کارمەندانی ئەمریکا، لەو وڵاتەدا زیاتر لە ٢ ملیۆن و ١٣٠ هەزار کارمەندی فیدڕاڵی هەن، کە مووچە لە حکومەتەوە وەردەگرن.