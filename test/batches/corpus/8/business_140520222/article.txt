بەپێی ژووری بازرگانیی سلێمانی، شاندەکە چەندین رێککەوتن لەگەڵ کۆمپانیا یۆنانییەکان واژۆ دەکەن لە بواری جیاوازدا، بە تایبەتی لە بواری کشتوکاڵ و خۆراک.  سیروان محەممەد، سەرۆکی ژووری بازرگانیی سلێمانی بە تۆڕی میدیایی رووداوی راگەیاند، "توانیومانە دوو پرۆتۆکۆلی لێکتێگەیشتن واژۆ بکەین، یەکێکیان لەگەڵ ژووری بازرگانیی سالۆنیک و ئەوی دیکە لەگەڵ پێشانگای سالۆنیک کە دەبێتە هۆی گرێدانی زیاتری پەیوەندییە ئابوورییەکان". راشیگەیاند، "لێکتێگەیشتنێکی نوێمان واژۆکردووە و کۆبوونەوەی کۆمپانیاکانی هەردوولاش بەردەوامن".  سیروان محەممەد راشیگەیاند، "داوامانکردووە شاندێکی یۆنانی سەردانی هەرێمی کوردستان بکەن، ئەوانیش داواکەیان قبووڵکردووە و بڕیارە لە مانگی حوزەیرانی ٢٠٢٢ شاندێکی باڵا بێنە سلێمانی تاوەکو زیاتر ئاشنای کۆمپانیاکانی ئێمە بن و  بتوانین هاوبەشییەکی راستەقینە لەبارەی وەبەرهێنان لە هەرێمی کوردستان لەڕووی کشتوکاڵ، ئاژەڵداری و گەشتوگوزار دروستبکەین".  سەرۆکی ژووری بازرگانیی سلێمانی باس لەوەش دەکات، سەرنجی سەردانەکەیان زیاتر لەسەر ئەو بارودۆخەیە لە جیهاندا هەیە کە خواست لەسەر ماددە خۆراکییەکان زیادبووە و وشکەساڵی عێراقی گرتووەتەوە. دەشڵێت، "توانیومانە بگەینە لێکتێگەیشتن کە ئەو بەرهەمانەی پێویستن بێنە هەرێمی کوردستان و لەوێوە بنێردرێنە بازاڕەکانی عێراق و کۆمەڵێک کارگەی ئەو بەرهەمانە لە هەرێمی کوردستان دابمەزرێنن".  زریان مەحموود، بەڕێوەبەری راگەیاندنی ژووری بازرگانیی سلێمانیش بە تۆڕی میدیایی رووداوی گوت، شاندەکە لەسەر داوای کۆنسوڵی یۆنان سەردانی ئەو وڵاتەیان کردووە و بەشداریی لە پێشانگەی سالۆنیک بۆ سەوزە و میوە دەکەن.  زریان مەحموود گوتیشی، لە کۆبوونەوەکانی شاندەکە، چەند پرۆتۆکۆڵێکی لێکتێگەیشتن لەگەڵ هیلا ئێکسپۆپ، بەڕێوەبەری پێشانگا نێودەوڵەتییەکانی سالۆنیک واژۆکراوە و باسی رەوشی کشتوکاڵی هەرێمی کوردستان کراوە.  شاندەکەی سلێمانی لە ٥٠ بازرگان، وەبەرهێنەر و کۆمپانیای وەبەرهێنان پێکهاتووە، لەنێویاندا نوێنەری عەلوەی سلێمانی، سەرۆکی کۆمەڵەی کێڵگە پەلەروەرییەکان و نوێنەری کەرتی وەبەرهێنان هەن.