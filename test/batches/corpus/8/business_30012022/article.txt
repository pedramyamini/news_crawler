عەلی حەمەساڵح، سەرۆکی لیژنەی وزە و پیشەسازی لە پەرلەمانی کوردستان لەبارەی سستی لە دابەشکردنی مووچە رایگەیاند، "یەکێک لە رەخنە جدییەکان ئەوەیە، زیادبوونی داهاتی نەوت، زیادبوونی رسوومات و باج هیچ کاریگەرییەکی نەخستووەتە سەر پێشخستنی مووچە و دواشدەکەوێت. هۆکاری دواکەوتنەکەشی ئەوەیە، ئێستا کە مووچە دابەشدەکرێت پارەی ئەو نەوتەیە لە بەرمیلێک ٢٧ دۆلار دەمێنێتەوە. داهاتی نێوخۆش زۆر زۆر درەنگ دەگەڕێندرێتەوە".  عەلی حەمەساڵح دەشڵێت، داهاتی نێوخۆی سنووری پارێزگاکانی سلێمانی و هەڵەبجە ٧٠ ملیار دینار دەخرێتە خەزێنەی حکومەتی هەرێمی کوردستان و دهۆک و هەولێریش ٩٣ ملیار دەخەنە خەزێنەکەوە.   بەپێی دوایین راپۆرتی لیژنەی دارایی پەرلەمانی کوردستان، هەرێمی کوردستان رۆژانە ٤٠٥ هەزار بەرمیل نەوت دەفرۆشێت، بەڵام لەو داهاتە تەنیا % ٤٢ ـی بۆ دەمێنێتەوە و % ٥٨ ـی بۆ بەرهەمهێنانی نەوتەکەیە، ٣٣٠ ملیار دینار داهاتی نێوخۆیی هەیە کە زۆربەی بە کاش و % ١٥ ـی بە چەک دێتە بەردەستی حکومەت. بەڵام ئێستا بەپێی راپۆرتی لیژنەی دارایی نە داهاتی سلێمانی بە رێک و پێکی دەگەڕێتەوە و نە لە بەغداشەوە ٢٠٠ ملیار دینارەکە لەکاتی خۆیدا دەگات.  عومەر گوڵپی، ئەندامی لیژنەی دارایی لە پەرلەمانی کوردستان رایگەیاند، "بەهۆی ئەو بەرزبوونەوە گەورەیەی نرخی نەوت کە ئێستا گەیشتووەتە بەرزترین ئاستی لە حەوت ساڵی رابردوودا و، بەهۆی زۆریی داهاتەکانی گومرگ و باج و رسوومات، بە دڵنیاییەوە، هەرێمی کوردستان بۆ دابەشکردنی مووچە و بۆ خەرجییەکان بەگەڕخستنی وەزارەتەکان، بەهیچ جۆرێک پێویستی بە ٢٠٠ ملیارەکەی بەغدا نییە، دەکرێت ٢٠٠ ملیارەکە بۆ بەگەڕخستنەوەی پڕۆژەکان و بەرزکردنەوەی پلەی فەرمانبەران خەرجبکرێت".  لە هەرێمی کوردستاندا ملیۆنێک و ٢٥١ هەزار و ٤٥١ مووچە خۆر هەن. حکومەتی هەرێمی کوردستان بۆ پێدانی مووچە بێ لێبڕین مانگانە ٨٩٥ ملیار دیناری پێویستە.