رۆژی پێنجشەممە ١٦ی کانوونی یەکەمی ٢٠٢١ لە کاتی کردنەوەی بۆرسەی ئیستەنبووڵ و بازاڕی دراوەکانی تورکیا، بەھای لیرەی تورکی بە دابەزین دەستیپێکرد، یەک دۆلار بە زیاتر لە ١٥ لیرەی تورکی مامەڵەی پێوەکرا.   دوێنێ چوارشەممە لە کاتی داخستنی بازاڕەکاندا، یەک دۆلار بە ١٤.٨٣ لیرە و یەک یۆرۆش بە ١٦.٨٠ لیرە مامەڵەی پێوەکرا.   بانکی ناوەندیی تورکیا کاژێر ١٤: ٠٠ی پاشنیوەڕۆی ئەمڕۆ پێنجشەممە سوودی بانکی نوێ رادەگەیێنێت و چاوەڕوان دەکرێت سوودی بانکی لە ١٥ % ـەوە بۆ ١٤ % کەمبکاتەوە.   بانکی ناوەندیی تورکیا ئەمساڵ ١١ جار کۆبووەتەوە. سوودی بانکی لە تورکیا لە سەرەتای ئەمساڵ ١٧ % بوو. بانکی ناوەندی لە ١٨ی ئاداری ٢٠٢١، سوودی بانکی لە ١٧ % بۆ ١٩ % بەرزکردەوە و دواتر لە پێنج کۆبوونەوەدا ئەو رێژەیەی جێگیرکرد.   دواتر لە ٢٣ی ئەیلولی ٢٠٢١ رێژەکەی لە ١٩ % بۆ ١٨ % کەمکردەوە. لە ٢١ی تشرینی یەکەمی ٢٠٢١، رێژەی سوودی بانکی بۆ ١٦ % و لە دوایین کۆبوونەوەی بانکی ناوەندیی تورکیا رۆژی پێنجشەممە ١٨ی تشرینی دووەمی ٢٠٢١ ئەنجامدرا، رێژەی سوودی بانکی لە ١٦ % ـەوە بۆ ١٥ % کەم کرایەوە و دوای بڕیارەکە لیرە زیاتر بەهای لەدەستدا و یەک دۆلار بە ١٠.٩٧ لیرە مامەڵەی پێوەکرا.  بانکی ناوەندیی تورکیا دوایینجار لە ٢٤ی تشرینی دووەمی ٢٠٢٠ رێژەی سوودی بانکی بۆ ١٧ % بەرز کردبووەوە.   دابەزینی بەهای لیرەی تورکی و ناسەقامگیریی دۆخی بازاڕە داراییەکان، زیانی زۆر بە ئابووریی تورکیا گەیاندووە، بەتایبەتی لەبارەی پێدانی قەرزە نێوخۆیی و دەرەکییەکان کە سەرجەمیان بە دۆلار و یۆرۆن. ئەمە جگە لە هەڵاوسانی بەرز و خراپبوونی دۆخی هاووڵاتییان لە تورکیا و باکووری کوردستان و تێکچوونی هاوسەنگی بازاڕ.