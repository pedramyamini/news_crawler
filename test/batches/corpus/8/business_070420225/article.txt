ئەمڕۆ پێنجشەممە ٤.٧.٢٠٢٢ بەڕێوەبەرایەتیی ئاو و ئاوەڕۆی هەرێمی کوردستان لە راگەیێندراوێکدا ئاماژەی بەوەکرد، لە ساڵی ٢٠٢١ دا داهاتی ئاو ٤٢ ملیار و ١٠٢ ملیۆن و ٣٢٧ هەزار و ٦٢٦ دینار بووە، بڕی ١٢٨ ملیار و ٦٩٩ ملیۆن و ٤١٩ هەزار و ٤٣٢ دیناریش بۆ دەستەبەركردنی ئاوی خواردنەوە خەرجکراوە.  بەپێی راگەیێندراوەکە: "حكومەتی هەرێمی كوردستان لە رێگەی ٨١ پرۆژەی ستراتیژی و ٥ هەزار و ٧٨٧ بیر، بە گوژمەی ٢ ملیار و ٦٨٤ ملیۆن دینار، ٦٠٥ مەتر سێجا ئاوی خواردنەوە لە ڕێگەی ١٤ بەڕێوەبەرایەتی و ١١٨ فەرمانگە بۆ تێكڕای هاوبەشانی ئاو لە هەرێمی كوردستان دابین دەكات، كە ژمارەیان ١ ملیۆن و ١٤ هەزار و ٧٠٦ هاوبەشە و ٧٠٤ هەزار و ٢٥٩ هاوبەشیان پێوەری ئاویان بەستووە و ٣١٠ هەزار و ٤٤٧ هاوبەشیش پێوەری ئاویان نەبەستووە.  بەپێی ستانداری جیهانی كەسێك رۆژانە، پێویستی بە ٢٥٠ لیتر ئاوە، بەڕێوبەرایەتیی ئاو و ئاوەڕۆی هەرێمی کوردستان دەڵێت: "لە هەرێمی كوردستان بەپێی ئەو بڕە ئاوەی دابین دەکرێت، هەر كەسێك ٣٠٠ بۆ ٣٥٠ لیتر ئاوی پێ دەگا".  بەر لە دابەشكردنی ئاوی خواردنەوە كە لە پرۆژە ستراتیژییەكان و بیرەكانەوە دابیندەكرێ، بەڕێوەبەرایەتیی گشتیی ئاو و ئاوەڕۆ لە رێگەی تاقیگەكانی ئەو پشكنینە كیمیایی و فیزیایی و بایلۆژیانە دەكات كە دڵنیایی دەبەخشن لە تەندروستی ئاو بۆ خواردنەوە. لە راگەیێندراوەکەدا هاتووە: "ساڵی ٢٠٢١ دا بەشی كۆنتڕۆڵی جۆری ١٠ هەزار و ٨٨ نموونەی ئاوی بۆ پشكنینی كیمیایی و فیزیایی وەرگرتووە، لەو نموونانەش ١٢٣ هەزار و ٩٤٧ پشكنینی كیمیایی كردووە، نموونەی ئەو ئاوەشی لە ساڵێكدا وەرگیراوە بۆ پشكنینی بەكترۆلۆجی، گەیشتووەتە ١٢ هەزار و ٨٩٨ نموونە، هاوكات ژمارەی پشكنینەكانی گەیشتووەتە ٣٧ هەزار و ٣٠٤ و نموونەی كلۆركراوەكانیش لە یەك ساڵدا ١١ هەزار و ٦٧٥ بووە".  بەڕێوەبەرایەتیی ئاو و ئاوەڕۆی هەرێمی کوردستان ئاماژە بەوەش دەکات، لە ماوەی تەنیاا مانگەكانی كانوونی دووەم و شوباتی ساڵی ٢٠٢٢ دا، داهاتی ئاو لە هەرێمی كوردستان ٩ ملیار و ٧٧٠ ملیۆن و ٥٩١ هەزار و ٧٧٥ دینار بووە، ساڵی ٢٠٢١ یش ٤٢ ملیار و ١٠٢ ملیۆن و ٣٢٧ هەزار و ٦٢٦ دینار بووە، بەڵام ١٢٨ ملیار و ٦٩٩ ملیۆن و ٤١٩ هەزار و ٤٣٢ دینار خەرجی دەستەبەركردنی ئاوی خواردنەوە بووە بۆ هاووڵاتییانی هەرێمی كوردستان.  رۆژی چوارشەممە ٧.٤.٢٠٢٢ پارێزگای هەولێر رایگەیاند، سەرۆکی حکومەتی هەرێمی کوردستان زیاتر لە حەوت ملیار و ٥٠٠ ملیۆن دیناری بۆ چارەسەرکردنی کێشەی ئاوی ماڵان لە هەولێر تەرخانکردووە.  ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، بۆ ئەوەی لە هاوینی ئەمساڵ تووشی کەمئاوی نەبین، پلانی کورتخایەن و ستراتیژیمان دەبێت و سەرجەم فەرمانگە و بەڕێوەبەرایەتییەکانی ئاو ئاگادارکراونەتەوە، کە پلانی خۆیان بنێرن و گوتیشی: "هەموو تۆڕەکانی ئاو رێکدەخەینەوە و ئەوانەشی کۆنن، نوێیان دەکەینەوە".  ئاری ئەحمەد ئاماژەی بەوەدا ئەو گەڕەک و شوێنانەی ئاویان زۆرە و هەندێکیان ئاوی بەردەوامیان بۆ بەردراوەتەوە، بەوجۆرە نامێننەوە و خشتەیەکیان بۆ دادەنێن بۆ ئەوەی ئەوانیش هاوشێوەی گەڕەک و شوێنەکانی دیکە، بە نۆرە ئاویان بۆ بەربدرێتەوە.