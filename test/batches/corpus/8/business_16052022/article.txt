ئەمڕۆ دووشەممە هەر بەرمیلێک نەوتی برێنتی دەریای باکوور ١ دۆلار و ٧٦ سەنت دابەزی و بە ١٠٩ دۆلار و ٧٥ سەنت مامەڵەی پێوەکرا. هەروەها نرخی نەوتی سووکی تەکساسی ئەمریکا ١ دۆلار و ٦٧ سەنت دابەزی و بە ١٠٨ دۆلار و ٨١ سەنت مامەڵەی پێوەکرا.  نرخەکانی نەوت هەفتەی رابردوو ٤ دۆلار بەرزبوونەوە و ئەوەش تا رادەیەک بازرگانانی هاندا بۆ بەدەستهێنانی قازانج لە سەرەتای ئەم هەفتەیە سامانەکانیان بفرۆشن.  کازۆهیکۆ ساتیۆ، شرۆڤەکاری سەر بە کۆمپانیای راوێژکاری (فۆجیتۆمی سیکیۆریتی) لەو بارەیەوە رایگەیاند، سەرەڕای دابەزینەکانی ئەمڕۆی نرخی نەوت، بەڵام پێشبینیدەکات لەبەر ئەگەری سەپاندنی سزای نوێ بەسەر رووسیا بەتایبەتی قەدەخەکردنی هاوردەکردنی نەوت لەو وڵاتەوە، لەم هەفتەیەدا دووبارە نرخەکانی نەوت روو لە بەرزبوونەوە بکەن.  نرخی زێر ١٨٠٠ دۆلاری تێپەڕاند  نرخی زێر بەرەبەیانی ئەمڕۆ دووشەممە دوای کردنەوەی بازاڕەکانی ئاسیا بەرزبووەوە و دوورکەوتەوە لە نزمترین ئاستی خۆی لە ماوەی سێ مانگی رابردوودا.  نرخی هەر ئۆنسەیەک زێر بە نزیکە ١٨٠٨ دۆلار مامەڵەی پێوەدەکرێت و لە ئاستێکی هەستیاردا ناجێگیربوو، ئەوەیش بەربەستی ١٨٠٠ دۆلارە.  یەکێکی دیکە لە هۆکارەکانی بەرزبوونەوەی نرخی زێر دابەزینی سوودی سەر قەواڵەکانی گەنجینەی ئەمریکایە کە ئەمڕۆ دووشەممە بە دابەزین کراونەتەوە.  مات سیمپسۆن، شرۆڤەکاری سەر بە بانکی سیتی گرووپ لەو بارەیەوە رایگەیاند، "بەهۆی ئەوەی کە ئاستی ١٨٠٠ دۆلار بەربەستێکی بەهێزە و هەندێ لە بازرگانان هەوڵیان داوە کە بوێری بەخەرج بدەن روو لە کڕینی زێر بکەن. "  بەپێی شرۆڤەکاران، دابەزینی زیاتر لە ئاستی ١٨٠٠ ئەگەری هەیە نرخەکانی زێر زیاتر دابەزێت.