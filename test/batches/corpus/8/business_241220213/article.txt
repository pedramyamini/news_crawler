دەستەی سرووشت و پەلەوەرخانەکانی ئیسرائیل دەڵێ، یەکێک لە هەر پێنج باڵندەی ماڵی کە لە ئیسرائیلدا دەژین، یان بەنێویدا تێدەپەڕن، تووشی ڤایرۆسی ئەنفلوەنزای باڵندە بوون.  دەسەڵاتداران پێیانوایە دەبێت لە نێوان ٢٥ تاوەکو ٣٠ ملیۆن باڵندە لەناوببەن، بۆ ئەوەی کۆنتڕۆڵی نەخۆشییەکە بکەن. هاوکات باڵندە نەخۆشەکان، کە تائێستا مردارنەبوونەتەوە لەناودەبەن.  رۆژنامەی ' تایمز ئۆف ئیسرائیل ' دەڵێ ڤایرۆسە کوشندەکە، کە دەکرێ تووشی مرۆڤیش ببێت، لە پەلەوەرخانەی مۆشاڤ مارگالیۆت لەسەر سنووری لوبنان بڵاوبووتەوە، کە ٢٤٤ هەزار مریشکی هێلکەکەری لە ٦٠ هۆڵدا لەخۆدەگرت.  خاوەن کێڵگەکان، بەزوویی دەسەڵاتدارانیان لە ژمارەی مرداربوونەوەی زۆری مریشکەکان ئاگادارنەکردووەتەوە، ئەوەش بووەتە هۆکاری خێرا بڵاوبوونەوەی ڤایرۆسەکە، وەزارەتی کشتوکاڵی ئیسرائیل وای راگەیاندووە.  دەسەڵاتداران، دەستیانکرد بە لەناوبردنی پاشماوەی ئەو مریشکانەی لە پەلەوەرخانەکەدا مابوونەوە، پەلەوەرخانەکەشیان داخست و فرۆشتنی هێلکەی کێڵگەکەیان راگرت.  بەر لە دوو رۆژ، وەزارەتی کشتوکاڵی ئیسرائیل، ڤایرۆسەکەی لە پەلەوەرخانەی موشاڤ نیوت لە بەرزاییەکانی جۆلان ئاشکرا کرد، لەوێ ١٧ هەزار کەڵەشێر بەخێودەکران.  ئۆدیدی فۆریر، وەزیری کشتوکاڵی ئیسرائیل، پەلەوەرخابە قەرەباڵخەکانی وڵاتەکەی بە ' بۆمبی چێنراو ' ناوبرد، بەپێویستی زانی ببرێنە ناوچەی دابڕێنراو.  وەزارەتەکە هەروەها داوایکرد هاووڵاتییان تەنیا لە شوێنێک هێلکە بکڕن کە دڵنیابن لەسەرچاوەکەی.  ڤایرۆسی ئەنفلوەنزای باڵندە دەکرێ لە ئاژەڵەوە بۆ مرۆڤ بگوازرێتەوە، بەڵام کەیسەکانی تووشبوونی مرۆڤ بەو نەخۆشییە زۆر دەگمەنە، تەنانەت لە نێو ئەو کەسانەشدا کە پەلەوەرخانە و کێڵگەکاندا کار دەکەن.  سەنتەری کۆنترۆڵی پەتا و درمەکان لە ویلایەتە یەکگرتووەکانی ئەمریکا ئاشکرایکردووە، نزیکەی ٦٠ % ی ئەو کەسانەی تووشی ئەنفلوەنزای باڵندە بوون، گیانیانلەدەستداوە.