مەجید رەزا حەریری، سەرۆکی ژووری هاوبەشی بازرگانیی ئێران و چین دەڵێت: تاوەکوو ٧ ساڵ لەمەوبەر لە نێو وڵاتانی رۆژهەڵاتی ناوەڕاست و رۆژئاوای ئاسیادا ئێران یەکەم هاوبەشی بازرگانی لەگەڵ چیندا بوو، بەڵام ئەمە بەردەوام ساڵانە دادەبەزێت.  بەپێی راپۆرتێکی نهێنی، کە حکومەتی ئەمریکا مانگی ئەیلوول بە کۆنگرێسی دابوو، بازرگانیی ئێران و چین کە ساڵی ٢٠١٦ بڕی ٣١ ملیار و ٢٠٠ ملیۆن دۆلار بوو لە ساڵی ٢٠١٧ دا بە رێژەی ١٩ % گەشەی کردووە و بووەتە ٣٧ ملیار و ١٨ ملیار دۆلار. بەڵام ساڵی ٢٠١٩ ئاستی ئاڵوگۆڕی بازرگانییان کەم بووەتەوە و بووەتە ١٩ ملیار دۆلار و ساڵی ٢٠٢٠ یش لە ١٢ ملیار دۆلار کەمتر بووە.  ئاڵوگۆڕی بازرگانیی ئێران و چین ئێستا زیاتر بەشێوەی کاڵابەکاڵایە. بەهۆی گەماڕۆکانەوە چین نەوتی ئێران بە کەمتر لە نرخی راستەقینەی خۆی دەکڕێتەوە.  حەمید رەزا ساڵحی، ئەندامی ژووری بازرگانیی تاران دوو رۆژ لەمەوبەر گوتی: لە ئاڵوگۆڕی کاڵابەکاڵادا هەم سەرەتی (ئیمتیاز) دەدەین و هەمیش داشکاندن دەکەین، هەر کاڵایەک بە هەر نرخێکمان پێبدەن، دەبێت وەریبگرین.  چین لەو دەگمەن وڵاتانەیە، کە سەرەڕای گەمارۆکانیش درێژەی بە ئاڵوگۆڕی بازرگانیی لەگەڵ ئێران داوە و دوای هاتنە سەرکاری حکومەتی جۆ بایدن لە ئەمریکا، چین کڕینی نەوت لە ئێرانی زیاتر کردووە.  مەجید رەزا حەریری گوتوویەتی: بەهۆی گەماڕۆکانەوە کۆمپانیا چینییەکان بە ئاسانی کار لەگەڵ ئێمەدا ناکەن و بۆ بەرەوپێشبردنی پڕۆژە هاوبەشەکان کە بڕیار بوو بە شێوەی پارەدارکردن جێبەجێبکرێن و هەروەها لە بواری بازرگانیشدا کێشەمان بۆ دروست بووە.  بەگوتەی سەرۆکی ژووری هاوبەشی بازرگانیی ئێران و چین، ئەمە بەو مانەیە، کە کۆمپانیا چینییەکان هەموو هاوکارییەکانیان لەگەڵ ئێران راگرتووە، بەڵام ئەگەر ئەم کارەش بکەن دەبێت وا بنوێنن کە "هاوکاریی لەگەڵ ئێراندا ناکەن".