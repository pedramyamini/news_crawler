بەرەبەیانی رۆژی یەکشەممە ٦ - ٠٣ - ٢٠٢٢ لەگەڵ کردنەوەی بازاڕەکان نرخی نەوتی برێنت بۆ سەرووی ١١٨ دۆلار بەرزبووە، هەروەها نرخی نەوتی سووکی تێکساسیش بە ١١٥ دۆلار و ٧ سەنت مامەڵەی پێودەکرێت.  نیگەرانی لە کاریگەری سزاکانی رۆژئاوا لەسەر رووسیا و ئەگەری پەککەوتنی هەناردەکردنی نەوت و گازی سرووشتیی رووسیا بازاڕەکانی سووتەمەنی شڵەژاندووە. هاوکات قەبارەی کۆگاکانی نەوتی ئەمریکا گەیشتوونەتە کەمترین ئاستی خۆیان لە دەیان ساڵی رابردوو.  رۆژی چوارشەممە بەرهەمهێنەرانی ئەندام لە هاوپەیمانی ئۆپێک پڵەس بڕیاریاندا لە مانگی داهاتوودا ٤٠٠ هەزار بەرمیل نەوتی زیاتر بخەنە بازاڕەکانەوە و درێژەیان بە رێککەوتنەکانی پێشووی خۆیاندا. بانکی ئۆسترالی نیوزلاندی ANZ لەو بارەیەوە رایگەیاند، کۆشکی سپی رایگەیاندووە کە هەناردەی بەرهەمە نەوتییەکانی رووسیا سنووردار دەکات و چاودێریی دەکات، ئەوەش نیگەرانیی لێکەوتووەتەوە کە رەنگە هەنگاوی دووەمی ئەمریکا، هەناردەکردنی نەوتی خاوی رووسیا بکاتە ئامانج.  نرخی زێڕیش بەردەوام لە بەرزبوونەوەدایە و رۆژی شەممە هەر ئۆنسەیەک زێڕ بە ١٩٦٩ دۆلار و ٤٣ سەنت مامەڵەی پێوەکرا. هەروەها نرخی ئۆنسەیەک زیویش بە ٢٥.٦٦ دۆلار بوو. بەڵام ئەمڕۆ یەکشەممە نرخی ئۆنسەیەک زێڕ لە سەرووی ١٩٧٠ دۆلارەوە مامەڵەی پێودەکرێت و نرخی ئۆنسەیەک زیویش گەیشتووەتە ٢٥.٧٣ دۆلار.   بەهای دینار بەرامبەر دۆلاری ئەمریکی بەرزبووەتەوە و ئەمڕۆ ١٠٠ دۆلاری ئەمریکی بە ١٤٧ هەزار و ٥٠ دینار لە بازاڕەکانی هەرێمی کوردستان مامەڵەی پێوەدەکرێت. هاوکات نرخی ئۆنسەیەک زێڕ بە هەزار و ٩٧٠ دۆلار مامەڵەی پێوەدەکرێت و بەراورد بە دوێنێ بەرزبووەتەوە.  بەهای دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٧ هەزار و ٠٥٠ دیناری عێراقی  پاوەند - دۆلار ١.٣٢ GBP / USD  دۆلار - یەن ١١٤.٦٠٤ USD / JPY  دۆلار - لیرە ١٤.١٩ USD / TRY  یەک دۆلار - ریاڵ (تمەن) ٢٥ هەزار و ٧٠٠ تمەن USD / IRR  یەک دۆلاری ئەمریکی ١٢٣ روبڵی رووسی