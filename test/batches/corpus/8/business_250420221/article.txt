نرخی نەوتی برێنت ٢ دۆلار و ٩٨ سەنت دابەزی و هەر بەرمیلێک بە ١٠٣ دۆلار و ٦٧ سەنت مامەڵەی پێوەکرا. هەروەها نرخی نەوتی سووکی تەکساس ٢ دۆلار و ٩٢ سەنت دابەزی و بە ٩٩ دۆلار و ١٥ سەنت مامەڵەی پێوەکرا.  هەفتەی رابردوو نرخەکانی نەوت بە رێژەی ٥ % دابەزینیان بەخۆیانەوە بینی و بازاڕ لەم هەفتەیەشدا بەردەوام بووە لە دابەزین.  هیرۆییکی کیکۆکاوا، شرۆڤەکاری سەر بە کۆمپانیای راوێژکاری (نیسان سیکیۆریتی) لەو بارەیەوە رایگەیاند، "هەستی نەرێنی لە بازاڕی نەوتدا بەسەر ئەو نیگەرانییانە زاڵبوون کە پەیوەستن بە کەمبوونەوەی خستنەڕووی نەوت بەهۆی رووداوە جیۆپۆلیتیکییەکانی شەڕی نێوان رووسیا و ئۆکراینا. "  کیکاوا دەڵێت، بازرگانانی نەوت خۆیان بۆ بەرزکردنەوەی سوودی بانکی لە ئەمریکا ئامادەکردووە کە ئەگەر رووبدات، بەهۆی بەرزکردنەوەی بەهای دۆلار نرخی کاڵاکان کەمدەکاتەوە.  ئەو شارەزایە پێشبینیدەکات کە نرخەکانی نەوت زیاتر دانەبەزن بۆ خوارەوەی ٩٠ دۆلار بەهۆی ئەگەری سەپاندنی گەمارۆی نەوتی رووسیا کە ئێستا لەنێوان وڵاتانی ئەوروپیدا ئەو پرسە تاوتوێ دەکریت.  بەهای یۆرۆ دوای بەرزبوونەوە، جارێکی دیکە دابەزی بۆ ئاستی ١.٠٧ دۆلار  سەرکەوتنی ئیمانوئێل ماکرۆن، سەرۆکی فەرەنسا بەسەر مارین لوپێنی رکابەریدا کاریگەریی لەسەر بازاڕەکانی ئەوروپا هەبوو.  رۆژی دووشەممە دوای کردنەوەی بازاڕەکانی جیهان کە بە بازاڕەکانی ئاسیا دەستپێدەکات، بەهای یۆرۆ بەرزبووەوە بۆ ١.٠٨٥ دۆلار، بەڵام پاش چەند کاژێرێک دووبارە دابەزی بۆ نزیکەی ١.٠٧٨ هەروەها پێنوێنی گرێبەستەکانی داهاتووی بازاڕەکانی ئەوروپا کە بە Euro Stoxx ٥٠ ناسراوە بە رێژەی ١.٥٤ % دابەزینی بەخۆیەوە بینی.  بەپێی شرۆڤەکاران بازاڕەکانی جیهان تاوەکو پێش رۆژی هەڵبژاردن پێشبینی بردنەوەی ماکرۆنیان دەکرد و لەبەر ئەوەش گۆڕانکارییەکانی ناو بازاڕ پێشتر لە بازاڕدا رەنگدانەوەی هەبووە، لەبەر ئەوەیە کە بەهای یۆرۆ نەیتوانیوە زیاتر سەربکەوێت.  سەبارەت بە بازاڕی قەواڵە داراییە ١٠ ساڵییەکانی حکومەتی ئەڵمانیا و فەرەنسا کە هێمایەکە بۆ دەستنیشانکردنی مەترسی و دڵەراوکێی ناوبازاڕ، شرۆڤەکاران پێشبینی دەکەن ئەمڕۆ لەگەڵ کردنەوەی بازاڕەکانی ئەوروپا سوودی سەر قەواڵەکان دابەزێت، بەوپێیەی لە دوای بردنەوەی ماکرۆن نیگەرانی و دڵەراوکێی ناو بازاڕەکانی ئەوروپا کەمبووەتەوە.  لە کاتی ناجێگیریی بازاڕەکاندا، وەبەرهێنەران روو لە کڕینی قەواڵە داراییە درێژخایەنەکان دەکەن بەوپێیەی کە بە سامانی سەلامەت هەژماردەکرێن.  لە سەرەتای ئەم مانگە بەهۆی نیگەرانییەکانی ناو بازاڕەکانی ئەوروپا سوودی سەر قەواڵە داراییەکانی حکومەتی فەرەنسا و ئەڵمانیا بەرزبووبووە بۆ ٤٥ خاڵ.