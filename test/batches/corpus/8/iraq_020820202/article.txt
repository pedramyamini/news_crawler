وەزارەتی ناوخۆی عێراق، ئەمڕۆ یەکشەممە راگەیێنراوێکی لەو بارەیەوە بڵاوکردەوە و رایگەیاند  فەریق روکن مەهدی غەراوی، فەرماندەی پێشووی ئۆپەراسیۆنەکانی نەینەوا کە بە تۆمەتی کەوتنی موسڵ دەستگیرکرابوو، بە کەفالەت ئازادکراوە.   وەزارەتی ناوخۆی عێراق، لە راگەیێنراوەکەدا دەڵێت رێکاری یاساییان بەرامبەر هەموو ئەو تۆمەتبارانە گرتووەتەبەر کە کارمەندی وەزارەتن و تۆمەتبارن بە کەوتنی مووسڵ و بەپێی ماددەی ٣٣١ی یاسای سزادان دۆسیەکەیان رەوانەی دادگای دووەمی هێزەکانی ناوخۆی کراوە، یەکێک لەو تۆمەتبارانەش فەریق روکن مەهدی غەراوییە".  بەگوێرەی وەزارەتی ناوخۆ داواکاریی گشتی لە وەزارەتی ناوخۆ تانەی لە بڕیاری دادگا لەو کەیسە دا، بۆیە کەیسەکە  بۆ وردبینی رەوانەی دادگای تێهەڵچوونەوە کرا، دواتر دادگای تێهەڵچوونەوە بڕیاری دا بەپێی ماددەی ٢٥ی یاسای بنەماکانی دادگاکانی هێزەکانی ناوخۆ، دادگاکانی هێزەکانی ناوخۆ پسپۆرنین لە یەکلاییکردنەوەی ئەو کەیسە، چونکە کەسانی سڤیل لەو کەیسەدا هەن، بۆیە دەبێت دادگای مەدەنی ئەو کەیسە یەکلایی بکاتەوە".  وەزارەتی ناوخۆی عێراق ئاماژەی بەوە کردووە "بەپێی ئەوەی باسکرا کەیسەکە گەڕێندرایەوە بۆ دادگای دووەمی هێزەکانی ناوخۆ بۆ ئەوەی بیگەڕێنێتەوە بۆ دەستەی ئەنجوومەنی لێکۆڵینەوە کە دەبێ رەوانەی دادگای مەدەنی تاوانەکانی بکات، دەرئەنجام فەریق روکن مەهدی غەراوی، داوای پێشکەشکرد بۆ ئازادکردنی بە کەفالەت، بەپێی ماددەی ٩ی یاسای بنەماکانی دادگاکانی هێزەکانی ناوخۆ داواکەی پەسەندکرا و بە کەفالەت ئازادکرا".  دادگای پۆلیس لە بەغدا پێشتر سزای زیندانیکردنی بۆ فەریق روکن مەهدی غەراوی، فەرماندەی پێشووی ئۆپەراسیۆنەکانی نەینەوا و سێ ئەفسەری پلە باڵای دیکە دەرکرد، بە تۆمەتی تێوەگلانیان لە کەوتنی شاری موسڵ بە دەستی چەکدارانی داعش، کە بووەتە هۆی کەوتنی زۆربەی ناوچەکانی پارێزگاکانی نەینەوا، سەڵاحەدین و ئەنبار بە دەستی داعش.  شاخەوان عەبدوڵا، ئەندامی لیژنەی ئاسایش و بەرگری لە خوولی پێشووی پەرلەمانی عێراق پێشتر بە تۆڕی میدیایی رووداوی راگەیاندبوو تۆمەتبارانی سەرەکی لە رووداوی کەوتنی شاری موسڵ بە دەستی چەکدارانی داعش، بریتین لە فەریق روکن مەهدی غەراوی، فەرماندەی پێشووی ئۆپەراسیۆنەکانی نەینەوا، عەبوود قەنبەر، فەرماندەی پێشووی هێزە هاوبەشەکان، عەلی غێدان، فەرماندەی پێشووی هێزی وشکانی، فارووق ئەعرەجی، بەرپرسی نووسینگەی نووری مالیکی، سەرۆکوەزیرانی سەردەمی کەوتنی موسڵ، حاتەم مەکشووف، بەڕێوەبەری پێشووی هەواڵگریی سەربازی عێراق.