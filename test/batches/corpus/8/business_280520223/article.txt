عەلی عەللاوی، وەزیری دارایی عێراق، ئەمڕۆ شەممە ٢٨.٥.٢٠٢٢، لە روونکردنەوەیەکدا سەبارەت بە خوێندنەوەی وەزارەتی دارایی بۆ دۆخی ئابووریی عێراق لە ساڵی ٢٠٢٢، کە کۆپییەکی بۆ تۆڕی میدیایی رووداو نێردراوە رایگەیاند: سندووقی نەختیی نێودەوڵەتی لە رێککەوتی ١٠ ـی ئەم مانگەدا یەکەم ژمارەی روانگەی ئابووریی تایبەت بە عێراق بڵاوکردەوە، کە تێیدا ئاشکرایکرد گەشبینە بە ئاماژە ئابووری و داراییەکانی عێراق، وەزارەتی داراییش هاوڕایە لەگەڵ ئەم بۆچوونە.   عەلی عەللاوی دەشڵێت: پێشبینی دەکەین بەهۆی جەنگ لە ئۆکراینا داهاتی هەناردەی نەوتی خاوی عێراق لەمساڵدا زیاتر بێت، ئەم زیادەش پارەی پێویست بۆ حکومەت دابین دەکات بۆ ئەوەی هاووڵاتییان لە کاریگەریی بەرزبوونی نرخی خۆراک بپارێزێت.  وەزیری دارایی عێراق ئاشکرایکرد، بەرزبوونەوەی نرخی نەوتی خاو و سیاسەتی دارایی ژیرانە هاوکاربوون بۆ ئەوەی یەدەگی بانکی ناوەندیی عێراق لە مانگی چواری ئەمساڵدا بۆ ٧٠ ملیار دۆلار بەرزببێتەوە. هاوکات پێشبینی دەکەین زیاتر بەرزبوونەوەی نرخی نەوت ببێتە هۆی زیادبوونی ئەو یەدەگە تاوەکو کۆتایی ساڵی ٢٠٢٢ بۆ زیاتر لە ٩٠ ملیار دۆلاری ئەمریکی، ئەمەش ئاستێکی پێوانەییە بۆ عێراق. لە کاتێکدا متمانەکردنی کەرتی تایبەت بە سیستمی بانکیی عێراق زیاتر بووە.  سەبارەت بە قەرزەکانی سەر عێراق؛ وەزیری دارایی دەڵێت: ئێستا قەرزی دەرەکی سەر عێراق دابەزیوە بۆ ٢٨ تریلیۆن و ٦٤٥ ملیار دینار. هەروەها قەرزی ناوخۆیی سەر عێراق دابەزیوە بۆ ٧١ تریلیۆن و ٩٢ ملیار دینار، ئەمە جگە لە قەرزی سەر عێراق کە هی سەردەمی دەسەڵاتی پێشووە و بریتییە لە؛ ٥٧ تریلیۆن و ٨ ملیار دینار، کە لە ساڵی ٢٠٠٣ ـەوە سڕکراوە و داوا ناکرێت.