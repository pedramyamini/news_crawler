بەگوتەی ئابووریناسان، ئەو سزایانەی لەلایەن ئەمریکا، یەکێتیی ئەوروپا و بەریتانیاوە بەسەر بانک و کۆمپانیا رووسییەکاندا سەپێندراون کاریگەریی قووڵیان هەبووە لەسەر بازاڕە داراییەکانی مۆسکۆ و بەتێپەڕبوونی کات زیانی زیاتر بە ئابووریی وڵاتەکە دەگەیێنن.  بەهۆی کۆکردنەوەی هێزی زیاتر لەلایەن پووتینەوە لە نزیک کیێڤی پایتەختی ئۆکراینا و بیرکردنەوەی رۆژئاوا لە سزای زیاتر بەسەر مۆسکۆ، شرۆڤەکارانی بانکی گۆڵدمان ساکس دەڵێن، بانکەکە پێشبینیدەکات تێكڕای بەرهەمی نێوخۆیی رووسیا لەمساڵدا ٧ % پاشەکشەبکات، ئەوە لەکلاتێکدایە پێشتر بانکەکە پێشبینیی گەشەی ٢ % ـی کردبوو.  لەلایەکی دیکەوە، بانکی جەی پی مۆرگان پێشبینیدەکات ئاستی هەناردەی رووسیا بە رێژەی ١٣ %، خواستی نێوخۆیی بە رێژەی ١٠ %، و ئاستی هاوردەش بە رێژەی ٣٠ % دابەزین بەخۆیانەوە ببینن.  بەپێی خەمڵاندنەکان، ئابووریی رووسیا لە ساڵی رابردوودا گەشەی ٤.٥ % و، لە ساڵی ٢٠٢٠ ـیشدا پاشەکشەی نزیکەی ٣ % ـی بەخۆیەوە بینیوە.