بەڵام یەکەم دیزاینەری پارەی یۆرۆ، کە دیزاینەرێکی نەمسایی بوو، ترسی هەیە دیزاینە نوێیەکان بە جۆرێک بن ببێتە هۆکار بۆ سەرهەڵدانی ناکۆکی لە نێوان نەتەوە جیاوازەکانی ناوچەی یۆرۆ، کە ئەو دراوە بەکاردەهێنن.  هەرچەند دراوی یۆرۆ ماوەی ٢٠ ساڵە، کاری پێدەکرێت، بەڵام هێشتا زۆر لە هاووڵاتیانی ئەوروپی گۆڕینی پارەی نیشتمانی خۆیان بە یۆرۆ، بە هۆکاری بەرزبوونەوەی نرخەکان دەزانن و خەڵک زیاتر پارەکانی پێشوویان لا پەسەندە.  باربارا هێدمان، دانیشتووی فرانکفۆرتی ئەڵمانیا دەڵێت: "خەریک بووم مێزەکەمم خاوێن دەکردەوە، ١٠ مارکم دۆزییەوە. بەنیازم لە چوارچێوەی بگرم و هەڵیواسم. بە مارک شتی زۆرترت دەکڕی. "  دراوی یۆرۆ ئێستا لەلایەن ١٩ وڵات لە ٢٧ وڵاتە ئەندامەکەی یەکێتیی ئەوروپا کاری پێدەکرێت و پارەی هاوبەشی ئەو وڵاتانەیە. داهێنانی یۆرۆ بە رادەیەکی زۆر بووە هۆکاری ئاسانکاری هاتووچۆی بازرگانی و هاتووچۆی خەڵک لە ئەوروپا بە چەشنێک بە کردەیی سنوورەکانی لەناوبرد. کاتێک دراوی وڵاتان گۆڕدرا بۆ  یۆرۆ بۆ ماوەیەک بازاڕی وڵاتان ناسەقامگیر و شڵەژاو بوو.  سۆرتێن لوفت، شارەزای ئای تی دەڵێت: "کاتێک کە یۆرۆ هات، نرخەکانمان لە مارکەوە دەگۆڕی بۆ یۆرۆ ئەمەش ئەستەم بوو تاوەکو دوای چەند مانگ نرخەکان جێگیر بوون. "  بەپێی لێکۆڵینەوەی هانس وۆڵفگانگ، ئابووریناسی ئەڵمانی هۆکاری بەرزبوونەوەی رێژەی هەڵاوسان لە ئەڵمانیا لە نێوان ساڵەکانی ٢٠٠١ و ٢٠٠٢ بۆ ئاستی ٧ %، دەگەرێتەوە بۆ گۆڕینی مارک بە یۆرۆ لەو کاتانەدا.  ماریا ناپۆلیتانۆ، دانیشتووی فرانکفۆرت دەڵێت: "بە ١٠٠ مارک دەتتوانی لە ماركێتەکان عارەبانەیەک شت بکڕی. بەڵام ئێستا بە ١٠٠ یۆرۆ ناتوانی دوو عەلاگە شت بکڕی. "  دیزاینی نوێی یۆرۆ لە کاتێکدا دەکەوێتە بازاڕەکانەوە، کە یەکێتیی ئەوروپا دوای ٢٠ ساڵ ئەندامێکی لێی جیابووەوە، لە هەمانکاتدا بە دەست کۆمەڵێک کێشەوە دەناڵێنێت، کە داهاتووەکەی خستووەتە ژێر پرسیارەوە.