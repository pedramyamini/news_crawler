بەپێی لێکۆڵینەوەیەکی بازاڕی خانووبەرەی ناوەندی لێکۆڵینەوەی رووداو، لەساڵی ٢٠١٩ دا نرخی یەک مەتر دووجا خانوو لە هەرێمی کوردستان بە ٥٧٥ دۆلار، نرخی یەک مەتر دووجا شوقە بە ٦٠٢ دۆلار و نرخی یەک مەتر دووجا زەوی نیشتەجێبوون بە ٣٧٥ دۆلار لە هەرێمی کوردستان مامەڵەی پێوەکراوە، لەکاتێکدا و لەسەردەمی کۆرۆنادا کە جوڵەی ئابووری جیهان وەستا و گەشەی ئابووری جیهان بە رێژەی جیاواز پاشەکشەی کرد و گەشەی بەرهەمی نیوخۆی عێراق بەڕێژەی ١٢ % پاشەکشەی کرد  و نرخی نەوتی تێکساس لە خوار سفرەوە مامەڵەی پێوەکرا، بەڵام سەرەڕای هەموو ئەمانە نرخی یەک مەتر دووجا خانوو و زەوی نیشتەجێبوون لە هەرێمی کوردستان بەرزبووەو لە چارەکی یەکەمی ئەمساڵیشدا روو لە بەرزبوونەوە بووە.   هەروەها، نرخی شوێنە بازرگانییەکان لە هەرێمی کوردستان رووی لەبەرزبوونەوەیە، بەشێوەیەک لەساڵی ٢٠١٩ دا و لەسەر ئاستی هەرێمی کوردستان نرخی یەک مەتر دووجا ٢٠٦٨ دۆلار بووە، بەڵام لە چارەکی یەکەمی ئەمساڵ دا گەیشتووەتە ٢٤٠٠ دۆلار.