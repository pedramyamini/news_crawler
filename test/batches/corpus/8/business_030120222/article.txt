هێڵە ئاسمانییەکانی ئەمریکا بەهۆی کەمیی ستاف و تووشبوونی کارمەند و کرێکارەکانیانەوە بە کۆرۆنا گەشتە ئاسمانییەکانیان هەڵوەشاندووەتەوە. لەنێوان تیمی فڕۆکەوانیش تاوەکو ئێستا ١٩ فڕۆکەوان تووشی ڤایرۆسی کۆرۆنا بوون.  لە رۆژی ٢٤ی مانگی ١٢ تاوەکو ئێستا زیاتر لە ١٢ هەزار گەشتی ئاسمانی لە ئەمریکا هەڵوەشێندراونەتەوە. لەگەڵ ئەوەشدا تەشەنەکردنی ڤایرۆسی کۆرۆنا تەنیا هۆکاری هەڵوەشاندنەوەی گەشتە ئاسمانییەکان نییە. بارینی ٢٣ سانتیمەتر بەفر لە شیکاگۆ، فڕۆکەخانەی شیکاگۆی پەکخستووە.  بە تەنیا لە شاری شیکاگۆ زیاتر لە ١٠٠٠ گەشتی ئاسمانی هەڵوەشێندراونەتەوە. هێڵی ئاسمانیی ئەمریکا و هێڵی ئاسمانیی دێلتا ٢٠٠ گەشتی ئاسمانییان لەبەر کەشوهەوای تووند و هاتنی بای بەهێز هەڵوەشاندووەتەوە. هێڵی ئاسمانیی یۆنایتێدیش ١٥٠ گەشتی خۆی هەڵوەشاندووەتەوە.  ئەو هێڵە ئاسمانییانە خراپیی کەشوهەوای لە دیترۆیت، دێنیوەر و شیکاگۆ و تەشەنەکردنی ڤایرۆسی کۆرۆنای بە هۆکاری هەڵوەشاندنەوەی گەشتەکان ناودەبەن.  سیلڤیا رۆبینسن، گەشتیارێکە لە فڕۆکەخانەی شیکاگۆ چاوەڕێی دیاریکردنی کاتی فڕینە و دەڵێت، "دەتوانم بۆ ماوەی نیو کاژێر لێرە چاوەڕوان بکەم. ئەگەر شەو لێرە نەمێنمەوە باشە. "  لە نێوان هێڵە ئاسمانییە نێودەوڵەتییەکانیش، هێڵی ئاسمانیی رۆژهەڵاتی چین ٥٠٠ گەشتی ئاسمانیی هەڵوەشاندووەتەوە و هێڵی ئاسمانیی چاینا ئەیریش ٢٠٠ گەشتی ئاسمانیی هەڵوەشاندووەتەوە.  بەپێی ئاژانسی کەشوهەوای نیشتمانیی ئەمریکا، شەپۆلی بەفربارین رووی کردووەتە باکووری رۆژهەڵاتی ئەمریکا و بەو پێیەش پێشبینی دەکرێت گەڕانەوەی گەشتیاران بۆسەر کارەکانیان دوای تەواوبوونی رۆژەکانی پشووی سەری ساڵ لەو ناوچانە ئەستەم بێت.