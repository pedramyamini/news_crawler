نرخەکانی نەوت رۆژی چوارشەممە ٢٤ - ١١ - ٢٠٢١ بەرزبوونەوە، ئەوەش دوای ئەوەی کە جۆ بایدن رایگەیاند، بۆ دابەزاندنی نرخی نەوت، بە هاوئاهەنگی لەگەڵ چەند وڵاتێکی بەکارهێنەری نەوت، ٥٠ ملیۆن بەرمیل نەوت لە یەدەگی ستراتیژی دەخاتەڕوو.  نرخی بەرمیلێک نەوتی برێنت ٨٢ دۆلار و ٣٠ سەنت مامەڵەی پێوەکرا. نرخی بەرمیلێک نەوتی سووکی تێکساسی ئەمریکاش بە ٧٨ دۆلار مامەڵەی پێوەکرا.  شرۆڤەکاران پێیان وایە ئەو کاتە خستنەڕووی نەوت کاریگەریی لەسەر دابەزینی نرخی نەوت دەبێت کە زیاتر لە ١٠٠ ملیۆن بەرمیل نەوت بخرێتەوە بازاڕەوە، بە پێچەوانەوە کەمتر لەو بڕە نرخی نەوت بەرزدەکاتەوە.   جۆ بایدن، سەرۆکی ئەمریکا لە گوتارێکی تەلەڤیزیۆنیدا رایگەیاند، بەر لە وەرزی گەشت و خۆشی بەبۆنەی سەری ساڵی زایینی، بە خستنەڕووی نەوت لە یەدەگە فریاگوزارییەکانی ئەمریکا شەڕی بەرزبوونەوەی نرخی سووتەمەنی دەکەن، بەڵام ئاماژە بەوەش دەکات کە چەندین هەفتەی پێدەچێت تاوەکو کاریگەرییەکەی دەگاتە بازاڕەکان.  لەوانەیە کاریگەریی ئەم چارەسەرەی جۆ بایدن کاتی بێت، لە ساڵی ٢٠١٩ دا بەکارهێنانی پێترۆڵ بە شێوەیەکی رێژەیی لە هەر رۆژێکدا ٢٠.٥ ملیۆن بەرمیل بوو، لە ساڵی ٢٠٢٠ دا بۆ ١٨.١ ملیۆن بەرمیل لە رۆژێکدا دابەزی، کارگێڕی زانیاریی وزەی وەزارەتی وزەی ئەمریکا هۆکارەکەی بۆ بڵاوبوونەوەی پەتای کۆرۆنا گەڕاندەوە".  ئەو هەوڵەی ئەمریکا و چەند بەکاربەرێکی نەوت دوای ئەوە دێت، بەرهەمهێنەرانی نەوتی ناسراو بە ئۆپێک پڵەس رێککەوتوون کە قۆناخ بە قۆناخ بەرهەمهێنانی نەوت بەرزبکەنەوە و ئامانجیش لەوە هاوسەنگکردنی بازاڕی نەوتە.   بایدن جەخت لەوە دەکاتەوە، خستنەڕووی ئەو ٥٠ ملیۆن بەرمیل نەوتە بە هاوئاهەنگی دەبێت لەگەڵ هەریەک لە وڵاتانی چین، هیندستان، ژاپۆن، کۆریای باشوور و بەریتانیا. بەرپرسان باوەڕیان وایە ئەو هاوئاهەنگییە کاریگەریی دەبێت لەسەر دابەزاندنی نرخی سووتەمەنی.  بازاڕەکانی ئاسیا ئەمڕۆ چوارشەممە ٢٤ - ١١ - ٢٠٢١ زۆربەیان بە دابەزین کرانەوە. پێنوێنی MSCI کە گەورەترین پێنوێنی بازاڕەکانی بۆرسەی ئاسیا و ئوسترالیایە بەدەر لە وڵاتی ژاپۆن، بەرەبەیانی رۆژی چوارشەممە بە رێژەی ٠.٧٢ % دابەزی. پێنوێنی بازاڕی هۆنگ کۆنگیش بە رێژەی ٠.٦٩ % و پێنوێنی بازاڕی بۆرسەی چین بە رێژەی ٠.١ % دابەزین.  نیگەرانی لە سەرهەڵدانەوەی ڤایرۆسی کۆرۆنا لە بەشێک لە وڵاتە ئەوروپییەکان بەتایبەتی لە نەمسا و ئەڵمانیا بووەتە هۆکار بۆ ئەوەی بەهای پشکی ئەو کۆمپانیانەی کە زۆر هەستیارن بە قەدەخەی هاتووچۆ دابەزن.  دۆلار بەردەوامە لە بەرزبوونەوە  لە بازاڕی ئاڵوگۆڕی دراوەکانیش بەهای دۆلار بەردەوامە لە بەرزبووەنەوە، لەم رۆژانەدا چاوی زۆربەی بازرگان و بازاڕەکان لەسەر بەهای دۆلارە بەرامبەر یۆرۆ کە لە ماوەی رابردوودا دابەزینی بەرچاوی تۆمارکردووە.  ئەمڕۆ چوارشەممە هەر یۆرۆیەک بەرامبەر یەک دۆلار و ١٢ سەنت مامەڵەی پێوە دەکرێت.     بەهای لیرە بەردەوامە لە دابەزین، ئەمڕۆ لە بازاڕە جیهانییەکاندا هەر دۆلارێکی ئەمریکی بەرامبەر ١٣.١٤ لیرە تورکییە.     بانکی ناوەندیی تورکیا ئەمساڵ ١١ جار کۆبووەتەوە. سوودی بانکی لە تورکیا لە سەرەتای ئەمساڵ ١٧ % بوو. بانکی ناوەندی لە ١٨ی ئاداری ٢٠٢١، سوودی بانکی لە ١٧ % بۆ ١٩ % بەرزکردەوە و دواتر لە پێنج کۆبوونەوەدا ئەو رێژەیەی جێگیرکرد.      بەهای تمەنیش بەهۆی رێکنەکەوتنی ئێران و ئەمریکا لەبارەی چالاکیی ئەتۆمی و بەرهەمهێنانی مووشەکی بالیستی، بەردەوامە لە دابەزین. یەک دۆلاری ئەمریکی دەکاتە ٢٨ هەزار تمەن.  یەک دۆلاری ئەمریکی بە ١١٥ یەنی ژاپۆنی مامەڵەی پێوەدەکرێت، هەروەها یەک پاوەندیش دەکاتە دۆلارێک و ٣٤ سەنت.  نرخی زێڕ تا رادەیەک جێگیرە  رۆژی سێشەممە بەهای هەر ئۆنسەیەک زێڕ بە رێژەی ٠.١٣ % بەرزبووەوە و بە ١٧٩٣ دۆلار مامەڵەی پێوەکرا، بەڵام نرخی زیو دابەزینێکی کەمی بەخۆیەوە بینی و هەر ئۆنسەیەکی بە ٢٣ دۆلار و ٥٣ سەنت مامەڵەی پێوەکرا.