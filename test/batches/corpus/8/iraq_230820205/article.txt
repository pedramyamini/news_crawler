دیلان غەفوور، ئەندامی لیژنەی دارایی و وەبەرهێنانی ئەنجوومەنی نوێنەرانی عێراق بە تۆڕی میدیایی رووداوی راگەیاند "بڕی شایستە داراییەکانی جووتیارانی عێراق بە هەرێمی کوردستانیشەوە بۆ ساڵی ٢٠٢٠ دوو ترلیۆن و ٨٠٠ ملیار دینارە، بەڵام تاوەکو ئێستا تەنیا ٤٥٠ ملیار دینار خەرجکراوە، ئەمەش رێژەیەکی زۆر کەمە و پێمانوایە بەربەست لەبەردەم خەرجکردنی هەیە".  ئەندامەکەی لیژنەی دارایی و وەبەرهێنان لە پەرلەمانی عێراق گوتیشی "بەپێی یاسای قەرزەکان، حکومەت پابەندە بە پێدانی شایستە داراییەکانی جووتیاران، بەڵام ئەو ٤٥٠ ملیار دینارەی بەشێوەیەکی رێژەیی و بەپێی وەرگرتنی گەنمی جووتیاران لە پارێزگاکانی عێراق و باشووری کوردستان دابەشکراوە، رێژەکەی زۆر کەمە".  دیلان غەفوور ئاماژەی بەوەش کردووە "لەڕێگەی لیژنەکەمانەوە بە نووسراوی فەرمی داوا لە وەزارەتی دارایی دەکەین بڕی ئەو پارەیە زیادبکرێت، بەجۆرێک هەرجارێک لە ٥٠٠ ملیار دینار کەمتر نەبێت، بۆئەوەی مافی جووتیاران نەخورێت و شایستە داراییەکانیان وەربگرن".