ئەمڕۆ یەکشەممە ٢٨ - ١١ - ٢٠٢١، وەزارەتی دارایی و ئابووری حکومەتی هەرێمی کوردستان راگەیێندراوێکی لەبارەی رەشنووسی بودجەی ساڵی ٢٠٢٢ بڵاوکردەوە و رایگەیاند: "به مه‌به‌ستی ئاماده‌كردنی پڕۆژه‌یاسای بودجه‌ی حكومه‌تی هه‌رێمی كوردستان بۆ ساڵی ٢٠٢٢ له رۆژی ٧ - ١١ - ٢٠٢١ له‌گه‌ڵ سه‌رجه‌م وه‌زاره‌ت و ده‌سته‌كان ده‌ستكرا به گفتوگۆ. له رۆژی ٢١ - ١١ - ٢٠٢١ كۆتایی به گفتوگۆكان هات له‌سه‌ر بودجه‌ی به‌كارخستن (تەشغیلی)، جگه له وه‌زاره‌تی سامانه سرووشتیه‌كان، كه داتای پێویستیان نه‌بوو".  هەر بەپێی راگەیێندراوەکەی وەزارەتی دارایی، ئێستا چاوه‌ڕێی داتا و زانیارییه‌كانی  وه‌زاره‌تی سامانه سرووشتیه‌كان و بودجه‌ی وه‌به‌رهێنان ده‌كه‌ن بۆ ته‌واوكردنی ئاماده‌كردنی پڕۆژه‌یاساكه.  زیاد جەبار، سەرۆکی لیژنەی دارایی پەرلەمانی کوردستان بە تۆڕی میدیایی رووداوی راگەیاند: "ئەم دواخستنەی پێدانی داتا و زانیاری بەتایبەت لەلایەن وەزارەتێکی وەکو وەزارەتی سامانە سرووشتییەکان، کە کۆڵەکەی داهاتێکی گەورەی هەرێمی کوردستانە، کاریگەری لەسەر دواخستنی ئامادەکردن و دواتر گەیشتنی رەشنووسی بودجە بۆ پەرلەمان و گفتوگۆ لەسەرکردن و پەسەندکردنی دەبێت".  زیاد جەبار، گوتیشی: "ئێمە وەکو لیژنەی لیژنه‌ى وزه و سامانە سرووشتییه‌كان و پیشه‌سازى و بازرگانی، بەنیازین لە رێگەی سەرۆکایەتیی پەرلەمانەوە لەم چەند رۆژەی داهاتوو داوا لە ئەنجوومەنی وەزیران بکەین بە خێرایی رەشنووسی بودجەی ساڵی ٢٠٢٢ بۆ پەرلەمان بنێرن، چونکە ئێستا حکومەت لە ناردنی رەشنووسی بودجە دواکەوتووە، دەبووایە لە مانگی ١٠ی ٢٠٢١ رەشنووسەکەی بناردبا، بەڵام تاوەکو کۆتایی ٢٠٢١ ش بینرێن، هێشتا باش دەبێت و نەکەوێتە ساڵی ٢٠٢٢ ".  سەرۆکی لیژنەی دارایی و کاروباری ئابووری لەپەرلەمانی کوردستان لە رۆژی دووشەممە، ٨ - ١١ - ٢٠٢١ بە تۆڕی میدیایی رووداوی راگەیاند: "وەزارەتی دارایی و ئابووری هەرێمی کوردستان پێیانڕاگەیاندین لە ٢٥ی مانگی ئۆکتۆبەری رابردووەوە خەریکی ئامادەکردنی رەشنووسی بودجەی ساڵی ٢٠٢٢ی هەرێمی کوردستانن و دەیانەوێت ساڵی داهاتوو هەرێمی کوردستان یاسای بودجەی هەبێت، بۆیە دوای تەواوکردنی دەینێرنە ئەنجوومەنی وەزیران و دوای ئەویش لەوێوە دێتە پەرلەمان، کە ئومێد دەکەین زۆری پێنەچێت و زۆر دوانەکەوێت".   هەرێمی کوردستان بەهۆی شەڕی داعش و دواتر قەیرانی داراییەوە لەساڵی ٢٠١٤ ەوە رەشنووسی بودجەی رەوانەی پەرلەمان نەکردووە، لەو کاتەوە بەبێ یاسای بودجەیە.