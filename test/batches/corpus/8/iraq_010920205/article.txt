ماتیۆ تولەر، باڵیۆزی ئەمریکا لە عێراق، رۆژی دووشەممە لە کۆنگرەیەکی رۆژنامەڤانیدا، باسی لە سەردانی سەرۆکوەزیرانی عێراق بۆ واشنتن کرد و هیوای خواست سەردانەکە، ئاستی پەیوەندییەکانی نێوان هەردوو وڵات بەرەو باشتر ببات، هاوکات ئەوەی نەشاردەوە کە بەردەوامبوونی هێرشە مووشەکییەکان، بۆ سەر هێزەکانی ئەمریکا و دامەزراوەکانی لە ناوچەی سەوز، پاڵ بە واشنتنەوە دەنێت بۆ پێداچوونەوە بە "زۆر دۆسێدا".  هێرشە مووشەکییەکان و پەلاماردانی کاروانەکانی ئەو هێزانە، بەشێوەی نیمچە رۆژانە لە ناوچە جیاوازەکانی عێراقدا دووبارە دەبنەوە و ئەم رووداوە، ئەمریکای بێزار کردووە و فشار لە حکومەتی عێراق دەکات، بۆ چەککردنی میلیشیا پشیگیریکراوەکانی ئێران.  رۆژی ٢٠ی ئەم مانگە، مستەفا کازمی، سەرۆکوەزیرانی عێراق، بەیاوەری شاندێکی گەورە، سەردانی واشنتنی کرد و لەگەڵ دۆناڵد ترەمپ، سەرۆکی ئەمریکا، مایک پۆمپەیۆ، وەزیری دەرەوەی ئەمریکا و بەڕێوەبەری گشتیی سندووقی دراوی نێودەوڵەتی و بەرپرسانی دیکەدا کۆبووەوە.  ترەمپ و کازمی لە بابەتی پەیوەست بە پاشەکشەی هێزەکانی ئەمریکا لە عێراق، کە داوای کوتلە شیعییەکانی ناو عێراقە، لەسەر پاشەکشەی ئەو هێزانە لە ماوەی سێ ساڵدا رێککەوتن. ئەو رێککەوتنە پێناچێت ویستی لایەنە شیعەکانی دەستەبەرکردبێت، بۆیە لە رۆژانی رابردوودا، هێرشە مووشەکییەکانی میلیشیاکان بۆ سەر دامەزراوە دیبلۆماسی و سەربازییەکانی ئەمریکا لە عێراق، زیادیکردووە.  ئەمریکا هێرشی سەر دامەزراوەکانی دەداتە پاڵ میلیشیا پشتگیریکراوەکانی ئێران لە عێراقدا، لە کاتێکدا تاران تائێستا هیچ لێدوانێکی فەرمی لەوبارەیەوە نەداوە.  هێرشەکان لە رۆژانی دوای گەڕانەوەی کازمی بۆ بەغدا، ژمارەیان زیادیکردووە و فراوانتر بوون. لە کاتێکدا کازمی لەو ماوەیەدا کۆبوونەوەی لەگەڵ دوو لایەنی هەرە دیاری ناڕازی بە مانەوەی هێزەکانی ئەمریکا لە عێراقدا کردووە.  سەرۆکوەزیرانی عێراق، لە دوو رۆژی رابردوودا لەگەڵ هەریەکە لە هادی عامری، سەرکردەی هاوپەیمانیی ' فەتح ' و نووری مالیکی، سەرۆکی هاوپەیمانیی دەوڵەتی یاسا، کۆبووەوە. ئەو دوو لایەنە بە نزیکترین لایەنەکانی شیعە لە ئێران دادەنرێن.  هەرچەندە بڵاوکراوەی پاش کۆبوونەوەکان، باسیان لە فۆکەس خستنە سەر دۆخی شارەکانی بەسڕە و ناسڕیە دەکرد، لە نێویاندا سووتاندنی بارەگای پارتە سیاسییەکان لەلایەن خۆپێشاندەرانی ئەو دوو شارەوە، بەڵام سەرچاوەکان دەڵێن هەردوولایەن، ناڕەزایەتی خۆیان لە بەرامبەر رێککەوتنی کازمی لەگەڵ ترەمپ، لەبارەی خشتەی پاشەکشەی هێزەکانی ئەمریکا لە ماوەی سێ ساڵدا دەربڕیوە.  لە دوو رۆژی رابردوودا، زیاد لە سەرچاوەیەکی ئەمریکی دووپاتیانکردەوە کە ئەمریکا تەنیا ٣٥٠٠ سەربازی لە عێراقدا دەهێڵێتەوە، بەڵام ئەو راگەیاندنانە، ئاستی هێرشە مووشەکییەکانیان کەمنەکردەوە.  باڵیۆزی ئەمریکا لە عێراق گوتی ئەگەر گوتاری مووشەکەکان بەسەر گوتاری میانڕەویدا سەربکەوێت، ئەوە پاڵ بە ئەمریکا و هاوپەیمانەکانییەوە دەنێت، بەهەڵوێستی خۆیاندا بچنەوە لە بەرامبەر عێراقدا.  قسەکانی ماتیۆ تولەر، تووندترین لێدوانی بەرپرسانی ئەمریکییە لە چەند مانگی رابردوودا، کە تێیدا بەشێوەیەکی بەردەوام هێزەکانی ئەو وڵاتە لە عێراقدا، رووبەڕووی هێرش بوونەتەوە.  تولەر گفتوگۆکانی ترەمپ و کازمی بەسەرکەوتوو ناوبرد، گوتی واشنتن پشتگیری هەوڵەکانی چاکسازی ئابووری دەکات و هاوکار دەبێت لەو لایەنەوە. داوای لە پەرلەمانی عێراق کرد: "رێککەوتنەکانی ماوەی رابردووی ئەمریکا و عێراق" رەتنەکاتەوە. ئەو دووپاتیکردەوە کە رێککەوتنی ستراتیژی نێوان هەردوو وڵات، پێشتر لە ٢٠٠٨ لەلایەن پەرلەمانی عێراقەوە پەسندکراوە.  تولەر گوتی وڵاتەکەی نایەوێت بۆ ماوەیەکی درێژخایەن سەربازەکانی لە عێراقدا هەبێت. ئاشکرایکرد کە زۆرجار هاوپەیمانە عێراقییەکان دەڵێن: "پێویستە هاوبەشیی لەگەڵ ئەمریکادا بەردەوام بێت".  باڵیۆزی ئەمریکا دەڵێ: "هەندێک دەنگی تووندڕەو هەن کە کارەکە دەگەیەنێتە ئاستی مووشەک هاویشتن و بەئامانجکردنی هێزەکانی ئەمریکا و دیبلۆماتکارانی لە عێراق، ئەوەش ویستی گەلی عێراق نییە و نوێنەرایەتی دەنگی عێراقییەکان ناکات".   باڵیۆزی ئەمریکا  هۆشداری دەدات و دەڵێت: "ئەگەر ئەو گوتارە سەرکەوتن بەسەر بەرژەوەندییەکانی عێراقدا بەدەست بهێنێت، ئەوە پاڵ نەک تەنیا بە ئەمریکا، بەڵکو هەموو هاوپەیمانیی نێودەوڵەتییەوە دەنێت، پێداچوونە بەزۆر بابەتدا بکات لەگەڵ عێراق".  هەڵچوونی ژمارەی هێرشە مووشەکییەکان بۆ سەر هێزەکانی ئەمریکا لە عێراق، پەیوەندی بە زیاتر ئاڵۆزبوونی دۆخی پەیوەندییەکانی نێوان ئەمریکا و ئێرانەوە هەیە. ئەمە پوختەی راپۆرتێکی ' پەیمانگای ئەنجوومەنی ئەتڵەسی ' یە کە سیس فرانتزمان نووسیوویەتی و تێیدا دەڵێ، هێرشە مووشەکییەکان و شێوازی وەڵامدانەوەکانی ئەمریکا، دەریدەخەن کە نە ئێران و نە ئەمریکا نایانەوێت دۆخەکە بگاتە تەقینەوەی یەکجاری، بەڵام گومانی تێدا نییە ئەو هێرشانە سەریانکێشا بۆ ئەوەی ئەمریکا لە عێراق بکشێتەوە.  ئەسیل نوجیفی، سەرکردە لە ' بەرەی رزگاری و بووژانەوە ' دەڵێت ئامانجی هێرشە مووشەکییەکان کە ' گرووپە چەکدارەکان ئەنجامیدەدەن و خاوەنی چەکی لەدەستدەرچوون، دەیانەوێت پەیام بۆ دەرەوەی عێراق بنێرن و بڵێن، ئێمە لە دەرەوەی دەسەڵاتی حکومەتین و هەموو ئەوەی کازمی باسیدەکات، ناتوانێ جێبەجێی بکات".  بەپێی توێژینەوەی پەیمانگا ئەتڵەسییەکە، لە دوای ئایار و حوزەرانی ٢٠١٩ ەوە، ژمارەی هێرشەکان پەرەی سەندووە، ئەمەش هاوکاتە لەگەڵ هەڵچوونی زیاتری نێوان واشنتن و تاران لە ناوچەکەدا، بەتایبەت هێرشەکان لە پایزی رابردوودا، ژمارەیان بەڕێژەی بەرچاو، زیادیکردووە.  دکتۆر موعتەز محێدین، سەرۆکی سەنتەری کۆماری بۆ توێژینەوە سیاسی و ئاسایشییەکان، بە رۆژنامەی ' ئەلشەرق ئەلئەوسەت ' ی راگەیاندووە کە "پێشتر سەرۆکی ئەمریکا رایگەیاندووە پاشەکشەی هێزەکانیان، پەیوەندی بە توانای هێزە عێراقییەکانەوە هەیە لەسەر زەوی بۆ رووبەڕووبوونەوەی رووداوەکان، بۆیە ئێستا ئەمریکا دۆخی ئەو هێزانە هەڵدەسەنگێنێت".  پسپۆرەکە زیاتر دەڵێ "ئەمریکا کە سەرقاڵی پاشەکشە یان خۆرێکخستنەوەیە لە عێراقدا، دەیەوێ هێزەکانی بباتە ئەو شوێنانەی ئارامیی باشتری بۆ دابیندەکەن، دواتر لەسەر بنەمای ئەو دۆخە نوێیە، بڕیار لە جۆری وەڵامدانەوەی هێرشەکان و ئەو چەکانە دەدات کە لە وەڵامەکانیدا بەکاریاندەهێنێت".  بەپێی ژمارەکانی ' پەیمانگای ئەنجوومەنی ئەتڵەسی ' لە ماوەی نێوان ١١ی ئادار تا ١٨ی ئابی ئەمساڵ، چوار هێرشکراوەتە سەر کاروانە لۆجیستییەکان و ٢٨ جاریش هێرشکراوەتە سەر بنکە سەربازییەکان.  سەرهەڵدانی داعش لە ٢٠١٤ و کۆنترۆڵکردنی چەندین شاری عێراق، وایکرد حکومەتی عێراق داوای هاوکاریی لە ئەمریکا بکات بۆ رووبەڕووبوونەوەی ئەو رێکخراوە. ئەمریکا و هاوپەیمانیی نێودەوڵەتی ٥ هەزار سەربازیان لە عێراق کۆکردەوە بۆ تێكشکاندنی داعش. ئێستا ئەو هێزانەی ئەمریکا بەسەر ٩ بنکەی سەربازی لە باشوور، ناوەڕاست و باکووری عێراقدا دابەشبوون.  پەرلەمانی عێراق لە ژێر گوشاری لایەنە شیعەکان و ئەو حیزبە شیعییانەدا کە لەلایەن ئێرانەوە پشتگیری دەکرێن، لە مانگی شوباتی ئەمساڵدا، بڕیاری دەرکردنی هێزەکانی ئەمریکای لە عێراق دەرکرد، دوای ئەوەی ئەمریکا بەرەبەیانی رۆژی ٣ی شوبات، لە هێرشێکدا لە نزیک فڕۆکەخانەی بەغدا، قاسم سولەیمانی، فەرماندەی فەیلەقی قودسی سوپای پاسدارانی ئێران و ئەبوو مەهدی موهەندیسی جێگری سەرۆکی دەستەی حەشدی شەعبی کوشت.