هاوپەیمانێتییەکە کە ئەمریکا سەرۆکایەتیی دەکات، لە پەیامێکدا رایگەیاندووە، لە ٢٣ی ئابەوە بنکەی سەربازیی تاجی لە باکووری عێراق رادەستی بەغدا کراوەتەوە، ژمارەیەک سەربازی کەمی تێدا ماوە، ئەو سەربازانەش ئەو کاتە بنکەکە بەجێدەهێڵن کە کەرەستە سەربازییەکان بەتەواوی کەوتنەوە دەست حکومەتی عێراق.  هاوپەیمانێتییەکە ئاماژەی بەوە داوە، بایی ٣٤٧ ملیۆن دۆلار کەرەستەی سەربازی لە بنکەکە هەیە و لە هیچ بنکەیەکی سەربازی لە عێراق ئەو پارە زۆرە خەرج نەکراوە.   فەرماندە کێنێز ئیکمان، جێگری فەرماندەی هێزە هاوبەشەکانی هاوپەیمانیی نێودەوڵەتی لە پەیامەکەدا دەڵێت، رادەستکردنەوەکە ئەنجامی ئەو سەرکەوتنانەیە کە هێزە ئەمنییەکانی عێراق لە شەڕی دژی چەکدارە هەڵاتووەکانی داعشدا بەدەستیان هێناوە.  فەرماندە کینیز ساتی رادەستکردنەوەی بنکەی سەربازیی تاجیی بە "مێژوویی" ناو برد و باسی لەوە کرد، لە شەش ساڵی رابردوودا ئەو بنەکەیە وەکو بنکەیەکی مەشق و خۆڕێکخستنەوە خزمەتی ئەندامانی هاوپەیمانێتییەکەی کردووە و تێیدا مەشق بە هێزی ئاسمانی و هێزی تایبەتی عێراقی کراوە.  هاوپەیمانیی نێودەوڵەتی دەڵێت، زیاتر لە ٤٧ هەزار یەکەی هێزی ئەمنیی عێراقی لە بنکەی تاجی مەشق و راهێنانیان پێ کراوە و تاکتیکی سەربازی فێرکراون، پلانی ئۆپەراسیۆنیان پێدراوە و فێری چارەسەری پزیشکیی کاتی شەڕدا کراون و بە جۆرێک پەروەردەکراون بتوانن شەڕی داعش بکەن و سەروەریی خاکەکەیان بپارێزن.  نزیکەی دوو هەزار سەرباز و راوێژکاری هاوپەیمانیی نێودەوڵەتی لە بنکەی سەربازیی تاجی جێگیر کرابوون. زۆربەیان لە هاوینی ئەمساڵدا بنکەکەیان بەجێهێشتووە.  کۆپتەری سەر بە بەتالیۆنی هێزەکانی ئیسپانیا، راوێژکاری ئوسترالی، کەنەدی، فینلەندی، ئەڵمانی، هەنگاری، ئیتاڵی، هۆڵەندی، نیوزیلاندی، پۆڵەندی، تورکی، بەریتانی، ئەمریکی و ناتۆ لە بنکەکەدا کاریان دەکرد.  فەرماندە سایمن جۆنستۆن، بەڕێوەبەری ستراتیژیی هاوپەیمانێتییەکە گوتی، "سەرکەوتن بەمشێوەیە" و ئاماژەی بەوە دا، رادەستکردنەوەی بنکەی سەربازیی تاجی بەشێکە لە هەڵمەتەکەیان بۆ ئەوەی هێزە ئەمنییەکانی عیراق بتوانن خۆیان داهاتووی خۆیان مسۆگەر بکەن و بەرگری لە سەروەریی عێراق بکەن.  دۆناڵد ترەمپ لە کۆبوونەوەی رۆژی پێنجشەممە لەگەڵ سەرۆکوەزیرانی عێراق گوتی، ناردنی هێز بۆ عێراق لەسەرەتاوە بڕیارێکی هەڵەبوو، هەڵەکەشی خستە ئۆباڵی ئیدارە یەک بەدوای یەکەکانی ئەمریکا.  هێرشی موشەکی بۆ سەر بنکە سەربازییەکانی هاوپەیمانان یاخود ئەمریکا لە ماوەی ساڵێکی رابردوودا بەشێوەیەکی هەڕەمەکی زیادیکردووە. لە ماوەی مانگێکی رابردوویشدا کەم رۆژ هەبووە هێرش نەکرابیتە سەر بنکەی سەربازی یاخود ناوچەی سەوزی بەغدا.  هاوپەیمانان بەدەر لە ئەمریکا تاوەکو ئێستا لە عێراق بە لایەنی کەمەوە لە حەوت بنکەی سەربازی کشاونەتەوە.  رادەستکردنەوەی بنکە سەربازییەکان بە هێزە ئەمنییەکانی عێراق دوای کوشتنی قاسم سولەیمانی و ئەبو مەهدی موهەندیس لەلایەن ئەمریکاوە خێراتربوون، بەتایبەتی دوای ئەوەی لە کانوونی دووەمی ئەمساڵدا پەرلەمانی عێراق بە کۆی دەنگ داوای دەرچوونی هیزە بیانییەکانی لە عێراق پەسندکرد.