ئەمڕۆ شەممە ١ - ١ - ٢٠٢٢ وەزارەتی دارایی لە راگەیێندراوێکدا ئاماژەی بەوە دا، "سەرەڕای ئەوەی هەموو ساڵێک ١/٢ پشووی فەرمی بانکەکانە بەمەبەستی پاکتاوکردنی ژمێریاری ساڵی رابردوو، بەڵام سبەی ئەو بانکانەی تایبەتن به مووچەی وەزارەتی تەندروستی کراوە دەبن".  لە راگەیێندراوەکەدا ئاماژە بە لێبڕین یان رێژەی دابەشکردنی مووچە نەدراوە، بەڵام مانگانە حکومەتی هەرێمی کوردستان بۆ ئەوەی بتوانێت مووچە بەبێ لێبڕین دابەشبکات، پێویستی بەوەیە کە حکومەتی عێراق ٢٠٠ ملیار دینار بۆ هەرێمی کوردستان بنێرێت.  دوای ئەوەی کە بودجەی ٢٠٢١ لە کۆتایی مانگی ئادار پەسندکرا، بەهۆی هەندێک کێشەی تەکنیکییەوە، یاساکە نەچووە بواری جێبەجێکردنەوە و بڕە بودجەی هەرێمی کوردستان لەلایەن بەغداوە نەنێردرا، دواتر ٢٠٠ ملیار دینار وەکو سولفە بۆ هەرێمی کوردستان دیاریکرا، بەڵام لە چەند مانگی رابردوودا چەند جارێک ناردنی ئەو پارەیە دواکەوت و ئەوەش کێشەی لە کاتی دابەشکردنی مووچە دروستکرد.  موزهیر محەممەد ساڵح، راوێژکاری مستەفا کازمی، سەرۆکوەزیرانی عێراق لە رۆژی ٢٦ - ١٢ - ٢٠٢١ ئاماژەی بەوە کرد، "حکومەتی فیدراڵی لەسەر بنەمای یاسای کارگێڕیی دارایی، لە ساڵی ٢٠٢٢ شدا لەسەر ناردنی بەشە بودجەی هەرێمی کوردستان بەردەوام دەبێت".   هەروەها رۆژی پێنجشەممە ٣٠ - ١٢ - ٢٠٢١، جەمال کۆچەر، ئەندامی خولی چوارەمی لیژنەی دارایی پەرلەمانی عێراق، لەکاتی بەشداریکردنی لە بوولتەنی هەواڵە ئابوورییەکانی تۆڕی میدیایی رووداو رایگەیاند، لە ساڵی ٢٠٢٢ مەترسی لەسەر مووچەی مووچەخۆرانی هەرێمی کوردستان نابێت.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.