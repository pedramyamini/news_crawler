لەڕووی خستنەڕووی نەوتیشەوە ئەگەری ئازادکردنی یەدەکی ستراتیژیی نەوتی ئەمریکا هەیە و لەلایەکی دیکەوە ژمارەی سەکۆ نەوتییەکان لە ئەمریکا زیادبوون، ئەوەش ئەگەری هەیە ببێتە هۆکاری بەرزبوونەوەی ئاستی بەرهەمهێنانی نەوت لەو وڵاتە.  بەرەبەیانی ئەمڕۆ نرخی نەوتی خاوی برێنت بە رێژەی نزیکەی ١ % بەرزبووە و هەر بەرمیلێک بە ٨٢ دۆلار و ٨٨ سەنت مامەڵەی پێوەکرا.  هەروەها نرخی نەوتی سووکی تێکساسی ئەمریکاش بە رێژەی ٠.٨٣ % بەرزبووە و بە ٨٠ دۆلار و ٤١ سەنت مامەڵەی پێوەکرا.  ئێستا لە بەشێک لە وڵاتان شەپۆلی چوارەمی ڤایرۆسی کۆرۆنا سەری هەڵداوەتەوە و نەمسا یەکەم وڵاتە کە قەدەخەی هاتووچۆی بۆ ئەو کەسانەی ڤاکسین نەکراون راگەیاندووە.  چین، گەورەترین هاوردەکاری نەوتیش رووبەڕووی جۆری نوێی دێلتای ڤایرۆسی کۆرۆنا بووەتەوە.  بانکی نیوزیلاندی - ئۆسترالی ANZ لەو بارەیەوە رایگەیاندووە، ئەگەر هەیە نرخەکانی نەوت روو لە دابەزین بکەنەوە ئەگەر هاتوو ئەمریکا یەدەکی ستراتیژیی خۆی بکاتەوە، لەبەرئەوەی کە گوشارەکان بۆ سەر ئیدارەی جۆ بایدن زیادبوون بۆ کەمکردنەوەی نرخی سووتەمەنی.  لەگەڵ ئەو گۆڕانکارییانەی بازاڕی نەوت، ئەمڕۆ لە کاتی کردنەویە بازاڕەکانی ئاسیادا نرخی زێڕیش بەرزبووەوە، هۆکاری سەرەکیش بەردەوامیی بەرزبوونەوەی رێژەی هەڵاوسانە لەسەر ئاستی جیهان.  ئەمڕۆ سێشەممە نرخی هەر ئۆنسەیەک زێڕ بە رێژەی ٠.١٦ % بەرزبووەوە و بە ١٨٦٩ دۆلار مامەڵەی پێوەکرا کە بەرزترین ئاستی نرخی زێڕە لە ماوەی ٥ مانگی رابردوودا.  چاوەڕوان دەکرێت نرخی زێڕ و کاڵاکانی دیکە بکەونە ژێر کاریگەریی رایگەیاندنی ئامارەکانی پەیوەست بە قەبارەی وردەفرۆشی لە ئەمریکا کە بڕیارە ئەمڕۆ بڵاوبکرێنەوە.