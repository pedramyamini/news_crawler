هۆکاری ئەوەی کە چیدیکە کەشتیوانە رووسی و رۆژئاواییەکان بەیەکەوە نەبینرێن ئەوەیە کە ئاژانسی بۆشایی ئاسمانیی رووسی دەڵێت، لە هەموو پرۆگرامە هاوبەشەکانی بواری بۆشایی ئاسمان لەگەڵ وڵاتانی رۆژئاوا دەکشێتەوە. ئەو بڕیارەش نیگەرانیی لای ژمارەیەکی زۆر کەشتیوانەکان دروستکردووە.   تۆما پێسکە، کەشتیوانی فەرەنسی دەڵێت، "بەداخەوە لە بۆشایی ئاسماندا پرۆژەمان هەیە کە ماوەی پێنج ساڵ، ١٠ ساڵ و ١٥ ساڵ دەبێت بەڕێوەدەچن. کەواتە کاریگەرییەکانی ئەوەی ئێستا روودەدات لە چەند ساڵی کەمی داهاتوودا دەبینین. پێکەوە کارکردنەکان لە بواری بۆشایی ئاسماندا بابەتی گەورەن. پرۆژەکانی وەک چوون بۆ مانگ و مەریخ، هەوڵی هەموو لایەکی دەوێ. "  یەکێک لە پرۆژە هاوبەشەکانی ئەمریکا و رووسیا لە بواری بۆشایی ئاسمان، پرۆژەی (ڤێنێرا - دی)یە کە بڕیاربوو کەشتییەکی ئاسمانی لە ساڵی ٢٠٢٩ دا بنێرنە سەر هەسارەی ڤێنوس.  رۆژی هەینی رووسیا بڵاویکردەوە، خۆی بە تەنیا یان لەگەڵ چین ئەو پرۆژەیە جێبەجێدەکات. لە بەرامبەردا ئەمریکا لە پرۆژەی (ئارتێمیس)ـی رووسیا بێبەش دەکات کە ئامانج لێی ئەوەیە لە ساڵی ٢٠٢٥ دا کەشتییەکی ئاسمانی بنێرێتەوە سەر مانگ.  تۆما پێسکە، کەشتیوانی ناوداری فەرەنسی باس لەوە دەکات، "بەهۆی شەڕی ئۆکراینا، ئێستا پرۆژەی چوون بۆ سەر مانگ تەنیا لە لایەن ئاژانسی ناسا و ئاژانسی بۆشایی ئاسمانیی ئەوروپا و کەنەدا و ژاپۆن بەڕێوەدەچێت و رووسیا لەو پرۆژەیە بێبەشکراوە. "  وێستگەی نێودەوڵەتیی بۆشایی ئاسمان کە بە تاقیگەی گەڕۆکی زەوی ناسراوە لە ساڵی ٢٠٠٠ و دوای ئەوەی کەشتیوانێکی ئەمریکی و رووسی پێکەوە گەیشتنە وێستگەکە، بە فەرمی کرایەوە، دوای ئەوەش قۆناخی نوێی پەیوەندیی رووسیا و ئەمریکا لەو بوارەدا دەستیپێکرد.