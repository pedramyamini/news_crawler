رۆژی ١١ ى ئایارى ٢٠٢٢، لیژنەى دارایی پەرلەمانى عێراق کۆبووەوە بۆ تاوتوێکردنى رەشنووسی پڕۆژەیاسای پاڵپشتى خێراى ئاسایشى خۆراک و پەرەپێدان.  خەلیل دۆسکى، ئەندامى لیژنەى دارایی پەرلەمانى عێراق دوای کۆبوونەوەکە بە تۆڕى میدیایی رووداوى گوت: "پێشنیازى بڕگەیەکى نوێ کراوە کە بۆ پڕۆژەیاساکە زیاد بکرێت، کە تایبەتە بە بەنداوەکانەوە، لەوانە نۆژەنکردنەوەى بەشێک لە بەنداوەکان و تەواوکردنى پڕۆژە تەواونەکراوەکانى ئاو، بەتایبەت کە لەکاتى نووسینەوەى رەشنووسى پڕۆژەیاساکە لە سەرەتاى ئەمساڵ، کێشەى کەمئاوى نەبووە و ئێستا ئەو کێشەیە هەیە".  خەلیل دۆسکى ئاماژەى بەوەدا سازان لە نێوان لایەنەکان هەیە بۆ تێپەڕاندنى پڕۆژەیاساکە و ئەگەر لەسەر بڕگە زیادکراوەکە رێککەوتن بکرێت، ١٢ ى ئایار لەپەرلەمان دەنگى لەسەر دەدرێت.  پڕۆژەیاساى پاڵپشتى خێراى ئاسایشى خۆراک و پەرەپێدان لە ١٠ ماددە پێکهاتووە و بودجەکەى ٢٥ ترلیۆن دینارە، کە لە زیادەى نرخى نەوتى فرۆشراو دابین دەکرێت، بەهۆى بەرزبوونەوەى نرخى نەوت کە ئەمساڵ گەیشتە سەرووی ١٠٠ دۆلار بۆ هەر بەرمیلێک.