نرخی هەر بەرمیلێک نەوتی برێنت بەراورد بە رۆژی پێنجشەممە یەک دۆلار و  ٤٢ سەنت دابەزی و بە ٨٦ دۆلار و ٨٩ سەنت مامەڵەی پێوە دەکرێت. بە پێچەوانەی نرخی نەوتی برێنت، نرخی نەوتی سووکی تەکساسی ئەمریکا دابەزینی نرخەکەی کەمتر بووە و بەراورد بە رۆژی پێنجشەممە تەنیا ١٠ سەنت دابەزیوە و هەر بەرمیلێک بە ٨٦ دۆلار و ٩٠ سەنت مامەڵەی پێوە دەکرێت.  پچڕانی خستنەڕووی نەوت لە هەندێ ناوچەی جیهان وەکو هەرێمی کوردستان بۆ ماوەیەکی کەم لەلایەک و لەلایەکی دیکەشەوە نیگەرانییە جیۆسیاسییەکانی پەیوەست بە ناکۆکییەکانی نێوان رووسیا و رۆژئاوا لەسەر هێرشکردنەسەر ئۆکراینا لەلایەن رووسیاوە ئەگەری بەرزبووونەوەی نرخی نەوتی زیاتر کردووە و بە ئەگەری زۆرەوە پێشبینی دەکرێت دابەزینی نرخی نەوت کاتی بێت.  خستنەڕووی نەوت لەڕێگەی بۆری نەوتی هەرێمی کوردستان - جەیهان دەستیپێکردووەتەوە، سەرەڕای ئەوەش ناوەندەکانی وزە لە جیهاندا پێیانوایە نرخی نەوت لە چەند مانگی داهاتوودا بەرزدەبێتەوە بۆ نزیکەی ١٠٠ دۆلار.  بانکی گۆڵدمان ساکس لەوبارەیەوە رایگەیاندووە، بەهۆی بەرزبوونەوەی خواست و کەمیی خستنەڕووی نەوت، نرخی نەوت ئەگەری هەیە لە ساڵی ٢٠٢٣ دا بگاتە ١٠٥ دۆلار.  لە بازاڕی زێڕ گۆڕانکاریی بەسەر نرخەکاندا هاتووە و نرخی زێڕ بەرزبووەتەوە. رۆژی پێنجشەممە هەر ئۆنسەیەک زێڕ بە ١٨٣٩ دۆلار مامەڵەی پێوەدەکرا، بەڵام ئەمڕۆ هەینی بەرزبووەوە بۆ ١٨٤١ دۆلار. هەروەها هەر ئۆنسەیەک زیو بە ٢٤ دۆلار و ٤٣ سەنت مامەڵەی پێوە دەکرێت، واتە بەراورد بە رۆژی رابردوو ئەویش نرخەکەی بەرزبووەتەوە.  نرخی دۆلار بەرامبەر دراوە جیهانییەکان:  لە بازاڕی دراوەکاندا بەهای دۆلار بەرامبەر بە یۆرۆ کەمێک بەرزبووەتەوە و ئێستا هەر یۆرۆیەک بە ١.١٣٢ دۆلار مامەڵەی پێوەدەکرێت. هەروەها لیرەی تورکیا بەرامبەر بە دۆلار کەمێک بەرزبووەتەوە و هەر دۆلارێکی ئەمریکی بە ١٣.٤٠ لیرە مامەڵەی پێوەدەکرێت.  بەهای تمەن بەرامبەر دۆلار بەراورد بە رۆژی رابردوو کەمێک دابەزینی بەخۆوە بینیوە و ئێستا هەر دۆلارێک بەرامبەرە بە ٢٨ هەزار و ١٠٠ تمەن.  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٣٢ EUR / USD  پاوەند - دۆلار ١.٣٥٩ GBP / USD  دۆلار - یەن ١١٣.٧٥٤ USD / JPY  دۆلار - لیرە ١٣.٤٠ USD / TRY  یەک دۆلار - ریاڵ (تمەن) ٢٨ هەزار و ١٠٠ تمەن USD / IRR