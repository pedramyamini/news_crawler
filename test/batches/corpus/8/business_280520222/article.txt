ئەنتۆن سیلوانۆڤ، وەزیری دارایی رووسیا رایگەیاند، "بەپێی پێشبینییەک کە لەگەڵ وەزارەتی گەشەپێدانی ئابووری کردوومانە، پێشبینی دەکەین داهاتی نەوت و گازمان بە بڕی ترلیۆنێک رۆبڵ (١٤ ملیار و ٤٠٠ ملیۆن دۆلار) زیادبکات".  سیلوانۆڤ رایگەیاند، حکومەت پلانی وایە ئەمساڵ ئەو داهاتە زیادەیە خەرجبکات نەک پاشەکەوتی بکات.   وەزیری دارایی رووسیا گوتیشی، پارەکە لە خەرجیی زیادە بۆ خانەنشینان و خێزان و منداڵی ئەو کەسانە بەکاردەهێندرێت کە خەریکی "ئۆپەراسیۆنێکی تایبەت"ـن لە ئۆکراینا.   لەدوای هێرشی رووسیا بۆ سەر ئۆکراینا، وڵاتانی رۆژئاوا زنجیرەیەک سزای ئابوورییان بەسەر ئەو وڵاتەدا سەپاندووە، بەڵام تاوەکو ئێستا تەنیا ئەمریکا و بەریتانیا قەدەخەی نەوتی رووسیایان راگەیاندووە. یەکێتیی ئەوروپا تاوەکو ئێستا ناکۆکە لەسەر قەدەخەی نەوت و گازی رووسیا.  پێشتر ڤلادیمیر پووتین، سەرۆکی رووسیا لە قورسایی سزاکانی کەمکردەوە و رایگەیاند، "کردارە ئاژاوەگێڕێ"ـیەکانی ئەوروپا بووەتە هۆی زیادبوونی داهاتی نەوت و گازی رووسیا.  لە ساڵی رابردوودا تێچووی مانگانەی هەناردەی نەوت و گازی رووسیا بۆ یەکێتیی ئەوروپا ١٢ بۆ ١٣ ملیار دۆلار بوو، بەڵام ئێستا ئەو بڕە بۆ نزیکەی دوو هێندە زیادبووە و گەیشتە ٢٣ ملیار دۆلار.