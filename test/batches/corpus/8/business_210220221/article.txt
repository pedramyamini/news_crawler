حامید زەوبەیعى، بریکارى وەزارەتى نەوتی عێراق و بەڕێوەبەرى کۆمپانیای نەوتى نیشتمانیى عێراقى بە رۆژنامەى سەباحى نیمچە فەرمیى راگەیاند، لە دانوستاندنی چڕدان لەگەڵ کۆمپانیاى هالیبرتۆن و پێشبینی دەکات "بەمنزیکانە" بگەنە رێککەوتنى کۆتایی.  کێڵگەى عوکاز دەکەوێتە باشوورى شارى قائیم لە پارێزگاى ئەنبارى رۆژئاوای عێراق، بە یەکێک لە گەورەترین کێڵگەکانى گازى سرووشتى لە عێراق هەژماردەکرێت و بڕى گازە سرووشتییەکەى بە ٥.٣ تریلیۆن پێ چوارگۆشە دەخەمڵێندرێت.  بەڕێوەبەرى کۆمپانیای نەوتى نیشتمانیى عێراق ئاماژەى بەوەش داوە، پێشتر لە چوارچێوەى گەڕى سێیەمى گرێبەستەکاندا لە ساڵى ٢٠١٠، گرێبەستیان لەگەڵ کۆمپانیاى کۆکازى کۆریاى باشوور ئەنجامدا بۆ پەرەدانى بە کێڵگەى عوکاز، بەڵام بەهۆى شەڕى داعشەوە کۆمپانیاکە کشایەوە.  کۆمپانیاى هالیبێرتۆن دوو بارەگاى سەرەکیى لە ئەمریکا و ئیمارات هەیە و لە زیاتر لە دەیان وڵاتى جیهاندا وەبەرهێنان لە بوارى وزە ئەنجام دەدات.