حەسەن جیهاد، گوتەبێژی سەرۆککۆماری عێراق، بە تۆڕی میدیایی رووداوی راگەیاند: "لەلایەن سەرۆکایەتی کۆمارەوە هیچ شتێکی تازە سەبارەت بە پێشنیازی خەرجکردنی مووچەی فەرمانبەرانی بەنداوەکانی هەرێمی کوردستان لە ئارادا نییە، ئەگەر شتێکی وا هەبێت ئاگادارتان دەکەینەوە".  بەگوێرەی راگەیێنراوێکی سەرۆکایەتیی کۆمار رۆژی پێنجشەممە د. بەرهەم ساڵح، لە بەغدا پێشوازیكردووە لە مستەفا كازمی، سەرۆكوەزیران. لە تەوەرێکی دیدارەکەدا جەختکراوەتەوە لە گرنگی بەھێزکردنی پەیوەندییەكانی نێوان حكومەتی فیدراڵ و حكومەتی هەرێمی كوردستان و پێویستی چارەسەركردنی كێشە داراییەكان، بەجۆرێک مافە دەستورییەكانی سەرجەم هاووڵاتیان و مووچەخۆرانی عێراق و ھەرێمی کوردستان بپارێزێت.  هەرچەندە پێشتر حكومەتی عێراق مووچەی فەرمانبەرانی بەنداوەكانی كوردستانی دابین دەكرد، بەڵام لە مانگی چوارەوە حكومەتی عێراق مووچەی فەرمانبەرانی بەنداوەكانی نەناردووە، کە ژمارەیان نزیكەی  ٤٢٠ فەرمانبەر دەبێت، بەوهۆیەوە فەرمانبەرانی بەنداوەکان لە چەند رۆژی رابردوو مانگرتنیان لە کارەکانیان راگەیاند.  فەرمانبەرە مانگرتووەکان سێ داواکاریان هەن، کە بریتین لە:  خەرجکردنی مووچەکانیان، گواستنەوەی راژەیان بۆ سەر بەغدا و هاوتاکردنی راژە و شایستەداراییەکانیان هاوشێوەی فەرمانبەرانی بەنداوەکان سەر بە حکومەتی ئیتحادی عێراق.  لە عێراقدا شەش بەنداوی گەورە هەن، كە بریتین لە بەنداوەکانی مووسڵ، حەمرین، عوزێم، سەرسار، دووكان و دەربەندیخان. هەریەك لە بەنداوی دووكان و دەربەندیخان لە سنووری هەرێمی كوردستانن.  بەنداوەکان لە بابەتە سیادییەکانە و بەگوێرەی دەستووری عێراق دەبێت سەر بە حکومەتی ئیتیحادی بن، بەوهۆیەوەش بەغدا داوای گواستنەوەی راژەی فەرمانبەرانی بەنداوەکان بۆ سەر حکومەتی عێراق دەکات.