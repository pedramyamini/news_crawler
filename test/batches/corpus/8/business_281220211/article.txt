مەهدی شوشتەری، کۆنسوڵی ئێران لە سلێمانی، رۆژی دووشەممە لەگەڵ بازرگانەکانی پارێزگای سنە کۆبووەوە و گوتی: "حکومەت پلان و بەرنامەی باشی بۆ بەرزکردنەوەی ئاستی ئاڵوگۆڕی بازرگانی لە نێوان ئێران و عێراقدا هەیە".  ئیرەج مەسجدی، باڵیۆزی ئێران لە عێراق رۆژی ٢١ - ١٢ - ٢٠٢١ لە پێشانگای کاڵا ئێرانییەکان لە هەولێر گوتی: "بەگشتی ئاستی هەناردەی ئێران بۆ عێراق (بە هەرێمی کوردستانیشەوە) ساڵانە دەگاتە ١٣ ملیار دۆلار".  هەروەها حەمید حوسێنی، ئەندامی ژووری بازرگانیی ئێران و عێراق، مانگی ٦ی ئەمساڵ گوتی:  ئێران لە ساڵی ٢٠٢٠ دا بڕی ٩ ملیار دۆلار کاڵا و کەلوپەلی هەناردەی عێراق کردووە، کە ٣ ملیار دۆلاری هەناردەی کارەبا و گازی سرووشتییە و حکومەت هەناردەی دەکات و ٦ ملیارەکەی دیکەش ئەو کاڵا و کەلوپەلەن، کە کەرتی تایبەت هەناردەیان دەکات.  بەپێی راپۆرتی ژووری هاوبەشی بازرگانی ئێران و عێراق، لە ٨ مانگی رابردوودا ئێران بڕی ٦ ملیار و ١٠٠ ملیۆن دۆلار کاڵا و کەلوپەلی هەناردەی عێراق کردووە.  سەرەتای پاییزی ئەمساڵ گومرکی ئێران بڵاوی کردەوە، هەناردەی ئێران بۆ عێراق ٣١ % بەرزبووەتەوە. هۆکاری ئەمەش کەمکردنەوەی رێوشوێنەکانی بەرەنگاربوونەوەی کۆرۆنا بوو، بەڵام بەگشتی هەناردەی ئێران بۆ عێراق لە چاو ساڵانی رابردوو کەمتر بووەتەوە.  ئێران سەردەمانێک کە رکابەرێکی ئەوتۆی لە عێراقدا نەبوو نزیکەی ١٣ ملیار دۆلار ئاڵوگۆڕی کاڵا و کەلوپەلی لەگەڵ عێراقدا هەبوو، بەڵام ئێستا زۆر وڵاتی دیکەش رکابەریی لەگەڵ ئێران دەکەن.  کەماڵ حوسێنی، سەرۆکی ژووری بازرگانی پارێزگای سنە لە کۆبوونەوە لەگەڵ کۆنسوڵی ئێران لە سلێمانی گوتوویەتی: بازاڕی عێراق دەرفەتی زۆری بۆ بازرگانە ئێرانییەکان هەیە: "بەڵام لەم بازاڕەدا نەمانتوانیوە بگەینە پێگەی راستەقینەی خۆمان".   سەرەڕای پەیوەندیی نزیکی ئێران لەگەڵ عێراق، بەڵام ئاستی ئاڵوگۆڕی بازرگانی نێوان ئەو دوو وڵاتە، بەراورد بە ئاستی ئاڵوگۆڕی بازرگانی نێوان عێراق و تورکیا زۆر کەمە.  عەلا جبووری، وەزیری بازرگانیی عێراق رۆژی ١٩.١١.٢٠٢١ گوتی: ساڵی ٢٠٢٠ ئاڵوگۆڕی بازرگانی ئەم وڵاتە لەگەڵ تورکیا ١٨ ملیار دۆلار بووە و تەنیا لە ٩ مانگی سەرەتای ئەمساڵیشدا ٩ ملیار دۆلار بووە.  بەگوتەی جبووری، "قەبارەی بازرگانیی نێوان هەردوو وڵات لە ساڵی ٢٠١٦ دا ١٠ ملیار دۆلار بووە، لە ساڵی ٢٠١٧ تاوەکو ساڵی ٢٠١٩ ساڵانە ١٢ ملیار دۆلار بووە".  سەرەڕای باردوۆخی سیاسی و ئەمنی عێراق لە ساڵانی رابردوو و هەروەها کۆرۆناش لە دوو ساڵی رابردوو ئاڵوگۆڕی بازرگانی تورکیا و عێراق رووی لە هەڵکشان بووە، بەڵام لەگەڵ ئێران پێچەوانە بووە.  بەگوتەی هەندێ لە بەرپرسانی ئێران، تورکیا لە ساڵانی رابردوودا وردە وردە بازاڕی عێراق لە کۆنترۆڵی ئێران دەرهێناوە.  عەبدوڵا شەماختە، ئەندامی ژووری بازرگانی ئەهواز لە پارێزگای خوزستان، هاوینی ئەمساڵ گوتی: ئیدارەدانی خراپ بووەتە هۆی ئەوەی کە تورکیا دەست بەسەر بازاڕی عێراقدا بگرێت و زیاتر لە ٥٠ % ی بازاڕی عێراق بەدەست تورکیاوەیە.  کەماڵ حوسێنی، سەرۆکی ژووری بازرگانی سنە، کۆتایی بەهاری ئەمساڵ گوتی: "پێشتر بازاڕی هەرێمی کوردستان بە دەست ئێرانەوە بووە، بەڵام تورکیا لێی وەرگرتووە، کە هۆکاری ئەمەش بۆ پشتیوانی حکومەتی تورکیا لە بازرگانەکانی و روانگەی ئابووری ئەنقەرە دەگەڕێتەوە".  حوسێنی هەروەها هەندێ هۆکاری دیکەی بۆ دابەزینی ئاستی ئاڵوگۆڕی بازرگانی ئێران باس کرد، لەوانە نزمی کوالێتی کاڵا و کەلوپەلە ئێرانییەکان، گەڕاندنەوەی کاڵا ئێرانییەکان و نەبوونی پلانێکی رێکوپێک بۆ هەناردە.  رەزا شارستانی، ئەنجوومەنی پۆڵای ئێرانێش هاوینی ئەمساڵ گوتی: "ساڵانێکی زۆری خایاند تاوەکوو ئێران بتوانێت بازاڕی پۆڵا و ئاسنی عێراق بە دەستەوە بگرێت، بەڵام بەهۆی کەمتەرخەمی بەرپرسانەوە، بازاڕی ئێران لە عێراق و هەرێمی کوردستان بە دوو دەستەوە پێشکەشی رکابەری تینوو - تورکیا - کراوە".  تورکیا پلانی هەیە لە ساڵانی داهاتوودا قەبارەی ئاڵوگۆڕی بازرگانی لەگەڵ عێراق بگەیەنێتە ٣٠ ملیار دۆلار، بەڵام ئامانجی ئێران ٢٠ ملیار دۆلارە.   هاوینی ئەمساڵ ئێران بڕیاریدا ناوەندێکی بازرگانی بۆ پەرەپێدانی ئاڵوگۆڕی بازرگانی لەگەڵ عێراق بکاتەوە. بەڕێوەبردنی ئەم ناوەندەش بە پارێزگای کرماشان دراوە.  ئەو ناوەندە بازرگانییە، گرنگیی دەدات بە پەرەپێدانی بازرگانی، ئاسانکاری بۆ هەناردە و هاوردە دەکات، هەوڵی دۆزینەوەی بازاڕ بۆ فرۆشی بەرهەمی ئێرانی دەدات، پێشانگا بۆ بەرهەمە ئێرانییەکان لە عێراقدا دەکاتەوە، ئاسانکاری بۆ هاتووچۆی بازرگانەکان دەکات، بەدواداچوون بۆ کێشەکانی هەناردەکارانی ئێرانی دەکات و هەوڵ بۆ چارەسەرکردنی کێشەکانیان دەدات و لەڕووی داراییەوە پشتگیرییان دەکات.