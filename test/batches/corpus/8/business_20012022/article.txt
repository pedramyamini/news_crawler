بەرەبەیانی ئەمڕۆ نرخی هەر بەرمیل نەوتی برێنتی دەریای باکوور ١٣ سەنت دابەزی و بە ٨٨ دۆلار و ٣١ سەنت مامەڵەی پێوەکرا. بەپێچەوانەی نرخی نەوتی برێنت، نرخی نەوتی سووکی تەکساسی ئەمریکا ٧ سەنت بەرزبووەو بە ٨٧ دۆلار مامەڵەی پێوەکرا.  بانکی ئۆستراڵی نیوزلاندی ANZ لەو بارەیەوە رایگەیاند، " بەپێی ئاژانسی نێودەوڵەتی وزە خواست بۆ بەکارهێنانی نەوت بەرزبووەتەوە بۆ پێش سەرهەڵدانی پەتای کۆرۆنا. "  پچڕانی خستنەڕووی نەوت لە هەندێ ناوچەی جیهان وەک هەرێمی کوردستان بۆ ماوەیەکی کەم لەلایەک و لەلایەکی دیکەشەوە نیگەرانییە جیۆسیاسییەکانی پەیوەست بە ناکۆکییەکانی نێوان رووسیا و رۆژئاوا لەسەر هێرشکردنەسەر ئۆکراینا لەلایەن رووسیاوە ئەگەری بەرزبووونەوەی نرخی نەوتی زیاتر کردووەو بە ئەگەری زۆرەوە دابەزینی نرخی نەوت رۆژی پێنجشەممە کاتی بێت.  خستنەڕووی نەوت لەرێگەی بۆری نەوتی هەرێمی کوردستان - جەیهان دەستیپێکردەوە، سەرەڕای ئەوەش ناوندەکانی وزە لە جیهاندا پێیانوایە نرخی نەوت لە چەند مانگی داهاتوودا بەرزدەبێتەوە بۆ نزیکەی ١٠٠ دۆلار.  بانکی گۆڵدمان ساکس لەو بارەیەوە رایگەیاند بەهۆی بەرزبوونەوەی خواست و کەمیی خستنەڕووی نەوت، نرخی نەوت ئەگەری هەیە لە ساڵی ٢٠٢٣ دا بگاتە ١٠٥ دۆلار.  لە بازاڕی زێڕ گۆڕانکاریی بەسەر نرخەکاندا هاتووە و نرخی زێڕ بەرزبووەتەوە. رۆژی چوارشەممە هەر ئۆنسەیەک زێڕ بە ١٨١٧ دۆلار مامەڵەی پێوەدەکرا بەڵام لە رۆژی پێنجشەممە بەرزبووەوە بۆ ١٨٣٩ دۆلار. هەروەها هەر ئۆنسەیەک زیو بە ٢٤ دۆلار و ٢٢ سەنت مامەڵەی پێوەدەکرێت.  نرخی دۆلار بەرامبەر دراوە جیهانییەکان:  لە بازاڕی دراوەکاندا بەهای دۆلار بەرامبەر بە یۆرۆ دابەزیوە و ئێستا هەر یۆرۆیەک بە ١.١٣٥ دۆلار مامەڵەی پێوەدەکرێت. هەروەها لیرەی تورکیا بەرامبەر بە دۆلار کەمێک بەرزبووەتەوە و هەر دۆلارێکی ئەمریکی بە ١٣.٤٤ لیرە مامەڵەی پێوەدەکرێت.   بەهای تمەن بەرامبەر دۆلار جێگیرە و هەر دۆلارێک بە ٢٧ هەزار و ٩٢٠ تمەن مامەڵەی پێوەدەکرێت.  ١٠٠ دۆلار بەرامبەرە بە ١٤٨ هەزار و ٣٠٠ دیناری عێراقی  یۆرۆ - دۆلار ١.١٣٥ EUR / USD  پاوەند - دۆلار ١.٣٦٢ GBP / USD  دۆلار - یەن ١١٤.٤٤١ USD / JPY  دۆلار - لیرە ١٣.٤٤ USD / TRY  یەک دۆلار - ریاڵ (تمەن) ٢٧ هەزار و ٩٢٠ تمەن USD / IRR