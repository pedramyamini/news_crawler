دەروازەی سنووریی سەفوان دەکەوێتە باشووری پارێزگای بەسرە و تاکە دەروازەی سنوورییە، کە عێراق بە کوێت دەبەستێتەوە.  دەستەی گشتیی گومرکەکان لە عێراق لە راگەیێندراوێکدا ئاماژەی بەوە داوە، بەپێی رێککەوتنی نێوان عێراق و کوێت، ئەمڕۆ چوارشەممە ٢٢ی کانوونی یەکەمی ٢٠٢١، دووبارە دەروازەی سنووریی سەفوان (عەبدلی لە دیوی کوێت) بەڕووی جموجۆڵی بازرگانیی و گەشتیارییدا کراوەتەوە، کە ماوەی دوو ساڵ بوو بەھۆی گرتنەبەری رێوشوێنەکانی خۆپارێزیی لە پەتای کۆرۆنا داخرابوو.  باس لەوەش کراوە کردنەوەی دەروازەکە، کاریگەریی ئەرێنی لەسەر زیادبوونی جموجۆڵی بازرگانیی نێوان عێراق و کوێت، ھەروەھا بەرزبوونەوەی قەبارەی ھاریکارییە ئابوورییەکانی نێوان ھەردوو وڵات دەبێت.  لە شوباتی ٢٠٢٠ دا، دەروازەی سنووریی سەفوان لە چوارچێوەی گرتنبەری رێوشوێنەکان بۆ بەرگرتن لە بڵاوبوونەوەی پەتای کۆرۆنا داخرا.  دوای نەمانی حکومەتی بەعس، لە ساڵی ٢٠٠٣ پەیوەندی دپیلۆماتی نێوان بەغدا و کوێت کە لە نەوەدەکانی سەدەی رابردوو، پچڕابوو ئاسایی بووەوە.  لە ئابی ١٩٩٠ دا، سوپای عێراق لە سەردەمی دەسەڵاتی سەدام حوسێن بۆ ماوەی حەوت مانگ کوێتی داگیرکرد، بەڵام دواتر ھێزەکانی سوپای عێراق لە جەنگی کەنداوی دووەمدا، لەلایەن ھێزە نێودەوڵەتییەکانەوە بە سەرکردایەتیی ئەمریکا، لە کوێت کرانە دەرەوە.  لە ساڵی ١٩٩١ دوای ئەوەی لیژنەیەک لە نەتەوە یەکگرتووەکان بۆ قەرەبووکردنەوەکان پێکھێنرا، عێراق پابەندکرا بەوەی ٥٢ ملیار و ٤٠٠ ملیۆن دۆلار بەھۆی داگیرکردنی کوێتەوە، بداتە حکومەتی کوێت.  دوێنێ سێشەممە، بانکی ناوەندیی عێراق رایگەیاند، وڵاتەکەی دوایین قۆناخی قەرەبووکردنەوەکان کە بڕەکەی ٤٤ ملیۆن دۆلار بوو، بە کوێتی داوە.