رۆژی سێشەممە نرخی نەوت دابەزینی بەخۆیەوە بینی و هەر بەرمیلێک نەوتی برێنت بە ٧٤ دۆلار و ١٤ سەنت مامەڵەی پێوەکرا. هەروەها نرخی نەوتی سووکی تەکساسیش گەیشتە ٧٠ دۆلار. رۆژی چوارشەممەش ١٥ - ١٢ - ٢٠٢١ نرخی نەوت جارێکی دیکە دابەزی بەرمیلێک نەوتی برێنت بە ٧٢ دۆلار و ٩١ سەنت مامەڵەی پێوەکرا و نرخی نەوتی سووکی تێکساسیش بە ٦٩ دۆلار و ٨٩ سەنت بوو.  رۆژی پێنجشەممە ١٦ - ١٢ - ٢٠٢١ جارێکی دیکە نرخی نەوت بەرزبووەوە و هەر بەرمیلێک نەوتی برێنت بە ٧٤ دۆلار و ٥٦ سەنت مامەڵەی پێوەدەکرێت، هەروەها نرخی نەوتی سووکی تێکساسیش بە ٧١ دۆلار و ٦٦ سەنتە.  رێکخراوی ئۆپێک پڵەس رایگەیاندووە لە چارەکی یەکەمی ئەمساڵدا خواست بۆ بەکارهێنانی نەوت بەهێزە و کاریگەرییەکانی ڤایرۆسی کۆرۆنا لەسەر بازاڕی نەوت سنووردارە.  لە بازاڕی ئاڵوگۆڕی دراوەکان بەهای دۆلار بەرامبەر یۆرۆ بەرزبووە و ئێستا هەر دۆلارێک بەرامبەر ١.١٢٨ یۆریە. بەهای لیرەش کەمێک بەرزبووەتەوە و هەر دۆلارێک بە ١٤.٨١ لیرە مامەڵەی پێوەدەکرێت.  بەهای تمەنیش بەرامبەر دۆلار دابەزیوە و ئێستا هەر دۆلارێکی ئەمریکی بە ٣٠ هەزار و ٢٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار - دینار  USD / IQD ١٤٨.٢٠٠ یۆرۆ - دۆلار ١.١٢٨ EUR / USD  پاوەند - دۆلار ١.٣٢٥ GBP / USD  دۆلار - یەن ١١٤.١٥ USD / JPY  دۆلار - لیرە ١٤.٨١ USD / TRY  دۆلار - ریاڵ (تمەن) ٣٠,٠٢٥ تمەن USD / IRR  لە ماوەی چەند رۆژی داهاتوودا کۆمەڵێک کۆبوونەوەی بانکە ناوەندییەکانی جیهان ئەنجامدەدرێت کە کاریگەری لەسەر بەهای دراوەکان دادەنێت.  بانکی ناوەندیی ئەوروپا و بەریتانیا رۆژی پێنجشەممە کۆبوونەوەیان هەیە. هەروەها بانکی ناوەندیی ژاپۆنیش رۆژی هەینی کۆبوونەوەی هەیە. پێشبینی دەکرێت دوای کۆبوونەوە دوو رۆژییەکەی بانکی ناوەندیی ئەمریکا رایبگەیێنێت کە پرۆسەی کەمکردنەوەی پاڵپشتییەکانی بۆ بازاڕە داراییەکان خێرادەکاتەوە.  دوای کەمکردنەوەی پاڵپشتییە داراییەکان، بانکی ناوەندیی ئەمریکا بەرەو ئەو ئاراستەیە دەڕوات کە رێژەی سوودی بانکی بەرزبکاتەوە. بەرزکردنەوەی سوودی بانکی لە ئەمریکا دەبێتە هۆی بەرزبوونەوەی بەهای زیاتری دۆلار لە بازاڕی دراوەکاندا.  بازرگانانی دراو پێشبینییان کردووە کە تاوەکو مانگی شەش بانکی ناوەندیی ئەمریکا رێژەی سوودی بانکی بە رێژەی ٠.٢٥ بەرزبکاتەوە و لە دوای ئەوەش تاوەکو کۆتایی ساڵ رێژەی سوودی بانکی لەو وڵاتە بەرزبکرێتەوە بۆ ٠.٧٥ %.  رۆژی چوارشەممە نرخی زێڕ دابەزی و هەر ئۆنسەیەکی زێڕ بە ١٧٧٠ دۆلار مامەڵەی پێوەکرا بۆ ئەمڕۆ پێنجشەممەش هەر ئۆنسەیەکی زێڕ بۆ ١٧٨٢ دۆلار بەرزبووەتەوە.