رۆژی دووشەممە نرخەکانی نەوت نزیکەی هەشت دۆلار دابەزین و نەوتی برێنت بە ١١٢ دۆلار مامەڵەی پێوەکرا. هۆکاری دابەزینەکە ترسە لەوەی بەهۆی زیادبوونی تووشبووانی کۆرۆنا لە چین، خواستی ئەو وڵاتە لەسەر نەوت کەمببێتەوە. هەروەها بۆ ئەمڕۆ سێشەممەش ٢٩ - ٣ - ٢٠٢٢ نرخی نەوت دابەزی بۆ خوار ١١٢ دۆلار و بەمشێوەیە:  - یەک بەرمیل نەوتی برێنت بە ١١١ دۆلارە و ١ سەنتە  - یەک بەرمیل نەوتی سووکی تێکساسیش بە ١٠٤ دۆلار و ٨ سەنتە  رۆژی دووشەممە بە کرانەوەی بازاڕەکان، نەوت پێینایە هەفتەیەکی دیکەی ناڕوونییەوە؛ کەوتووەتە ژێر کاریگەریی شەڕی نێوان ئۆکراینا و رووسیای گەورە هەناردەکاری نەوت لەلایەک و، فراوانبوونی رێوشوێنەکانی دژی کۆرۆنا لە چین کە گەورەترین هاوردەکاری نەوتە لەسەر ئاستی جیهاندا.  چین بە هاوردەکردنی ١٠ ملیۆن و ٥٨٠ هەزار بەرمیل نەوتی رۆژانە پلەی یەکەمی وڵاتانی هاوردەکاری نەوتی گرتووە. بۆیە هەر دابەزینێکی خواست لەسەر نەوت لەو وڵاتە کاریگەریی لەسەر نرخی نەوت دادەنێت  نرخی زێڕ بەراورد بە دوێنێ نزیکەی ٢٠ دۆلار بۆ هەر ئۆنسەیەک دابەزیوە، ئێستا هەر ئۆنسەیەکی زێڕ گەیشتووەتە ١٩٢٣ دۆلار و رۆژی دووشەممە بە ١٩٤٣ دۆلار بوو.  لە ماوەی چەند هەفتەی رابردوودا نرخی ئۆنسەیەک زێڕ سەروو ٢٠٠٠ دۆلاری تێپەڕاند، بەڵام ئەو نرخە بە جێگیری نەمایەوە و دابەزی.  هەروەها نرخی زیویش دابەزیوە و ئەمڕۆ سێشەممە هەر ئۆنسەیەک بە ٢٤ دۆلار و ٨٨ سەنتە.   بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ١٥٠ دیناری عێراقی  پاوەند - دۆلار ١.٣١ GBP / USD  دۆلار - یەن ١٢٣.٢٠٤ USD / JPY  دۆلار - لیرە ١٤.٨٣ USD / TRY  یەک دۆلار - ریاڵ (تمەن) ٢٦ هەزار و ٤٠٠ تمەن USD / IRR  یەک دۆلاری ئەمریکی ٩٥.٧٥ روبڵی رووسی