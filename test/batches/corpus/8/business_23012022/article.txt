بەڕێوەبەرایەتیی نەوت و كانزاكانی گەرمیان لە راگەیێندراوێكدا ئاماژەی بەوەکردووە، ئەمڕۆ یەكشەممە، نەوتی سپی بە نرخی ٩٠ هەزار دینار لە چەند بەنزینخانەیەكی سنووری كەلار و كفری و ناحیەكانی رزگاری، پێباز و سەرقەڵا دابەشدەكرێت.  پێشتر محەممەد حەسیب، بەڕێوەبەری نەوت و کانزاکانی سلێمانی بە رادیۆی رووداوی راگەیاندبوو: "لە رۆژی پێنجشەممەوە رۆژانە ٥ تەنکەر نەوتمان لە بەغداوە بۆ دێت، کە دەکاتە ١٨٠ هەزار لیتر لە رۆژێکدا و لە سنووری ئیدارەی گەرمیان دابەشیدەکەین کە بۆ هەر خێزانێک ٢٠٠ لیتر بە نرخی ٩٠ هەزار دینار دەبێت".  لەبارەی وادەی دابەشکردنی نەوتی سپی لەناو سەنتەری شار بەڕێوەبەری نەوت و کانزاکانی سلێمانی گوتی، سەرەتا لە ناوچە ساردەکان نەوت دابەشدەکرێت، دواتریش بەشی دووەمی دابەشکردنی نەوت لەناو سەنتەری شاری سلێمانی دەبێت.  محەممەد حەسیب راشیدەگەیێنێت، "لە سنووری پارێزگای سلێمانی تائێستا لە نەوتی حکومەتی هەرێمی کوردستان زیاتر لە ١٨ ملیۆن لیتر نەوتمان دابەشکردووە، ئەمە جیا لەو نەوتەی لەم هەفتەیە دابەشی دەکەین".