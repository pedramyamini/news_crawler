لە چاوپێکەوتنێکدا لەگەڵ  Iraq Oil Report، بەرپرسانی عێراقی و بەڵێندەرانی ئەمریکی باسیان لە گەندەڵییەکانی ئەو بەرپرسە عێراقیانە کردووە کە لە بنکەی سەربازی بەلەد لە باکووری بەغدا کاریان کردووە. لە فرۆکەخانەکە چەندین فڕۆکەی ئێف شازدە راگیراون، بەڵام لەبەر گەندەڵی ناتوانن بفڕن و شەڕی داعش بکەن.  ئەو ئەمریکی و بەرپرسە عێراقیانەی کە نەیانویستووە ناویان ئاشکرابکرێت، دەڵێن ئەو گەندەڵییە کێشەی خستووەتە نێوان هێزی ئاسمانی عێراقی و خزمەتگوزاری جیهانی ساڵی پۆرت کە خزمەتگوزاری دابینکردنی خۆراک، جێگەی خەوتن، ئاسایش و سووتەمەنی بۆ بنکە دابیندەکەن.  بەرپرسێکی سەربازی عێراقی دەڵێت: "ئێستا  هێزی ئاسمانی عێراقی توانای شەڕکردنیان سفرە"  یەکێکی دیکە دەڵێت: "لەو دوو مانگەدا فڕۆکەکان بەهۆی تێکچوونیان توانای فڕینیان هەر نییە".  هەرچەندە هاوپەیمانی نێودەوڵەتی، شەڕی دژی داعشی بۆ فڕۆکە جەنگییەکانی عێراق بەجێنەهێشتووە، بەڵام وردبوونەوەش لە ئاماری هێرشەکانیان هەیە، لە نیوەی یەکەمی ئەمساڵدا بەرپرسانی ئەمریکی دەڵێن ئێف شازدەکانی عێراق کەمتر لە ١٠ هێرشیان ئەنجامداوە.  بەگوتەی بەرپرسە ئەمریکییەکان ئەمە هۆکارێک بوو نەیهێشت لە ٢٠١٤ سوپای عێراق رێگری لە داعش بکات لە داگیرکردنی یەک لەسەر سێی خاکی عێراق.  لە پەڕ و باڵکەوتنی فڕۆکەکان لە بنکە سەربازییەکە، نموونەیەکی بەرچاوی ئەو هەموو خەرجییە زۆرەیە کە ئەمریکا لە عێراقی دەکات، بەڵام نەیتوانیوە توانایەکی سەربازی ئاسمانیی تۆکمە دروستبکات.  لە ٢٠١١ عێراق ٣٦ فڕۆکەی بە بەهای چەندین ملیار دۆلار لە ئەمریکا کڕی، ئەم مامەڵەیە لاپەڕەیەکی نوێی لە پەیوەندی ئاسایشی نێوان ئەمریکا و عێراق کردەوە کە ئەوکات نوری مالیکی سەرۆکوەزیرانی وڵاتەکە بوو، بەڵام چەند ساڵێکە ئەم رووەیان لە لاوازبوونە، بە کوشتنی قاسم سولەیمانی و ئەبوو مەهدی موهەندیس خەریکبوو بەیەکجاری لەبن بێن.   جیا لە گەندەڵی و ئیدارەدانێکی سەقەت، مووشەکبارانکردنی سەربازانی ئەمریکی لە بنکە سەربازییەکان لە عێراق هۆکارێکی دیکەن، کە وایانکردووە ئەو کۆمپانیا ئەمریکیانەی بۆ چاککردنەوەی فڕۆکەی ئێف شازدە لە عێراق بوون، لە وڵاتەکە بکشێنەوە.  کۆمپانیای لۆکهید مارتن لە چوارچێوەی رێککەوتنی کڕینی فڕۆکەکان بە بەهای ٣٠٠ ملیۆن دۆلار بۆ هەر ساڵێک لە عێراق بوو، خزمەتگوزاری چاککردنەوەی فڕۆکەکانی لە ئەستۆ گرتبوو، بەڵام دوای ئەوەی هێرشەکان بۆ سەر بەڵێندەر و سەربازانی ئەمریکی لەلایەن گرووپە نەناسراوەکان چڕبوونەوە، کۆمپانیاکە کشایەوە.  دوو بەرپرسی سەربازی عێراقی دەڵێن دوای ئەندازیارە شارەزاکانی کۆمپانیای لۆکهید مارتن، عێراق توانای چاککردنەوەی فڕۆکەکانی نەماوە.  گەندەڵی لە زۆربەی بنکە سەربازییەکانی عێراق دەکرێن، بەڵام ئەوەی لە بەلەد دەگوزەرێت پشکی شێری بەرکەوتووە، بەڵێندەرێکی ئەمریکی دەڵێت: "بنکەی سەربازی بەلەد وەکو کێكێکی گەورە وایە، هەمووان لە عێراق چەتاڵێکیان بەدەستەوەیە و دەوریان لێیداوە. "  گەندەڵییەکانی نێو بنکەی سەربازی بەلەد لە هەژمار نایەن، بە چەندین جۆری جیاواز دەکرێن، کە لەوانەیە دەستنیشانکردنیان ئاسان نەبێت، ئەگەر کەسانی نێو بنکەکە ئاشکرای نەکەن.  لە زنجیرە چاوپێکەوتنەکاندا سێ بەرپرس کە ئاگاداری ورد و درشتی کارەکانی بەلەدن، دەڵێن کۆمپانیا عێراقییەکان بەرتیلیان داوەتە کۆمپانیای ساڵی پۆرت بۆ ئەوەی گرێبەستی پڕۆژە بچووکەکانی نێو کۆمپانیاکە ببەنەوە.   دوو بەرپرسی سەربازی عێراقی شتێکی سەیرتر دەڵێن، ئاماژە بەوەدەدەن سەرکردە سەربازییەکانی عێراق مەشقی ئاسمانی تۆماردەکەن کە لە راستیدا نە فڕۆکەکە لە زەوی بوونەتەوەو نە مەشقێکی لەمجۆرەش روویانداوە، ئەم کارەیان تەنیا بۆ ئەوەیە پارە بۆ خۆیان ببەن و دوایش بڵێن لە سووتەمەنی فڕۆکەکان خەرجمان کردووە، ئەوەش دەڵێن کە ئەندازیارەکان مەکینەی فڕۆکەکان چاکناکەنەوە کە بە نیوەچڵی کاردەکەن، ئەمەش مەترسییەکی گەورەی لەسەر گیانی فڕۆکەوانەکان دروستکردووە.  زۆربەی ئەوانەی قسەیان لەسەر ئەم بابەتەکردووە، لە خەمی هاوپیشەکانیاندان کە بەهۆی ئەو گەندەڵییەوە ژیانیان کەوتووەتە مەترسییەوە، بە نهێنیش قسە دەکەن دەترسن ئەوانەی سوودمەندن لەو گەندەڵییە، دەستێک بوەشێنن و زیانیان پێبگەیێنن.  یەکێک لە فڕۆکەوانەکان دەڵێت لە ١ی تەمووزی ئەمساڵ فڕۆکەیەکی فڕاندووە، بەڵام  لە ئاسمان مەکینەی فرۆکەکە دەنگی تێکەوتووە، بەر لە تێکشانی فڕۆکەکەی، خێرا نیشتووەتەوە، دواتر کە سەیرییان کردووە، کارمەندێکی بنکەی سەربازی بەلەد بەهەڵە پلایسێکی لەنێو مەکینەکەدا بەجێهێشتبوو.  ئامادەکاری راپۆرتەکە پەیوەندی بە وەزارەتی بەرگریی عێراق، گوتەبێژێکی هێزی ئاسمانیی عێراقی و بەرپرسانی بنکەی بەلەد کرد، بەڵام سەرجەمیان رەتیانکردەوە لێدوان لەمبارەوە بدەن.  گاتع رکابی، ئەندامی لیژنەی ئاسایش و بەرگریی لە پەرلەمانی عێراق بە تۆڕی میدیایی رووداوی راگەیاند "نکۆڵی لە کاریگەری گەندەڵی لەسەر هێزی ئاسمانیی عێراق ناکەین" بەڵام پێیوایە هۆکاری نەفڕینی فڕۆکەکانی ئێف ١٦ لە عێراق، گەندەڵی و کشانەوەی بەڵێندەر و تیمی ئەمریکی لە بنکەی ئاسمانیی بەلەد نییە، چونکە بەشێکی بەڵێندەر و تیمە ئەمریکییەکان گەڕاونەتەوە بۆ بنکەی بەلەد.  رکابی ئاماژە بە "هۆکاری راستەقینە"ی نەفڕینی فڕۆکەکانی ئێف ١٦ لە عێراق دەکات و دەڵێت: "دابیننەکردنی پارچەی یەدەک و چاککردنەوەی بەردەوامە بۆ ئەو فڕۆکانە، کە بەپێی ستاندارد، دەبێ دوای فڕین بۆ ماوەیەکی دیاریکراو بپشکێندرێن و چاکبکرێنەوە و پارچەیان تێدا بگۆڕدرێ".  هۆکاری دابیننەکردنی ئەو پارچانەش بۆ قەیرانی دارایی و ئابووری دەگەڕێنێتەوە کە عێراق بەهۆی بڵاوبوونەوەی ڤایرۆسی کۆرۆنا و دابەزینی نرخی نەوت، دووچاری بووە.  ئامادەکاری راپۆرتەکە پەیوەندی بە کۆمپانیای ساڵی پۆرت کردووە، سی دی موور، بەرپرسی جێبەجێکاری کارەکانی کۆمپانیاکە گوتی مێژوویێکی سەرکەوتوویان لە پاڵپشتیکردنی هێزی ئاسمانی عێراقی هەیە و گوتیشی " شانازی بەو کارە ناوازەو گرنگەی کارمەندانمان لە بنکەی سەربازیی بەلەد دەکەین کە لەژێر ئەو هەلومەرجە قورسەدا کاردەکەن. "   بنکەی سەربازی بەلەد ٨٠ کیلۆمەتر لە باکووری بەغداوە دوورە، جێگەی کارکردنی هەزاران کرێکاری نێوخۆیی و بیانییە، هەموویان بۆ پاڵپشتیکردن لە فڕاندنی فڕۆکەی ئێف شانزە لەوێن. لە ٢٠١١ ەوە بنکەکە لەژێر دەسەڵاتی عێراق دایە،  هەرچی کۆمپانیای ساڵی پۆرتە، ساڵانە بەقەبارەی ٤٠٠ ملیۆن دۆلار خزمەتگوزاری پێداویستی سەرەتایی، چاککردنەوە و ئاسایش پێشکەشدەکات.