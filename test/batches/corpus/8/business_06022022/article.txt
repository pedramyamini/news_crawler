چاوەڕوان دەکرێت داهاتی مانگانەی بەندەری خۆر زوبەیر لە دوای تەواوکردنی ئەم پڕۆژەیە، لە ٣ ملیار دۆلارەوە بۆ ١٠ ملیار دۆلار بەرزبێتەوە.   قەیس ناسر کە شارەزای نەوتە دەڵێت: "وەزارەتی گواستنەوە بە خودی کۆمپانیای گشتیی بەندەرەکانی عێراق، لەڕێگەی بەندەری خۆر زوبەیرەوە، ئەرکی کردنەوەی دەروازەی دیکەی بۆ هەناردەکردن خستووەتە ئەستۆی خۆیەوە، ئەم کارە کە بە هاوبەشی لەگەڵ وەزارەتی نەوتدا دەکرێت، سوود بە ئابووریی عێراق دەگەیێنێت، ئەویش لە رێگەی فرەکردنی سەرچاوەکانی داهاتی وڵات".  چاوەڕوان دەکرێت گرژییەکانی نێوان رووسیا و رۆژئاوا لەسەر پرسی ئۆکراینا ببنە هۆی کەمبوونەوەی بەرهەمهێنانی نەوت. هاوکات شارەزایان پێیانوایە بەهۆی ڤاکسینی کۆرۆنا و تا رادەیەک کۆنتڕۆڵکردنی ڤایرۆسەکە خواست لەسەر بەرهەمهێنانی نەوت بەرزببێتەوە، بەمەش پێشبینی دەکرێت تاوەکو مانگی حوزەیرانی ئەمساڵ نرخی یەک بەرمیل نەوتی خاو بۆ ١٠٠ دۆلار بەرزتر ببێتەوە.  لەگەڵ ئەمەشدا، عێراق خۆی بۆ هەناردەی زیاتری نەوت ئامادە دەکات.   ئەنمار سەیف، گوتەبێژی کۆمپانیای گشتی بەندەرەکانی عێراق دەڵێت: "سەکۆی نوێ دروستدەکەین و لەڕووی سەلامەتی و کۆگاکردنەوە، بەپێی ستانداردی جیهانیی دروستدەکرێن. سەکۆی دیکەش هەن، ئێمە دەستمان بە پێشخستنیان کردووە و سیستەمی سەلامەتی و کۆگاکردنمان بۆ جێگیرکردوون. "   بەگوێرەی پێشبینییەکانی ناوەندی ئیدارەی زانیاریی وزەی ئەمریکا، لە ساڵی ٢٠٢٢ دا، بەرهەمهێنانی نەوت لە جیهاندا، بۆ زیاتر لە ٥.٥ ملیۆن بەرمیل نەوت لە رۆژێکدا بەرزدەبێتەوە.  هەریەکە لە ئەمریکا و رووسیا و وڵاتانی ئەندام لە رێکخراوی ئۆپێک، وڵاتانی سەرەکین لە زیادبوونی رێژەی بەرهەمی رۆژانەی نەوت بەشێوەیەک بەیەکەوە ٨٤ % ـی کۆی گەشەکردنەکە پێکدێنن.   ئەندامانی ئۆپێک پڵەس، کە لە ٢٣ وڵاتی گەورەی بەرهەمهێنەری نەوتی جیهان پێکدێن، رۆژی ٢ی ئەم مانگە کۆبوونەوە و بڕیاریاندا بەردەوامی بە پلانەکەیان بدەن و خستنەڕووی نەوت بۆ مانگی داهاتووش بە بڕی رۆژانە ٤٠٠ هەزار بەرمیل زیاد بکەن.