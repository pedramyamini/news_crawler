جەواد ساداتی نەژاد، وەزیری کشتوکاڵی ئێران، کە رۆژی دووشەممە ١٤ - ٠٢ - ٢٠٢٢ بۆ چارەسەرکردنی کێشەی سێوی پارێزگای ورمێ سەردانی ئەم پارێزگایەی کردبوو، گوتی: "جگە لە پاکستان لەگەڵ هیندستانیش دانوستاندن کراوە و لە هەوڵداین ١٥٠ هەزار تۆن هەناردەی ئەو وڵاتە بکەین".  بەگوتەی جەواد ساداتی نەژاد، حکومەت ٣٣ هەزار تۆن سێوی پارێزگای ورمێشی کڕیوە بۆ ئەوەی بە نرخی گونجاو بۆ نەورۆز بیخاتە بازاڕەوە.  بەپێی راپۆرتی میدیا خۆجێیەکان، سەردانی وەزیری کشتوکاڵ بۆ ورمێ بۆ چارەسەرکردنی کێشەی سێو ئەنجامێکی ئەوتۆی نەبووە و حکومەت هێشتا لە هەوڵدایە تاوەکوو لەڕێی ئاڵوگۆڕی کاڵا بە کاڵاوە ئەو بڕە سێوەی، کە ماوە بیفرۆشێت.  وەزیری کشتوکاڵ گوتوویەتی: لە سەردانی داهاتووی سەرۆککۆمار بۆ پارێزگای ورمێ پلانی رێکوپێکیان بۆ کەرتی کشتوکاڵ هەیە و لەڕێی پێدانی قەرزی بانکی و بانگهێشتی وەبەرهێنەرانەوە کێشەی جووتیاران چارەسەر دەکەن.  پارێزگای ورمێ سەنتەری بەرهەمهێنانی سێوە لە رۆژهەڵاتی کوردستان و ئێران، بەجۆرێک کە ئەمساڵ یەک ملیۆن و ٣٥٠ هەزار تۆن سێو لەو پارێزگایە بەرهەم هاتووە.  محەممەد سادق موعتەمدیان، پارێزگاری ورمێ رۆژی ٠٨ - ٠١ - ٢٠٢٢ گوتبووی: ئەمساڵ تاوەکوو ١٩٥ هەزار تۆن سێویان بە بەهای ٥٣ ملیۆن دۆلار هەناردە کردووە، کە ئەم بڕەش حەوت هێندەی ساڵی رابردوو بووە.  لە ساڵانی رابردوودا سێوی پارێزگای ورمێ بۆ هەرێمی کوردستان، رووسیا، هیندستان، پاکستان، ئەفغانستان و وڵاتانی دیکەش هەناردە دەکرا.   موراد ئاقابالازادە، سەرۆکی یەکێتیی خاوەن ساردخانەکانی پارێزگای ورمێ دەڵێت: "هەناردەی سێوی ئەم پارێزگایە زۆر لەسەرخۆیە و هەر ئەمەش بووەتە هۆی ئەوەی ئەم بەرهەمە لە ساردخانەکاندا وردە وردە خراپ ببێت".  خاوەن باخەکان، سێوەکانیان لە ساردخانەکاندا هەڵدەگرن بۆ ئەوەی بە نرخی گونجاو بیخەنە بازاڕەوە، بەڵام بەگوتەی بەرپرسان نەگەڕانەوەی پارەی هەناردەی سێو بۆ وڵاتانی مەبەست و کێشەکانی لە قوتووکردن و ئۆتۆمبێلی ساردکەرەوە و مانەوەی زۆری بەرهەمەکە لە رێگاکان و سنوورەکان، وایکردووە جووتیارەکان قازانجێکی ئەوتۆ نەکەن.