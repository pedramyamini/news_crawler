ئەندازیار ئەمیر عەبدولخالق، بەڕێوەبەری رێگەوبان لە کۆمپانیای هێمن گرووپ، ئەمڕۆ یەکشەممە ٢٠ - ٠٢ - ٢٠٢٢ بە تۆڕی میدیایی رووداوی راگەیاند: "رەزامەندی وەرگیراوە بۆ جێبەجێکردنی قۆناخی سێیەمی شەقامی ١٥٠ مەتریی شاری هەولێر، بەمنزیکانە گرێبەستی پرۆژەکە لەنێوان سەرۆکایەتیی شارەوانیی هەولێر و كۆمپانیای هێمن گرووپ واژوو دەکرێت، کە لە رێگەی بەحرکەوە دەستپێدەکات بۆ رێگەی خێرای هەولێر - دهۆک".  سەبارەت بە وردەکاریی و تێچووی ئەو بەشەی شەقامەکە، ئەندازیار ئەمیر عەبدولخالق گوتی: "درێژی ئەم بەشەی شەقامەکە ٦.١ کیلۆمەتر دەبێت، تێچووەکەی ٩٦ ملیۆن دۆلارە. دوو چوارڕیان و دوو پرد و پردێکی سووڕانەوەی تێدایە، لەگەڵ ئەندەر پاسێک. ماوەی جێبەجێکردنی پرۆژەکەش ١٨ مانگە".  ئەمڕۆ یەکشەممە وەزارەتی شارەوانی و گەشتوگوزاری حکومەتی هەرێمی کوردستان رایگەیاند: "بە بڕیاری مەسرور بارزانی، سەرۆكی حكوومەتی هەرێمی كوردستان بەشی سێیەمی شەقامی ١٥٠ مەتریی هەولێر تەواو دەكرێت".  سەبارەت بە قۆناخی دووەمی پرۆژەی شەقامی ١٥٠ی هەولێر، کە لە رێگەی شەقڵاوە - هەولێر بۆ کۆیە - هەولێرە و ئێستا کاری تێدا دەکرێت. بەڕێوەبەری رێگەوبان لە کۆمپانیای هێمن گرووپ گوتی: "کارکردن لەو بەشەی شەقامەکە بەردەوامە، نزیکەی ٤٧ % ی کارەکانی تەواو بووە، بەپێی ئەو پلانەی دانراوە لە کۆتایی ئەمساڵ قۆناخی دووەمی پرۆژەکە تەواو دەبێت".  شەقامی ١٥٠ مەتریی هەولێر، یه‌كێكه له ستراتیژیترین پرۆژه‌كانی حكومه‌تی هه‌رێمی كوردستان، درێژی شه‌قامه‌كه ٧٠ كیلۆمه‌تره. هه‌ر ئاراسته‌یه‌كی نزیكه‌ی ٢٠ مه‌تر پانه و پێنج ئۆتۆمبێل دەتوانن به‌ته‌نیشت یه‌كه‌وه له‌سه‌ری رێبکەن، بۆ هه‌ر سایدێكیش شاڕێیه‌كی خزمه‌تگوزاری له ته‌نیشتیدا دروست ده‌كرێت.  لە ٢٦ - ٠٩ - ٢٠١٨ نێچیرڤان بارزانی، سەرۆکوەزیرانی پێشووی حکومەتی هەرێمی کوردستان بەردی بناخەی شەقامی ١٥٠ مەتریی هەولێری دانا. شه‌قامی ١٥٠ مه‌تریی ده‌بێته شه‌شه‌مین و دواهه‌مین شاڕێی بازنه‌یی به‌ده‌وری هه‌ولێر، شه‌قامكی خێرایه و ناحیه‌كانی بنه‌سڵاوه، كه‌سنه‌زان، داره‌توو، به‌حركه، کۆمەڵگەی مه‌لائۆمه‌ر و رێگای گوێڕ و قۆریتان و سه‌ركارێز به‌یه‌كه‌وه ده‌به‌ستێته‌وه.  شه‌قامی بازنه‌یی ١٥٠ مەتریی هه‌ولێر له پێنج قۆناخ پێكدێت. سەرەتای ساڵی رابردوو، قۆناخی یه‌كه‌م به‌ڕووی شۆفێراندا كرایه‌وه، کە رێگه‌ی شه‌قڵاوه تاوەکو رێگه‌ی به‌حركەیە و درێژیییەکەی ١٠ کیلۆمەترە.  ئه‌و به‌شه‌ی ئێستا كاری تێدا ده‌كرێت له شه‌قامێكی سه‌ره‌كی به دوو ئاراسته پێکدێت، كه پانی هه‌ر یه‌كێكیان ٢٠ مه‌ترە و نێوانى هەردوو سایدەکەش (دوورگه‌ی ناوه‌ندی) ٢٠ مه‌تره كه له داهاتوودا ده‌توانرێت سوودی لێ وەربگیردرێت بۆ سەوزکردن و یا فراوانکردنى شه‌قامه‌كه.   له هه‌ردوو لای راست و چه‌پی شه‌قامه‌كه، شه‌قامی خزمه‌تگوزاریی هه‌یه كه پانیی هه‌ر شه‌قامێكیان ٢٣ مه‌تره و دوو سایدیشه. لەم قۆناخەدا چوار پردی سه‌ره‌كی هەن كه دوو پردیان بۆ سووڕانه‌وه‌یه له چوارڕیانی هه‌ولێر كۆیه و دوو پردیشیان بۆ سوڕانه‌وه و گۆڕینی ئاڕاسته‌یه. هەر لەم قۆناخەى پرۆژەکەدا ١٣ ئاوبه‌ری سندووقیی جۆراوجۆر هەن، ئه‌مه جگه له دیواری پاڵپشتیی كۆنكرێتی و ته‌واوی بڕگه‌كانی كه پێویسته له دروستكردنی رێگاکەدا هه‌بێت وه‌ك هێماكان و په‌رژینی خۆپاراستن و سیسته‌می ئاوه‌ڕۆ بۆ ته‌واوی رێگاكه.  بە گوتەی ئەندازیار ئەمیر عەبدولخالق رۆژانه زیاتر لە ٤٠٠ ئامێری جۆراوجۆر كار لە پرۆژەکەدا ده‌كه‌ن ئه‌مه جگه له‌وه‌ی ١١٠٠ كارمه‌ند و كرێكاریشیان هه‌یه، كه رۆژانه به‌رده‌وام بۆ ماوه‌ی ١٢ بۆ ١٤ كاژێر كار ده‌كه‌ن.