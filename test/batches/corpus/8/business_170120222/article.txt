رێکخراوی دژە هەژاریی ئۆکسفام یەکێکە لەو رێکخراوە گرنگانەی کە بەردەوام بەشداریی لە کۆڕبەندی ئابووریی جیهان دەکات کە ئەمساڵ لە جیاتی ئەوەی لە داڤۆس بەڕێوەبچێت، بەشێوازی ڤێرچواڵ بەڕێوەدەچێت.  ئۆکسفام لە راپۆرتی نوێی خۆی کە لەسەر نایەکسانییە لە جیهاندا، باس لە گەورەبوونی مەودای نێوان هەژاران و دەوڵەمەندان دەکات.  رێکخراوی ئۆکسفام داوا لە حکومەتەکان دەکات بۆ یەکجار رێژەی ٩٩ % ـی ئەو داهاتەی کە ١٠ دەوڵەمەندترین کەسی جیهان لە کاتی کەرەنتین دەستیان کەوتووە لێیان بسەندرێت، ئەو داهاتەی کە بەدەست دێت خەرجی دابەشکردنی ڤاکسین بەسەر وڵاتە هەژارەکان بکەن کە لەبەر پەتای کۆرۆنا هەژارتربوون و لە رەوشێکی خراپدا دەژین.   ئۆکسفام دەڵێت پەتاکە بووەتە هەلێک بۆ ئەوەی دەوڵەمەندەکان گیرفانیان زیاتر پڕبکەن. گابرییەلا بۆچەر، بەڕێوەبەری جێبەجێکاری ئۆکسفام لەو بارەیەوە دەڵێت، "پەتاکە وەک کانێک بوو بۆ دەوڵەمەندان. سامانی ١٠ دەوڵەمەندی گەورەی جیهان لە ماوەی ٢ ساڵی رابردوودا دوو هێندە بەرزبووەوە کە بەردەوام لە ١٥ ساڵی رابردوودا لە بەرزبووندابووە. زیادبوونی سامانی دەوڵەمەندەکان کە لەسەرووی کۆمەڵگەن دژ بە ئاڕاستەی ٩٩ % ی دیکەی خەڵکی جیهانە کە بەهۆی پەتای کۆرۆناوە هەژارتربوون. ئەمە رەوشێکە کە بەدڵنیاییەوە ناکرێت بەردەوام بێت. دەبینین دەوڵەمەندەکان گەشت بۆ بۆشایی ئاسمان دەکەن لەکاتێکدا خەڵکانی دیکە بەهۆی پەتاکەوە هەژارتر دەبن. "  لە دوای سەرهەڵدانی پەتای کۆرۆنا سامانی ١٠ دەوڵەمەندی جیهان لە نێوانیشیاندا ئیلۆن مەسک، جێف بێزۆس و بیڵ گەیتس زیاتر لە دوو هێندە بەرزبووەتەوە و گەیشتووەتە ١ ترلیۆن و ٥٠٠ ملیار دۆلار.  رێکخراوی ئۆکسفام داوا لە وڵاتە دەوڵەمەندەکان دەکات کە یاسای مافی پاراستنی بەرهەم بۆ جۆرەکانی ڤاکسین جێبەجێ نەکەن بۆ ئەوەی بکرێت ڤاکسینەکان لە زۆربەی وڵاتەکان بەرهەمبێت بۆ ئەوەی بگاتە دەستی وڵاتە هەژارەکان.  ئۆکسفام رایگەیاندووە لە هەندێ لە وڵاتانی جیهان وەک ئەمریکا و چین بۆ کەمکردنەوەی درزی نێوان هەژاران و دەوڵەمەندان خەریکە باج لەسەر دەوڵەمەندەکان زیاد دەکرێت و جەخت لەوە دەکرێتەوە ئەو نایەکسانییەی کە هەیە دیاردەیەک نییە کە نەکرێت نەگۆڕێت.  گابرییەلا زیاتر روونیدەکاتەوە، " ئەم ئاستە لە نایەکسانی ئەوە نییە کە چارەسەر نەکرێت. هەندێ سیاسەت هەیە کە دەبێت بگیردرێتەبەر. ئەو کاتە کە حکومەتەکان بۆ پاڵپشتیکردنی ئابووری، تریلیۆنەها دۆلارییان خستەناو ئابووریی و بازاڕە داراییەکان، بەهۆی ئەو سیستەمەی ئێستا زۆربەی ئەو پارانە چوونە گیرفانی دەوڵەمەندەکان. بەپێچەوانەوە ٩٩ لەسەدی دیکەی خەڵک هەژارتربوون و ١٦٠ ملیۆن کەسی دیکە کەوتنە خوارەوەی هێڵی هەژارییەوە. ئەمەش بووە هۆکار کە زۆربەی دەستکەوتەکانی پێشتر لە کەمکردنەوەی رێژەی هەژاریی و کەمکردنەوەی نایەکسانی رەگەزی، پاشەکشەیان کرد. لەبەر ئەوەیە دەستێوەردانی راستەوخۆ و بەهێز دەبێت بکرێت. "  رێکخراوی ئۆکسفام جەخت لەوە دەکاتەوە کە دانانی باجی ٩٩ لەسەد لەسەر ١٠ دەوڵەمەندی جیهان دەبێتە هۆکار بۆ کۆکردنەوە ٨٠٠ ملیار دۆلار کە جگە لە دابەشکردنی ڤاکسین بەسەر وڵاتە هەژارەکان، دەکرێت لە بەرنامە کۆمەڵایەتییەکانی دیکە و پرسەکانی پەیوەست بە رووبەڕووبوونەوەی گۆڕانکارییەکانی کەشوهەوا خەرج بکرێت. رێکخراوی ئۆکسفام بەردەوام یەکێک بووە لە ئامادەبووانی کۆڕبەندی ئابووری جیهان و مەبەستیەتی لەرێگەی راپۆرتەکانییەوە هۆشداریی بداتە وڵاتان لەسەر زیادبوونی نایەکسانی و فراوانبوونی درزی نێوان دەوڵەمەندان و هەژاران.  سەرەڕای هەوڵی نەتەوە یەکگرتووەکان و هەندێ لە حکومەتەکان لە چەند دەیەی رابردوودا بۆ کەمکردنەوەی رێژەی هەژاری و پێشخستنی کەرتی پەروەردەو گەشەکردنی کەرتی تەکنۆلۆجیا کە لە چارەسەری کێشەکان یارمەتیدەرە، جیهان بەرەو نایەکسانییەکی گەورەتر لە جاران هەنگاو دەنێت.  راپۆرتی نایەکسانی ٢٠٢٢ی رێکخراوی ئۆکسفام ئەنجامی ٤ ساڵ کاری بێوێنەی رێکخراوەکەیە کە لەلایەن ١٠٠ لێکۆڵەرەوە لە زۆربەی وڵاتانی جیهان ئەنجامدراوە.  راپۆرتەکە کۆمەڵێک داتا و زانیاریی سەرنجڕاکێش لە خۆ دەگرێت. راپۆرتەکەی زانیاریی ئاشکرا دەکات لەسەر داهات و سامانی تاکەکەسەکان لە وڵاتە جیاوازەکاندا. بۆ نموونە باس لەوە دەکات تێکڕای داهاتی کەسێکی پێگەیشتوو لە ساڵی ٢٠٢١ دا ٣٢ هەزار و ٣٨٠ دۆلار بووە، هەروەها تێکڕای سامانی کەسێکی پێگەیشتوو ١٠٢ هەزار ٦٠٠ دۆلار بووە.  بەپێی ئۆکسفام داهاتی تاکە کەسەکان لە وڵاتە جیاجیاکانی جیهان جیاوازییەکی زۆری هەیە. ئۆکسفام دەڵێت ١٠ % ی خەڵکی دەوڵەمەندی جیهان خاوەنی ٥٢ % ی هەموو داهاتی جیهانن. ئەمە لەکاتێکدایە نیوە هەژارەکەی دیکەی جیهان تەنیا ٨ % ی داهاتی جیهانیان هەیە.  لەکاتێکدا لە نێوان ١٠ % ی دەوڵەمەندەکانی جیهان داهاتی تاکەکەسی لە ساڵی ٢٠٢١ دا ١٢٢ هەزار و ١٠٠ دۆلار بووە کەچی داهاتی تاکێک لە نیوە هەژارەکەی جیهان لەو ساڵەدا تەنیا ٣ هەزار و ٩٢٠ دۆلار بووە.  لە رووی سامانیشەوە ١٠ % ـی دەوڵەمەندەکەی جیهان ٧٦ % ی سامانی جیهانیان هەیە و نیوە هەژارەکەی جیهانیش تەنیا خاوەنی ٢ % ی سامانی جیهانن.