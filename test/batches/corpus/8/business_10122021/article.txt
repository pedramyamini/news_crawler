هەرچەندە رۆژی پێنجشەممە نرخی نەوت بەرزبووەوە و گەیشتە سەرووی ٧٦ دۆلار، بەڵام سەرلەبەیانی رۆژی هەینی ١٠ - ١٢ - ٢٠٢١ جارێکی دیکە نرخی نەوت دابەزی و ئێستا هەر بەرمیلێک نەوتی برێنت بە ٧٤ دۆلار و ٣٧ سەنت مامەڵەی پێوەدەکرێت.  هەروەها نرخی نەوتی سووکی تەکساس بە ٧٠ دۆلار و ٩٧ سەنت مامەڵەی پێوەدەکرێت. نرخەکانی نەوت هەفتەی رابردوو لەبەر نیگەرانیی ئەوەی کە ڤاکسینەکانی دژە ڤایرۆسی کۆرۆنا کاریگەر نەبن بەرامبەر بە گۆڕاوی ئۆمیکرۆن و هەروەها ترس لە راگەیاندنی قەدەخەی هاتووچۆی گشتی لە وڵاتانی جیهان بە رێژەیەکی بەرچاو دابەزین. دابەزینەکە بەشێوەیەک بوو کە لە ماوەی یەک هەفتەدا ١٠ دۆلار لە نرخەکەی لەدەستدا.  لە ناوەڕاستی ئەم هەفتەیە هەواڵەکان لەبارەی کەمیی مەترسیی ئۆمیکرۆن بوونە هۆی بەرزبوونەوەی نرخی نەوت، بەرمیلێک نەوتی برێنت رۆژی پێنجشەممە بۆ زیاتر لە ٧٦ دۆلار بەرزبووەوە و بەمەش نرخی نەوت گەڕایەوە ئاستی سێ هەفتە لەمەوبەر ئەوەش دوای ئەوەی کە دکتۆر ئەنتۆنی فاوچی، راوێژکاری سەرۆکی ئەمریکا بۆ نەخۆشییە گوازراوەکان گوتی، ئۆمیکرۆن لە گۆڕاوی دەلتا سووکترە.  لە بازاڕی ئاڵوگۆڕی دراوەکانیش بەهای دۆلار بەرامبەر یۆرۆ کەمێک بەرزبووەتەوە و هەر یۆرۆیەک بە یەک دۆلار و ١٢٩ سەنت مامەڵەی پێوە دەکرێت.  بەهای لیرەش بەراورد بە دوێنی پێنجشەممە زیاتر دابەزی و هەر دۆلارێک بە ١٣.٧٩ لیرە مامەڵەی پێوە دەکرێت.  بەهای تمەنیش بەرامبەر دۆلار لەکاتی داخستنی بازاڕ لە ئێوارەی رۆژی پێنجشەممە وەک خۆی ماوەتەوە و ئێستا هەر دۆلارێکی ئەمریکی بە ٣٠ هەزار و ٨٠٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار - دینار  USD / IQD ١٤٨.٣٠٠ یۆرۆ - دۆلار ١.١٢٩ EUR / USD  پاوەند - دۆلار ١.٣٢٢ GBP / USD  دۆلار - یەن ١١٣.٥٤٣ USD / JPY  دۆلار - لیرە ١٣.٧٩ USD / TRY  دۆلار - ریاڵ (تمەن) ٣٠٨٠٠ USD / IRR  بەهای زێڕ بەراورد بە رۆژی پێنجشەممە کە هەر ئۆنسەیەکی ١٧٨٤ دۆلار بوو، دابەزیوە و سەرلەبەیانی رۆژی هەینی هەر ئۆنسەیەک زێڕ بە ١٧٧٩ دۆلار مامەڵەی پێوەدەکرێت.   هۆکاری سەرەکیی دابەزینی نرخی زێڕ بۆ کەمبوونەوەی نیگەرانییەکانە لەسەر تەشەنەکردنی گۆڕاوی ئۆمیکرۆن و بەرزبوونەوەی بەهای دۆلار.   هەرچەندە بەهای دۆلار بەراورد بە دراوەکانی دیکە لە ناوەڕاستی هەفتە بە رێژەیەکی کەم دابەزی، بەڵام بە گشتی بەهای دۆلار ئاستە بەرزەکەی خۆی پاراستووە و پێنوێنی دۆلار ئێستا لە سەرووی ٩٦ ـەوە مامەڵەی پێوەدەکرێت کە بووەتە هۆکاری ئەوەی کڕینی زێڕ گرانتر بێت.  هەرچەندە رێژەی هەڵاوسان لە ئاستی جیهاندا بە رێژەیەکی بەرچاو بەرزبووەتەوە، بەڵام بانکە ناوەندییەکان ناوێرن بەخێرایی بۆ کۆنترۆڵکردنی رێژەی هەڵاوسان سوودی بانکی بەرزبکەنەوە، چونکە دەترسن بەرزکردنەوەی سوودی بانکی ببێتە هۆکار بۆ خاوبوونەوەی ئەو بووژانەوە ئابوورییە کە لە وڵاتانی جیهاندا بەردەوامە و ئەوەش یەکێکی دیکەیە لە هۆکارەکانی دابەزینی نرخی زێڕ.   هەروەها نرخی زیویش لە بازاڕەکانی جیهان بە سەرووی ٢٢ دۆلارەوە مامەڵەی پێوەدەکرێت.