حەسەن تەمیمی، وەزیری تەندروستی و ژینگەی عێراق لە لێدوانێکی رۆژنامەوانیدا رایگەیاند "دوای پەسندکردنی، پێکوتەی ڤایرۆسی کۆرۆنا لەلایەن رێکخراوی تەندروستیی جیهانییەوە، بەشی ٢٠ % ی دانیشتووانی عێراق لەو پێکوتە دەگاتە وڵات، کە دەکاتە نزیکەی ١٠ ملیۆن پێکوتەی ڤایرۆسی کۆرۆنا".  وەزیری تەندروستی و ژینگەی عێراق راشیگەیاند "لەگەڵ گەیشتنی، پێکوتەکە دابەشدەکرێت بەسەر کەسانی بەتەمەن و کارمەندانی هێزەکانی ئاسایش، بەڵام ئەو کەسانەی کە هەڵگری ڤایرۆسی کۆرۆنان و هیچ ئاماژەیەکی نەخۆشییان نییە، سەرچاوەی مەترسیی راستەقینەن".  ئەحمەد مەلا تەڵاڵ، گوتەبێژی سەرۆکوەزیرانی عێراق، رۆژی سێشەممە ٢٢ی ئەیلوول، لە کۆنگرەی رۆژنامەڤانیی هەفتانەیدا رایگەیاند " ٨٠ % ی تووشبووانی ڤایرۆسی کۆرۆنا لە عێراق چاکبوونەتەوە، رێژەی مردنی تووشبووانیش بۆ ٢.٧ % دابەزیوە".  تاوەکو ئێستا ٣٢٧ هەزار و ٥٨٠ کەس لە عێراق و هەرێمی کوردستان تووشی ڤایرۆسی کۆرۆنا بوون، ٢٦١ هەزار و ٧٥٧ کەس لەو تووشبووانە چاکبوونەتەوە و هەشت هەزار و ٦٨٢ تووشبووی ڤایرۆسەکەش گیانیان لەدەستداوە.