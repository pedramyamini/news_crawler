هەرچەندە پێش یەکەم رۆژی نەورۆز لە پارێزگاکانی هەولێر و دهۆک پێدانی مووچەی مانگی دوو کۆتاییهات، بەڵام هێشتا بەشێک لە مووچەخۆرانی سلێمانی مووچەیان وەرنەگرتووە، ئەوەش بەهۆی ئەوەی "پارە لە بانکدا نییە".  ئەمڕۆ یەکشەممە، بەپێی ئەو زانیارییانەی دەست تۆڕی میدیایی رووداو کەوتوون، ٢٠٠ ملیار دینار لە بەغداوە بۆ هەرێمی کوردستان نێردراوە بۆ تەواوکردنی مووچەی مانگی شوبات.  رۆژی شەممە ٢٦ - ٣ - ٢٠٢٢، فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی، بە تۆڕی میدیایی رووداوی گوت، "لە سلێمانی مووچەی مانگی شوباتمان وەرنەگرتووە و ناشزانین کەی وەریدەگرین".  رۆژی ١٧ - ٠٣ - ٢٠٢٢ وەزارەتی دارایی هەرێمی کوردستان رایگەیاند، پێش جەژنی نەورۆز مووچەی سەرجەم فەرمانبەران دابەشدەکرێت کە لە رۆژی هەینی ١٨ - ٠٣ - ٢٠٢٢ تاوەکو رۆژی یەکشەممە ٢٠ - ٠٣ - ٢٠٢٢ دەبێت و سەرجەم فەرمانبەران مووچە وەردەگرن.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.