د. عەبدولڕەحمان مەشهەدانی، شارەزای ئابووری دەڵێت، "سەقامگیریی سیاسی، کاریگەریی زۆری بۆسەر سەقامگیریی ئابووری دەبێت، دواکەوتنی پێکهێنانی حکومەت یاخود نەبوونی یەکێک لە وەزیرەکانی ناوخۆ، بەرگری، بازرگانی و دارایی بە هەمان شێوە کاریگەری بۆسەر سەقامگیریی ئابووری دەبێت. پێکهێنانی حکومەت هەنگاوێکی ئەرێنییە لەگەڵ نەهیشتنی ململانێی نێوان لایەنە سیاسییەکان، کە ئەمانە کاریگەریی گەورەیان بۆسەر ئابووریی عێراق دەبێت لە راکێشانی وەبەرهێنانی بیانی. ئێمە زۆر پێویستمان بە وەبەرهێنانی بیانییە. بانکی نێودەوڵەتی مەزەندەی کردووە ئاوەدانکردن و بنیادنانی ژێرخانی ناوچە جیاوازەکانی عێراق پێویستی بە ٨٨ ملیار دۆلار بێت، بەڵام رەنگە پێویستمان بە زۆر زیاتر لەم ژمارەیە بێت".  لەڕووی ئابوورییەوە، زۆربەی یاساکانی عێراق کۆنن و لەگەڵ پێشکەوتنی خێرای جیهان یەکناگرێتەوە، بۆیە پێویستیان بە هەموارکردن و دەرکردنی یاسای نوێی ئابوورییە، بە شێوەیەک کە لەگەڵ پێویستییەکانی سەردەم هەڵبکەن.  مستەفا کازم، ئابووریناس دەڵێت، "ئابووری لە هەموو وڵاتانی جیهان لەسەر هێڵێک دەڕوات و پەیوەندیی بە دەوڵەتەوە نییە، بەڵام لای ئێمە وانییە، خەڵک برسین، ئەگەر دەوڵەت نەبێت ئەمە بۆچی؟ چونکە ئێمە یاسامان نییە ئەمانە دیاری بکات،  هیوادارین ئەو حکومەتە یاسامان بۆ دەربکات، کە شێوەی ئابووریمان روون بێت و ئەنجامی سیاسییەکان هەرچییەک بن لە دەرەوەی ئابووریی عێراق بێت. ئەو ئەقڵانەی لە حکومەتەوە نزیکن نایانەوێت هانی پەرەپێدانی ئابووری بدەن، بەڵکو دەیانەوێت ئابووری هەر بە ناوەندیی بمێنێتەوە، ئەمەش هەڵەیەکی گەورەیە، پێویستمان بە ئابوورییەکی گونجاو و نوێیە".  عێراق، یەکێک لەو وڵاتانەی سەرچاوەی داهاتەکانی تاکلایە و فرە داهات نییە، بە شێوەیەک لە دوایین یاسای بودجەی پەسندکراوی ساڵی ٢٠٢١ دا ٩٧ % ی داهاتی وڵات لە نەوت سەرچاوەی گرتووە. هەروەها عێراق وڵاتێکی هاوردەکارە نەک هەناردەکار، نزیکەی ٩٩ % ی هەناردەکردنیشی هەر نەوتە.