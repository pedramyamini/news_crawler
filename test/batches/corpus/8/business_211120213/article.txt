نەبەز عەبدولحەمید، قایمقامی هەولێر بە رادیۆی رووداوی راگەیاند: "حکومەتی هەرێمی کوردستان هەوڵ دەدات نرخی بەنزین کەم بکاتەوە و ئێستا کار لەسەر پلانی کەمکردنەوەی نرخی بەنزین دەکرێت. شۆفێرانی تەکسی لە هەولێریش بەنزینخانەی یاسەمینیان بۆ تەرخان کراوە کە دەتوانن بەو نرخەی دیاری کراوە بەنزین بکڕن. "  ئێستا وەرزی سەرمایە و هێشتا نەوتی سپیی ماڵان لە شارەکان دابەش نەکراوە، ئەوە لە کاتێکدایە کە نرخی بەرمیلێک نەوتی سپی گەیشتووەتە نزیکەی ١٨٠ هەزار دینار.  قایمقامی هەولێر گوتی: "ئەوەی راگەیێندراوە ئەوەیە کە دەبێت ئەمساڵ هەموو خێزانێک لە رێگەی بریکارەکانی خۆراکەوە بەرمیلێک نەوتی پێبدرێت. ئێستا دەستی پێکردووە و هیوادارین بگاتە ناوەندی شارەکانیش کە شەش ساڵە لە ناوەندی شاری هەولێر دابەش نەکراوە. "  لەسەر شەقامەکانی هەولێردا ژمارەیەکی زۆر لە کاسبکار دەبینرێن کە ئۆتۆمبێل یان عەرەبانەیان راگرتووە و لە شەقامەکاندا بوونەتە هۆی دروستکردنی جەنجاڵی.  نەبەز عەبدولحەمید گوتی: "هەڵمەتەکانمان بۆ نەهێشتنی زیادەڕۆیی سەر شەقامەکان هەر بەردەوامن، بە تایبەتی ئەو کاسبکارانەی شەقامەکانیان گرتوون. "  لە چەند رۆژی رابردوودا لە هەولیر لە دوو رووداوی شەڕدا لە سێ کەس کوژران کە یەکێکیان لەسەر راگرتنی ئۆتۆمبێل بوو و ئەوی دیکەیشیان لەنێوان دوو کاسبکاری عەرەبانچیدا بوو.  قایمقامی هەولێر ئاشکرای کرد کە بەپێی ئامارەکانی بەردەستیان رۆژانە لەناو شاری هەولێردا شەڕ لەنێوان کاسبکاراندا روودەدات، بەڵام هێزەکانی پۆلیس کۆنترۆڵیان دەکەن کە ئەوانە راناگەیێندرێن.