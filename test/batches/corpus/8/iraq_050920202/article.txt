عەلی سالم، خاوەن موەلیدە دەڵێت "چوار کاژێر موەلیدە کاردەکات، دوو کاژێر کارەبای نیشتمانی، جاری وا ھەیە لەلایەن خەڵکەوە کابینەی کارەبا دەسوتێنرێت، دەبێت ئەوکات موەلیدە بەردەوام کاربکات".  عیماد سەعد، دانیشتووی گەڕەکی شەعب دەڵێت "لەبەر گەرما دانیشتووین، کارەبا نییە، موەلیدە ئەمپێری بە ١٠ ھەزار دینارە، خەڵک ھیچ کار و کەسابەتی نییە، ئەمە ١٦ ساڵە کارەبایان چاکنەکرد".  وەزارەتی کارەبای عێراق ھۆکاری کەمیی کارەبا لە بەغدا بۆ تێکچوونی بەشێک لە وێستگەکان و خانووە زیادەڕۆکان دەگەڕێنێتەوە.  ئەحمەد موسا، گوتەبێژی وەزارەتی کارەبای عێراق دەڵێت "سەبارەت بە ئێمە، لەم وەرزە کاژێرەکانی کارەبا پاشەکەشی کردووە لەبەر چەند ھۆکارێک. یەکەم تێکچوونی رەوشی ئابووری و تەندروستی کە رێگر بوون لە پەسندکردنی بودجە، وەزارەتی کارەباش ھیچ پارەیەکی وەرنەگرتووە، چونکە بودجە پەسند نەکراوە، بۆیە نەمانتوانی کارەکانی چاککردنەوە تەواوبکەین و باری گرانی تۆڕەکانی گواستنەوەی کارەبا سووک بکەین".  گەندەڵی لە کەرتی کارەبا و بەھەدەردانی پارە وایکردووە بەشێک لە لایەنە سیاسییەکان داوای لێپێچینەوە لە وەزیرانی پێشووی کارەبا بکەن، کە ھەریەک لە محسن شلاش، کەریم وەحید، رەعد شەلال، کەریم عەفتان، قاسم فەھداوی و لوئەی خەتیب دەگرێتەوە، لەگەڵ حسێن شەھرستانی و سامر غەزبان، جێگرانی سەرۆکوەزیران بۆ کاروباری وزە.  بەپێی ستانداردی نێودەوڵەتی ھەر ملیارێک دۆلار ١٠٠٠ مێگاوات کارەبا بەرھەمدەھێنێت، کەچی لە عێراق لە کۆی ٥٠ ملیار دۆلار کە بۆ وەزارەتی کارەبا خەرجکراوە، تەنها خاوەنی ١٨ ھەزار مێگاوات کارەبایە، بۆیە نزیکەی ١٠٠ پەرلەمانتار واژۆیان کۆکردووەتەوە بۆئەوەی وەزیرانی کارەبا بانگهێشتی پەرلەمان بکەن بۆ لێپێچینەوە.