کریستین لامبرێکت، وەزیری بەرگریی ئەڵمانیا رایگەیاند، وڵاتانی ئەوروپی دەبێت کۆتایی بە هاوردەکردنی گازی رووسیا بهێنن و ئەڵمانیا ئەم جارە لاری نابێت لە قەدەخەکردنی هاوردەکردنی گازی رووسیا.  ئەڵمانیا یەکێک لەو وڵاتە ئەوروپییانە بوو کە بەهۆی گرێدراوی بە گازی رووسیا رازی بە قەدەخەکردنی هاوردەکردنی گازی رووسیا نەبووە، بەڵام دوای کشانەوەی هێزەکانی رووسیا لە نزیک کیێڤ و تۆمەتبارکردنی هێزەکانی رووسیا بە ئەنجامدانی "تاوانی جەنگ"، کۆدەنگی لە نێوان وڵاتانی ئەوروپی دروستبووە بۆ کۆتاییهێنان بە هاوردەکردنی گازی رووسیا.  لەلایەکی دیکەوە لویجی دی مایۆ، وەزیری دەرەوەی ئیتاڵیا رایگەیاند، کردەوەکانی سوپای رووسیا لە شاری بووچا لە نزیک کیێڤ دوای کشانەوەیان و ئەو "تاوانانەی" کە ئەنجامیانداوە وایکردووە کە وڵاتانی ئەوروپی بیر لە دووبارە سزادانی رووسیا بکەنەوە.