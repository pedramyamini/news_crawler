٢٢ ى ئایارى، ٢٠٢٢ وەزارەتى نەوتى عێراق، لە راگەیێندراوێکدا ئاماژەى بەوەداوە، کە ئیحسان عەبدولجەبار، وەزیرى نەوتى عێراق لەگەڵ عەلى رەزا گونای، باڵیۆزى تورکیا لە بەغدا کۆبووەتەوە.  لە راگەیێندراوەکەدا هاتووە: "لەو کۆبوونەوەیەدا وەزیرى نەوت جەختی لە گرنگیى پەرەپێدانى پەیوەندییە دووقۆڵییەکانیان کردووە لەگەڵ تورکیا لە کارکردن بۆ زیادکردنى تواناى هەناردەى نەوت لەرێگەى بەندەرى جەیهانى تورکیاوە دوای چارەسەرکردنى ئاڵنگارییە یاساییەکانى ئێستا بەگوێرەى رێکارەکان کە بەرژەوەندیی عێراق بهێنێتەدى، ئەوەش لەرێگەى پڕۆژە و رێککەوتنى نوێوە".  بەگوێرەى رایگەیێندراوەکە، وەزیرى نەوتى عێراق و باڵیۆزى تورکیا تاوتوێی دوایین پێشهاتەکانى جێبەجێکردنى بڕیارى دادگەى باڵاى فیدراڵیی عێراقیان کردووە کە لە ١٥ ى شوباتى ٢٠٢٢ دەریکرد و تیایدا ئاماژە بە هەڵوەشاندنەوەى یاساى نەوت و گازى هەرێمى کوردستان و رادەستکردنى نەوت کراوە بە حکومەتى فیدراڵى.