دیمیتری پیسکۆڤ، گوتەبێژی کرێملن رایگەیاند، "پێویستیی ئەو شێوازە نوێیەی مامەڵە بە روبڵ بەهۆی ئەو هەنگاوە نەیارییانەوە بوو کە وڵاتانی نەیار لە سێکتەرەکانی ئابووری و دارایی دژمان گرتیانەبەر. "  سەرۆکوەزیرانی پۆڵەندا و بولگاریا لەبارەی بڕیارەکەی رووسیاوە هەڵوێستی خۆیان راگەیاند. ماتیۆز مۆراویێکی، سەرۆکوەزیرانی پۆڵەندا رایگەیاند، "ئێمە لە هەموو روویەکەوە سەربەخۆین لە گازی رووسیا. داوا لە هاوبەشانمان لە یەکێتیی ئەوروپاش دەکەم نەک هەر ملکەچ نەکەن بۆ داواکاریی رووسیا بۆ مامەڵەکردن بە روبڵ، بەڵکو باجی گومرگیش بخەنە سەر نەوت و گازی رووسیا تاوەکو رووسیا نەتوانێت بە ئاسانی بگاتە بازاڕی نوێ. داوای سەپاندنی سزاش دەکەین لە تۆڵەی ئەو کارە تاوەکو بودجەی رووسیا ئەوپەڕی زیانی پێبگات. "  هەروەها کیریل پێتکۆڤ، سەرۆکوەزیرانی بولگاریا رایگەیاندووە، "ئەو یارییەی کە کەسێک پێمان بڵێت چی بکەین، گێچەڵمان پێبکات و هەوڵبدات شەڕمان پێبفرۆشێت، کۆتاییهات. "  پۆڵەندا رۆژانە چوار ملیار و ٥٠٠ ملیۆن مەتر سێجا گاز بەرهەم دەهێنێت و  دەڵێت، "کۆگاکانی گازی وڵاتەکە ٧٦ % گازیان تێدایە. " راوێژکارێکی وزەش دەڵێت، کاریگەریی بڕیارەکە لەسەر بولگاریا سەخت دەبێت.  تێری برۆس، شرۆڤەکاری سەربەخۆی وزە ئەوەی خستووەتەڕوو، "بولگاریا ٨٠ % ی گازەکەی لە رووسیاوەیە و کۆگاکەی زۆر پڕ نییە، بۆیە رووبەڕووی لێکەوتەی زۆر دەبێتەوە. "  یەکێتیی ئەوروپا بێ وەڵام نەبوو، ئۆرسۆلا ڤۆن دێرلاین، سەرۆکی کۆمیسیۆنی ئەوروپا هەنگاوەکە بە شکستی رووسیا لێکدەداتەوە و دەڵێت، "سەردەمی وزەی بەردینی رووسیا لە ئەوروپا بەسەردەچێت و ئێستا ئەوروپا لە پرسی وزەدا بەرەو پێشەوە هەنگاو دەنێت. "  لەدوای هێرشی رووسیا بۆسەر ئۆکراینا، گازی سرووشتی رووسیا تاکە سێکتەرە یەکێتیی ئەوروپا نەیویستووە مامەڵەی لەگەڵدا بکات؛ بۆیە هەنگاوەکەی رووسیا ترسی گەورەی دروستکردووە.  ساڵی ٢٠٢١، رووسیا ٤٥ % ی گازی یەکێتیی ئەوروپای دابینکردووە، لەو ساڵەدا رووسیا زیاتر لە ١٤٠ ملیار مەتر سێجا گازی هەناردەی یەکێتییەکە کردووە.