ئاژەڵداران دەڵێن، ئاوا بڕوات کەرتی ئاژەڵداری لە هەرێمی کوردستان بەرەو داڕمان دەچێت و کەم کەس دەتوانێت ئاژەڵی گۆشت و شیر بەخێو بکات. هۆکارەکەشی بۆ وشکەساڵی و قۆرخکردنی بازاڕ بە دەست چەند کۆمپانیایەکەوە دەگێڕنەوە.   رووداو پرسەکەی بردووەتە وەزارەتی کشتوکاڵ و بڕیار دەدەن باجی گومرگی لە سەر ئالیک لابدەن.  پەنجا کیلۆی ئالیک لە ماوەی مانگێکدا لە ١٥ هەزار دینارەوە نرخەکەی بووەتە ٣٥ هەزار دینار. هەر جوانەگایەک رۆژانە ٢٠ بۆ ٣٠ کیلۆ ئالیک دەخوات. بەرزبوونەوەی نرخی ئالیکی ئاژەڵی بەو خێراییە و مانەوەی نرخی گۆشت بەجێگیری کاسبکارانی ئەم کەرتەی تووشی زیانی ماڵی کردووەتەوە.  ئەیوب ئیبراهیم، ئاژەڵدار دەڵێت "نرخی تەواوی جۆرەکانی ئالیک لە دووبەرابەر زیاتر بەرزبوونەتەوە ئاوا بڕوات کەس ناتوانێت ئاژەڵ بەخێو بکات لە کاتێکدا نرخی ئاژەڵ وەک خۆی ماوەتەوە، نرخ گۆڕانکاریی بەسەر دانێت دەبێت تەنها ئاژەڵی بەڕازیل و رۆمانی بکوژرێنەوە لە کوردستان. "  لە بازاڕەکانی باشووری کوردستان جگە لە کا هەموو پێکهاتەکانی دیکەی ئالیکی ئاژەڵی هاوردەکراون، رۆژانە نرخیان لە بەرز بوونەوەدایە.  سۆران نووری، فرۆشیاری ئالیک دەڵێت "هۆکاری یەکەم کەم بارانی و نەبوونی لەوەڕگایە، هۆکاری دووەمیش دوو سێ کۆمپانیا بازاڕیان داگیرکردووە و بە کەیفی خۆیان نرخ دیاریدەکەن و حکومەتیش چاودێریان ناکات. "  یەک تۆن ئالیکی ئاژەڵی لە ٣٠٠ هەزارەوە بووەتە ٧٠٠ هەزار دینار  یەک تۆن جۆ لە ٢٨٠ هەزار بووەتە ٦٠٠ هەزار دینار  تۆنی گەنم لە ٣٥٠ هەزار بووەتە ٧٣٠ هەزار دینار  یەک تۆن ئارد لە ٢٨٠ هەزار بووەتە ٦١٠ هەزار دینار  یەک فەردە کا لە ١٥٠٠ دینار بووەتە ٥٠٠٠ هەزار دینار  وەزارەتی کشتوکاڵ دەڵێت، تەواوی پێکهاتە سەرەکییەکانی پیشەسازیی ئالیکی ئاژەڵی لە بۆڕسەی جیهانی نرخیان بەرزبووەتەوە، بە چەند رێکارێک دەیانهەوێت نرخی ئالیک دابەزێننەوە.  حوسێن حەمە کەریم، بەڕێوەبەری گشتی لە وەزارەتی کشتوکاڵ و سەرچاوەکانی ئاو دەڵێت "چەند بڕیارێکی گرنگمان لەو بارەیەوە داون لێخۆشبوونی گومرگی بۆ ئەو پێکهاتانەی دەچنە پیشەسازی ئالیکەوە، هەروەها گەنم و جۆ و ئەو پێکهاتانەش بەبێ باجی گومرگی بێن بۆ ئەوەی بتوانین نرخ دابەزێنینەوە. "  بەهۆی وشکەساڵی و کەمی باران و نەبوونی لەوەڕگا، ئەو ئاژەڵە ماڵیانەی لە دەرەوەی کێڵگە داخراوەکان بەخێو دەکرێن ئەمساڵ بێ لەوەڕن و وەک دابەستە دەبێت ئالیکیان پێبدرێت.