کازمی کۆتایی هەفتەی رابردوو لە یەکەم سەردانیدا بۆ ئەمریکا، گەیشتە واشنتن و شەوی پێنجشەممە لەگەڵ دۆناڵد ترەمپ، سەرۆکی ئەمریکادا کۆبووەوە. بەرلەویش وەزیرانی دەرەوەی ئەمریکا و عێراق کۆبوونەوە.  سەردانەکەی کازمی بۆ واشنتن، کۆمەڵێک لێکتێگەیشتنی لەگەڵ بەرپرسەکانی ئەمریکادا لێبەرهەمهات. بێگومان ئەمانە لە کاتێکدان کە پێدەچێ بەرپرسە ئێرانییەکان، بە سەردانەکە و ئاستی گفتوگۆکانی نێوان هەردوولا دڵخۆش نەبن. سەرچاوەکان دەڵێن لەدەستوپێخستنی میلیشیا پشتگیریکراوەکانی ئێران لە عێراقدا، لە سەرەوەی داواکاریی بەرپرسە ئەمریکییەکان بووە، پێدەچێت کازمیش بەڵێنی بەرچاوی دابێت بۆ بڕینی دەستی ئەو میلیشیایانە.  ناڕەحەتیی ئێران و گومان هەبوون لە وردەکاری دانوستاندنەکانی کازمی لەگەڵ بەرپرسە ئەمریکییەکان، لە هەڵمەتی گەورەی میلیشیاکاندا رەنگیدایەوە کە تێیدا لە بەسڕە و بەغدا چەندین چالاکڤانی خۆپێشاندانەکان کرانە ئامانج، ئەمەش وەک پەرچەکردارێک بەرامبەر داوای ئەمریکا، خۆپێشاندەرەکان و ویستی حکومەتەکەی کازمی بۆ چەکداماڵین لەو میلیشیایانە.  بەسرە و بەغدا چەندین کردەوەی تیرۆریستییان بەخۆوە بینی، لە نێویاندا کوشتنی ریهام یەعقوب، چالاکڤانی بەسڕەیی لە نێو ئۆتۆمبێلەکەیدا کە لە ناوەڕاستی بەسڕەدا کوژرا. میدیاکانی ئێران پێشتر دکتۆر ریهامیان بە ' بەکرێگیراوی ئەمریکا ' ناوبردبوو.  لە کاتی سەردانەکەی کازمیدا بۆ واشنتن، پێنج کۆمپانیای گەورەی ئەمریکی بەبڕی ٨ ملیار دۆلار، ژمارەیەک گرێبەستی گەڕان و دەرهێنانی نەوت و کارەبایان لەگەڵ حکومەتی عێراقدا واژۆکرد.   گرێبەستەکان پەیوەندییان بەگەڕان و دەرهێنانی نەوت و غاز و بەرهەمهێنانی کارەباوە هەیە. لە کاتێکدا عێراق چەندین ساڵە بەتایبەت لە دۆسێی غاز و کارەبادا پشت بە ئێران دەبەستێت.  ئەوەی لەبارەی پاشەکشەی هێزەکانی ئەمریکا لە عێراق لە نێوان هەردوولادا رێککەوتنی لەسەر کراوە، بریتییە لە پاشەکشەی هێزەکان لە ماوەی سێ ساڵی داهاتوودا، کە دواتر لیژنەی تەکنیکی بۆ دروستدەکرێت، لەپێناو بەدواداچوون بۆ دۆسیەی پاشەکشەکە و چۆنیەتی ئەنجامدانی.  بەشێکی دیکەی رێککەوتنی کازمی و بەرپرسە ئەمریکییەکان، گەڕانەوەی پرۆگرامی ئاژانسی گەشەپێدانی ئەمریکا "یو ئێس ئاید"ی بۆ عێراق لێکەوتەوە. ئەمە جیا لەوەی وەزارەتی دەرەوەی ئەمریکا ئاشکرایکرد، وڵاتەکەی بڕی ٢٠٤ ملیۆن دۆلاری دیکە، هاوکاری بۆ عێراق تەرخاندەکات.  کازمی لە دوای کۆبوونەوەی لەگەڵ ترەمپ، ئاشکرایکرد چاوپێکەوتنەکەی لەگەڵ سەرۆکی ئەمریکادا گرنگ و سەرکەوتوو بووە. ئەو گوتی ئەوە یەکەمجارە ببینێت "هەڵوێستی روون و لەبەرچاوگیراوی حکومەتی عێراق، لەلایەن ئەمریکاوە". روونیکردەوە چاوپێکەوتنەکە "هەڵسەنگاندنی بۆ بوونی ئەمریکا لە عێراق کردووە"، ئاشکرایکرد کە ترەمپ پێیگوتووە هێزەکانی ئەمریکا لە ماوەی سێ ساڵدا لە عێراق دەکشێنەوە. ئاماژەی بەوەدا کە بەغدا هەلی سوودوەرگرتن لە هاوبەشی لەگەڵ ئەمریکا لەبەردەستدایە، کە پەیوەندییەکی نوێ لەسەر بنەمای هاوبەش بەرهەمدەهێنێت.  ئەم لێدوانانەی کازمی بەجۆرێک لە گومانەوە لای لایەنە جیاوازەکانی عێراق، بەتایبەت ئەوانەی داوای پاشەکشەی خێرای ئەمریکا دەکەن، وەرگیرا. دوو ئەندام پەرلەمانی عێراق لە هاوپەیمانیی فەتح، کە دیارترین هێزی سیاسی سەربازیی لایەنگری ئێرانە، دەڵێن کە یەکەم مەرجی رەزامەندبوون لەسەر متمانەدان بە کازمی، بەرلە دەستبەکاربوونی وەک سەرۆکوەزیرانی عێراق، بریتیبوو لە دەرکردنی هێزەکانی ئەمریکا لە عێراقدا.   ئەوان پێیانوایە سەردانەکە، ئەو ئامانجەی بەدینەهێناوە. ئەندام پەرلەمانەکان بە ماڵپەری "عەرەبی جەدید"یان گوتووە کە لە دوو رۆژی داهاتوودا، دیارترین هێزەکانی دژ بە مانەوەی هێزەکانی ئەمریکا لە عێراق کە پێکهاتوون، لە ' فەتح ' بەسەرۆکایەتی هادی عامری، ' دەوڵەتی یاسا ' بەسەرۆکایەتی نوری مالیکی، کۆدەبنەوە بۆ هەڵسەنگاندنی سەردانەکە و ئەوەی کازمی ناویناوە لێکتێگەیشتن لەگەڵ ئەمریکادا.  یەکێک لەو سەرچاوانە، ئاشکرایکردووە کە ئێرانییەکان "نائاسوودەن" بە ئەنجامەکانی سەردانەکە و پێیانوایە ئەوەی رێککەوتنی لەسەرکراوە "لەوە زیاترە کە ئاشکرا کراوە". باسیان لەوەشکردووە کە سەردانی ئیرەج مەسجدی، باڵیۆزی ئێران لە عێراق، بۆ لای کەسایەتییەکی دیاری سیاسی (کە بەهاوپەیمانی ئێران دادەنرێت) لە بەغدای پایتەخت، بۆ قسەکردن بووە لەسەر سەردانەکەی کازمی بۆ واشنتن.  ئاژانسی هەواڵی ' فارس ' ی ئێرانی، راگەیێنراوێکی بەناوی "گرووپەکانی بەرهەڵستکاری عێراق" بڵاوکردەوە کە تێیدا ئەو گرووپانە، هەڕەشەی کردەی سەربازی دەکەن، ئەگەر ئەمریکا هێزەکانی لە عێراق نەکێشێتەوە. ئەمەش چەند کاژێرێکی کەم، لەپاش تەواوبوونی ئەو کۆنگرە رۆژنامەڤانییەی ترەمپ و کازمی لە کۆشکی سپی ئەنجامیاندا.  بڵاوکراوەکە دەڵێ: "دوای رۆیشتنی سەرۆکوەزیران بۆ ئەمریکا، ئێمە چاوەڕێمان دەکرد وەک ئەوەی بەڵێنیدابوو، نوێنەری عێراق و گەلە سەربەرزەکەی بێت بۆ بەدەستهێنانی سەروەری، نەک ئەوەی ترسنۆکێکی لێهاتوو لە دزینی گەلان و خوێنڕشتن، فەرمانی بەسەردا بکات و بەهەندێک پرۆژەوە بگەڕێتەوە کە هەندێکیان رووکەشین. هەندێکی دیکەشیان بۆ تاڵانکردن و دزین و ئیستیعمار و بەرفراوانکردنی دەسەڵاتی ئەمریکایە بەسەر تواناکانی عێراقدا".  راگەیێنراوەکە زیاتر دەڵێت "بەلامانەوە سەیرە کە سەردانەکەی سەرۆکوەزیران، هیچ بڕیارێکی بۆ جێبەجێکردنی کشانەوەی هێزە داگیرکارەکانی ئەمریکا لە عێراق بەیەکجاری، تێدا نییە". زیاتر دەڵێت "لەگەڵ گەڕانەوەی سەرۆکوەزیران بەبێ بەجێهێنانی ویستی گەل، پەرلەمان و حکومەت، هەروەها ئەو بەڵێنانەی دابووی لە بەرامبەر ئێمە و هێزەکانی دیکەی عێراق، بەوەی پیاوێکی دەوڵەتی بێت بەقەبارەی عێراق، بەرگری لە سەروەریی وڵاتەکە بکات و داگیرکاری ئەمریکا لە وڵاتدا کۆتایی پێبهێنێت. بەرهەڵستکاری عێراق، مافی یاسایی هەیە بەگواستنەوە لە قۆناخی بەرهەڵستکاریی پلەبەپلەوە، بۆ قۆناخی هەڵکشانی سەربازی و هێرشکردنە سەر بەرژەوەندییەکانی ئەمریکا و لەرزاندنی زەوی لە ژێر پێی هێزە داگیرکەرەکانیاندا".  لە هەوڵێکدا وەک ئەوەی بەکردەنیکردنی خێرای هەڕەشەکان بێت. هێزە ئاسایشییەکانی عێراق گیانلەدەستدانی کەسێکی سڤیلیان لە کاتی هێرشکردنە سەر کاروانێکی ' هاوپەیمانی نێودەوڵەتی ' کە ئەمریکا سەرکردایەتی دەکات، راگەیاند. هەروەها شکستپێهێنانی هێرشێکی هاوشێوەی مووشەکی راگەیاند، کە ئامادەکرابوو بۆ ئەوەی بکرێتە سەر کاروانێکی دیکەی هەمان ئەو هێزانە.  کەریم علێوی، ئەندامی هاوپەیمانیی ' فەتح ' رایگەیاندووە کە سەردانەکە "ئامانجە نیشتمانییە داواکراوەکان لە کازمی بەدینەهێناوە، بەتایبەت ئەوەی پەیوەندی بە دەرکردنی هێزەکانی ئەمریکاوە هەیە لە عێراقدا، ئەمەش سەردەکێشێت بۆ لێپێچینەوە لە سەرۆکوەزیران لەلایەن پەرلەمانەوە، بەهۆی جێبەجێنەکردنی ئەو بڕیارەی پەرلەمان لەسەرەتای ئەمساڵدا دەریکرد، بەدەرکردنی هێزە ئەمریکییەکان لە عێراقدا". ئەو دەڵێت "بڕیارەکەی پەرلەمان بڕیارێکە جێبەجێکردنی ناچارییە".    علێوی، سەرنجی بۆ ئەوە راکێشاوە کە مانەوەی هێزەکانی ئەمریکا بۆ ماوەی زۆر، دەبێتە پاڵنەر بۆ هەڵچوونی کردە سەربازییەکان لەلایەن ئەو گرووپانەوە کە دژی ئەو هێزانەن، بەتایبەت کە بوونی ئەمریکا بە داگیرکەر دادەنرێت. ئەو دووپاتیدەکاتەوە "هەر هەڵچوونێک رووبدات، سەرۆکوەزیران لێی بەرپرسیارە".  ئەسیل نوجەیفی، سەرکردەی بەرەی رزگاریی عێراق بە (عەرەبی جەدید)ی راگەیاندووە "روونە، گرووپە چەکدارە پشتگیریکراوەکانی ئێران، ئەنجامەکانی سەردانەکە بەسنگفراوانییەوە وەرناگرن. بۆیە هێرشەکانیان بۆ سەر ئامانجە سیاسی و سەربازییەکانیان زیاد دەکەن، بۆ شکستهێنان بە کازمی و هەر رێککەوتنێکی عێراقی ئەمریکی".  نوجەیفی دەڵێ "پێویستە سەرۆکوەزیران ویستی دەوڵەت بسەپێنێت، هەروەها نابێ ئەو گرووپانە توانای قۆڵبادانی دەوڵەتیان هەبێت، تاوەکو ناچاری بکەن بە مەرجەکانیان رازی ببێت". ئەو دەڵێت "گرووپە پشتگیریکراوەکانی ئێران بە ئاسانی خۆیان بەدەستەوەنادەن، بەڵام لە هەمانکاتدا ئەوەندەش کەرەستەی گەورەیان لەبەردەستدا نییە، تاوەکو بتوانن شتی زۆر گەورە بکەن، بەتایبەت ئەگەر کازمی تووند و یەکلاکەرەوانە مامەڵەیان لەگەڵدا بکات".  ئیحسان شمەری، پسپۆری عێراقی پێیوایە سەردانەکە "بەشێوەیەکی گشتی هەنگاوە بۆ پێشەوە". روونیدەکاتەوە کە "ئەنجامەکان لە رووی ئابوورییەوە زۆرباشبوون، بەتایبەت لەبارەی ئەو پشتگیریەی کە دەکرێ سندوقی دراوی نێودەوڵەتی پێشکێشی عێراقی بکات".   شمەری پێیوایە، کازمی گەیشتووەتە خاڵێکی ناوەندی، لە رێگەی دانانی سێ ساڵ بۆ پاشەکشەکردن: "هەر ئەوەشە کە وایکردووە سەرۆکی حکومەت پێیوابێت، بەو کارە تاڕادەیەکی زۆر ویستی زۆرینەی لایەنە عێراقییەکان بەدیدەهێنێت، بەتایبەت هاوپەیمانەکانی ئێران و گرووپە چەکدارەکان، بەڵام رەتکردنەوەی دەستبەجێمان بیست، بۆ ئەو ماوەیەی کە دانراوە".  ئەو دەڵێت "ئەو رەتکردنەوە دەمودەستە، دۆخەکە لەبەردەم کازمیدا ئاڵۆز دەکات، چ لە رووی جێبەجێکردنی رێککەوتنەکان، یاخود هێرشکردنە سەر بەرژەوەندییەکانی ئەمریکا". ئەو پێیوایە کە "بەهۆی ئەوەوە، کازمی دەکەوێتە ناو چەندین تەنگژەی سیاسی و ئاسایشییەوە، هەروەها لەوانەیە گۆڕەپانێکی نوێی بۆ ململانێیەکی نوێ، لە نێوان ئەو و هاوپەیمانەکانی ئێراندا بۆ بخاتە سەر پشت، بەشێوەیەک کە داهاتووی وڵاتەکە دەخاتە بەردەم ژمارەیەک سیناریۆی جیاوازەوە".  کەناڵی "ئەلعالەم" کە تەلەڤزیۆنێکی ئێرانییە و بە زمانی عەرەبی ناوەڕۆکەکەی بڵاودەکاتەوە، هەڵسەنگاندنی بۆ سەردانەکەی کازمی و رێککەوتنەکانی لەگەڵ ئەمریکییەکاندا کردووە و بە سەردانێکی رووکەشیانە ناویدەبات.  کەناڵەکە لە زاری دیبلۆماتکارانەوە کە (ناوی نەهێناون) دەڵێت ئەمریکا، عێراقی ناچارکردووە خۆی بە سندوقی دراوی نێودەوڵەتییەوە ببەستێتەوە و قەرزی لێبکات، ئەمەش دەبێتە ملکەچبوونی ئابووریی عێراق و بڕیارە سیاسییەکانی وڵاتەکە و لە کۆتاییشدا عێراق دەخاتە ژێر قەرزێکی زۆرەوە، کە رەنگدانەوەی لەسەر بڕیارە سیاسییەکانی دەبێت.  کەناڵەکە دەڵێت شارەزایان پێیانوایە سەردانەکە، زیاتر سەردانێکی گوێلێگرتن بووە، ئاماژەیان بەوەداوە کە کەسایەتی کازمی کەسایەتییەکی گفتوگۆییانەیە زیاتر لەوەی بەهێز بێت، بەو مانایەی توانای ئەوەی نییە بۆچوونەکانی خۆی بەسەر کەسدا بسەپێنێت.  هەر ئەو شارەزایانە دەڵێن: "کازمی توانای سەپاندنی هیچ شتێکی بەسەر ترەمپدا نییە، چونکە هیچ بژارەیەکی لەبەردەمدا نەماوەتەوە".  لە بەرامبەردا، ماڵپەری ' مەیادین نیوز ' ئاماژەی بە لێدوانێکی سەعد ئەلسەعدی، ئەندامی هاوپەیمانیی فەتح داوە کە دەڵێ، بڵاوکراوە هاوبەشەکە هیچ شتێکی نوێی تێدا نەبوو، روونیش نەبوو لە دۆسیە گرنگەکاندا، بەتایبەت ئەوەی پەیوەندی بە مانەوەی هێزەکانی ئەمریکاوە هەیە لە عێراقدا.  ئەو هەڕەشەی لێپێچینەوە لە حکومەتی کازمی دەکات و دەڵێ، نەدەبوو لە ژێر هیچ بارودۆخێکدا شاندەکە بە دیارینەکردنی ماوەی روونی چوونە دەرەوەی ئەمریکا لە عێراق رازی ببن، چونکە ئەوە بڕیارێکە دەرچووە و پاشگەزبوونەوە نییە لێی.  لای خۆیەوە محەممەد کەربولی، ئەندامی هاوپەیمانیی هێزە عێراقییەکان لە تویتەر نووسیویەتی "پێمان سەیربوو بڵاوکراوەی کۆتایی کۆبوونەوەکان، بەهیچ شێوەیەک باسی ئاوەدانکردنەوەی شارە رزگارکراوە، وێرانبووەکانی پرۆسە سەربازییەکانی دژی داعشی نەکردووە". زیاتر دەڵێت "بڵاوکراوەکە باسکردنی ئاوارەکان و ئەو تاوانانەی نەکردووە کە بەرامبەر دەرکراوەکان کراوە، بەداخەوە ئەوەی لەوێ روویداوە، داواکاریی ناوچەکانی ئێمەی لە خۆ نەگرتووە" کەربولی پێیوایە کە کاری لیژنەی هاوئاهەنگی نێوان هەردوولا "ئومێدکوژە".