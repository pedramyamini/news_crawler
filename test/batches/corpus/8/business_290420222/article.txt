رۆژی هەینی ٢٩ - ٤ - ٢٠٢٢ بێگەرد تاڵەبانی، وەزیری کشتوکاڵی حکومەتی هەرێمی کوردستان، بە ئەیوب نەسری، پەیامنێری رووداوی راگەیاند: "لەگەڵ هۆڵەندا هاوئاهەنگیی زۆرمان هەیە بۆ پەرەپێدانی کەرتی کشتوکاڵ، ئەوان راستەوخۆ پاڵپشتی جووتیارانی هەرێمی کوردستان دەکەن و پێوەندی راستەوخۆیان لەگەڵ کەرتی تایبەت هەیە".  وەزیری کشتوکاڵ گوتی: "لەگەڵ نوێنەرایەتیی هۆڵەندا کارمان کردووە بۆ دامەزراندنی گرووپێکی هۆڵەندی - کوردی بۆ پەرەپێدانی کەرتی کشتوکاڵ و ئامادەکردنی پرۆگرام بۆ ئەوەی حکومەتی هەرێمی کوردستان لەسەری بڕوات بۆ پەرەپێدانی کشتوکاڵ".  لەبارەی ئامانجی سەردانەکەی وەزیری دەوڵەتی هۆڵەندا بۆ کاروباری بازرگانیی دەرەوە، بێگەرد تاڵەبانی گوتی: "ئامانجی بەسەرکردنەوەی ئەو پەیوەندییانەیە، کە لە رێگەی وەزارەتی کشتوکاڵەوە لەگەڵ جووتیارانی هەرێمی کوردستان دروستیان کردووە".  کارگەی جووتیار یەکێکە لەو کارگانەی بە هاوبەشی لەگەڵ حکومەتی هۆڵەندا دروستکراوە، ئەمڕۆ وەزیری دەوڵەتی هۆڵەندا سەردانی ئەو پڕۆژەیەی کرد بۆ ئەوەی بزانێت بەرەوپێشچوونی پڕۆژەکە چۆنە.  وەزیری کشتوکاڵی حکومەتی هەرێمی کوردستان ئاماژەی بەوەدا، لەگەڵ هۆڵەندا پلانێکی دوورمەودایان داڕشتووە و گرووپێکی راوێژکاری هاوبەشیان دامەزراندووە. میکانیزمێکی گونجاو داندراوە بۆ ئەوەی هەرێمی کوردستان پەیڕەوی بکات بۆ پەرەپێدانی کەرتی کشتوکاڵ.