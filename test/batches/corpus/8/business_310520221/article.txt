٦٧ کارگە لە بەریتانیا دەستنیشانکراون بۆ ئەوەی وەکو تێست کاتەکانی کارکردنی کارمەندانیان لە هەفتەیەکدا بۆ چوار رۆژ کەمبکەنەوە. کارگەی پرێشەر درۆپ یەکێکە لەوان.  لویس بلوم فێڵد، کرێکاری کارگەی پرێشەر درۆپ گوتی، "رەنگە هەندێکجار ناچار بین بۆ ماوەیەکی درێژتر کاربکەین، بەڵام ئەوە زیاتر لە رۆژانی سەرەتادا روودەدات و دواتر خۆمانی لەگەڵ دەگونجێنین. بۆ ئەو مەبەستەش دەبێت کارەکانی رۆژانەم خێراتر ئەنجام بدەم. "  ئەو کۆمپانیایانەی کە بەشدارن لە پلانەکەدا، هیچ گۆڕانکارییەک لە مووچەی کرێکاراندا ناکەن و هەوڵدەدەن کارەکان بە شێوازێک راپەڕێنن کە داهاتی کۆمپانیاکە کەم نەبێتەوە. ئەوان ئامانجی گەورەتریشیان هەیە.  سام سمیس، دامەزرێنەری کارگەی (پرێشەر درۆپ) دەڵێت، "ئێمە دەمانەوێت کارگەکەمان بکەینە شوێنێکی باشتر بۆ کارکردن. هەروەها دەمانەوێت ببینە بەشێک لەو گۆڕانکارییە کۆمەڵایەتییە کە خەریکە روودەدات. لەم رێگەیەوە دەمانەوێت یارمەتی ژینگە بدەین. دەمانەوێت لەڕووی دەروونییەوە باشتر بژین و باوک و دایکێکی باشتریش بین. "  جگە لە بەریتانیا، پلانی چوار رۆژ کارکردن لە هەفتەیەکدا هاوکات لە ئایسلاند، ئیسپانیا، کەنەدا و ئەمریکاش تاقیکردەکرێتەوە.   ئامانجی سەرەکی ئەوەیە کۆمپانیاکان لە باشی و خراپی کارکردنی چوار رۆژ لە هەفتەیەکدا تێبگەن.  جۆناسان بۆیس، ئابووریناس باسی لەوە کرد، "پرسیاری سەرەکی ئەوەیە ئایا بەرهەمهێنان زیاد دەکات، ئەگەر هاتوو رۆژێک کەمتر کاربکەین؟ ئایا دەکرێت قەرەبووی کارنەکردنی یەک رۆژ قەرەبوو بکرێتەوە؟ بە بڕوای من ئەمە خاڵی سەرەکییە، ئەگەر ئەمە بکرێت ئەو کارێکی ناوازەیە، بەڵام ئەگەر نەکرێت بەڕاستی ناتوانین لەمەدا بەردەوام بین. "  کارمەند و کرێکاران لە بەریتانیا لە یەک هەفتەدا ٣٦ کاژێر و نیو کاردەکەن، ئەوەش بەراورد بە وڵاتێکی ئەوروپی وەک یۆنان کەمترە، بەوپییەی لەوێ لە یەک هەفتەدا ٤٠ کاژێر کاردەکەن.  لە دوو ساڵی رابردوودا کە بیرۆکەی کەمکردنەوەی رۆژی کارکردن لە بەریتانیا سەریهەڵداوە ١٢٠ کۆمپانیا ئامادەیی خۆیان دەڕبڕیوە رۆژەکانی کارکردن کەمبکەنەوە بۆ چوار رۆژ.