کۆمپانیای ئینجی - ی فەرەنسی کە لە بواری گازی سرووشتی، وزە و کارەبا کار دەکات و یەکێکە لەو پێنج هاوبەشە ئەوروپییەی کە پرۆژەی گەورەی نۆرد ستریم ٢ لە رووسیاوە بۆ ئەڵمانیا بەڕێوەدەبەن ئەمڕۆ هۆشداریی داوە لە ئەگەری روودانی جەنگ لەنێوان رووسیا و ئۆکراینا.  پرۆژەی نۆرد ستریم ٢ بۆ گواستنەوەی گازی سرووشتی لە رووسیاوە بۆ ئەوروپا تەواو بووە، بەڵام هێشتا لە چاوەڕوانیی رەزامەندیی ئەڵمانیادایە و بووەتە کلیلێک بۆ وەستاندنی جەنگ لەنێوان رووسیا و ئۆکراینا. جۆ بایدن، سەرۆکی ئەمریکا هەڕەشەی داخستنی پرۆژەکەی کرد لە ئەگەری هێرشی رووسیا بۆسەر ئۆکراینا، بەڵام ئەڵمانیا هێشتا هەڵوێستی ناڕوونە و تەنیا گوتوویەتی دروستبوونی کێشە لە پرۆژەکە لێکەوتەی بەدوادا دێت.  لە کۆنفرانسێکی رۆژنامەڤانیدا کاسرین مەکگریگۆر، بەڕێوەبەری جێبەجێکاری کۆمپانیای ئینجی جەختی لە گرنگیی گازی سرووشتیی ئەوروپا کردەوە بۆ ئەوروپا و گوتی، "گازی رووسیا پێکهاتەیەکی سەرەکیی گازی ئەوروپایە. هەربۆیە ململانێ و پێکدادانی نێوان رووسیا و ئۆکراینا بە هەواڵیکی زۆر ناخۆش دەبینین".  بەڕێوەبەری جێبەجێکاری کۆمپانیای ئینجی راشیگەیاندووە، ئەگەر شەڕ رووبدات لەنێوان ئەو دوو وڵاتە، گازی فەرەنسا رووبەڕووی کورتهێنان دەبێتەوە و پێویستیان بە گازی رووسیا دەبێت.  کاسرین مەکگریگۆر دەڵێت، تەواوبوونی پرۆژەی نۆرد ستریم ٢ لە بەرژەوەندیی هەموو لایەکە کە تەواو ببێت.  بەهۆی سەرهەڵدانی کۆڤید ١٩ کۆمپانیاکە لە ساڵی ٢٠٢٠ دا ١.٥ ملیار یۆرۆ زیانی بەرکەوتووە، بەڵام دوای هەڵگرتنی رێکارەکانی تایبەت بە رووبەڕووبوونەوەی کۆرۆنا، رێژەی قازانجی ببۆ ٣.٧ ملیار یۆرۆ زیادیکردووە.