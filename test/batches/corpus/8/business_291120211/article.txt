ئەمە لەکاتێکدایە، نزیکەی ٧٠ % ی فەرەنسییەکان هەردوو قورچکی ڤاکسینی کۆرۆنایان وەرگرتووە، هەربۆیە بەرپرسان بڕیاریاندا دەرگەی بازاڕی کریسمس بە رووی خەڵکیدا بکەنەوە.  کاسی هۆفمان، دانیشتووی ستراسبۆرگ دەڵێت، "خۆشحاڵم، چونکە ئەمە دوو ساڵە نازانم هەستەکەم چۆن دەربڕم؛ وەکو منداڵمان لێهاتووە. زۆر دڵخۆشم کە جارێکی دیکە خۆمان بۆ بازاڕی کریسمس ئامادە دەکەین، زۆر بەدڵمانە. "  ستراسبۆرگ یەکێکە لە چەندین شار و شارۆچکەی سەرتاسەری جیهان کە بەهۆی داخستنی لەبەر کۆرۆنا زیانی زۆری بەرکەوت.  رێکخراوی گەشتیاریی جیهانی سەربە نەتەوەیەکگرتووەکان دەڵێت، تاوەکو کۆتایی ٢٠٢١ کەرتی گەشتیاریی جیهان زیانی ٢ تریلیۆن دۆلاری بەردەکەوێت.  ئەمە سەرەڕای هەڵمەتی دابەشکردنی ڤاکسین و شارەزابوونی خەڵک لە چۆنێتیی مامەڵەکردن لەگەڵ دۆخەکە.  زوراب پۆلۆلیکاشڤیلی، سکرتێری گشتیی رێکخراوی گەشتیاریی جیهانیی نەتەوەیەکگرتووەکان دەڵێت، "دەتونین بڵێین ئەمڕۆ لە هەموو کاتێ زانیاریمان زیاترە لەبارەی ڤایرۆسەکە. ئامادەکاریی زیاتر هەیە لە رووی ماددە پاککەرەوەکان لە زۆربەی وڵاتان. ڤاکسین هەیە و دەرفەتی نوێ و چارەسەری دیجیتاڵی هەن بۆ کۆنترۆڵکردنی بڵاوبوونەوەی گەشتیاران. لە رووی ژمارەوە ئەوەمان بینی ٢٠٢١ زۆر لە ٢٠٢٠ باشتر بوو. هیواخوازین ببینین ٢٠٢٢ باشتربێت لە ٢٠٢١. "  ئەمساڵ ژمارەی گەشتیاران لە سەرتاسەری جیهان بە رێژەی ٧٠ بۆ ٧٥ % دابەزیوە بەراورد بە ساڵی ٢٠١٩ کە ژمارەکەی ملیارێک و ٥٠٠ ملیۆن گەشتیار بوو. لە ٢٠٢٠ یشدا زیانی کەرتی گەشتیاری بە ٢ تریلیۆن دۆلار خەمڵێندرا.  لە کاتێکدا ڤایرۆسی کۆرۆنا هەر رۆژە و گۆڕاوێکی لێ دەردەکەوێ، رێکخراوی گەشتیاریی جیهانی تەنیا هیوادەخوازێت ساڵی ٢٠٢٢ بووژانەوەی زیاتر بەخۆیەوە ببینێت.