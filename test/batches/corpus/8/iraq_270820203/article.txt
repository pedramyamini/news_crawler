فلۆرانس پارلی، وەزیری بەرگریی فەرەنسا ئێوارەی چوارشەممە ٢٦ی ئابی ٢٠٢٠ گەیشتە بەغدای پایتەخی عێراق، کە لە ماوەی شەش هەفتەدا ئەمە دووەمین وەزیری فەرەنسییە سەردانی عێراق بکات.  بڕیارە وەزیری بەرگریی فەرەنسا لەگەڵ فەرماندەی هێزەکانی هاوپەیمانیی نێودەوڵەتی، بەرهەم ساڵح، سەرۆککۆمار و  مستەفا کازمی، سەرۆکوەزیرانی عێراق و جومعە عەناد وەزیری بەرگریی عێراق کۆبێتەوە.  لەمیانی سەردانەکەیدا بارلی لەسەر هەمان ئەو بابەتانە گفتوگۆدەکات کە چەند هەفتەیەک لەمەوبەر جان ئێف لۆدریان، وەزیری دەرەوەی فەرەنسا لەکاتی سەردانەکەی بۆ عێراق باسیان لێوە کراوە لە بەرەنگاربوونەوەی داعش و رێزگرتن لە سەروەریی عێراق.  بەپێی زانیارییەکان، بارلی لەگەڵ بەرپرسانی عێراقی باس لە دەستوەردانی تورکیا بۆسەر خاکی ئەو وڵاتە دەکات، بەتایبەتی هێرشەکانی بۆسەر پارتی کرێکارانی کوردستان - پەکەکە.  سەرچاوەیەک لەو وەزارەتەی فەرەنسا رایگەیاندووە، فەرەنسا گەیشتووەتە ئاستی دڵەڕاوکێ لەبارەی دەستبردن بۆ سەروەریی عێراق، پشتیوانیی تەواو لە سەروەریی عێراق دەکات لە چوارچێوەی هاوسەنگیی هەرێمیی پشتپێبەستراودا.  هەروەها سەرچاوەیەک لە وەزارەتی دەرەوەی عێراق رایگەیاندووە، بڕیارە هەفتەی داهاتوو ئیمانوێل ماکرۆن سەرۆکی فەرەنسا سەردانی عێراق بکات.  مانگی تەمووزی ساڵی رابردووش سەرۆکایەتیی فەرەنسا بڵاویکردەوە، لە چەند مانگێکی نزیکدا ئیمانوێل ماکرۆن سەردانی عێراق دەکات، بەڵام ئەوکات سەردانەکە نەکرا.  فلۆرانس پارلی دووەم جارە سەردانی هەولێر دەکات، مانگێک پێش گشتپرسی و لە ٢٥ ـی ئابی ٢٠١٧ لەگەڵ جان ئیڤ لۆدریان وەزیری دەرەوەی فەرەنسا سەردانی هەولێریان کرد و لەگەڵ سەرۆک بارزانی و نێچیرڤان بارزانی کۆبوونەوە.  وەزیری بەرگریی فەرەنسا پێش هاتنی بۆ هەولێر سەردانی بەغدای کرد، لەگەڵ بەرهەم ساڵح سەرۆککۆمار و  مستەفا کازمی سەرۆکوەزیرانی عێراق و جومعە عەناد وەزیری بەرگریی عێراق کۆدەبێتەوە.  - فلۆرانس پارلی وەزیری بەرگریی فەرەنسا   - ٨ ـی ئایاری ١٩٦٣ لە دایکبووە   - ئەندامی پێشووی پارتی سۆسیالیستی فەرەنسایە  - لە نێوان ٢٠٠٠ بۆ ٢٠٠٢ وەزیری بودجە بوو    - جێگری بەڕێوەبەری گشتی ئێر فرانس بووە  - لە ٢٠١٧ ـەوە وەزیری بەرگریی فەرەنسایە