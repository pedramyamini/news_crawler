نوینەرایەتیی ئەمریکا لە دەستەی بازرگانیی ئەمریکی - ئەفریقی رایگەیاند: "ویلایەتە یەکگرتووەکانی ئەمریکا وڵاتانی ئەسیوپیا، مالی و گینیا لە رێککەوتنی (AGOA) دووردەخاتەوە، ئەوەش بەهۆی ئەو کردانەیە کە حکومەتەکانی هەر یەک لەو وڵاتانە ئەنجامیانداوە و "پێشێلی پرەنسیپەکانی ئەمریکا دەکەن".  رێککەوتنی (AGOA)، کورتکراوەی "یاسای ئەمریکا بۆ گەشە و دەرفەتەکانی ئەفریقیایە" کە لە ساڵی ٢٠٠٠ و لە سەردەمی ئیدارەی بیل کلینتن، سەرۆکی پێشووی ئەمریکا کرا، مەبەست لێی ئاسانترکردنی و رێکخستنی پەیوەندییە بازرگانییەکانی نێوان ئەمریکا و ئەفریقیایە.  سەبارەت بە پێشێلکارییەکانی ئەو سێ وڵاتە، ئیدارەی بایدن نیگەرانی قووڵی لە ئاست "پێشێلکارییەکانی حکومەتی ئەسیوپیا و لایەنەکانی دیکە  لەئاست مافەکانی مرۆڤ دەربڕیوە، کە قەیرانی باکووری ئەسیوپیای قووڵتر کردووەتەوە". هەروەها نیگەرانی خۆشی لەو "گۆڕانکارییانەی" کە لە هەردوو حکومەتی مالی و گینیا روویانداوە، خستوەتەڕوو.  تاوەکو ساڵی ٢٠٢٠ دا، ٣٨ وڵاتی ئەفریقیا سوودیان لە یاسای (AGOA) بینیوە. لە ٢٠١٥ دا کۆنگرێسی ئەمریکا یاساکەی نوێ کردەوە و بۆ ماوەی ١٠ ساڵی دیکە درێژی کردەوە.