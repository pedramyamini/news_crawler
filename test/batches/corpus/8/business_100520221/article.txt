رۆژی سێشەممە ١٠ - ٥ - ٢٠٢٢ نرخەکانی نەوت بەهۆی نیگەرانی لە داخرانی شارە گەورەکانی چین وەک شانگهای و پەکین، هەروەها سسستبوونەوەی ئابووریی ئەو وڵاتە درێژەیان دا بە دابەزینە گەورەکەی رۆژی دووشەممە.  ئێستا نرخی نەوتی برێنت ١ دۆلار و ٣٢ سەنت دابەزیوە و هەر بەرمیل بە ١٠٤ دۆلار و ٤٨ سەنت مامەڵەی پێوەکرا. هەروەها نرخی نەوتی برێنت لە رۆژی دووشەممە بە رێژەی ٦ % دابەزینی بەخۆیەوە بینیبوو.  رۆژی سێشەممە نرخی نەوتی سووکی تەکساسی ئەمریکا ١ دۆلار و ٤٢ سەنت دابەزی و بە ١٠١ دۆلار و ٧٠ سەنت مامەڵەی پێوەکرا.  ئەندرۆ لیپۆ، شرۆڤەکارانی بازاڕە داراییەکان و سەرۆکی کۆمپانیای (لیپۆ ئۆیل) لەو بارەیەوە رایگەیاند، "بڵاوبوونەوەی ڤایرۆسی کۆرۆنا لە چین بە نەرێنی کاریگەریی کردووەتە سەر بازاڕەکانی نەوت کە بووتە هۆی سەرهەڵدانی شەپۆلێکی فرۆشتن هاوکات لەگەڵ بازاڕەکانی بۆرسە.  بڵاوبوونەوەی ڤایرۆسی کۆرۆنا لە چین خواستی ئەو وڵاتەی بۆ بەکارهێنانی نەوت لە ماوەی چوار مانگی یەکەمی ئەمساڵ بە رێژەی ٤.٨ % دابەزاندووە.  بەهای دۆلار گەیشتە بەرزترین ئاستی خۆی لە ٢٠ ساڵی رابردوودا  بەهۆی بەرزکردنەوەی سوودی بانکی لە ئەمریکا و هەروەها بەرزبوونەوەی سوودی سەر قەوالە داراییە درێژخایەنەکانی گەنجینەی ئەمریکا، بەهای دۆلار بەرامبەر بە شەش دراوی سەرەکی دیکەی جیهان ئاستێکی پێوانەیی تۆمارکرد و بەرزبووەوە بۆ بەرزترین ئاستی خۆی لە ٢٠ ساڵی رابردوودا.  نیگەرانی لە سستبوونەوەی ئابووریی جیهان و هەروەها داڕمانی بۆرسەکانی ئەمریکا بووەتە هۆکار بۆ ئەوەی وەبەرهینەران روو لە کڕینی دۆلار بکەن کە بە سامانێکی سەلامەت هەژماردەکرێت.  بازرگانانی نێودەوڵەتی دراو نیگەرانن لەوەی کە بانکی ناوەندیی ئەمریکا سەرەڕای ئەوەی کە هەفتەی رابردوو سوودی بانکی بەرزکردەوە، هێشتا نەتوانێت کۆنترۆلی رێژەی هەڵاوسان بکات و ئەگەری هەیە پێویستی بە بەرزکردنەوەی زیاتری رێژەی سوودی بانکی بۆ سەرووی ٠.٧٥ % بێت.  ئەمە وایکردووە کە خواست بۆ کڕینی قەواڵە داراییەکانی گەنجینەی ئەمریکا زۆربێت کە دواجار بووە هۆکار بۆ بەرزبوونەوەی بەهای دۆلار.  پێنوێنی دۆلار درەنگانی شەوی رابردوو بەرزبووەوە بۆ ١٠٤.١٩ و بەوپێیەش بەرزترین ئاستی خۆی لە ماوەی دوو دەیەدا بەخۆیەوە بینی. هەروەها بەهای یۆرۆ بەرامبەر بە دۆلار دابەزی بۆ ١.٠٥٦٧ کە کەمترین ئاستییەتی لە ماوەی چەند ساڵی رابردوودا.  بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٩٥٠ دیناری عێراقی  یۆرۆ - دۆلار ١.٠٥٧ EUR / USD  پاوەند - دۆلار ١.٢٣٦ GBP / USD  دۆلار - یەن ١٣٠.٣١٥ USD / JPY  دۆلار - لیرە ١٥.١٠ USD / TRY  یەک دۆلار - ریاڵ (تمەن) ٢٨ هەزار و ٤٨٠ تمەن USD / IRR  یەک دۆلاری ئەمریکی: ٦٩.٨٨ روبڵی رووسی