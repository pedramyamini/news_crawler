وەزارەتی نەوتی عێراق، ئەمڕۆ شەممە ١ - ١ - ٢٠٢٢ لە راگەیەندراوێکدا سەبارەت بە بڕی نەوتی خاوی هەناردەکراوی مانگی رابردوو رایگەیاند: "بەپێی ئامارە سەرەتاییەکانی کۆمپانیای فرۆشتنی نەوتی خاوی عێراق - سۆمۆ، بڕی نەوتی خاوی هەناردەکراو لە مانگی ١٢ی رابردوودا گەیشتە ١٠١ ملیۆن و ٥٧٩ هەزار و ٩٢٧ بەرمیل نەوت؛ داهاتی ئەو نەوتەش گەیشتە ٧ ملیار و ٣٧ ملیۆن دۆلار".  وەزارەتی نەوتی عێراق راشیگەیاند: "تێکڕای نەوتی خاوی هەناردەکراو لە کێڵگەکانی نێوەڕاست و باشووری عێراق لە مانگی رابردوودا گەیشتە ٩٨ ملیۆن و ٥٧٠ هەزار و ٢٩٠ بەرمیل، هاوکات هەناردەی نەوتی خاو لە کێڵگەکانی کەرکووکەوە بۆ بەندەری جەیهان لە تورکیا گەیشتە ٢ ملیۆن و ٧٠٠ هەزار و ٩٥ بەرمیل".  وەزارەتی نەوتی عێراق دەڵێت: "هەناردەی رۆژانەی نەوتی خاو لە عێراق مانگی رابردوو ٣ ملیۆن و ٢٧٧ هەزار بەرمیل بووە؛ هەر بەرمیلێکی ئەو نەوتەش بە زیاتر لە ٧٢ دۆلار فرۆشراوە".  وەزارەتی نەوتی عێراق مانگی رابردوو بڵاویکردەوە، بڕی نەوتی خاوی هەناردەکراو (لە مانگی ١١ی ٢٠٢١ دا) ٩٨ ملیۆن و ١٩٢ هەزار و ٣١٧ بەرمیل بووە؛ داهاتی ئەو نەوتەش ٧ ملیار و ٥٩٠ ملیۆن دۆلار بووە و هەر بەرمیلێکی ئەو نەوتەش بە ٧٧.٣٣٣ دۆلار فرۆشراوە.