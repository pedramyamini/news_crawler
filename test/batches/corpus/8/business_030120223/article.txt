ئۆتۆمبێلی "دەبڵ ئەکسل" کە بە ئینگلیزی پێیدەگوترێت "فۆر ویل درایڤ" واتە هەر چوار تایەرەکەی پێکەوە و لە یەککاتدا پاڵ بە ئۆتۆمبێلەکە دەنێن، بەڵام ئەم پیکاپە نوێیەی ئەڵمانیا سێ ئەکسڵە، واتە لە یەککاتدا شەش تایەری پاڵ بە ئۆتۆمبێلەکە دەنێن، ئەم تایبەتمەندییە بێ وێنەیە لە جیهاندا، کە ئەڵمانیا بە ناوی خۆی کرد.  ناوی ئۆتۆمبێلەکە "سەندەر ترەک"ە، واتە "ئۆتۆمبیلی بروسکەیی".  سەندەر ترەک، لەلایەن کۆمپانیایەکی ئەڵمانییەوە بەرهەمهێنراوە، بەڵام تاوەکو ئێستا تەنیا یەک دانە دروستکراوە و لە قۆناخی هەڵسەنگاندنە و بە کرداری کۆمپانیاکە نەچووەتە بواری بەرهەمهێنانی ژمارەیەکی زۆری ئۆتۆمبێلەکان.  سەندەر ترەک، شەش تایەری هەیە، هەر دووانێکیان ئەکسڵی تایبەتی خۆی هەیە، دەکرێت بە دەبڵ ئەکسڵ لێیبخوڕێت و دەشکرێت بە یەک دوگمە بکرێتە سێ ئەکسڵی و هەر شەش تایەرەکەی دەبنە پاڵنەر بۆ ئۆتۆمبێلەکە.  سەندەر ترەک، بە کارەبا کار دەکات، چەترێكی تێدایە، کردنەوە و داخستنی لای شۆفێرە، چەترەکە بریتییە لە "شانەی سۆلار" کە تیشکی خۆر بۆ وزەی کارەبا دەگۆڕێت و وزە دەداتە ئۆتۆمبێلەکە و لەکاتی وەستانیشیدا سێبەر دروست دەکات و دەکرێت وەک خێوەتێک بەکاربهێندرێت.