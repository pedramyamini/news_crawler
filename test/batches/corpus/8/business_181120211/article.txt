کۆمپانیای ئاسیاسێڵ لە راگەیێندراوێکدا ئاماژەی بەوەکردووە، ئاسیاسێڵ وەک یەکەم کۆمپانیا لە عێراقدا بڕیاریدا بە پەرەپێدانی تۆڕی ئاسیاسێڵ بۆ (+٤ G) کە لەڕێیەوە باشترین ئەزموون و خێراترین ئینتەرنێت پێشکێش دەکات.  ئاسیاسێڵ ئاماژەی بەوەکردووە، ئەو گۆڕانکارییە لەسەر خواستی هاونیشتمانییان بووە بۆ ئەوەی ئینتەرنێتەکەیان خێراتربێت لە ٤ G.  لەبارەی جیاوازیی ئەم سیستمە نوێیەشەوە دەڵێت: "هەم خێرا و هەمیش فراوانترە و بەهەمان نرخی ٤ Gیش دەبێت".  نەوەی چوارەمی ئینتەرنێت، ناسراو بە ٤ G، بۆ یەکەمجار لە ئەمریکا دروستکراوە و بەشێوەیەکی بازرگانی لە سوێد و نەرویج بۆ یەکەمجار لە ساڵی ٢٠٠٩ بەکارهاتووە، و خێراییەکەی ١٠ هێندەی خێرایی خزمەتگوزاریی نەوەی سێیەمی ئینتەرنێت ٣ Gە.  هەرچەندە زۆربەی کۆمپانیاکانی هێڵی ئینتەرنێت لە هەرێمی کوردستان پێشتر نەوەی چوارەم ٤ G یان خستووەتە بەردەست بەکارهێنەران، بەڵام ئەمە یەکەمجارە کۆمپانیایەکی پەیوەندییەکانی مۆبایل سیستەمی (+٤ G) بێنێتە هەرێمی کوردستان و عێراق.