دوو رۆژە، شۆفێرانی تاکسی لە سلێمانی دژی گرانبوونی بەنزین و نەبوونی بەنزینی ٦٩٠ دیناری، گردبوونە دەکەن و شەقام دادەخەن. ئاوات محەممەد، قایمقامی سلێمانی لە راگەیێندراوێکدا ئاماژەی بەوەکردووە، لە چەند رۆژی داهاتوودا بڕێکی باش بەنزینی ٦٩٠ دیناری عێراق دەگاتە پارێزگای سلێمانی و لە رێگەی وێستگەکانەوە بەسەر شۆفێراندا دابەشدەکرێت.  راگەیێندراوەکەی قایمقامی سلێمانی ئاماژەی بەوەکراوە، لە رۆژانی داهاتوو بەنزینی ٦٩٠ دیناری رۆژانە بە بەردەوامی دەگاتە پارێزگای سلێمانی و بەسەر شۆفێراندا دابەشدەکرێت.  لە پێش جەژنی رەمەزانەوە، بەنزینی ٦٩٠ دیناری بۆ پارێزگای سلێمانی نەنێردراوە و لەو ماوەیشدا نرخی بەنزین بە چەند قۆناخێک گران بووە، بەجۆرێک کە ئێستا بەنزینی نۆرماڵ لە بەنزینخانەکان بە ١٠٠٠ دینار دەفرۆشرێت.  دەقی راگەیێندراوەکەی قایمقامیەتی سلێمانی:  لە چەند رۆژی نزیکی ئایندەدا بڕێکی باش بەنزینی عێراقی بۆ پارێزگای سلێمانی دابین دەکرێت  ئاوات محەمەد قائیمقامی سلێمانی رایگەیاند: بەھەوڵی قوباد تاڵەبانی جێگری سەرۆکی حکومەتی ھەرێمی کوردستان لە چەند رۆژی نزیکی ئایندەدا بڕێکی باش بەنزینی عێراقی لە جۆری ٦٩٠ دیناری دەگاتە پارێزگای سلێمانی و لەڕێگەی وێستگەکانەوە بەسەر شۆفێراندا دابەشدەکرێت، ووتیشی بەڵێن دراوە رۆژانە ناردنی ئەو جۆرە بەنزینە لە بەغدادەوە بۆ پارێزگای سلێمانی بەردەوام بێت بۆ ئەمەش سوپاسی ھەوڵەکانی جێگری سەرۆکی حکومەت قوباد تاڵەبانی دەکەین.