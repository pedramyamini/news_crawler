ئیلۆن مەسک لە چەند رۆژی رابردوو ٩.٢ % ـی پشکەکانی کۆمپانیای تویتەری کڕی، ئێستا ناوبراو بووەتە خاوەن زۆرینەی پشکەکانی ئەو تۆڕە کۆمەڵایەتییە و خۆی لە تویتێکی نوێدا رایگەیاندووە کە لە ئێستا بەدواوە کار دەکات بۆ باشتر بەڕێوەبردنی تۆڕی کۆمەڵایەتیی تویتەر.  بەهۆی بڵاوبوونەوەی هەواڵی کڕینی زیاتر لە ٧٩ ملیۆن پشکی کۆمپانیای تویتەر لەلایەن ئیلۆن مەسک کە دەکاتە ٩.٢ % ـی ئەو تۆڕە کۆمەڵایەتییە، بەهای پشکەکانی تویتەر لە بازاڕەکانی بۆرسەدا بەڕێژەی ٢٥ % بەرزبووەوە، بەچەشنێک کە بەر لە راگەیاندنی ئەو هەواڵە، بەهای هەر پشکێکی کۆمپانیای تویتەر لە ٣٩ دۆلارەوە بەرزبووەوە بۆ ٤٩ دۆلار.  % ٩.٢ ـی پشکەکانی تویتەر بەپێی بەهای پشکەکانی لە رۆژی هەینیدا دەکاتە ٢.٨٩ ملیار دۆلار.  لەلایەکی دیکەوە تۆڕی کۆمەڵایەتیی تویتەر رایگەیاند، تایبەتمەندیی ئێدیتکردنی پۆستەکانی بەکاربەران کارا دەکات کە ماوەی ١٠ ساڵە یەکێک لە داواکارییەکان بووە لەو تۆڕە کۆمەڵایەتییە. ئەو تایبەتمەندییە دەبێتە هۆکار بۆ ئەوەی بەکاربەران بتوانن گۆڕانکاری لە تێکستەکانیاندا بکەن.