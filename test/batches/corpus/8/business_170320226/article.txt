بەگوێرەی بڕیارێک کە ئەمڕۆ پێنجشەممە ١٧ی ئاداری ٢٠٢٢ لە رۆژنامەی فەرمی تورکیادا بڵاوکراوەتەوە، نۆ هەزار و ١٩٨ هێکتار مەتر دووجا بۆ ئەو رووبەرە زیادکراوە، کە پێشتر درابووە کۆمپانیای نیشتمانی وەبەرهێنانی نەوتی تورکیا بۆ ئەوەی لە سنووری پارێزگاکانی ئامەد و مێردین بەدوای نەوتدا بگەڕێ.   ئەو کۆمپانیایە پێشتر لە سنووری پارێزگاکانی ئامەد و مێردین لەسەر رووبەری ٢٣ هەزار و ٩٢١ هێکتار زەویدا مۆڵەتی گەڕانی بە دوای نەوتدا پێدرابوو، بەم بڕیارە نوێیە لەسەر رووبەری ٣٣ هەزار و ١١٩ هێکتار مەتر چوارگۆشە بەردەوام دەبێت لە گەڕان بەدوای نەوتدا.   وەزارەتی وزە و سامانە سرووشتییەکانی تورکیا لە کانوونی یەکەمی ساڵی رابردوو، مۆڵەتی بە کۆمپانیای نیشتمانی وەبەرهێنانی نەوت دا، لە پارێزگاکانی مێردین، سێرت، شرنەخ و جۆلەمێرگی باکووری کوردستان بەدوای نەوتدا بگەڕێت.   بڕیارەکە لەلایەن بەڕێوەبەرایەتیی گشتیی کاروباری نەوت و کانزاکانی سەر بە وەزارەتی وزە و سامانە سرووشتییەکانی تورکیا دەرکرا و لە رۆژنامەی فەرمی ئەو وڵاتەدا بڵاوکرایەوە.   لە چوارچێوەی بڕیارەکەدا مۆڵەت درایە دوو کۆمپانیای نیشتمانیی تورکیا یەکێکیان لە پارێزگای مێرسینی تورکیا و کۆمپانیاکەی دیکەش لە سنووری پارێزگاکانی مێردین، سێرت، شرنەخ و جۆلەمێرگی باکووری کوردستان بەدوای نەوتدا بگەڕێن.   لە سنووری پارێزگاکانی مێردین، سێرت، شرناخ و جۆلەمێرگدا بۆ ماوەی پێنج ساڵ لەسەر رووبەری ٣٤ هەزار و ٧٠٥ هێکتار زەوی و لە پارێزگای مێرسینی تورکیاش بۆ ماوەی هەشت ساڵ لەسەر رووبەری زیاتر لە ٤١ هەزار هێکتار زەوی، گەڕان بەدوای نەوتدا بەردەوام دەبێت.   رۆژی ١١ی کانوونی یەکەمی ٢٠٢١ کۆمپانیای نیشتمانیی وەبەرهێنانی نەوتی تورکیا رایگەیاند: لە پارێزگای مێردینی باکووری کوردستان نەوتیان بە کواڵێتییەکی باش دۆزیوەتەوە و گرتەی ڤیدیۆیی ساتی دەرهێنانی نموونەی نەوتەکەشی بڵاوکردەوە.   هەمان کۆمپانیا پێشتر لە چەند شوێنێکی دیکەی باکووری کوردستان لە نزیک سنوورەکانی باکوور و باشووری کوردستان دۆزینەوەی نەوتی راگەیاندبوو، بەتایبەتی لە شرنەخ، باتمان، سێرت، جۆلەمێرگ و ئامەد.