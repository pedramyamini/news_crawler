لە حوزەیرانی ٢٠١٤ دا داعش بەشێکی زۆری ناوچە سوننەنشینەکانی لە عێراق خستە ژێر دەسەڵاتی و لە ئابی هەمان ساڵیشدا هێرشیکردە سەر باشووری کوردستان.   لەگەڵ دروستبوونی هەڕەشە لەسەر هەولێر، ئەمریکا دەستی بە بۆردوومانی رێکخراوە پەڕگیرەکە کرد و دوای ئەوەش یارمەتی هێزە عێراقییەکانی دا لە رووبەڕووبوونەوەی داعشدا.   لە کۆتایی ٢٠١٧ دا حکومەتی عێراق سەرکەوتنی بەسەر داعشدا راگەیاند، هەرچەندە لە هەندێک شوێن ئەو رێکخراوە هەر لە جموجووڵ نەوەستاوە و زۆرجار هێرش ئەنجامدەدات.   مستەفا کازمی لە هەڤپەیڤینێکدا لەگەڵ رۆژنامەی واشنتن پۆستی ئەمریکی، لەبارەی رۆڵی هێزەکانی ئەمریکا لە عێراق دەڵێت: "ئێمە پێویستمان بە هێزی شەڕکەی ئەمریکی نییە لە عێراق. پێویستمان بەوەیە هێزە ئەمریکییەکان سەرنج بخەنە سەر راهێنان و باشترکردنی توانای هێزە ئەمنییەکانمان".   کازمی ئاماژەی بەوەشکرد، سەرۆکوەزیرانە پێشووەکانی عێراق "شەرمن" بوون لەبارەی داننان بە پاڵپشتیی سەربازیی ئەمریکادا بۆ عێراق، بەڵام "ئێمە پێمانوایە ئەم پەیوەندییە شتێک نییە شەرمی لێبکرێت، بەڵکو دەبێت شانازی پێوەبکرێت".   لە حوزەیرانی رابردوودا دیالۆگی ستراتیژی لە نێوان ئەمریکا و عێراق دەستیپێکرد و فەوزی هەریری، سەرۆکی دیوانی سەرۆکایەتی هەرێمی کوردستان نوێنەری هەرێمی کوردستان بوو لە گەڕی یەکەمییدا.   گەڕی دووەمی دیالۆگەکەش هەفتەی رابردوو لە ئەمریکا بەڕێوەچوو و بەشداریی کورد لە شاندەکەدا گەورەتر بوو. لە گەڕی دووەمی کۆبوونەوەکانیشدا قسە لەسەر پەیوەندییە فرەڕەهەندییەکانی ئەمریکا و عێراق کرا.   مستەفا کازمی دەڵێت، هەندێک پرسی زەحمەت لە نێوان ئەمریکا و عێراق هەن کە بە چارەسەرنەکراوی ماونەتەوە، لەوانەش بەکارهێنانی ئاسمانیی عێراق لە لایەن ئەمریکا و "نەخشەرێگە"ی دووبارە بڵاوکردنەوەی هێزە ئەمریکییەکان. سەرۆکوەزیرانی عێراق دەڵێت، ئەو پرسانە لە لایەن گرووپێکی بەشدار لە دیالۆگی ستراتیژییەوە چارەسەردەکرێن، کە تاوەکو ئێستا دووجار کۆبوونەتەوە و لە چەند مانگی داهاتوویشدا زیاتر کۆدەبنەوە.   مانگی رابردوو سەرۆکوەزیرانی عێراق سەردانی تارانی کرد و لەگەڵ بەرپرسانی ئەو وڵاتە کۆبووەوە. کازمی لەبارەی ئەو سەردانەی رایگەیاند، بە بەرپرسانی ئەو وڵاتەی راگەیاندووە، دەبێت پەیوەندییەکان لەنێوان حکومەتەکاندا بن، نەوەک کارکردن لەگەڵ بەرپرسانی هەندێک گرووپ کە دەکرێت پێگە و دەسەڵاتی حکومەتی عێراق لاوازبکەن.   کازمی ئاماژەی بەوەشکرد، دەیەوێت پەیوەندییەکانی وڵاتەکەی لەگەڵ سعودیە باشتر بکات و لەو چوارچێوەیەشدا هەفتەی رابردوو لەگەڵ شازادەی جێنشینی سعودیە قسەیکردووە.   سەرۆکوەزیرانی عێراق باس لە داهاتوویەکی ناوچەکە دەکات کە تێیدا وڵاتان هاوشێوەی وڵاتانی ئەوروپا پەیوەندییان هەبێت و هاتووچۆ لە نێوانیان ئاسان بێت و زاراوەی "شامی نوێ" بۆ ئەو مەبەستە بەکاردەهێنیت.   بۆ قسەکردن لەسەر ئەو بابەتە، ئەم هەفتەیە کازمی لەگەڵ شا عەبدوڵڵای ئوردن و عەبدولفەتاح سیسی، سەرۆککۆماری میسر کۆدەبێتەوە و دواتریش سەردانی سعودیە دەکات.  لەبارەی دەستپێکردنی پەیوەندییەکانی نێوان ئیمارات و ئیسرائیلیش، سەرۆکوەزیرانی عێراق دەڵێت، "ئەوە بڕیاری ئیماراتە و نابێت دەستوەردان بکەین".   یەکێک لە گەورەترین ئاستەنگەکانی بەردەم کازمی بریتییە لە گرووپە چەکدارە شیعەکان، کە مەترسی ئەوەیان دروستکردووە هاوشێوەی حیزبوڵڵای لوبنان کاربکەن و رێز لە بڕیارەکانی حکومەت نەگرن.   سەرۆکوەزیرانی عێراق لەبارەی ئەو گرووپانەوە گوتی: "ئەوان پێیانوایە شەرعیەتییان لە بوونی ئەمریکاوە لە عێراق سەرچاوە دەگرێت، بەڵام ئەوە مافی ئەوەیان ناداتێ هێرش بکەنە سەر سەربازانی ئەمریکی لە عێراق. دەبێت چەک لەژێر دەستی حکومەتدا بێت. هەر رێکخراوێک کە لە دەرەوەی حکومەت چەکی هەبێت بە نایاسایی دادەندرێت".  کازمی ئاماژە بەوەشدەکات، رێگە نادەن جارێکی دیکە شەپۆلی کوشتن بۆ عێراق بگەڕێتەوە.   لەبارەی ئەجێنداکەیشی بۆ ناوخۆی عێراق، کازمی چەندین پێشنیازی تایبەت بە ئابووری و تەندروستی هەیە، بەڵام پێیوایە بۆ ئەوەی سەرکەوتن بەدەستبهێندرێت، پێویستە گەندەڵی نەهێڵدرێت.   کازمی سەرۆکوەزیرانێکە کە تەمەنی کورتە و بڕیارە لە حوزەیرانی داهاتوودا هەڵبژاردنی پەرلەمانی بەڕێوەبچێت، بەڵام دەرفەتی مانەوە لە پۆستەکەی هەیە، ئەگەر بتوانێت پاڵپشتی خەڵک بۆ خۆی بەدەستبهێنیت، بەتایبەتی گەنجان کە زۆربەیان لە پارتە سیاسییەکان و سیاسەتمەداران تووڕەن.