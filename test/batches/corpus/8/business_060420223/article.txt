خەلیل غازى، ئەندامى لیژنەى دارایی پەرلەمانى عێراق بە (تۆڕى میدیایی رووداو)ى راگەیاند؛ سەرجەم ئەندامانى لیژنەکە رەزامەندییان داوە کە شایستە داراییەکانى گەنمى جووتیارانى هەرێمى کوردستان بۆ ساڵانى  ٢٠١٤، ٢٠١٥ و ٢٠١٦ خەرجبکرێت لە چوارچێوەى پڕۆژەیاسای پشتیوانی خێرای ئاسایشی خۆراک و گەشەپێدان، کە بڕەکەى نزیکەى ٣٠٩ ملیار دینارە.  شایستەى دارایی ئەو سێ ساڵەى گەنمى جووتیارانى هەرێمى کوردستان کە زیاتر لە ٧٠٠ ملیار دینار بوو، بە پاساوى بڕینى بەشەبودجەى هەرێمى کوردستان و قەیرانى داراییەوە تەنیا نیوەى لەلایەن حکومەتى ناوەندییەوە دراوە.  بەپێی بڕگەی یەکەمى ماددەى سێیەمى پڕۆژەیاسای پشتیوانی خێرای ئاسایشی خۆراک و گەشەپێدان، ٣٥ % ی ئەو ٢٥ تریلیۆن دینارەى لە پرۆژەکەدا دیاریکراوە بۆ شایستەى دارایی دانەوێڵەى جووتیاران خەرجدەکرێت، شایستەى دارایی سێ ساڵى گەنمى جوتیانى هەرێمی کوردستان لەو بڕە پارەیە خەرج دەکرێت.  ئەندامەکەى لیژنەى دارایی ئاماژەى بەوەدا هەفتەى داهاتوو ئەو پرۆژەیاسایە لە پەرلەمان یەکلایی دەکرێتەوە، ئەگەر بەربەست نەچێتە بەردەمى، بەوپێیەى بە گوتەى ئەو، بەشێک لە پەرلەمانتاران لەگەڵ ئەوەن لەبرى ئەو یاسایە، پرۆژەیاسای بوجەى ٢٠٢٢ پەسند بکرێت.