بەگوێرەى راپۆرتێکى دیوانى چاودێریى دارایی عێراق کە لە سەرچاوەیەکەوە دەست تۆڕی میدیایی رووداو کەوتوو، تاوەکو ٣١ ى ئادارى ٢٠٢٢، یەدەگى عێراق لە گەنم ٣٧٣ هەزار تۆن بووە کە ٢٦٩ هەزار تۆنیان گەنمى خۆماڵى و ١٠٤ هەزار تۆنەکەى دیکە گەنمى هاوردەکراوى ئوسترالیا بووە، عێراق پێویستى بە ٤٥٠ هەزار تۆن گەنم هەیە بۆ یەک مانگ و ئەو یەدەگە گەنمەى کە هەیە بەشی یەک مانگى دابەشکردنى ئارد ناکات.  راپۆرتەکەى دیوانى چاودێریی دارایی عێراق لە ٢٥ ى نیسانى ٢٠٢٢ ئامادەکراوە، کە تایبەتە بە ئەنجامى پڕۆسەى چاودێریکردنى چالاکیى وەزارەتى بازرگانی بۆ فەراهەمکردنى گەنم تاوەکو وەرزى دوورینەوەى گەنم کە ئێستا لە چەند پارێزگایەکى عێراق دەستیپێکردووە و لە مانگى ئایاردا بەشێوەیەکى بەرفراوان دەستپێدەکات.  ماجید شنگالى، ئەندامى پەرلەمانى عێراق بە تۆڕى میدیایی رووداوى راگەیاند؛ عێراق ساڵانە پێوستى بە پێنج ملیۆن و ٤٠٠ هەزار تۆن گەنمە بۆ ئەوەى تەنها بەشە ئاردى مانگانەى هاووڵاتییان دابەش بکات، لەکاتێکدا لەبرى ١٢ بەش ساڵانە وەزارەتى بازرگانی ١٠ بەش دابەش دەکات.   ماجید شنگالى گوتیشى: "بڕى بەرهەمى پێشبینیکراو بۆ ناوچەکانى نێوەڕاست و باشوورى عێراق، بۆ ئەمساڵ لەنێوان یەک ملیۆن و ٥٠٠ هەزار بۆ دوو ملیۆن تۆندایە، بەوپێیە کورتهێنانى گەنم نزیک دەبێتەوە لە دوو ملیۆن و ٥٠٠ هەزار تۆن، ئەوە جگە لە  کاریگەرییەکانى شەڕى ئۆکراینا و رووسیا و بەرزبوونەوەى نرخى گەنم و نەبوونى بودجە کە ئەمانە وادەکەن ئاسایشى خۆراکى عێراق لەمەترسیدا بێت".  بەگوێرەى راپۆرتەکەى دیوانى چاودێریی دارایی عێراق بەهۆى نەبوونى یەدەگى ستراتیژى پێوستى گەنم و ئەو ماوە زۆرەى کە پێویستە بۆ ئەوەى بەرهەمى گەنمى نێوخۆیی بکرێتە ئارد، رێوشوێنەکانى کۆمپانیاى گشتى بازرگانى دانەوێڵە ناتوانن ئاردى پێویست بۆ دوو مانگى داهاتوو فەراهەم بکەن.  لە راپۆرتەکەدا ئاماژەى بەوەداوە کۆمپانیاى گشتیی بازرگانیی دانەوێڵەى عێراق داواى لە وەزارەتى دارایی کردووە ١٥٠ ملیۆن دۆلارى بۆ تەرخان بکات بۆ هاوردەکردنى ٣٠٠ هەزار تۆن گەنم بۆ تەواوکردنى بەشە ئاردى سێیەمى ساڵى ٢٠٢٢، بەڵام ئەو کۆمپانیایە ٤٠ ملیۆن دۆلارى لەبەردەستدایە.