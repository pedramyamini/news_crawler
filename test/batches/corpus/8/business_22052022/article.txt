کارگەی بەرهەمهێنانی ئاردی "ڤێرما" لە ناوچەی "سامرا" لە ویلایەتی پونجابی هیندستان، بە نرخێکی کەم گەنمی لە جووتیاران وەرگرتووە. دڤێندێر ڤێرما، بەڕێوەبەری کارگەکە دەڵێت: "ئەگەر هەناردەکردنی گەنم قەدەخە نەکرابا، ئەوا نرخەکان زۆر بەرزدەبوونەوە. حکومەت بۆ ئەوەی رێگری لە بەرزبوونەوەی نرخەکان بکات، هەناردەکردنی گەنمی قەدەخە کرد. "  ئۆکراینا و رووسیا پێکەوە ٣٠ % ی بەرهەمی گەنمی جیهان دابیندەکەن. بەهۆی کێشەی هەناردەکردنی گەنم لەو دوو وڵاتە نرخی جیهانیی گەنم ئەم هەفتەیە بەرزبووەوە بۆ سەرووی ٤٥٠ دۆلار. قەدەخەکردنی هەناردەکردنی گەنم لەلایەن هیندستانەوە چاوەڕوان دەکرێت ببێتە هۆکار بۆ بەرزبوونەوەی زیاتری نرخی گەنم.  راج سوود، کە بازرگانیی گەنمە لە هیندستان دەڵێت: "حکومەت پێیوایە، ئەگەر پێداویستییەکانی ناوخۆ دابینکرا. رێگە بە هەناردەکردنەوەی گەنم دەدات. بەڵام بەهۆی وەرزی گەرماوە قەبارەی بەرهەمی گەنم ٢٠ % کەمبووەتەوە. کاتێک حکومەت زانی بەرهەم کەم بووەتەوە، هەناردەکردنی قەدەخە کرد. "  جووتیارانی هیندستان سەرەڕای ئەوەی بەهۆی شەپۆلی گەرماوە زیانیان بەرکەوت، گلەییش لەوە دەکەن کە هیچ سوودێکیان لە بەرزبوونەوەی نرخەکانی جیهانیی گەنم نەبینیوە.   راجوانت سینگ، جووتیاری هیندی دەڵێت: "ئەمساڵ بەهۆی شەپۆلی گەرماوە بەرهەمەکەم نیو هێندە بووە. بەشێکی زۆری کێڵگەکانم لەبەر بێ ئاوی وشکبوون. ساڵی پار ٢ تۆن و ٢٠٠ هەزار کیلۆ بەرهەممان هەبوو، بەڵام ئێستا بەرهەمەکەم ١ تۆن و ٢٠٠ هەزار کیلۆیە. "  تاوەکو پێش شەڕی ئۆکراینا هیندستان ساڵانە ١٠٩ ملیۆن تۆن گەنمی بەرهەمدەهێنا و ٧ ملیۆن تۆنیشی هەناردە دەکرد. بەڵام حکومەتی هیندستان رایگەیاندووە بۆ پاراستنی ئاسایشی خۆراکەکەی، ناچار بووە هەناردەکردنی گەنم قەدەخە بکات.