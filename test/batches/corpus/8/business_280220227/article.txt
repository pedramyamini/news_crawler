سێرگی کۆبریانۆڤ، نوێنەری فەرمی کۆمپانیای گازپڕۆمی رووسی رایگەیاند: "هەناردەکردنی گازی سرووشتیی رووسیا بۆ ئەوروپا لە رێگەی ئۆکرایناوە بەشێوەیەکی ئاسایی بەردەوامە".  کۆبریانۆڤ هەروەها گوتی، بەپێی داواکاریی بەرکاربەران لە ئەوروپا، کۆمپانیای گازپڕۆم، گازی سرووشتی لە رووسیاوە لە رێگەی ئۆکرایناوە هەناردە دەکات.  نوێنەری فەرمی کۆمپانیاکە ئاشکرای کرد، رۆژی دووشەممە ٢٨ی شوبات، ١٠٥.٨ ملیۆن مەتر سێجا گاز هەناردە کراوە، هەروەها رۆژی یەکشەممەش ٢٧ی شوبات، بڕی ١٠٧.٥ ملیۆن مەتر سێجا گاز هەناردە کراوە.   ئەمڕۆ نرخی گازی سرووشتی لە ئەوروپا بە رێژەی ٣٤ % بەرزبووەوە، وەبەرهێنەرانیش دەترسن دۆخی ئۆکراینا کاریگەری بکاتە سەر گەیاندنی گازی سرووشتی لە رووسیاوە بۆ ئەوروپا.   رۆژی پێنجشەممە ٢٤ - ٠٢ - ٢٠٢٢ ڤلادیمیر پووتین، سەرۆکی رووسیا فەرمانی بە سوپای وڵاتەکەی کرد هێرش بکاتە سەر ئۆکراینا و بەرەبەیانی ئەو رۆژە هێرشی سوپای رووسیا بۆ سەر ئۆکراینا دەستیپێکرد و تائێستاش بەردەوامە.