رۆژانی دووشەممە و سێشەممەی هەفتەی رابردوو نرخی نەوت بۆ خوار ٩٨ دۆلار دابەزی، بەڵام رۆژی پێنجشەممە و هەینی نرخی بەرمیلێک نەوتی برێنت زیاتر لە دوو دۆلار بەرزبووەوە.   بەرزبوونەوەی نرخی نەوت لەکاتێکدایە رۆژی پێنجشەممە و بەهۆی کاریگەریی گفتوگۆکانی بەریتانیا و سعودیە و هۆشداریی ئاژانسی نێودەوڵەتیی وزە، لەچاو رۆژانی پێشتر دەستی بە بەرزبوونەوە کرد.   رۆژی شەممە ١٩ - ٣ - ٢٠٢٢ نرخی یەک بەرمیل نەوتی برێنت بە ١٠٧ دۆلار و ٩ سەنت مامەڵەی پێوەدەکرێت، هەروەها نرخی نەوتی سووکی تێکساسیش بە ١٠٤ دۆلار و ٧ سەنتە. ئەمە لە کاتێکدایە رۆژی هەینی نرخی بەرمیلێک نەوتی خاوی برێنت بە ١٠٩ دۆلار و ٢٦ سەنت بوو، نرخی بەرمیلێک نەوتی رۆژئاوای تێکساسیش بە ١٠٥ دۆلار و ٥٦ سەنت مامەڵەی پێوەکرا.  هۆکاری دابەزینی نرخی نەوت لە چەند رۆژی رابردوودا دەگەڕێتەوە بۆ راگەیاندنی قەدەخەی هاتووچۆ لە بەشێک لە شارەکانی چین بەهۆی سەرهەڵدانی گۆڕاوی ئۆمیکرۆنی ڤایرۆسی کۆرۆنا و بەشێکی دیکەی پەیوەندی بە ئەگەری چارەسەری کێشەکانی نێوان رووسیا و ئۆکرایناوە هەبوو.   نرخی زێڕ بەردەوامە لە دابەزین  رۆژ بە رۆژ نرخی زێڕ زیاتر دادەبەزێت، هەرچەندە لە ماوەی دوو هەفتەی رابردوودا نرخی ئۆنسەیەک زێڕ سەروو ٢٠٠٠ دۆلاری تێپەڕاند، بەڵام ئەم نرخە بە جێگیریی نەمایەوە و دابەزی.   رۆژی هەینی هەر ئۆنسەیەک زێڕ بە ١٩٣٤ دۆلار مامەڵەی پێوەکرا کە بەراورد بە رۆژی رابردوو نزیکەی نۆ دۆلار دابەزی، ئەمڕۆ شەممە نرخی زێڕ زیاتر دابەزی و هەر ئۆنسەیەک بە ١٩٢١ دۆلار مامەڵەی پێوەدەکرێت. واتە بەراورد بە رۆژی پێنجشەممەی رابردوو نزیکەی ٢٠ دۆلار دابەزیوە کە ئەوکات نرخی هەر ئۆنسەیەک بە ١٩٤٠ دۆلار بوو.   بە هەمان شێوەی زێڕ، نرخی زیویش دابەزیوە بۆ خوار ٢٥ دۆلار و هەر ئۆنسەیەک زیو بە ٢٤ دۆلار و ٩٦ سەنت مامەڵەی پێوەدەکرێت.  بەهای دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٧ هەزار و ٣٥٠ دیناری عێراقی  پاوەند - دۆلار ١.٣١ GBP / USD  دۆلار - یەن ١١٨.٩٤٦ USD / JPY  دۆلار - لیرە ١٤.٨١ USD / TRY  یەک دۆلار - ریاڵ (تمەن) ٢٦ هەزار و ٢٧٠ تمەن USD / IRR  یەک دۆلاری ئەمریکی ١٠٧.٥٠ روبڵی رووسی