سەرچاوە سرووشتییەکانی ئێران دەڵێت، ئەمساڵ لەوەڕی لەوەڕگەکان ٣٥ بۆ ٤٠ % کەمبووەتەوە. کەمبوونەوەی لەوەڕ هاوکاتە لەگەڵ گرانبوونی نرخی ئالیک.   بەپێی راپۆرتی ئەنجوومەنی پیشەیی ئاژەڵداران، نرخی ئالیک بەراورد بە ساڵی رابردوو پێنج هێندە بەرزبووەتەوە. نەبوونی لەوەڕگە و گرانبوونی ئالیک مەترسین لەسەر ئەو ئاژەڵانە. بەشێک لە ئاژەڵداران، مەڕەکانیان بیمە کردوون تاوەکو ئەگەر بەهۆی نەخۆشی یان وشکەساڵی مرداربوونەوە، قەرەبوو بکرێنەوە، بەڵام ناکرێنەوە.  ئەمساڵ پێنج بۆ شەش هەزار سەر مەڕوماڵاتی ئیلام و لۆڕستان بردراونەتە شاهۆ. ئاژەڵدارانی کۆچەری لەوەڕگەکانیان لە خاوەن موڵکەکانی گوندەکانی نزیک لەوەڕگەکان بەکرێ گرتووە و تاوەکو نێوەڕاستەکانی یەکەم مانگی هاوین لەوێ دەمێننەوە. ئاژەڵدارانی خۆجێی دەڵێن، بەکرێدانی ئەو لەوەڕگانە نایاساییە، بەڵام کەس پێشی لێناگرێت.  بەشێک لە دانیشتووانی گوندەکانی دەوروبەری شاهۆ لە کۆچکردنی ئەو مەڕدارانە ناڕازین، هەنگەوانانیش ناڕازین. هەنگەوانێک دەڵێت، لەو کاتەوە ئاژەڵدارانی کۆچەری دەچنە شاهۆ، سرووشی ئەو ناوچەیە تێکدراوە.   شاهۆ لەنێوان شارەکانی پاوە، کامێران، روانسەر و جوانڕۆی پارێزگای کرماشان هەڵکەوتووە. لانیکەم ١٤ هەوارگەی هەیە. هەر هەوارگەیەکیش لەوەڕگەی خۆی هەیە، جگە لە هەوارگەکانی نەگری، بیاشۆش و سەڕۆ، ئەوانی دیکە هەموویان بەکرێ دراون. بەپێی رووبەری لەوەڕگەکە، کرێیان لەنێوان ٢٠٠ تاوەکو ٧٠٠ ملیۆن تمەنە.