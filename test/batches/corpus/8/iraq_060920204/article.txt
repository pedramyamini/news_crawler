بەپێی راگەیێندراوی وەزارەتی ناوخۆی عێراق، "بە پشتبەستن بە زانیاریی هەواڵگری، ئەمڕۆ یەكشەممە ٢٠٢٠/٠٩/٠٦ هێزەكانی سەر بە ئاژانسی هەواڵگری ٤ چەكداری داعشیان لە ناوچە جیاجیاكانی سنووری پارێزگای كەركووك دەستگیركردووە كە بە تاوانی پەیوەندییان بە رێكخراوی داعشەوە بە گوێرەی ماددەی ٤ی تیرۆر یادداشتنامەی دەستگیركردنیان لەلایەن دادگاوە لە دژ دەركراوە".  لە راگەیێندراوەکەدا ئاماژە بەوە دراوە، بەپێی زانیاریەكان ئەو چەكدارانە لە ژمارەیەك كردەوەی توندوتیژی دژی هێزە ئەمنییەكان و هاووڵاتییانی سڤیل بەشدارییان كردووە.  هەروەها لە پرۆسە ئەمنییەكەدا هێزەكانی هەواڵگری دەستیان بەسەر بڕێك چەك و تەقەمەنیی جۆراوجۆردا گرتووە.  ئاماژە بەوە دەکرێت بەم دواییانە هێرشی داعش بۆ سەر هێزە ئەمنییەکان و خەڵکی سڤیل لە سنووری پارێزگاكانی كەركووك، ئەنبار، دیالە، سەڵاحەدین و دەوروبەری شاری بەغدا زیادی کردووە. ئەوەش لە  کاتێکدایە هێزە عێراقییەکان بەردەوامن لە راوەدوونانی چەكدارانی داعش لە ناوچە بیابانەکانی ئەو پارێزگایانە.