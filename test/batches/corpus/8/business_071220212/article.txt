ئیحسان عەبدولجەبار، وەزیری نەوتی عێراق، لە هەڤپەیڤینێکدا لەگەڵ تەلەڤزیۆنی فەرمیی عێراق رایگەیاند: "پێشبینی دەکەم نرخی نەوتی خاو بۆ سەرووی ٧٥ دۆلار بەرزببێتەوە، چونکە رێکخراوی وڵاتانی هەناردەکاری نەوتی خاو - ئۆپێک هەوڵی کۆنترۆڵکردنی بازاڕی وزە دەدات بەشێوەیەکی ئەرێنی".  ئەنجوومەنی وەزیرانی عێراق، لە مانگی حەوتی ئەمساڵدا، رەزامەندی دا بۆ واژووکردنی گرێبەست لە نێوان وەزارەتی نەوتی عێراق و کۆمپانیای تۆتاڵی فەرەنسی بۆ جێبەجێکردنی چوار پرۆژەی گەورە؛ کە بریتین لە کۆکردنەوە و پاڵاوتنی ٦٠٠ مەترسێجا گاز، پێشخستنی کێڵگەی ئەرتاوی لە باشووری عێراق، جێبەجێکردنی پرۆژەی گەورەی ئاو و دروستکردنی وێستگەیەکی بەرهەمهێنانی کارەبا بە وزەی خۆر بە توانای بەرهەمهێنانی ١٠٠٠ مێگاوات. بەڵام واژۆکردنی گرێبەستەکە کاردانەوەی لێکەوتەوە.  ئیحسان عەبدولجەبار لەبارەی گرێبەستەکەی کۆمپانیای تۆتاڵ گوتی: "هیچ گوشارێکی سیاسی لە پشتی واژووکردنی گرێبەستی نێوان وەزارەتی نەوتی عێراق و کۆمپانیای تۆتاڵی فەرەنسی نییە، گرێبەستەکەش گازی عێراقی بە بارمتە نەداوەتە تۆتال".  وەزیری نەوتی عێراق پێیوایە پرۆژەکەی تۆتال هەموو کێشەکانی پیشەسازیی نەوت لە عێراق چارەسەر دەکات، بەڕادەیەک تاوەکو کۆتایی ساڵی ٢٠٢٤ سووتاندنی گازی هاوەڵ لە کێڵگەکانی باشووری عێراق بە رێژەی ٩٠ % کەمدەبێتەوە.  سەبارەت بە کشانەوەی کۆمپانیای ئیکسۆن مۆبیل لە کێڵگەکانی باشووری عێراق، ئیحسان عەبدولجەبار گوتی: "کشانەوەی کۆمپانیای ئیکسۆن مۆبیلی ئەمریکی لە عێراق بڕیارێکی ستراتیژی بوو، لەگەڵ ئەوەش ئێستا بەسرە رۆژانە ٣ ملیۆن و ٢٥٠ هەزار بەرمیل نەوت بەرهەمدەهێنێت".  ئیحسان عەبدولجەبار ئاماژەی بە بەرهەمهێنانی کارەبا دا و گوتی: "پلانمان هەیە لە قۆناخی یەکەمدا ٧.٥ گێگاوات کارەبا لە وزەی پاک بەرهەمبهێنین، چونکە تێچووی بەرهەمهێنانی کارەبا لە وزەی پاک هێندەی سێیەکی تێچووی بەرهەمهێنانی کارەبایە لە سووتەمەنییەکان، لە کاتێکدا عێراق ساڵانە پێویستی بە زیادکردنی بەرهەمهێنانی کارەبایە بە بڕی ١٥٠٠ مێگاوات بۆ دابینکردنی کارەبای پێویست".  وەزارەتی نەوتی عێراق، چوارشەممە ٠١ - ١٢ - ٢٠٢١، لە راگەیێندراوێکدا رایگەیاند: بەپێی ئامارە سەرەتاییەکانی کۆمپانیای فرۆشتنی نەوتی خاوی عێراق - سۆمۆ، بڕی نەوتی خاوی هەناردەکراو (لە مانگی تشرینی دووەمدا) گەیشتە ٩٨ ملیۆن و ١٩٢ هەزار و ٣١٧ بەرمیل نەوت، داهاتی ئەو نەوتەش گەیشتە ٧ ملیار و ٥٩٠ ملیۆن دۆلار، هەر بەرمیلێکی ئەو نەوتەش بە ٧٧.٣٣٣ دۆلار فرۆشرا.