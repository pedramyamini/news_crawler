فایق ئۆزتراک، یاریدەدەری سەرۆک بۆ کاروباری دارایی و ئابووری، کە هاوکات گوتەبێژی جەهەپەیە رایگەیاند، لە رۆژانی نێوان ١٠ تاوەکو ٢١ی کانوونی یەکەمی ٢٠٢١ دا  ١٤ ملیار دۆلار لە یەدەگی بانکی ناوەندیی تورکیا کەمیکردووە. بەتایبەتی لە رۆژانی ٢٠ و ٢١ی مانگدا نیوەی ئەو گوژمەیە بەکارهاتووە و دەپرسێت: "چۆن و بۆ بەرژەوەندیی کێ و بۆچی فرۆشراوە؟ "   ئۆزتراک لە هەژماری تایبەتی خۆی لە تویتەر روونیکردووەتەوە، تەنیا لە رۆژانی ٢٠ و ٢١ی مانگدا نزیکەی حەوت ملیار دۆلار یەدەگیی بانکی ناوەندیی تورکیا تواوەتەوە.   بەپێی ئامارەکان یەدەگی دۆلار لە بانکی ناوەندیی تورکیا ١٤٠ ملیار دۆلارە.  رەخنەی تووند لە دەسەڵاتداران دەگرێت و رایدەگەیێنێت، ئامانجی دەسەڵات گەیاندنی بەهای یەک دۆلاری ئەمریکییە بۆ نۆ لیرە، بەڵام چۆن؟ بە فرۆشتنی یەدەگ و خستنەبازاڕەوە؟ ئایا ئەمە رێکارە دروستەکەیە دەگرنەبەر؟ بەبێ گوێدانە مەترسییەکانی هەڵاوسان و مایەپووچبوونی ئابووریی تاک و کۆی کۆمەڵگەی تورکیا؟   گوتەبێژی جەهەپە هۆشداری دەدات لە راستکردنەوەی رێڕەوی سیاسەتیی ئابووریی تورکیا و دەڵێت: "ئەو مۆدێلەی گرتوویانەتەبەر، سێ مانگ ناخەیێنێت تووشی شکستێکی گەورە دەبنەوە، ئەوکات هاووڵاتیی باجە قورسەکەی دەدات، کە راستکردنەوەی کاتێکی زۆری پێویستە".   رۆژی ٢١ی کانوونی یەکەمی ٢٠٢١، رەجەب تەیب ئەردۆغان سەرۆککۆماری تورکیا دوای کۆبوونەوەی کابینەی حکومەت، لە گوتارێکدا رێکاری نوێ و ژمارەیەک بڕیاری راگەیاند بۆ بەرزکردنەوەی بەهای لیرەی تورکی بەرامبەر دراوە بیانییەکان.   له دوای گوتاره‌كه‌ی سه‌رۆکكۆماری توركیا، نرخی یەک دۆلاری ئەمریکی لە ١٨.٦٠ لیرەوە بۆ ١٢.٢٧ لیرە دابەزی.  ئەمڕۆ هەینی ٢٤ - ١٢ - ٢٠٢١ یەک دۆلاری ئەمریکی بە ١١.٤٦ لیرەی تورکی مامەڵەی پێوەدەکرێت. ئامانجی وەزارەتی خەزێنە و دارایی تورکیا ئەوەیە بەهای هەر دۆلارێکی ئەمریکی تاوەکو کۆتایی ساڵ بگەیێنێتە ژێر نۆ لیرەی تورکی.