بڕیارەکە لەلایەن بەڕێوەبەرایەتی گشتیی کاروباری نەوت و کانزاکانی سەر بە وەزارەتی وزە و سامانە سرووشتییەکانی تورکیا دەرکراوە و لە رۆژنامەی فەرمی ئەو وڵاتەدا بڵاوکراوەتەوە.   لە چوارچێوەی بڕیارەکەدا مۆڵەت دراوەتە دوو کۆمپانیای نیشتمانیی تورکیا یەکێکیان لە پارێزگای مێرسینی تورکیا و کۆمپانیاکەی دیکەش لە سنووری پارێزگاکانی مێردین، سێرت، شرناخ و جۆلەمێرگی باکووری کوردستان بەدوای نەوتدا بگەڕێن.   لە سنووری پارێزگاکانی مێردین، سێرت، شرناخ و جۆلەمێرگدا بۆ ماوەی پێنج ساڵ لەسەر رووبەری ٣٤ هەزار و ٧٠٥ هێکتار زەوی و لە پارێزگای مێرسینی تورکیاش بۆ ماوەی هەشت ساڵ  لەسەر رووبەری زیاتر لە ٤١ هەزار هێکتار زەوی،  گەڕان بەدوای نەوتدا بەردەوام دەبێت.   رۆژی ١١ی ئەم مانگە کۆمپانیای وەبەرهێنانی نەوت لە تورکیا رایگەیاند: لە پارێزگای مێردینی باکووری کوردستان نەوتیان بە کوالیتییەکی باش دۆزیوەتەوەو گرتەی ڤیدیۆیی ساتی دەرهێنانی نموونەی نەوتەکەشی بڵاوکردەوە.   هەمان کۆمپانیا پێشتر لە چەند شوێنێکی دیکەی باکووری کوردستان لە نزیک سنوورەکانی باکوور و باشووری کوردستان دۆزینەوەی نەوتی راگەیاندبوو، بەتایبەتی لە شرناخ، باتمان، سێرت، جۆلەمێرگ و ئامەد.   رۆژی ٧ی کانوونی یەکەمی ٢٠٢١، فاتیح دۆنمەز، وەزیری سەرچاوە سرووشتییەکانی تورکیا لەمیانی بەشداریکردنی لە کۆبوونەوەی پەرلەمان بۆ پەسندکردنی بودجەی وەزارەتەکەی بۆ ساڵی ٢٠٢٢ رایگەیاند، تورکیا لە ساڵی ٢٠٢١ دا نزیکەی ٦٠ ملیۆن بەرمیل نەوتی یەدەگی لە رێگەی دۆزینەوەی ٢٦ کێڵگەی وشکانی دەستکەوتووە و لە پاڵ ئەمەشدا گازی سروشتیی لە دەریای رەش دۆزیوەتەوە.   رۆژی ٢٧ی ئایاری ٢٠٢١، رەجەب تەیب ئەردۆغان، سەرۆککۆماری تورکیا لە کۆبوونەوەیەکی تایبەتی لەگەڵ بەرپرسانی پارتی داد و گەشەپێدان - ئاکپارتی رایگەیاند، لە ماوەی مانگێکدا ٣ بیرە نەوتی نوێیان لێداوە و نەوتیان دۆزیوەتەوە و گوتی: "بە دۆزینەوەی نەوت لەم ٣ بیرە نەوتەدا، بەرهەمی رۆژانەی تورکیا بۆ ٦١ هەزار بەرمیل زیادیکردووە".   لە باکووری کوردستان ١٢٠ ساڵ بەرلە ئێستا و لە سەردەمی سوڵتان عەبدولحەمیدی دووەم لە ئامەد، مێردین، سێرت، جۆلەمێرگ، چەولیگ و بە درێژایی کەناراوەکانی رووباری دیجلە یەدەگی نەوت دەستنیشانکراون.