رۆژی چوارشەممە ٠٩ - ٠٣ - ٢٠٢٢ نرخی نەوتی برێنت گەیشتە ١٣١ دۆلار. هەروەها نرخی نەوتی سووکی تێکساسیش بە ١٢٦ دۆلار مامەڵەی پێوەکرا. بەڵام بۆ ئەمڕۆ پێنجشەممە نرخەکان گۆڕانکارییەکی بەرچاویان بەسەردا هاتووە و بەمشێوەیەیە:  - یەک بەرمیل نەوتی برێنت بە ١١٤ دۆلار و ٧ سەنتە  - یەک بەرمیل نەوتی سووکی تێکساس بە ١١٠ دۆلارە.   نزمبوونەوەی نرخی نەوت لەکاتێکدایە کە دوێنێ گۆڤاری فاینانشڵ تایمز رایگەیاند، یوسف ئەلعتەیبە، باڵیۆزی ئیمارات بۆ واشنتن رایگەیاندووە، وڵاتەکەی دەتوانێت بەرهەمهێنانی نەوت زیادبکات.  بۆب یاوگەر، بەڕێوەبەری وزە لە بانکی میزوهۆ رایگەیاندووە، "لەوانەیە ئەوان [ئیمارات] بتوانن بەشێوەیەکی زۆر خێرا نزیکەی ٨٠٠ هەزار بەرمیل نەوت رەوانەی بازاڕەکان بکەن"، هەروەها ئاماژەی بەوەش کرد کە دەتوانن بەو بڕە نەوتە قەرەبووی بەشێک لە نەوتی رووسیا بکەنەوە.  رۆژی سێشەممە ٠٨ - ٠٣ - ٢٠٢٢ جۆ بایدن، سەرۆکی ئەمریکا لە گوتارێکدا لە کۆشکی سپی رایگەیاند، "هەموو هاوردەیەکی نەوت و گاز و وزەی رووسی [بۆ وڵاتەکەمان] قەدەخە دەکەین. ئەوە واتای ئەوەیە کە نەوتی رووسیا چیدیکە لە بەندەرەکانی ئەمریکا قبووڵ ناکرێت و بەم جۆرەش خەڵکی ئەمریکا زەبرێکی دیکەی کوشندە لە پووتین دەدات".  دوای راگەیاندنی بڕیارەکەی سەرۆکی ئەمریکا لەبارەی نەوت و گاز و وزەی رووسی، نرخی بەرمیلێک نەوتی برێنت بۆ سەرووی ١٣٠ دۆلار بەرزبووەوە، ئەوەش بەهۆی کەمبوونەوەی خستنەڕووی نەوت لە بازاڕەکانی جیهاندا، بەڵام لێدوانەکەی باڵیۆزی ئیمارات بۆ ئەمریکا جارێکی دیکە نرخی نەوتی دابەزاندەوە.  رۆژی سێشەممە نرخی زێڕ ئاستێکی مێژوویی تۆمارکرد و نرخی یەک ئۆنسە گەیشتە دوو هەزار و ٧٥ دۆلار، بەڵام تەنیا لە ماوەی دوو رۆژدا نرخەکەی نزیکەی ١٠٠ دۆلار دابەزیوە و ئێستا هەر ئۆنسەیەک زێڕ بە ١٩٧٥ دۆلار مامەڵەی پێوەدەکرێت.  بەهای دینار بەرامبەر دۆلاری ئەمریکی بەرزبووەتەوە و ئەمڕۆ ١٠٠ دۆلاری ئەمریکی بە ١٤٧ هەزار و ٣٠٠ دینار لە بازاڕەکانی هەرێمی کوردستان مامەڵەی پێوەدەکرێت.   بەهای دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٧ هەزار و ٣٠٠ دیناری عێراقی  پاوەند - دۆلار ١.٣١ GBP / USD  دۆلار - یەن ١١٦.١١٨ USD / JPY  دۆلار - لیرە ١٤.٦٨ USD / TRY  یەک دۆلار - ریاڵ (تمەن) ٢٥ هەزار و ٧٩٠ تمەن USD / IRR  یەک دۆلاری ئەمریکی ١٣٧ روبڵی رووسی