ناجی شێخ عزەدین، سەرۆکی لقی سلێمانی یەکێتی بەڵێندەرانی کوردستان بە تۆڕی میدیایی رووداوی راگەیاند: "ئێمە وەکو بەڵێندەرانی سلێمانی ٩٠ ملیار دینارمان لەلای حکومەتە لەبری ئەو پڕۆژانەی جێبەجێمانکردووە کە بریتییە لە کەڵەکەبوون و تەئمینات، ئەو پارانە کە هەموویان هی ساڵانی ٢٠١٤ تاوەکو ٢٠١٩ ن،  هێشتا حکومەت ئامادە نییە بمانداتەوە، سەرباری ئەوەی بە چەندین وەزیر و بەرپرس و حیزبەکانیشمان گوتووە".  سەرۆکی لقی سلێمانی یەکێتی بەڵێندەرانی کوردستان گوتی: "جگە لەو ٩٠ ملیار دینارە، ئێمە ٦٥ ملیۆن دۆلاریشمان لەلای حکومەتی هەرێمی کوردستانە کە پارەی پترۆدۆلارە و هی ٢٠٦ پڕۆژەی ١٧٤ کۆمپانیایە، کە ئەو پڕۆژانەی راگرتووە و پێوستە پارەیان بۆ خەرجبکرێتەوە".  روونیشیکردەوە پڕۆژەکانی ئەو ٦٥ ملیۆن دۆلارە هی پڕۆژەکانی سێکتەرە جیاوازەکانە و کاتی خۆی بودجەیەکی تایبەتی هەبوو  و لە ساڵی ٢٠١٢ تاوەکو ساڵی ٢٠١٤ دەدرا، بەڵام دواتر بڕدرا".  لەساڵی ٢٠١٤ تاوەکو ساڵی ٢٠٢٠ بەهۆی بڕینی بەشەبودجەی هەرێمی کوردستان لەلایەن حکومەتی عێراق، شەڕی داعش، بڵاوبوونەوەی ڤایرۆسی کۆرۆنا و دابەزینی نرخی نەوتەوە، هەرێمی کوردستان رووبەڕووی قەیرانێکی قۆڵی دارایی بووەوە و چەندین پڕۆژە راگیران.