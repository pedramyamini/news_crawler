بەپێی راگەیێنراوێکی نووسینگەی راگەیاندنی فالح فەیاز کە ئاژانسی هەواڵی عێراق بڵاوی کردووەتەوە: "ئەمڕۆ چوارشەممە فالح فەیاز، سەرۆکی دەستەی  گشتی حەشدی شەعبی سەردانی دیمەشقی پایتەختی سووریا کردووە و لەگەڵ بەشار ئەسەد، سەرۆکی سووریا کۆبووەتەوە".  هەر بەپێی راگەیێندراوەکە سەرۆکی دەستەی گشتی حەشدی شەعبی نامەیەکی مستەفا کازمی، سەرۆکوەزیرانی عێراقی لەگەڵ خۆی بردووە و رادەستی بەشار ئەسەد کردووە.  سەردانەکەی فالح فەیاز، سەرۆکی دەستەی حەشدی شەعبی بۆ دیمەشق لەکاتێکدایە مستەفا کازمی سەرۆکوەزیرانی هەفتەی رابردوو سەردانی ئەمریکای کرد و دوێنێش لە عەممانی پایتەختی ئوردن، بەشداری لوتکەی سێ قۆڵی عێراق، ئوردن و  میسری کرد.  فالح فەیاز تاکە سەرکردەی  عێراقە، کە بە ئاشکرا سەردانی دیمەشق دەکات و پەیوەندی بەهێزی لەگەڵ بەشار ئەسەددا هەیە. پێشتر کە راوێژکاری ئاسایشی نیشتمانی عێراق بوو، چەند جارێک سەردانی دیمەشقی کردووە.