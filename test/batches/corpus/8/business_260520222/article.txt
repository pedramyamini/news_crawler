ئەبوبەکر کەریم، بازرگان بە رووداوی گوت، "ئاژەڵەکانیان گونجاوە بۆ کەشوهەوای هەرێمی کوردستان، بەهاکەشی لەم کاتەدا کە کاتی زاوزێیە، باشە، بەڵام لە داهاتوودا بەدڵنیاییەوە فەرق دەکات. "  نیزام عەلی، بازرگانێکی دیکەیە و ئێستا لە ئەرمینیایە، باسی لەوە کرد، "ژمارەکەیان دیار نییە، بەڵکو لەسەر خواستی خەڵکی ئێمە ئاژەڵ هاوردە دەکەین، بۆیە ئەگەر کارئاسانیمان بۆ بکرێت، ژمارەیێکی زۆر دەهێنینە هەرێمی کوردستان. "  زیاتر لە مانگێکە لە بازاڕەکانی هەرێمی کوردستان نرخی گۆشت گرانبووە، بازرگانە کوردەکان دەیانەوێت بەهاوردەکردنی ئاژەڵ لە ئەرمینیاوە، نرخەکەی لە بازاڕدا هەرزان و جێگیر بکەن.  کازم فەریق، بازرگان ئاماژە بەوە دەکات، "ئەگەر کارئاسانی بکرێت بۆ هێنانی ئاژەڵ، نرخەکەی لە بازاڕدا هەرزان دەبێت و بازاڕ کۆنترۆڵ دەکات. "  بەنزیکەیی، ساڵانە هەر بازرگانێکی ئاژەڵ لە ئەرمینیا، ٣٥ بۆ ٤٠ هەزار سەر هەناردەی دەرەوەی وڵاتەکەیان دەکەن، بەڵام لەسەرەتای ئەمساڵ بەهۆی ساردی کەشوهەوا، بەڕێژەی ١٢ % هەناردەکردنیان کەمیکردووە.  مورات، بازرگانی ئاژەڵە لە ئەرمینیا، قسەی بۆ رووداو کرد و گوتی، "ئێمە لە تواناماندایە ساڵانە ٤٠ هەزار سەر ئاژەڵ هەناردە بکەین، بەڵام ئەمساڵ بەهۆی درێژبوونەوەی زستان و سەرما و درەنگهاتنی بەهار، ناتوانین ئەو ژمارە بنێرین، بەڵکو بەنزیکەی ٣٥ بۆ ٣٥ هەزار سەر ئاژەڵ بنێرین. "   بەپێی ئامارەکانی بازرگانی و ئابووریی ئەرمینیا، ساڵانە زیاتر لە ٦ % ـی ئاڵوگۆڕی بازرگانییان لەگەڵ عێراق و هەرێمی کوردستانە، بەتایبەت لە هەناردەکردنی ئاژەڵ و بەرهەمی کشتوکاڵی.  سەرکۆ یونس، ئابووریناس دەڵێت، "لێکتێگەیشتنی زیاتر واژۆکراوە کە ئەرمینیا ببێتە ترانزێتێک بۆ هەرێمی کوردستان و بۆ کاری بازرگانی، کارئاسانی زۆر دەکرێت لە داهاتوودا، باس لە گەشتی فڕۆکەی راستەوخۆ کرا لەنێوان سلێمانی و یەریڤان کە بەمنزیکانە بچێتە بواری جێبەجێکردنەوە. "  لەسەرەتای مانگی ٥ ـەوە دوو شاندی ١٠٠ بازرگانیی یەکێتی و هاوردە و ناردنکاری کوردستان و ژووری بازرگانیی سلێمانی، چوونەتە ئەرمینیا بۆ ئەوەی بیکەین بەجێگیرەوەی ئۆکراینا بۆ کاری بازرگانی.