بەپێی نووسراوێکی بانکی ناوەندیی عێراق، کە واژۆی د. عەمار حەمید خەلەف، جێگری بانکی ناوەندی لەسەرە و ئاراستەی سەرجەم بانکە مۆڵەپێدراوەکان کراوە، بڕیاردرا بەوەی نابێت خالید ئەحمەد مەحمود ئەلشواقفە، کە ناوی دایکی تورکییە ساڵح - ە بەهیچ شێوەیەک لە کەرتی بانکی عێراقی کار بکات.  بەپێی نووسراوەکە، رۆژی ٠٥ - ١٢ - ٢٠٢١ دەرچووە، بەڕێوەبەری بانکی ئەهلی: "سەرپێچی  گەورەی کردووە و پابەند نەبووە بە یاسا و رێکارەکان و گشتاندنەکانی ئەو بانکە". هەروەها  بانکەکە بووەتە "ئۆفیسی سپیکردنەوەی پارە و پارەدارکردنی تیرۆر".    بانکی ئەهلی عێراقی لە ساڵی ١٩٩٥ وەک کۆمپانیایەکی پشکداری گشتی لە کەرتی تایبەت دامەزراوە. وەک لە ماڵپەری ئەو بانکەدا ئاماژەی بۆ کراوە سەرمایەی بانکەکە لە کاتی دامەزراندنیەوە ٤٠٠ ملیۆن دیناری عێراقی بووە، بۆ ٢٥٠ ملیار دیناری عێراقی زیادیکردووە لە ساڵی ٢٠١٣.  ساڵی ٢٠٠٥ کەپیتەڵ بانکی ئوردن ٦١.٨٥ % ی پشکەکانی بانکی ئەهلی عێراقی کڕیوە. ئەو بانکە ئێستا ١٨ لقی لە شارەکانی عێراقدا هەیە.