نەجات مەحموود، جووتیار بە رووداوی گوت، "کیسەڵە بە گوڵە گەنمەکەوە دەنووسێت و شیلەکەی دەمژێت، تاوەکو تەنیا پەلکەکەی دەهێڵێتەوە و لە کەڵکی دەکات، بە کاری ئارد و تەنانەت ئالیکی ئاژەڵیش نایەت. "  لە دەشتی هەریر و باتاس، ٤٣٥ ملیم بارانباریوە، گەنمەکان بە بڕشتن و گەشەی چاکیان کردووە، لەو دەشتە لە کۆی ١٠٠ هەزار و ٣٤٥ دۆنم زەوی، ٧٥ هەزار دۆنم زەوی بە گەنم و جۆ چێندراوە. ساڵی رابردوو بەرهەمی دەخڵودانی سنوورەکە، ٣٥ هەزار تۆن بووە، بەڵام ئەگەر کیسەڵە نەبێت، ئەمساڵ نیازیان بە بەرهەمی زیاترە.  فارس وسو، جووتیارێکی دیکەی سنوورەکەیە و باسی لەوە کرد، "ئەمساڵ شوکر گەنمەکان جوانن و تەنیا کێشەی ئەو کیسەڵەمان هەیە، زیانمان لێدەدات چارەی نەکرێت. "  خاڵس محەممەد، جووتیار ئاماژەی بەوە کرد، "لە توانای جووتیاردا نییە ئەو هەموو رووبەرە بڕشێنێت و دەرمانی بۆ بکڕین. "  مەقسود عومەر، جووتیار گوتی، "تاوەکو ئێستا حکومەت یەک لیتر دەرمانی پێنەداوین و داواکارین بە زوویی بێتە سەر خەت و هاوکاریمان بکات، ئەگەر نا زیانی زۆرمان بەردەکەوێت. "  لیترێک دەرمانی قڕکەر هەشت دۆنمی پێ دەڕشێت و نرخەکەشی ٢٠ هەزار دینارە، بەڵام لە کرداری رشاندندا حکومەت هاوکاریان نەبێت، بە ئامێری تراکتۆر ٢٠ % ـی رووبەری دەخڵ و دانەکەیان لەنێو دەچێت. "  فەریق حەسەن، بەڕێوەبەری کشتوکاڵی هەریر باسی لەوە کرد، "دوای جەژن کاتێکی گونجاوە بۆ دابەشکردنی دەرمانی قڕکەر بە جووتیاران و پێشیان دەدەین. لە رشاندنیشدا داوا بکەن هاوکاریان دەبین بە ئامێری رشاندن. "  بۆ کڕینی دەرمانی قڕکەر، حکومەت بڕی چوار ملیار و ٢٠١ ملیۆن دیناری تەرخانکردووە، بۆ تەواوی سنووری هەریر بڕی ٨٢٠ لیتر دەرمان کڕدراوە، لە کاتێکدا جووتیارانی سنوورەکە پێویستییان بە زیاتر لە ١٠ هەزار لیتر دەرمانی قڕکەرە.