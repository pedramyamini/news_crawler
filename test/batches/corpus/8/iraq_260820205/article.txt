بەپێی راگەیێنراوێکی نووسینگەی سەرۆکوەزیرانی عێراق، مستەفا کازمی، ئەمڕۆ چوارشەممە، لە کۆبوونەوەی ئاسایی ئەنجوومەنی وەزیرانی عێراقدا رایگەیاند: "حکومەتی ئێستا هەوڵی دوورخستنەوەی عێراق لە سیاسەتی بەرەکان دەدات، چونکە ئەوە لە بەرژەوەندیی گەلی عێراقدایە، ئاستەنگەکان گەورەن و دەبێ سەربکەوین، هەلیشمان لەپێشە بۆ بەڕێوەبردنی عێراق لەسەر رێگای راست".  مستەفا کازمی راشیگەیاندووە: "پەیوەندییەکانمان لەگەڵ وڵاتان لەسەر بناغەی هاوسەنگی و میانڕەوی و پشتبەستنن بە بەهێزکردنی هاوئاهەنگی، بەتایبەت لە پەیوەندییە ئابوورییەکان بۆ مسۆگەرکردنی بەرژەوەندیی عێراقە، بۆیە دەبێ وەزیرانی حکومەتی عێراق چاویان بە هاوتاکانیان لە میسر و ئوردن بکەوێ بۆ بەهێزکردنی هاوئاهەنگی لەنێوانمان".  ئەم لێدوانەی کازمی دوای رۆژێک لە لووتکەی سێقۆڵی نێوان عێراق و ئوردن و میسر هات.  رۆژی سێشەممە ٢٥ ئابی ٢٠٢٠، بە بەشداری مستەفا کازمی، سەرۆکوەزیرانی عێراق، شا عەبدوڵڵا، شای ئوردن و عەبدولفەتاح سیسی، سەرۆکی میسر لووتکەی سێقۆڵی نێوان هەر سێ وڵاتەکە لە عەممانی پایتەخی ئوردن بەڕێوەچوو.  مستەفا کازمی، سەرۆکوەزیرانی عێراق لە لووتکەی سێقۆڵی نێوان عێراق و ئوردن و میسر، رایگەیاند عێراق رژدە لەسەر دروستکردنی پەیوەندی هاوسەنگ لەگەڵ وڵاتانی دراوسێی و گرنگی بە دەستنەوەردان لە کاروباری ناوخۆیی خۆی و تەواوکردنی شەڕی دژی تیرۆریستان دەدات.  بەپێی نووسینگەی سەرۆکوەزیرانی عێراق، مستەفا کازمی لە گوتارێکدا لە لووتکەکە رایگەیاندووە "عێراق پابەندە بە پاڵپشتیکردنی سەقامگیری ناوچەکە و دروستکردنی هەلی هێوڕکردنەوە، عێراق رژدە لەسەر دروستکردنی پەیوەندی هاوسەنگ لەگەڵ هەموو وڵاتانی دراوسێی و گرنگی بە سەروەری و ئاسایش و سەقامگیریی و  دەستنەوەردان لە کاروباری ناوخۆیی خۆی دەدات".  مستەفا کازمی راشیگەیاندووە: "عێراق رژدە لەسەر گرنگی چارەی سیاسی گشتگیر بۆ هەموو قەیرانەکانی ناوچەکە لەسەر بنەمای بەرژەوەندیی هاوبەشی نێوان گەلان، عێراق خوازیاری بەدیهێنانی تەواوکەریی ئابوورییە لەگەڵ میسر و ئوردن بە رێگەی پێشخستنی ناوچە پیشەسازییە هاوبەشەکانی نێوانیان".  سەرۆکوەزیرانی عێراق لە راگەیێنراوەکەیدا باسی فەلەستینی کردووە و گوتوویەتی: "هەڵوێستی نەگۆڕی عێراق بۆ پاڵپشتیکردنی پرسی فەڵەستین و مافی گەلی فەلەستین لە دروستکردنی دەوڵەتێک قەدسی پیرۆز پایتەختی بێ، دووپاتدەکەینەوە".  لە راگەیەندراوی کۆتایی لووتکەکەدا هاتووە، هەر سێ وڵات لە هەوڵدان بۆ قووڵکردنەوەی هاوئاهەنگی و هاوکاری و کاری ستراتیژی نێوانیان لە بوارەکانی ئابووری، سیاسی، ئەمنی، رۆشنبیری و بابەتی دیکە، ئەمەش پشتیوانە لە کاری هاوبەش و ئامانجی رەخساندانی زمینەسازیی بەرهەمدار لە چوارچێوەی هاوئاهەنگیکردنی هەوڵەکان بۆ بەهێزکردنی ئاسایش و سەقامگیریی ناوچەکە.