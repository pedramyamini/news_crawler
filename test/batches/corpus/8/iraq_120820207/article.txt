لیوا تەحسین خەفاجی، گوتەبێژی ئۆپەراسیۆنە هاوبەشەكانی عێراق گوتیشی "لەنێوان توركیا و پارتی كرێكارانی كوردستان - پەکەکە كێشە هەیە، بەڵام نابێت خاكی عێراق بۆ تەسفیەی حیساباتی توركیا بەكاربهێنرێت، ئۆپەراسیۆنە هاوبەشەكانیش دەستدرێژیی توركیا بە كارێكی دوژمنكارانە هەژماردەكات، هاوكات توانای مامەڵەكردنیشی هەیە لە بەرامبەر هەر مەترسییەك رووبەڕووی عێراق دەبێتەوە".  گوتەبێژی ئۆپەراسیۆنە هاوبەشەكانی عێراق ئاماژەی بەوەش كرد كە "پابەند دەبین بەو بڕیارانەی لەلایەن فەرماندەی گشتیی هێزە چەكدارەكان دەدرێن و وەزیری بەرگریی توركیاش لەمیانی سەردانە هەڵوەشاوەكەی بۆ بەغدا بابەتی پارتی كرێكارانی کوردستان - پەکەکەی باسدەكرد".  رۆژی سێشەممە ١١ی ئابی ٢٠٢٠ فڕۆكە جەنگییەكانی توركیا ناوچەی سیدەكانیان بۆردوومانكرد و لە ئەنجامدا دوو فەرماندەی كوردی پاسەوانی سنووری عێراق بە پلەی عەمید و فەرماندەیەكی باڵای پەكەكە گیانیان لەدەستدا و فەرماندەیەكی دیكە و دوو سەربازی هێزەكانی پاسەوانی سنوور و كارمەندێكی هەواڵگریی عێراقی برینداربوون.