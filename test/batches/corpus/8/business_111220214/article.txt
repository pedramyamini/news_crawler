فارس عیسا، سەرۆکی نوێنەرایەتیی حکومەتی هەرێمی کوردستان لە بەغدا بە رووداوی راگەیاند، نووسراوی رەوانەکردنی ٢٠٠ ملیار دینارەکە رۆژی چوارشەممەی رابردوو کراوە، بەڵام پێنجشەممە فریانەکەوتوون پارەکە بخەنە سەر حیسابی بانکیی وەزارەتی دارایی و ئابووری هەرێمی کوردستان.  فارس عیسا دەشڵێت، رۆژی یەکشەممە پارەکە لەلایەن لقی هەولێر بانکی ناوەندیی عێراق دەخرێتە سەر هەژماری دارایی وەزارەتی دارایی و ئابووری هەرێمی کوردستان.  لە ٢٥ی مانگەوە دابەشکردنی مووچەی فەرمانبەران دەستی پێکردووە، بەڵام پرۆسەکە بە سستی بەڕێوەچوو، تاوەکو ئێستا چەند وەزارەتێک مووچەیان وەرگرتووە و بەشێکیشیان ماون.  لە کۆتایی مانگی ئادار پرۆژەیاسای بودجە لە پەرلەمانی عێراق پەسندکرا. بەپێی یاساکە حکومەتی هەرێمی کوردستان و عێراق رێککەوتبوون لەسەر ئەوەی کە هەرێمی کوردستان رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات، عێراقیش لە بەرامبەردا مووچە و شایستە داراییەکانی هەرێمی کوردستان بنێرێت.   دوای چەند مانگێک لە رێککەوتنەکە، بەهۆی چەند کێشەیەکی تەکنیکییەوە حکومەتی عێراق بودجەی هەرێمی کوردستانی نەنارد، ئەوەش بووە هۆی کورتهێنانی بودجە و بەردەوامبوونی لێبڕینی مووچە، تاوەکو ئەو کاتەی مستەفا کازمی، سەرۆکوەزیرانی عێراق بڕیاریدا مانگانە وەکو سولفە ٢٠٠ ملیار دینار بۆ هەرێمی کوردستان بنێرێت.   لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.  وەزارەتی دارایی حکومەتی هەرێمی کوردستان لە ٢٥ - ١١ - ٢٠٢١ دەستی بە دابەشکردنی مووچەی مانگی تشرینی دووەم کردووە، تاوەکو ئێستا تەنیا شەش وەزارەت و چەند دەزگایەک مووچەیان وەرگرتووە.   پرۆسەی دابەشکردنی مووچە بە هێواشی بەڕێوەدەچێت، بەڵام مانگانە لەگەڵ گەیشتنی ٢٠٠ ملیار دینارەکەی بەغدا سەرجەم ئەو وەزارەت و دەزگا و دەستانەی مووچەیان وەرنەگرتووە، لە ماوەی سێ بۆ چوار رۆژ مووچە وەردەگرن.  مانگی رابردوو، وەزارەتی دارایی عێراق لە ٨ی مانگ ٢٠٠ ملیار دینارەکەی خستە سەر هەژماری بانکی هەرێمی کوردستان.