شیرین حوسێن، به‌ڕێوه‌به‌ری گشتیی بانكه پسپۆرییه‌كان، رایگەیاند: "پێشتر حكومه‌تی هه‌رێمی کوردستان نزیكه‌ی چوار تریلیۆن دینار قه‌رزی وه‌كو پێشینه‌كانی خانووبه‌ره و نیشته‌جێبوون و كشتوكاڵ و پیشه‌سازی و گه‌شتیاری به هاووڵاتیان داوه، به‌ڵام به‌هۆی هه‌ندێك بارودۆخی ناهه‌موار هاووڵاتیان نه‌یانتوانیوه وه‌ك پێویست پێشینەکان بگه‌ڕێننه‌وه، بەمەش سوودێکی زۆر چووەتە سەر قەرزەکان، ئه‌مه‌ش بووه هۆی ئه‌وه‌ی هاووڵاتیان نه‌توانن به‌هۆی زۆریی كه‌ڵه‌كه‌بوونی سووده‌كه، پێشینه‌كان بده‌نه‌وه".  لەبارەی رێژەی ١٥ % ی لێخۆشبوون لە پێشینەکان، کە حکومەت بڕیاری لێداوە، شیرین حوسێن گوتی: "ئه‌مه هه‌لێكی زێڕینه و داوا له هاووڵاتیان ده‌كه‌م به ده‌نگ ئه‌و بڕیاره‌وه بچن و به هه‌لی بزانن بۆ گه‌ڕانه‌وه‌ی پێشینه‌كانیان، له‌به‌ر ئه‌وه‌ی بەپێی بڕیارەکە له سوودی دواكه‌وتن لێیانخۆش ده‌بن. له‌و بڕه پێشینه‌یه‌ی كه وه‌ریشیان گرتووه له ١٥ % ی پاره‌كه‌یان خۆش ده‌بن".  سەبارەت بە لێخۆشبوونه کە کێ ده‌گرێته‌وه و مه‌رجه‌كانی چین؟ شیرین حوسێن، به‌ڕێوه‌به‌ری گشتیی بانكه پسپۆرییه‌كان دەڵێت: "پێویسته ئه‌و كه‌سه له ماوه‌ی ٩٠ رۆژی كاركردندا سەرجەم پێشینەکان بگەڕێنێتەوە. دوای گەڕاندنەوەی سەرجەم پێشینەکان، ئه‌و كاته بانک له سەرجەم سوودەکانی دواكه‌وتنی پێشینەکەی خۆشدەبێت".  به‌ڕێوه‌به‌ری گشتیی بانكه پسپۆرییه‌كان سه‌باره‌ت به ٩٠ رۆژی كاركردنه‌كه  گوتی: "ده‌مه‌وێ بۆ هاووڵاتیانی روون بكه‌مه‌وه واته بانكه‌كان ٩٠ رۆژ كار له‌سه‌ر ئه‌م بڕیاره ده‌كه‌ن، ئینجا هه‌ر پشوویه‌كی فه‌رمی یان رۆژانی هه‌ینی و شه‌ممه دێته پێش و بانكه‌كان ده‌وام ناكه‌ن، ئه‌مانه بۆیان قه‌ره‌بوو ده‌كرێته‌وه بۆ ئه‌وه‌ی ٩٠ رۆژ كار بكرێت".   له هه‌رێمی كوردستان ٢٨ بانكی پسپۆڕی هه‌یه، كه ئه‌م بانكانه پێشینه‌یان داوه،  بانكه‌كانیش بریتین له بانكی خانووبه‌ره، پیشه‌سازی، كشتوكاڵ، نیشته‌جێكردن.  شیرین حوسێن دەڵێت: "هاووڵاتی له كامه بانك پێشینه‌ی وه‌رگرتووه، پێشینه‌كه‌ی ده‌گه‌ڕێنێته‌وه هه‌مان بانك، چونكه دۆسیه‌كه‌ی له‌وێیه، ئه‌وه‌ی كه پێویسته له‌گه‌ڵ خۆی بیبات، ئه‌و كارته‌یه كه به‌ر له وه‌رگرتنی پێشینه‌كه بۆی كراوه بۆ ئه‌وه‌ی پێشینه‌كه‌ی پێ وه‌ربگرێت، كه ئه‌و كارته  ناوی سیانی و ژماره‌ی دۆسیه‌ی تێدایه. ئه‌گه‌ر هاووڵاتی ئه‌و كارته‌ی نه‌مابێ یان لای نه‌بێت، ئه‌و كات بانكه‌كان به سیستمی كۆمپیوته‌ری ناوه‌كه‌ی ده‌دۆزنه‌وه و كاره‌كانی بۆ جێبه‌جێ ده‌كه‌ن، یان ئاساییه به كارتی نیشتمانی یان ناسنامه‌ی باری شارستانی ئه‌و كاره‌ی بۆ ده‌كرێت. هه‌روه‌ها ئه‌وانه‌ی وه‌كاله‌تیان بۆ كه‌سێك كردووه، ده‌بێت ئه‌و كه‌سه وه‌كاله‌تنامه‌ی لا بێت".  شیرین حوسێن ئاماژەی بەوەدا هەندێک لەوانەی پێشینەیان وەرگرتووە، تاوەکو ئێستا هیچ بڕە پارەیان بۆ حکومەت نەگەڕاندووەتەوە، کە سزای دواکەوتنیش ساڵانە ١٠ % ی بڕی قەرزەکەیە. هەندێک کەس سزای دواکەوتنەکەیان گەیشتووەتە ١٣ ملیۆن دینار، بەڵام بانک لەو سوودە خۆشدەبێت، بەو مەرجەی کەسەکە لە ماوەی ٩٠ رۆژی کارکردن لە دوای دەرچوونی ئەو بڕیارەوە، سەرجەم قەرزەکانی سەری پاکتاو بکات.  بەپێی ئاماری بانکە پسپۆرییەکان تاوەکو ئێستا ٢٣١.٤٧٤ كه‌س لە پێشینەکانی قەرزی نیشتەجێبوون، قەرزی بچووک، خانووبەرە، هاوسەرگیری، کشتوکاڵ، پیشەسازی و گەشتیاری سوودمه‌ندبوون.  بانکەکان ٤.٠٢٤ ترلیۆن دیناریان لە رێگەی ئەو پێشینانەوە بە قەرز داوەتە هاونیشتمانیان، بەڵام تەنیا ١.٨ ترلیۆن دینار لەو پارەیە گەڕێندراوەتەوە بۆ بانکەکان و ٢.٢٣ ترلیۆن دیناریش هێشتا لەلای هاونیشتمانیان ماوە.  له پارێزگای هه‌ولێر ٧٢ هەزار و ١٨١ كه‌س له پێشینه‌كان سوودمه‌ندبوون، ١.٤ ترلیۆن دراوەتە هاونیشتمانیان،  ٥٩٧ ملیار دینار گەڕێندراوەتەوە و ٨١١ ملیار دیناریش ماوە.  له پارێزگای سلێمانی و گه‌رمیان و هه‌ڵه‌بجه  ١٠٧ هەزار و ٢٣٠ كه‌س له پێشینه‌كان سوودمه‌ند بوون، ١.٥ ترلیۆن دینار وه‌كو پێشینه وه‌رگیراوه، ٨٥٧ ملیار دینار گەڕێندراوەتەوە و ٧٣٥ ملیار دیناریش ماوە.   له پارێزگای دهۆك  ٥٢ هەزار و ٦٣ كه‌س له پێشینه‌كان سوودمه‌ند بوون، ١.٠٤ ترلیۆن وەکو پێشینە وەرگیراوە، ٣٣٥ ملیار دینار گەڕێندراوەتەوە و ٦٨٤ ملیار دیناریش ماوە.