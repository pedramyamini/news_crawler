وەزارەتی دەرەوەی عێراق رایگەیاند، فوئاد حوسێن، وەزیری دەرەوە ئەمڕۆ لە بارەگای کۆمیسیۆنی ئەوروپا لە برۆکسل، لەگەڵ جۆزێپ بۆریل، بەرپرسی باڵای سیاسەتی دەرەوە و ئاسایشی یەکێتیی ئەوروپا کۆبووەتەوە. ستایشی رۆڵی یەکێتیی ئەوروپای کردووە لە هاوکاریکردنی عێراق لە بواری پەرەپێدان و بەرەنگاربوونەوەی پەتای کۆرۆنا.  هەر لە راگەیێندراوەکەدا هاتووە، کە فوئاد حوسێن جەختیکردووەتەوە، عێراق رێز لە سەروەریی وڵاتان دەگرێ و دەست لە کاروباری ناوخۆییان وەرنادات، هەروەها دژی ئەوەیە ببێتە گۆڕەپانێک بۆ ململانێی لایەنە رکابەرەکان یان ببێتە پێگەیەک بۆ هێرشکردنەسەر هەر وڵاتێکی دیکە.  بەپێی راگەیێندراوەکە، فوئاد حوسێن و جۆزێپ بۆریل لابردنی ناوی عێراقیان لە لیستی کۆمیسیۆنی ئەوروپا تایبەت بەو وڵاتانەی کە زۆر مەترسیدارن لە رووی سپیکردنەوەی پارە و پارەدارکردنی تیرۆر، تاوتوێکردووە، وەزیری دەرەوەی عێراق جارێکی دیکە داوای لە کۆمیسیۆنی ئەوروپا کردووە ناوی عێراق لەو لیستە دەربکات.  وەزیری دەرەوەی عێراق داوای لە بەرپرسی باڵای سیاسەتی دەرەوە و ئاسایشی یەکێتیی ئەوروپا کردووە لە نزیکترین کاتدا سەردانی عێراق بکات بۆ تاوتوێکردنی چۆنێتی بەهێزکردنی پەیوەندییەکانی نێوان عێراق و یەکێتیی ئەوروپا.