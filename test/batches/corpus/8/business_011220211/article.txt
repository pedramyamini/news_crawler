سەید ئەحمەد، کاسب دەڵێت، ناچارە بە کاژێر لە سەرەی بەنزیندا بوەستێت بۆئەوەی بەنزینی ٦٩٠ دیناری دەستبکەوێت، ئاماژە بەوەش دەکات، بەنزین "زۆر گرانە" و دەستکەوتنیشی قورس بووە.  بەڕێوەبەرایەتیی نەوت و کانزاکان لە پارێزگای دهۆک دیاریی دەکات ئەو بڕە بەنزینەی لەلایەن حکومەتی عێراقەوە دەنێردرێت، بەشێوەیەکی رێکخراو نانێردرێت، بەهۆی کەمیی ئەو بڕە بەنزینەشەوە کە دەچێتە پارێزگای نەینەوا، دابەشکردنی بەنزین کراوە بە تاک و جووت و ئەوەش کاریگەریی لەسەر بەنزینخانەکانی دهۆ هەبووە.  موحسین تەها، بەڕێوەبەری بەڕێوەبەرایەتیی نەوت و کانزا لە دهۆک ئاماژەی بەوە کرد، رۆژانە بڕی پێویستی بەنزین ناچێتە پارێزگاکە و بەو هۆیەوە قەرەباڵخی و سەرەگرتن دروستدەبێت. بە گوتەی موحسین تەها، دۆخی پارێزگای نەینەوا و ناوچەکانی دیکەی عێراقیش کاریگەریی لەسەر ئەو پرسە هەیە.  بەپێی ئامارەکانی بەڕێوەبەرایەتیی نەوت و کانزا لە پارێزگای دهۆک، ٢٣٠ بەنزینخانە هەن، تەنیا پێنجیان بەنزینی ٦٩٠ دیناری دەفرۆشن، پارێزگای دهۆکیش رۆژانە پێویستی بە ملیۆنێک و ٣٠٠ هەزار لیتر بەنزینە، بەڵام ئێستا تەنیا ٤٠٠ هەزار لیتری بۆ دەچێت.