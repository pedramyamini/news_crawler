شێروان دووبەردانی، ئەندامی پەرلەمانی عێراق لە فراکسیۆنی پارتی دیموکراتی کوردستان بە (تۆڕی میدیایی رووداو)ی راگەیاند: "بڕیار بوو ئەمڕۆ پەرلەمانی عێراق کۆبێتەوە بۆ دەنگدان لەسەر پرۆژە - یاسای پشتیوانی خێرای ئاسایشی خۆراک و گەشەپێدان، بەڵام جێگرنەکردنی بەشێک لە داواکارییەکانی هەرێمی کوردستان لە نێو پرۆژەیاساکەدا یەکێک لەو هۆکارانە بوو، کە دەنگدانی لەسەر پرۆژەیاساکە بۆ رۆژی شەممە دواخست، ئەمەش بۆ ئەوەی بوار و دەرفەتی زیاتر بدرێت بۆ گفتوگۆ و گەیشتن بە رێککەوتن".  شێروان دووبەردانی، ئامادەنەبوو باس لەو داواکارییانەی کورد بکات کە بوونەتە رێگر بۆ تێپەڕاندنی پرۆژەیاساکە و گوتی بڕیارە ئەمڕۆ بۆ گفتوگۆکردنی زیاتر لەسەر ئەو بابەتە لێژنەی دارایی کۆببێتەوە، ئەگەر گەیشتنە رێککەوتن، ئەوا رۆژی شەممە پەرلەمان دەنگ لەسەر پرۆژە یاساکە دەدات.   بەڵام خەلیل دۆسکی، ئەندامی لێژنەی دارایی سەبارەت بە داواکارییەکانی هەرێمی کوردستان، بە رووداوی گوت: "کێشەمان هەیە، بە تایبەتی لەسەر پشکی هەرێمی کوردستان لە پارەی پەرەپێدانی هەرێمەکان، بەڵام ئەمڕۆ کۆدەبینەوە و چاوەڕێ دەکرێت لەسەر ئەم خاڵەش بگەینە رێککەوتن".  فەرمانگەی میدیایی پەرلەمانی عێراق لە راگەیێندراوێکدا بڵاویکردەوە، بەمەبەستی تەواوکردنی گفتوگۆکان و ئامادەکردنی تەواوەتی پرۆژەیاسای پشتیوانی خێرای ئاسایشی خۆراک و گەشەپێدان و  پێدانی کاتی زیاتر،  بڕیاردراوە دەنگدان لەسەر پرۆژەیاساکە بۆ رۆژی شەممە ١٤/٥/٢٠٢٢ دوابخرێت.   دوێنێ ١١ ئایارى ٢٠٢٢، لیژنەى دارایی پەرلەمانى عێراق کۆبووەوە بۆ تاوتوێکردنى رەشنووسی پڕۆژەیاسای پاڵپشتى خێراى ئاسایشى خۆراک و پەرەپێدان.  خەلیل دۆسکى، ئەندامى لیژنەى دارایی پەرلەمانى عێراق دوای کۆبوونەوەکە بە تۆڕى میدیایی رووداوى گوت: "پێشنیازى بڕگەیەکى نوێ کراوە کە بۆ پڕۆژەیاساکە زیاد بکرێت، کە تایبەتە بە بەنداوەکان، لەوانە نۆژەنکردنەوەى بەشێک لە بەنداوەکان و تەواوکردنى پڕۆژە تەواونەکراوەکانى ئاو، بەتایبەت کە لەکاتى نووسینەوەى رەشنووسى پڕۆژەیاساکە لە سەرەتاى ئەمساڵدا، کێشەى کەمئاوى نەبووە و ئێستا ئەو کێشەیە هەیە".  پڕۆژەیاساى پاڵپشتى خێراى ئاسایشى خۆراک و پەرەپێدان لە ١٠ ماددە پێکهاتووە و بودجەکەى ٢٥ ترلیۆن دینارە، کە لە زیادەى نرخى نەوتى فرۆشراو دابین دەکرێت، بەهۆى بەرزبوونەوەى نرخى نەوت، کە ئەمساڵ بۆ سەروو ١٠٠ دۆلار بۆ هەر بەرمیلێک بەرزبووەوە.