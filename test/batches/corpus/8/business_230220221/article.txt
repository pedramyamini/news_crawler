ئەمڕۆ چوارشەممە، ٢٣ی شوباتی ٢٠٢٢، ئەحمەد سەفار، بڕیاردەری لێژنەی دارایی خولی رابردووی ئەنجوومەنی نوێنەرانی عێراق رایگەیاند: "دەرهێنانی عێراق لەژێر کاریگەریی بەشی حەوتەمی میساقی نەتەوە یەکگرتووەکان دوای ئەوەی هەموو قەرزەکانی داگیرکردنی کوێتی دایەوە، هەنگاوێکی گرنگە و کاریگەریی لەسەر رەوشی دارایی و ئابووریی عێراق بەهەرێمی کوردستانیشەوە دەبێت".  ئەحمەد سەفار گوتیشی: "ئەو دەرهێنانەی عێراق کاریگەری لەسەر ئەوە دەبێت کە پێگەی عێراق لەرووی داراییەوە بەهێز دەکات و لەرووی مامەڵە دارایی و ئابوورییەکانی عێراق لەگەڵ دەرەوە و وڵاتان و کاریگەریی لەسەر بازرگانیی عێراقیش لەگەڵ دەرەوە دەبێت و بڕیارەکە عێراق دەستکراوەتر دەکات لەرووی دارایی و وای لێدەکات بتوانێت ئازادانەتر کاری بازرگانیی و مامەڵە داراییەکانی بکات".  سەبارەت بە کاریگەریی بڕیاری دەرهێنانی عێراق لەژێر کاریگەرییەکانی بەشی حەوتەمی میساقی نەتەوە یەکگرتووەکان، لەسەر هەرێمی کوردستان، ئەحمەد سەفار گوتی: "بۆ لەمەودوا ئەگەر بەشە بودجەی هەرێمی کوردستان لە بودجەی گشتیی ساڵانەی عێراق دابنرێت، ئەوا پشکی هەرێمی کوردستان زیاتر دەبێت لەپێشتر، چونکە پێشتر ساڵانە بەشێک لەو قەرەبووە کە نزیکەی ٥ % بوو لە خەرجیی سیادی بۆ ئەو پرسە تەرخاندەکرا و هەرێمی کوردستانیش بەشداربوو تێیدا".  سەفار گوتیشی ئەو بڕە پارەیەی لەپشکی هەرێمی کوردستان دەبڕدرا بۆ قەرەبووکردنەوەی کوێت دەخرێتە سەر بودجەی هەرێمی کوردستان و لە شتی دیکەدا خەرجدەکرێت.  کانوونی یەکەمی ساڵی ٢٠٢١، بانکی ناوەندیی عێراق رایگەیاند هەموو قەرەبووەکانی کوێتی داوەتەوە کە نەتەوەیەکگرتووەکان بڕیاری لەسەردابوو و بڕەکەی ٥٢ ملیار و ٤٠٠ ملیۆن دۆلار بووە.  لەئابی ١٩٩٠ سوپای پێشووی عێراق هێرشی کردە سەر کوێت و داگیری کرد، دوای حەوت مانگ هێزە نێودەوڵەتییەکان بە سەرکردایەتی ویلایەتە یەکگرتووەکانی ئەمریکا لەجەنگی دووەمی کەنداو عێراقیان لەکوێت کردە دەرەوە و دواتر نەتەوە یەکگرتووەکان سزای عێراقی دا و بڕیاریدا عێراق لە داهاتەکانی نەوت قەرەبووی کوێت بکاتەوە.  ئەمڕۆ چوارشەممە، ٢٣ی شوباتی ٢٠٢٢، مستەفا کازمی، سەرۆکوەزیرانی عێراق لەتویتێکدا، رایگەیاند "عێراق هەوڵەکانی لە پەیوەندیی ئاسایی لەگەڵ دراوسێ و دۆستەکانی و کۆمەڵگەی نێودەوڵەتی بۆ داخستنی دۆسیەی بڕیارە نێودەوڵەتییەکان سەرخست کە بەهۆی سەرکێشییەکانی رژێمی پێشووەوە بووە و گەلەکەمان بەدرێژایی ٣٢ ساڵ باجەکەی بە قورسی دا، ئەمە سەرەتایەکی نوێیە بۆ گێڕانەوەی رۆڵی عێراق و ئامادەگیی لە رێگەی تێڕوانینی دەوڵەت نەوەک سەرکێشیی نادەوڵەتەوە".