رۆژی پێنجشەممە، ١٠ی ئاداری ٢٠٢٢، عەبدوڵڵا ئەحمەد، یاریدەدەری بەڕێوەبەری گشتیی تەندروستی پارێزگای سلێمانی بە تۆڕی میدیایی رووداوی گوت: "بەهۆی نەبوونی پارە لە بانکەکانی سلێمانی، ئەمڕۆ دابەشکردنی مووچە لە پارێزگای سلێمانی دواکەوت؛ بڕیار بوو بەیانییەکەی دەست بە دابەشکردنی مووچەی مانگی شوباتی ٢٠٢٢ بەبێ لێبڕین بکرێت، بەڵام تاوەکو کاژێر ١٢ هیچ بڕە پارەیەک بۆ مووچەی کارمەندانی وەزارەتی تەندروستی بەردەستنەبوو، بەڵام دوای نیوەڕۆ لە هەولێرەوە حکومەت پارەی بۆ بانکەکان نارد و ئەمڕۆ تەواوی مووچەی تەندروستی دابەشکرا".  ئەمڕۆ ١٠ی ئاداری ٢٠٢٢، وەزارەتی تەندروستی وەکو یەکەم وەزارەتی حکومەتی هەرێمی کوردستان بە پێی خشتەی وەزارەتی دارایی و ئابووری بۆ دابەشکردنی مووچەکانیان دیاریکرابوو، بەڵام لە پارێزگای سلێمانی بەهۆی نەبوونی پارە لە بانکەکاندا دابەشکردنی مووچە زیاتر لە ٣ کاژێر دواکەوت.  د. ئازاد مستەفا، بەڕێوەبەری گشتی تەندروستیی هەڵەبجەش ئەمڕۆ پێنجشەممە بە تۆڕی میدیایی گوت، لە پارێزگای هەڵەبجەش مووچەی کارمەندانی تەندروستی بە تەواوەتی دابەشکرا و گوتیشی: "مووچە دابەشکردن لە پارێزگای هەڵەبجەش کەوتە دوای نیوەڕۆ و کاژێر دوو دەست بە دابەشکردنی مووچەکرا دوای ئەوەی تەمویلی بانکەکان کرا. "  بەڕێوەبەری گشتیی تەندروستیی گەرمیانیش رایگەیاند، مووچەی مانگی شوباتی کەرتی تەندروستی ئەمڕۆ پێنجشەممە لە گەرمیان و لە سنووری بەڕێوەبەرایەتییەکەی ئەواندا دابەشکرا.  د. سیروان محەممەد، بەڕێوەبەری گشتیی تەندروستیی گەرمیان بە رووداوی گوت: "دوای دواکەوتنی بۆ چەند کاژێرێک، مووچە دابەشکرا، تەنها گرێبەستەکان نەبێت مووچەیان پێنەدرا ئەویش بەهۆی نەبوونی پارەوە نەبوو، بەڵکو بەهۆی هەڵەیەکی تەکنیکییەوە بوو. "  دابەشکردنی مووچەی مانگی شوباتی ساڵی ٢٠٢٢ ماوەی ١٢ رۆژ بوو دواکەوتبوو، پێشتر حکومەتی هەرێمی کوردستان هەموو ٢٥ی مانگێک دەستی بە دابەشکردنی مووچەی مانگەکە بێ لێبڕین دەکرد.   دواکەوتنی مووچەی کارمەندانی تەندروستی پارێزگای سلێمانی لەکاتێکدایە ماوەیەکە کێشەی نەگەڕانەوەی بەشێک داهاتەکان لە پارێزگاکانەوە هەیە و حکومەتی هەرێمی کوردستانیش دانی پێداناوە و پەرلەمانتارانی یەکێتی و پارتی یەکتر بە نەگەڕانەوەی داهاتەکانی سلێمانی و هەڵەبجە و هەولێر و دهۆک تۆمەتباردەکەن.  سەبارەت بە هۆکاری دواکەوتنی دابەشکردنی مووچەی مانگی شوبات، رۆژی ٣ی ئاداری ٢٠٢٢، مەسرور بارزانی، سەرۆکی حکومەتی هەرێمی کوردستان لە کۆنفڕانسێکی رۆژنامەڤانیدا گوتی: "پرسیار له‌وه ده‌كرێت باشه نرخی نه‌وت ئه‌وه‌نده زیادبووه، ئه‌ی بۆ مووچه كێشه‌ی تێده‌كه‌وێت؟ خه‌رجییه‌كانی حكومه‌ت ته‌نیا بۆ مووچه زیاتر له ٦٠٠ ملیۆن دۆلارە، به‌ڵام خه‌رجیی دیكه‌شی هه‌یه، دروستكردنی پرۆژه‌یه، پابه‌ندی و قه‌رزه، ئه‌وانه هه‌مووی ده‌كه‌وێته سه‌ر شانی حكومه‌ت، له داهاتی نه‌وت كه دێته‌وه، من باسمکرد کە ٤١ % ی دێته‌وه، بۆ ئه‌و مانگه پێشبینیی ئه‌وه ده‌كرێت ٩٩٠ ملیۆن دۆلارێك بێته‌وه، ٤١ % ی ئه‌و پاره‌یه بۆ مووچه ده‌بێت، ٤٠٠ بۆ ٤٠٥ ملیۆن دۆلار، شتێکی وا دێته‌وه، ئه‌ی ئەوی دیکەی له كوێ دێت؟ ئەوی دیکەی ئه‌وه‌یه كه له داهاتی نانه‌وتی دێته‌وه، له باج، رسوومات، داهاتی ناوخۆ و خاڵە سنوورییه‌كان".