شەپۆلی چوارەمی کۆرۆنا لە ئەوروپا کە لە نەمساوە دەستیپێکردووە بووەتە هۆکار بۆ ئەوەی ئەو وڵاتە قەدەخەی هاتووچۆ رابگەیێنێت، ئەوەش بەشێک لە وڵاتە ئاسیاییەکانی نیگەرانکردووە و بووەتە هۆکار بۆ ئەوەی خواست بۆ بەکارهێنانی نەوت کەمبکاتەوە.  رۆژی هەینی ١٩ - ١١ - ٢٠٢١ بازاڕی نەوت بە دابەزینی گەورە هەفتەی رابردووی تێپەراند. هاوکات لەگەڵ دابەزینی نرخی نەوتی برێنت بۆ خوارەوەی ٧٩ دۆلار، نرخی نەوتی سووکی تەکساسی ئەمریکا، رۆژی هەینی و لە دوایین رۆژی بازاڕەکان لە هەفتەی رابردوو، بەرێژەی ٤ % دابەزی بۆ ئاستی ٧٥.٣٧ دۆلار.  بەڵام دابەزینی نرخەکانی نەوت بە واتای دەستبەجێ دابەزینی نرخی سووتەمەنی و بەنزین نییە. لە ویلایەتە یەکگرتووەکانی ئەمریکا تێکڕای نرخی یەک لیتر بەنزین هێشتا نزیکە لە ١ دۆلار. ساڵی رابردوو ئەم کاتانە نرخی یەک لیتر بەنزین لە ئەمریکا نزیکەی ٦٠ سەنت بوو.  کرەیک ئەرلەم، شرۆڤەکاری بازاڕی کۆمپانیای راوێژکاریی ئواندا لەو بارەیەوە رایگەیاند، "بنەمای بازاڕی نەوت هێشتا بەهێزە و بازاڕ لە بارودۆخێکی باشدایە. بەڵام بازاڕ مەترسی لەسەرە بەتایبەتی ئەگەر وڵاتانی دیکە هاوشێوەی نەمسا دەست بە قەدەخەی هاتووچۆ بکەنەوە. "  رۆژی هەینی گرێبەستەکانی داهاتوو بۆ رادەستکردنی نەوت لە مانگی ١٢ کۆتایی پێهات و ئێستا ئەو نەوتەی کە رۆژی دووشەممەی داهاتوو مامەڵەی پیوەدەکرێت، نەوتێکە کە دەبێت لە مانگی یەکی ساڵی داهاتوو رادەستی کڕیاران بکرێت. نرخی نەوتی برێنت بۆ رادەستکردنی لە مانگی یەکی ساڵی داهاتوو رۆژی هەینی دابەزی بۆ ٧٨ دۆلار و ١٥ سەنت کە نزمترین ئاستیەتی لە سەرەتای مانگی ١٠ی ئەمساڵەوە تاوەکو ئێستا.  ئیدارەی ئەمریکا رایگەیاندووە بەدوای ئەو چارەسەرانە دەگەڕێت بۆ ئەوەی گوشاری سەر هاووڵاتیان بەهۆی بەرزی نرخی بەنزین و سووتەمەنی کەمبکاتەوە. یەکێک لەو چارەسەرانەی کە رایگەیاندووە کردنەوەی یەدەگی ستراتیژیی نەوتی ئەو وڵاتەیە. ئەمریکا بەوەشەوە نەوەستاوە و داوای لە هەر یەکە لە وڵاتانی چین و ژاپۆن کردووە کە بۆ دابەزاندنی نرخەکان، یەدەکی نەوتی ستراتیژیی خۆیان بکەنەوە.  فۆمیۆ کیشیدا، سەرۆکوەزیرانی ژاپۆن دوای داواکارییەکەی ئەمریکا ئامادەیی وڵاتەکەی راگەیاندووە بۆ کردنەوەی یەدەگی نەوتی ستراتیژیی خۆی.  هەرچەندە حکومەتی ژاپۆن رووبەڕووی کێشەی یاسایی دەبێتەوە لەکاتی کردنەوەی یەدەگی ستراتیژیی نەوت، بەو پێیەی کە تەنیا لە هەندێ باەی بەپەلەی وەک کارەساتی سرووشتی و کەمبوونەوەی دابینکردنی نەوتی خاو دەتوانێت یەدەگەکەی بکاتەوە. بەڵام بەپێی یاسا ناتوانێت لەبەر بەرزبوونەوەی نرخەکانی نەوت دەست بۆ کردنەوەی یەدەگی ستراتیژیی خۆی ببات.