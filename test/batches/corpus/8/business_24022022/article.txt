نرخی نەوتی برێنت لە دوای کردنەوەی بازاڕەکانی ئاسیا نزیکەی ٥ دۆلار بەرزبووەوە و ١٠٢ دۆلاری تێپەڕاند. هەروەها نرخی نەوتی سووکی تەکساسی ئەمریکاش بە هەمانشێوە نزیکەی ٥ دۆلار بەرزبووەوە گەیشتە ٩٦ دۆلار و ٥٤ سەنت.  هەروەها نرخی گازی سرووشتی ئەمڕۆ بەڕێژەی ٥ % بەرزبووەوە.  ئەنجوومەنی ئاسایشی نەتەوە یەکگرتووەکان درەنگانی شەوی رابردوو کۆبووەوە، ئەندامانی ئەنجوومەن داوایان لە رووسیا کرد کە هێرش نەکاتە سەر ئۆکراینا.  ڤیلادیمیر پووتین، سەرۆکی رووسیا هۆشداریداوەتە وڵاتانی دیکە ئەگەر دەستێوەردان لە پرسی نێوان رووسیا و ئۆکراینا بکەن، کاردانەوەی تووندی رووسیای بەدواوە دێت.  جانێت یەلەن، وەزیری گەنجینەی ویلایەتە یەکگرتووەکانی ئەمریکا پەیوەندی لەگەڵ هاوپەیمانە ئەوروپییەکانی کردووە و  رایگەیاند، سزای نوێی ئابووری بەسەر رووسیا رادەگەیێنن.  بازارەکانی جیهان گەورەترین کاردانەوەیان بە دەستپێکی شەڕی رووسیا پێشاندا. بازاڕەکانی ئاسیا تاوەکو ئەم کاتە نزیکەی ٢.٤ % دابەزیون.  هەروەها بازاڕەکانی بۆرسەی ئەمریکا نزیکەی ٧٠٠ خاڵیان لەدەستدا کە بە واتای زیانی ٧٠٠ ملیار دۆلاری دێت.   هەر ئۆنسەیەک زێڕ ٣٣ دۆلار بەرزبووەوە  نرخی هەر ئۆنسە زێر بەهەمان شێواز ئەمڕۆ بەهۆی نیگەرانییەکانی پەیوەست بە شەڕی رووسیا زیاتر لە ٣٣ دۆلار بەرزبووەوە بۆ ١٩٤٣ دۆلار.  بەهای یۆرۆ لە بەرامبەر دۆلار بە هەمانشێواز دابەزی. هەر یۆرۆیەک ئێستا بە نزیکەی ١.١٢ دۆلار مامەڵەی پێوەدەکرێت.  راگەیاندنی دەستپێکی شەڕی رووسیا و ئۆکراینا هەروەها نرخی دراوە دیجیتاڵییەکانی بەشێوازێکی بەرچاو دابەزاند و ئەمڕۆ نرخی یەک بیتکۆین دابەزی بۆ ٣٥ هەزار دۆلار.