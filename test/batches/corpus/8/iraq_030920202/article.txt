سەعدی ئەحمەد پیرە، ئەندامی مەکتەبی سیاسی یەکێتی نیشتمانی کوردستان دەڵێت "ماکرۆن جەختی لەسەر ئەوە کردووەتەوە کە جێبەجێکردنی رێککەوتننامەی کورد لەگەڵ بەغدا، گرنگی بە سەقامگیری دەدات لە عێراق، ئەمەش بە تەبایی ھەولێر و بەغدا دەبێت، لە ھەمان کاتیشدا بە عێراق دەڵێت کە کورد تەنها نییە و دۆستی ھەیە، لێرە لە بەغدا کە گفتوگۆ دەکرێت بانگی کورد دەکرێت، نەک وەکو ھێزێک بەتەنیا بەڵکو وەکو ھێز لەناو پەرلەمانی عێراق و وەک ھەرێمێکی دەستووری بانگی سەرۆکایەتیی ھەرێم دەکات لەگەڵ جێگرەکانی بۆ گفتوگۆ و دانیشتن و قسەکردن، بۆ من زۆر خۆش بوو، دیمەنێکی جوان بوو".  جگە لە راگرتنی هێرشەکانی تورکیا، کەمکردنەوەی ھەژموونی ئێران لە عێراق، ناواخنی دەستپێشخەرییەکەی سەرۆکی فەرەنسا بوو، کە لەگەڵ حکومەت و کاربەدەستانی عێراق و کوردستان تاوتوێی کرد، ھاوپەیمانیی فەتح، عەسایب ئەھل حەق، دەوڵەتی یاسا و ئەو گرووپە چەکدارانەی سەر بە ئەوانیشن، ھەر زوو رایانگەیاند ئەمە جێگەی قبووڵ نییە، ھاوپەیمانیی نەسر کە حەیدەر عەبادی خۆی لە کۆبوونەوەکەدا بەشداربووە، ناڕاستەوخۆ دژی دەستپێشخەرییەکەن.  ئایات مزەفەر، گوتەبێژی ھاوپەیمانیی نەسر دەڵێت "ئەگەر رای خۆی فەرزبکات لە عێراق، ئەمە جێگای قبووڵ نییە لەلایەن عێراقەوە، ئەمە واتە پێشێلکردنی سەروەری و نیشاندانی لاوازیی حکومەت و دەستتێوەردانە، ئەگەر پەیوەندی لەسەر بنەمای لایەنگیری دروستبێت، ئەمە سوود بە عێراق ناگەیێنێت لە داھاتوودا".  لەنێو ماڵی شیعەکان، رەوتی حیکمەی عەممار حەکیم و رەوتی سەدری موقتەدا سەدر بێدەنگییان ھەڵبژاردووە لەئاست دەستپێشخەرییەکەی سەرۆکی فەرەنسا.  ئەگەر کورد و سونە و بەشێک لە شیعەکان پێشوازی لە دەستپێشخەرییەکەی ماکرۆن بکەن و پێیانوابێت ئەمە چارەسەرە کە سەروەریی عێراق پارێزراو بێت و دەستوەرنەدرێت لە کاروباری، لەولاوەش بەشێک لە شیعەکان، ئەوانەی سەر بە ئێرانن، دژی ئەو دەستپێشخەریەن و پێیانوایە داواکردنی ماکرۆن لە عێراق و دوورکەوتنەوە لە ئێران پێشێلکردنی سەروەریی عێراقە و دەستتێوەردانە لە کاروباری عێراق.