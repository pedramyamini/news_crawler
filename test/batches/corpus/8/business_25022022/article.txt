نرخی نەوتی برێنت لەدوای کردنەوەی بازاڕەکانی ئاسیا ئەمڕۆ سێ دۆلار دابەزینی بەخۆوە بینیوە و بۆ ١٠١.٨٤ دۆلار دابەزیوە؛ هەروەها نرخی نەوتی سووکی تەکساسی ئەمریکاش ٩٥.٤٨ دۆلارە. نرخی گازی سرووشتییش ئەمڕۆ کەمێک دابەزیوە.  ئەنجوومەنی ئاسایشی نەتەوە یەکگرتووەکان درەنگانی شەوی رابردوو کۆبووەوە، ئەندامانی ئەنجوومەن داوایان لە رووسیا کرد کە هێرش نەکاتە سەر ئۆکراینا، بەڵام ڤلادیمیر پووتین، سەرۆکی رووسیا فەرمانی بە سوپای وڵاتەکەی کرد بە ئەنجامدانی ئۆپەراسیۆن بۆسەر ئۆکراینا.  ڤیلادیمیر پووتین، سەرۆکی رووسیا هۆشداریی داوەتە وڵاتانی دیکە کە ئەگەر دەستێوەردان لە پرسی نێوان رووسیا و ئۆکراینا بکەن، کاردانەوەی تووندی رووسیای بەدواوە دێت.  دوای بڕیارەکەی سەرۆکی رووسیا بە هێرشکردنە سەر ئۆکراینا، ئەو وڵاتە لەلایەن وڵاتانی رۆژئاوا و ئەمریکا و جیهانەوە رووبەڕووی لێشاوێک لە سزای ئابووری بووەوە.  بازاڕەکانی جیهان گەورەترین کاردانەوەیان بە دەستپێکی شەڕی رووسیا پێشاندا؛ ئاستی پشکەکانی کۆمپانیاکانی تایبەت بە وزە دابەزینی بەرچاویان بەخۆوە بینیوە.  نرخی هەر ئۆنسە زێڕ رۆژی پێنجشەممە بەهۆی نیگەرانییەکانی پەیوەست بە شەڕی رووسیا بەرزبووەوە و گەیشتە سەرووی ١٩٧٠ دۆلار، بەڵام ئەمڕۆ بۆ هەزار و ٩١٤ دۆلار دابەزیوە.  بەهای یۆرۆ لە بەرامبەر دۆلار تاڕاددەیەک جێگیرە و هەر یۆرۆیەک ئێستا بە نزیکەی ١.١٢ دۆلار مامەڵەی پێوەدەکرێت.  بەهای دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٦ هەزار و ٥٠٠ دیناری عێراقی  پاوەند - دۆلار ١.٣٤ GBP / USD  دۆلار - یەن ١١٥.٢٠ USD / JPY  دۆلار - لیرە ١٤.٠٠ USD / TRY  یەک دۆلار - ریاڵ (تمەن) ٢٦ هەزار و ٣٥٠ تمەن USD / IRR