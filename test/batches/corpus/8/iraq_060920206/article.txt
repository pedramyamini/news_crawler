ئۆپەراسیۆنە فراوانەکە، بەرەبەیانی دوێنی شەممە لە هەردوو شاری بەغدا و بەسڕە دەستیپێکرد، بەرپرسانی سەربازیی دووپاتیدەکەنەوە کە، هەڵمەتەکانی بەغدا تەواو بووە و ئۆپەراسیۆنەکەی بەسڕە، ئەنجامی باشی بەدەستەوە داوە.  بۆ رۆژی دووەم لەسەریەک، هێزە هاوبەشەکانی عێراق، لە پرۆسەی پشکنین و کۆنترۆڵکردنی چەکی لەدەستدەرچوو بەردەوامن. یەکە جیاوازەکانی سوپای عێراق و دژە تیرۆر، لە کێوماڵکردنی سەنتەری بەسڕە بەردەوامن. سەرچاوەکان دووپاتیدەکەنەوە هەڵمەتەکە، لە داهاتووی نزیکدا روو لە شاری زیقار دەکات.  پێشتر گوتەبێژێکی سەربازی لە شارەکەدا رایگەیاندبوو، لە بەسڕە بڕی بەرچاوی چەک و تەقەمەنی دەستیان بەسەردا گیراوە و چەند داواکراوێکیش دەستگیرکراون.  لەگەڵ بەردەوامبوونی ئۆپەراسیۆنەکەدا، دەزگاکانی راگەیاندنی ناوخۆیی، لە سەرچاوە سەربازییە باڵاکانیان گواستەوە کە حکومەت بڕیاریداوە بەپێکهێنانی فەرماندەییەکی نوێی سەربازی بۆ سێ پارێزگای باشووری وڵات، بەناوی ' فەرماندەیی پرۆسەکانی سومەر '، کە هەر سێ شاری زیقار، میسان و موسەنا دەگرێتەوە.  بەپێی فەرماندە سەربازییەکان، ئەو فەرماندەییە نوێیە، بارەگاکەی لە بنکەی ئاسمانیی ئیمام عەلی دەبێت، لە نزیک ناسڕیەی سەنتەری شاری زیقار، بەرپرسیاریەتی فەرماندەییەکە بە ژەنەراڵ عیماد مەجهول سپێردراوە.  فەرماندەییە نوێیەکە، پەیوەستی هێزە پیادەکانی عێراق دەبێت لە هەموو روویەکەوە، سەرجەم پێکهاتە سەربازی و ئاسایشییەکانی ئەو پارێزگایانە، دەکەوێتە ژێر دەستییەوە، لە رووی کردە سەربازییەکان، جگە لە دەزگای دژە تیرۆر.  بەرپرسێکی سەربازی، لە فیرقەی ١٠ی سوپای عێراق بە ' عەرەبی ئەلجەدید ' ی راگەیاندووە، هەنگاوەکە لە چوارچێوەی هەوڵەکانی حکومەتدایە بۆ گۆڕانکاری فراوان، لەپێناو چالاککردنی کاری ئاسایش و لەناوبردنی هەر پەیوەندییەک، کە لە نێوان ئەفسەرانی هێزەکان و تێوەگلاوان لە پشێوییەکاندا هەبێت.  بەرپرسەکە زیاتر ئاشکرایکردووە کە پێکهاتە نوێیەکە، لە پێکهاتەکانی دیکە جیاواز دەبێت لە مامەڵەکردن لەگەڵ تاوانی رێکخراو و پرۆسەکانی پشێوی لە شارەکانی باشووردا. بەتایبەت راگرتنی هێرشە مووشەکییەکان بۆ سەر کاروانی گواستنەوەی کەلوپەلی هێزەکانی هاوپەیمانیی نێودەوڵەتی لە باشووری عێراق، ئەمە جیا لە دەستدرێژی بۆ سەر خۆپێشاندەران و چالاکڤانان.  ئەو بەرپرسە پێیوایە "سەرۆکوەزیرانی عێراق لەبەردەم رووبەڕووبوونەوەیەکی گەورەدایە بۆ رێکخستنی ئاسایش کە گرووپەکان هەڕەشەن لەسەری، بەتایبەت لە پارێزگاکانی باشوور، کە هەڕەشەی گرووپەکان تێیدا بەرەو زیادبونە بۆ یاخیبوونی زیاتر لە دەوڵەت".  لەبارەی ئەنجامەکانی ئۆپەراسیۆنەکەی بەسڕەوە، لیوا تەحسین خەفاجی، گوتەبێژی ئۆپەراسیۆنەکە ئاشکرایکردووە، ئەنجامی باش لە هەردوو شاری بەسڕە و بەغدا، بەدەستهاتوون.  خەفاجی قسەی بۆ ئاژانسی دەنگوباسی عێراق کردووە و دەڵێ "هێزە هاوبەشەکان چەندین چەک و تەقەمەنییان دەستبەسەردا گرتووە، داواکراوانی گرنگ بەتۆمەتی بازرگانیی مادەی هۆشبەر و تیرۆر، دەستگیرکراون". ئەو ئاشکرایکردووە کە ئۆپەراسیۆنەکە بۆ دەستبەسەرداگرتنی چەکی دەرەوەی دەستی دەوڵەتە، ئەمە جیا لە چەسپاندنی یاسا. ئاماژەی بەوەداوە کە فەرماندەیی ئۆپەراسیۆنەکە لێبڕاوە لە چەسپاندنی یاسا لە هەموو پارێزگاکانی عێراقو کە رووبەڕووی لەدەستەدەرچوونی دۆخی گشتی دەبنەوە بەهۆی بڵاوبوونەوەی چەکی لەدەستدەرچوو.  هەرچەندە لە یەکەم رۆژی ئۆپەراسیۆنەکەدا، ' هاوپەیمانیی دەوڵەتی یاسا ' بەسەرۆکایەتی نوری مالیکی، جۆرێک لە نیگەرانیی لە رووداوەکان پێشاندا و دووپاتیکردەوە کە گومان هەیە لەوەی ئامانج لە چەکی لەدەستدەرچوو تەنیا لایەنە شیعەکان بن. بەڵام لێدوانەکانی بەرپرسانی هاوپەیمانییەکە لە دووەم رۆژی ئۆپەراسیۆنەکە، نەرمی زیاتر بەخۆوە دەبینێت.  نوری مالیکی، سەرۆکی هاوپەیمانیی دەوڵەتی یاسا، لە توویتێکدا نووسی "پشتگیری هەموو هەنگاوێک دەکەین کە حکومەت بینێت، چ لە بابەتی راوەدوونانی دەرچووان لە یاسا و داواکراوان، یان کۆکردنەوەی چەکی نا یاسایی".  هەرچی ' هاوپەیمانیی فەتح ' ی باڵی سیاسی ' حەشدی شەعبی ' پشتگیریکراوی ئێرانە، دەڵێت "هەندێک لە عەشایەرەکان چەکی دەستیان لە دژی داعش بەکارهێناوە، بۆیە ناکرێ حکومەت سووکایەتییان پێ بکات و داوای چەککردنیان بکات".  کەریم علیۆی، ئەندامی هاوپەیمانیی فەتح، رایگەیاندووە "دەستبەسەرکردنی چەکی عەشیرەتەکان کارێکی ئاسان نییە بۆ حکومەت، لەبەرئەوەی بەشێوەیەکی فراوان بڵاوە و عەشیرەتەکان بۆ ماوەیەک ئەو چەکەیان، بۆ پاڵپشتیی حکومەت لە دژی داعش بەکارهێناوە".  ئەو زیاتر دەڵێ "حکومەت توانای دەستگیرکردنی هەموو ئەوانەی هەیە کە بەکارهێنانی چەکیان بەشێوەی نایاسایی، بەسەردا دەسەلمێت"، بەڵام کۆنترۆڵکردنی چەک بەشێوەیەکی گشتی "لە دەرەوەی دەسەڵاتی دەوڵەتە".