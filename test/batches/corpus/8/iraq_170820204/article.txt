سەرهەڵدانەوەی تیرۆرکردن، جارێکی دیکە تووڕەیی شەقامی عێراقیی بەدوای خۆیدا هێنا و پەنجەی تۆمەتبارکردن لە کوشتنەکاندا، بۆ میلیشیا پشتگیریکراوەکانی ئێران درێژکرانەوە و حکومەتیش بەبێدەسەڵات لە چارەسەرکردنی ئەو دۆسیە ئاڵۆزە، تۆمەتبارکرا.  چالاکڤانانی عێراقی، داوای دروستکردنی "گرووپەکانی خۆپاراستن"یان کرد، بۆ رووبەڕووبوونەوەی ئەو تیرۆرەی بەردەوام رووبەڕوویان دەبێتەوە، هاوکات حکومەتیان بە "بێدەنگی" لە تیرۆرەکان تۆمەتبارکرد، دوای ئەوەی تەحسین ئوسامە، چالاکڤانی بەسڕاوی، تیرۆرکرا.  هەینی رابردوو، لە شاری بەسرەی  باشووری عێراق، چالاکڤانی دیاری خۆپێشاندانەکان و دژایەتیکردنی دەسەڵاتی میلیشیاکان لە عێراق، تەحسین ئوسامە خەفاجی، تیرۆرکرا. چاودێران دەڵێن لەوانەیە ئەوە سەرەتای گەڕانەوەبێت بۆ خاڵی سفر، لەو ئارامییە شڵۆقەی بەهۆی بەڵێنەکانی مستەفا کازمی، سەرۆکوەزیرانەوە بۆ خۆپێشاندەران، هاتبووە ئاراوە.  چالاکڤانانی عێراق، میلیشیا لایەنگرەکانی ئێران بە "پلاندانان بۆ کوشتنی چالاکڤانەکان" تۆمەتبار دەکەن، سەرچاوە ئەمنییەکان دەڵێن": لێکۆڵینەوە لە رووداوەکانی تیرۆرکردن ناگاتە هیچ ئەنجامێک". ئەمە رووداوێکی نوێ نییە بۆ عێراق، چەندین مانگە دۆسیە هەڵواسراوەکانی کوشتنی چالاکڤانان بەبێدەنگی، وەک خۆیان ماونەتەوە.  ئەسعەد ناسڕی، سەرکردەی چالاکڤانەکان، داوای لە خۆپێشاندەر و چالاکڤانان کرد، گرووپەکانی ' بەرگری لە خۆکردن ' دروست بکەن و تەواو وریای خۆیان بن. ئەمە پاش چەند کاژێرێکی کەم لە بەخاکسپاردنی تەرمی ئوسامە، دوایین قوربانیی تیرۆر لە عێراق، کە بەر لە دوو رۆژ ٢١ فیشەک بە جەستەیەوە نرا و کوژرا.  کوژرانی ئوسامە، شەقامەکانی بەسڕای بەخۆپێشاندەران بووژاندەوە، ئەوان رەخنەیان لە حکومەتەکەی مستەفا کازمی گرت، لە سۆسیالمیدیادا، هەڵمەتێکیان بە ناوی "تیرۆر بەردەوامە و بکوژ ئازاد" دەستپێکرد، کە لە سەرانسەری شارەکانی عێراقەوە کاردانەوەی دروستکرد. لە ماوەیەکی کەمدا بووە ریتویتکراوترین هاشتاگ لە تۆڕە کۆمەڵایەتییەکانی عێراقدا.  سامح شەمخانی، چالاکڤانی خۆپێشاندانەکانی بەسڕە، دەڵێت "خۆپێشاندەران زۆر لە پرۆسەکانی بەئامانجکردنیان پەستن، کە تائێستا بووەتە هۆی کوشتنی چەندین سەرکردەیان، میلیشیاکان یاسایان بەسەردا جێبەجێناکرێت. خۆپێشاندەران ناچار دەکرێن بەبێ چەک بن، کەچی بکوژەکان ئازادانە بە چەکی بێدەنگ و چەقۆوە دەسوڕێنەوە".  کوشتنی تەحسین ئوسامە لە بەسڕە، کە داوای رووبەڕووبوونەوەی گەندەڵی و میلیشیاکانی دەکرد، تووڕەییەکی گەورەی لە هەموو وڵاتدا دروستکرد، بەتایبەت کە شێوازی کوشتنەکەی دڕندانە بوو و یەکێک بوو لە دیارترین چالاکڤانانی بەسڕە و باوکی چوار منداڵ بوو.  بەشدارانی رێورەسمی بەخاکسپاردنی ئەو، دروشمی دژی حکومەتیان بەرزکردەوە و هەڕەشەی تۆڵەکردنەوە لە بکوژەکانیان کرد.  شەمخانی کە قسەی بۆ میدیاکان کردووە، دەڵێت "بژارەی هەڵگرتنی چەک بۆ خۆپاراستن، بژارەیەکی قورس و ئاڵۆزە، چونکە لە کاتێکدا نزیکەی هەموو عێراقییەک چەکی هەیە، هێزە ئەمنییەکان بە تووندی لێپێچینەوە لەو خۆپێشاندەرانە دەکەن کە بچووکترین چەکیان هەیە، تەنانەت ئەگەر تێڵایەکیشیان پێبێت، کەچی بکوژەکان بە بەرچاوی ئەوان و بە دەمانچەی بێدەنگەوە، بە خاڵەکانی پشکنیندا دەڕۆن و کەس رێگرییان لێناکات".  ئەو بەدووری دەزانێت چالاکڤانان پەنا بۆ چەک هەڵگرتن ببەن، بەڵام دەڵێت: "دۆخەکە ئاڵۆزە و حکومەتیش خۆپێشاندەران ناپارێزێت و لە بکوژەکان ناپرسێتەوە".  سەرچاوەیەکی دەزگای هەواڵگریی عێراق، بە ماڵپەی حوورەی راگەیاندووە کە ئاشکراکردنی بکوژەکان لە رووی تەکنیکییەوە ئاسانە، رۆژانە دەزگاکانی پۆلیس دەیان تێوەگلاو لە تاوانەکاندا ئاشکرا دەکات، پاش چەند کاژێرێکی کەم یان رۆژێک لە کوشتنەکان.  وەک سەرچاوەکە ئاشکرایکردووە، کێشە لە کوشتنە "تایبەتەکان"دایە، کە ئاڵۆزترن، لەبەرئەوەی لێکۆڵەرەکان "دەترسن لەوەی خۆشیان رووبەڕووی تیرۆرکردن ببنەوە"، ئەگەر بکوژەکان ئاشکرا بکەن.  سەرچاوەکە پێیوایە: "دەزگا ئەمنییەکان لەلایەن کۆمەڵە و گرووپە چەکدارەکانەوە دەستتێوەردراون، هەر لێکۆڵینەوەیەکی راستەقینە دەبێتە هۆی دروستکردنی هەڕەشەی گەورەی کوشتن لەسەر لێکۆڵەرەکان، هەروەها ئەندامانی ئەو دەزگایە و ئەفسەرەکان، سەر بە گرووپە میلیشیاییەکانن و زۆرجار ئەوان خۆیان سەرپەرشتی پرۆسەی کوشتنی چالاکڤانەکان دەکەن، چاوپۆشی و بێدەنگیش لە ئەنجامەکان دەکەن".  چالاکڤانەکان یەکدەنگن لەسەر ئەوەی بکوژەکان ناسراون، ئەوان بەبێئەوەی رووخساریان بشارنەوە، تاوانەکانیان دەکەن، چونکە دڵنیان لەوەی تاوانەکانیان بەبێ لێپرسینەوە تێدەپەڕێت.  چالاکڤانێک کە ناوی ئاشکرا نەکردووە دەڵێت: "لە سەردەمی کابینەکەی عەبدولمەهدیدا، خۆپێشاندەرەکان بە ئاشکرا دەکوژران، ئێستاش هەمان دۆخ بەردەوامە و یەک لە دوای یەک دەکوژرێن، بەبێئەوەی هیچ گۆڕابێت".  کوشتنی تەحسین ئوسامە، پاش نزیکەی مانگێک لە کوشتنی هیشام هاشمی، پسپۆری ئاسایش هات. ئەوکات مستەفا کازمی سەرۆکوەزیرانی عێراق رایگەیاند: "حکومەت خەو ناچێتە چاوی، تاوەکو بکوژەکانی هاشمی ئاشکرا نەکات". هاشمی بە کەسایەتییەکی نزیک لە سەرۆکوەزیرانی ئێستای عێراق دادەنرا.  تائێستا هیچ سەرەداو و زانیارییەک لەسەر بکوژەکانی هاشمی ئاشکرا نەکراون.  سەعد مەحنە، چالاکڤانی خۆپێشاندانەکانی کەربەلا، گوتی: "داواکارییەکانی هەڵگرتنی چەک و دروستکردنی تیمەکانی بەرگریکردن لە خۆ، داواکارییەکە لە ساتی تووڕەیی و ئازاردا دروست دەبێت، بەڵام نا لۆژیکییە، لەبەرئەوەی لە راستیدا پێچەوانەی ئەو ئامانجەیە کە خۆپێشاندەرەکانی هێناوەتە سەر شەقام، کە داوای کۆکردنەوەی چەک لە دەستی دەوڵەت و باڵادەستبوونی دەسەڵاتی دەوڵەت بەسەر هەموواندا دەکەن".  ئەو زیاتر دەڵێت "خۆپێشاندەرەکان باشدەزانن کە ئەو جۆرە داواکارییانە، دەبێتە هۆکاری دۆزینەوەی بیانوو بۆ ئەوەی بە تووندی سەرکۆنە بکرێن و پەلامار بدرێن، هەروەها ناکرێ خۆپێشاندەرەکان خۆیان پارێزگاری لە خۆیان بکەن". ئەو دووپاتیدەکاتەوە کە ئەرکی حکومەتە خۆپێشاندەران بپارێزێت، روونیدەکاتەوە کە "لە راستیدا حکومەت شکستیهێناوە لە پاراستنی خۆپێشاندەرەکان، بەڵام ئەوە نابێتە هۆکاری وازهێنانی خۆپێشاندەران لە داواکارییەکانیان، لەبەرئەوەی میلیشیاکان دەیانەوێت هەموو خۆپێشاندەرەکان بکەنە تاوانبار".  هەینی رابردوو، تەحسین ئوسامە خەفاجی، لەسەر دەستی چەکدارانی نەناسراو تیرۆرکرا. رووداوەکە خۆپێشاندەرانی شارەکەی هێنایە سەر شەقام، کە داوای دادگاییکردنی پارێزگاری شارەکە و بەڕێوەبەری پۆلیسی بەسرەیان کرد.  چەند چەکدارێک کە هێشتا ژمارەیان نەزانراوە، ئێوارە هەینی هەڵیانکوتایە سەر سەنتەرێکی ئینتەرنێت لە شەقامی بەهو لە ناوەڕاستی بەسڕە، کە خەفاجی خاوەنی بووە، ژمارەیەکی زۆری فیشەکیان بە ناوبراوەوە ناوە و دەستبەجێ گیانیلەدەستدا. کەسێکی دیکە لە هێرشەکەدا برینداربوو کە بەڕێکەوت لە نێو سەنتەرەکەدا بووە.  خەفاجی، بەیەکێک لە دیارترین کەسایەتییەکانی خۆپێشاندانەکانی رابردووی عێراق دادەنرا، پەنجەی تۆمەتبارکردنی بۆ دەسەڵاتدارانی وڵات درێژ دەکرد لە گەندەڵی و ملکەچبوون بە وڵاتانی ناوچەکە.  کوشتنی تەحسین، جارێکی دیکە خۆپێشاندەرانی هێنایەوە سەر شەقام، پاش ماوەیەک لە بێدەنگی. سەرچاوەکان دەڵێن دۆخی شارەکە لەبەردەم تەقینەوەی گەورەدایە، بەهۆی سووربوونی خۆپێشاندەران، لەسەر پێویستیی ئاشکراکردنی بکوژی سەرجەم چالاکڤانەکان لە ماوەی رابردوودا.  چەند رۆژێکی کەم بەر لە رووداوی تیرۆرکردنەکەی، تەحسین پێشبنینی کوژرانی کردبوو، ئەو لە ئەکاونتی خۆی لە فەیسبووک، چەند رۆژێک بەر لە هێرشکردنە سەری، وێنەی دەمانچەیەکی بێدەنگی بڵاکردووەتەوە کە لە ژێریدا نووسیویەتی: "رۆژێک دێت هەموومان لەسەر شێوازی ئیسلامی سەردەبڕدرێین".  چالاکڤانانی بەسڕە، ئاماژە بەوە دەکەن کە تەحسین سەرکردەی راستەقینەی ناڕەزایەتییەکانی شارەکە بووە، پەیوەندی بە خۆپێشاندەرانی هەموو شارەکانی دیکەی عێراقەوە هەبووە.  ئەوان دەڵێن میلیشیاکان دەیانزانی کوشتنی ئەو، بەسڕە و هەموو عێراق دەهەژێنێت.  هەروەها کوشتنی تەحسین پەیامی میلیشیاکانە بۆ ئەوەی بڵێن ئێمە گرنگترین کەسایەتییەکانتان دەکوژین.  چالاکڤانەکانی شاری بەسڕە، بەڕێوەبەری پۆلیسی شارەکە بە تیرۆرەکە تۆمەتبار دەکەن، عەمار سەرحان، چالاکڤانی بەسڕاوی رایگەیاندووە پێشتر بەڕێوەبەری پۆلیسی شارەکە هەڕەشەی لە خۆپێشاندەران کردبوو، بە کارکردن و نۆکەریی بۆ وڵاتان تۆمەتباری کردبوون.  بەسڕە، گۆڕەپانی یەکەمی لەناوبردنی چالاکڤانەکان  ئەمە یەکەمجار نییە، چالاکڤانان و خۆپێشاندەرانی بەسرە، شارە سنوورییەکەی نزیک ئێران، رووداوەکانی کوشتن و لەناوبردنی ئەو کەسانە بەخۆوە دەبینێت، کە دژی میلیشیا پشتگیریکراوەکانی ئێران دەوەستنەوە. لەناوبردنی ئەو کەسانە، بووەتە دیاردەیەکی نیمچە رۆژانەی ناو شارەکە.  لە دەی مانگی شوباتی رابردوودا، ئەحمەد عەبدولسەمەد، پەیامنێری کەناڵی دیجلە، لەگەڵ سەفا غالی وێنەگری هەمان کەناڵ، بەدەستی چەکدارە چالاکەکانی ناو شارەکە کوژران.  عەبدولسەمەد بە هەڵوێستی پشتگیریکەرانەی بۆ خۆپێشاندەران ناسرابوو، میلشیاکانی ئێرانی لە عێراقدا رەتدەکردەوە و کاری زۆر لەسەر رووماڵی کارە مەترسیدارەکانی ئەوان لە شارەکەدا دەکرد. بەر لە چەند کاژێک لە کوشتنی، جارێکی دیکە رەخنەی لە میلیشیا لایەنگرەکانی ئێران گرت.  بەرلەوە، هەریەکە لە حوسێن عادل، چالاکڤان و کاریکاتێریست و هاوژینەکەی لەلایەن کەسانی نەناسراوەوە تیرۆرکران.  ئەو دوو هاوژینە پێشتر بەشداریی خۆپێشاندانەکانیان کردبوو، بەهانای خۆپێشاندەرانەوە دەچوون. بەرلەوەی لە کاتی گەڕانەوەیان بۆ شوقەکەیان، بدرێنە بەر دەستڕێژی گوللە و تیرۆر بکرێن.  چالاکڤانان لە دوای کوشتنی تەحسینەوە، لە توویتەردا ئەوەیان بەبیر هێنایەوە کە، تەحسین لە چلەی هیشام هاشمیدا کوژراوە، ئەوەش دووپاتیدەکاتەوە میلیشیاکان چەندە باڵادەست و بێباکن لە لێپرسینەوە.  لە تشرینی یەکەمی ساڵی ٢٠١٩ دا، خۆپێشاندانی فراوان و سەرتاسەری، هەموو شارەکانی عێراقی گرتەوە. ئەو خۆپێشاندانانە بۆ ناڕەزایەتی دژ بە خراپی خزمەتگوزارییەکان، گەندەڵی و دەسەڵاتی میلیشیاکانی ئێران لە عێراقدا دەستیان پێکرد.  هێزە ئەمنییەکانی حکومەتی عێراق، بە هاوکاریی میلیشیا لایەنگرەکانی ئێران، پەلاماری خۆپێشاندەرانیاندا و قوربانیی گەورەیان لێخستنەوە. بەردەوامبوون و گەورەتربوونی خۆپێشاندانەکان، بوونە هۆکاری دەستلەکارکێشانەوەی حکومەتی عادل عەبدولمەهدی.  سەرچاوەکانی حکومەت دەڵێن لە خۆپێشاندانەکاندا ٥٦٥ کەس لە خۆپێشاندەران و هێزە ئەمنییەک گیانیانلەدەستداوە، لە نێویاندا دەیان چالاکڤان و سەرکردەی خۆپێشاندەرەکان کە لەسەردەستی چەکدارانی نەناسراو تیرۆر کراون.  حکومەتی نوێ بەسەرۆکایەتی مستەفا کازمی، بەڵێنی دادگاییکردنی تێوەگلاوانی کوشتنی خۆپێشاندەرەکانیدا، بەڵام تائێستا تەنیا یەک تۆمەتباریش رووبەڕووی یاسا نەکراوەتەوە.