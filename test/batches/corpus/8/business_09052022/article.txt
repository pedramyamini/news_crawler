هۆکاری بەرزبوونەوەی بەهای دۆلار بۆ بەرزبوونەوەی سوودی سەر قەواڵە داراییە درێژخایەنەکانی ئەمریکا دەگەڕێتەوە، هەروەها نیگەرانی لە سستبوونەوەی ئابووریی چین کە بووەتە هۆکار وەبەرهێنەران روو لەو سامانانە بکەن کە بە سامانی سەلامت لە کاتی نیگەرانییەکاندا هەژمار دەکرێن، زێڕ و دۆلاری ئەمریکی دوو سامانی لەو چەشنەن.  سوودی سەر قەواڵە داراییەکانی ئەمریکا بەرزبووەتەوە بۆ ٣.١٤٢٦ % کە بەرزترین ئاستییەتی لە دوای ساڵی ٢٠١٨ ـەوە.  بەهای دۆلار بەرامبەر بە یۆرۆ هەروەها نزیکبووەتەوە لە بەرزترین ئاستی خۆی لە ماوەی ٢٠ ساڵی رابردوودا، یەک یۆرۆ دابەزیوە بۆ ١.٠٥٢٩ دۆلار.  جۆی کاپێرسۆ، شرۆڤەکاری بازاڕە داراییەکان لەو بارەیەوە رایگەیاند، "بەهای دۆلاری ئەمریکی لەبەر گەشەی بەردەوامی ئابووریی ئەمریکا و دابەزینی نرخی سامان و پشکەکان لە بازاڕەکانی بۆرسەی ئەمریکا بەرزبووەتەوە. "  بەهای دۆلاری ئەمریکی بەراورد بە دراوەکانی دیکە بۆ شەش هەفتەیە بەردەوامە لە بەرزبوونەوە.  جۆی کاپێرسۆ دەڵێت، سەرەڕای ئەوەی کە بانکی ناوەندی ئەمریکا سوودی بانکی بەرزکردووەتەوە، بەڵام وڵاتانی دیکە و یەکێتیی ئەوروپا بەتایبەتی نەیانتوانیوە هاوتەریب لەگەڵ بانکی ناوەندیی ئەمریکا سوودی بانکی لای خۆیان بەرزبکەنەوە کە دواجار بووەتە هۆکاری بەرزبوونەوەی بەهای دۆلار.  بەهۆی بەرزبوونەوەی بەهای دۆلار بەرامبەر بە دراوەکانی دیکە، نرخی زێڕ لە بازاڕەکانی جیهان دابەزینیوە و بەجۆرێک ئێستا هەر ئۆنسەیەک زێڕ لە بازاڕەکانی جیهان دابەزیوە بۆ ١٨٧٥ دۆلار. هەروەها نرخی هەر ئۆنسەیەک زیو بە ٢٢.٣ دۆلارە.   بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٧٧٥ دیناری عێراقی  یۆرۆ - دۆلار ١.٠٥١ EUR / USD  پاوەند - دۆلار ١.٢٢٨ GBP / USD  دۆلار - یەن ١٣٠.٩٤٩ USD / JPY  دۆلار - لیرە ١٤.٩٦ USD / TRY  یەک دۆلار - ریاڵ (تمەن) ٢٨ هەزار و ٤٢٠ تمەن USD / IRR  یەک دۆلاری ئەمریکی: ٦٩.٠٠ روبڵی رووسی