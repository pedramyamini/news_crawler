سەرەتای هەفتەی رابردوو نرخی نەوت بەهۆی پێشبینییەکان بۆ خاوبوونەوەی گەشەی ئابووریی جیهان لەلایەن سندووقی نێودەوڵەتیی دراوەوە دابەزی، بەڵام لە کۆتایی هەفتە نرخی نەوت جارێکی دیکە بەرزبووەوە.  رۆژی هەینی ٢٢ - ٠٤ - ٢٠٢٢ نرخی یەک بەرمیل نەوتی برێنت بە ١٠٧ دۆلار مامەڵەی پێوەکرا، هەروەها نرخی بەرمیلێک نەوتی سووکی رۆژئاوای تێکساس بە ١٠٢ دۆلارمامەڵەی پێوەکرا، بەڵام رۆژی شەممە ٢٣ی نیسان نرخی نەوتی برێنت بە ١٠٦ دۆلار و نەوتی تەکساسیش بە ١٠٠ دۆلار مامەڵەیان پێوەکرا، ئەمڕۆش بەرمیلێک نەوتی برێنت بە ١٠٦ دۆلار و ٧٠ سەنت و نەوتی تەکساسیش بە ١٠٢ دۆلار و ١٠ سەنت مامەڵەیان پێوە دەکرێت.  لەدوای هێرشی رووسیا بۆسەر ئۆکراینا، نرخی نەوت بۆ سەروو ١٠٠ دۆلار بەرزبووەتەوە، لە مانگی ئاداریشدا گەیشتە ئاستێکی پێوانەیی کە ١٣٩ دۆلار بوو بۆ هەر بەرمیلێک. هاوشان لەگەڵ نەوت، نرخی گاز، گەنم و ماددەکانی دیکەش بەرزبوونەوەیان بەخۆیانەوە بینیوە.  رۆژی هەینی نرخی ئۆنسەیەک زێڕ بە ١٩٥٢ دۆلار بوو، بەڵام رۆژی شەممە دابەزینی بەخۆوە بینی و ئۆنسەیەک زێڕ بە ١٩٢٩ دۆلار مامەڵەی پێوەکرا، ئەمڕۆ یەکشەممە ٢٤ی نیسان نرخی ئۆنسەیەک زێڕ بە ١٩٣١ دۆلار مامەڵەی پێوەدەکرێت.  نرخی هەر ئۆنسەیەک زیوش بە ٢٤ دۆلار و ١٤ سەنتە.  بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٥٠٠ دیناری عێراقی  پاوەند - دۆلار ١.٢٨ GBP / USD  دۆلار - یەن ١٢٨.٣٦ USD / JPY  دۆلار - لیرە ١٤.٧٤ USD / TRY  یەک دۆلار - ریاڵ (تمەن) ٢٧ هەزار و ٨٤٠ تمەن USD / IRR  یەک دۆلاری ئەمریکی: ٧٤.٨٧ روبڵی رووسی  بەرزبوونەوەی بەرچاوی بەهای روبڵی رووسی بەرامبەر دۆلار دوای بڕیاری ڤلادیمیر پووتین، سەرۆکی رووسیا دێت بە فرۆشتنی گازی سرووشتیی وڵاتەکەی بە وڵاتانی ئەوروپا بە دراوە رووسییەکە، کە وڵاتانی ئەوروپی بەشێوەیەکی بەرچاو بۆ گازی سرووشتی پشت بە رووسیا دەبەستن.