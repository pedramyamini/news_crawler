نازم عەبدوڵڵا جاف، سەرۆکی کۆمەڵەی کێڵگە پەلەوەرییەکانی سلێمانی بە رادیۆی رووداوی راگەیاند: "نزیکەی ١٠ رۆژە چەند هێزێکی سوپای عێراق لە بازگە سنوورییەکانی هەرێمی کوردستان رێگە دەگرێت لەوەی مریشک و هێلکەی هەرێمی کوردستان بۆ خواروو و ناوەڕاستی عێراق هەناردە بکرێت بە بیانووی ئەوەی گوایە مریشکی بەستووی تورکین، بۆیە نابێت هەناردە بکرێن. "  سەرۆکی کۆمەڵەی کێڵگە پەلەوەرییەکانی سلێمانی ئاماژەی بەوەدا ئەوان وەزارەتی کشتوکاڵ و چەند پەرلەمانتارێکی کوردیان لە بەغدا ئاگادار کردووەتەوە بۆ ئەوەی بەدواداچوون بۆ ئەو رێگرییە بکەن، لەبەر ئەوەی زیانێکی زۆر بە خاوەنی پەلەوەرخانەکان دەگەیێنێت.  نازم عەبدوڵڵا جاف گوتیشی: "ئەگەر بەم شێوەیە بەردەوام بێت، خاوەنی پەلەوەرخانەکان ناچارن کێڵگەکانیان دابخەن، چونکە ئێستا نرخی بەنزین، گاز، غاز، کارەبا و عەلەف زیاد بووە و کاری خاوەنی پەلەوەرخانەکانی گران کردووە. "  هەر لەو بارەیەوە حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە رادیۆی رووداوی راگەیاند: "وەزارەتی کشتوکاڵ بۆ چارەسەرکردنی ئەم بابەتە لەسەر هێڵە. یەکەم هەنگاویش وەزیری کشتوکاڵ لەگەڵ سەرۆکایەتیی ئەنجوومەنی وەزیران کۆبووەوە و خالید شوانی بۆ بەدواداچوونی ئەم بابەتە راسپێردراوە. "  لەبارەی هۆکاری رێگریکردن لە هەناردەکردنی مریشک و هێلکەیش گوتی: "ئەوان بە بیانووی ماددەی دزەپێکراو ئەو گرفتەیان دروست کردووە، لە کاتێکدا بەرهەمەکانی هەرێمی کوردستان مۆریان لێدراوە و لەلایەن وەزارەتی کشتوکاڵی عێراقەوە مۆڵەتپێدراون. "  حوسێن حەمەکەریم باسی لەوە کرد  بەمزووانە وەزیری کشتوکاڵ لەگەڵ شاندێکی وەزارەت بۆ قسەکردن لەسەر ئەم بابەتە و یەکخستنی رۆژنامەی کشتوکاڵی سەردانی بەغدا دەکەن.