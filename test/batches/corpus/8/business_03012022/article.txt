بەرەبەیانی ئەمرۆ دووشەممە هەر بەرمیل نەوتی برێنت ٦٧ سەنت بەرزبووەو بە ٧٨ دۆلار و ٤٥ سەنت مامەڵەی پێوەکرا هەروەها هەر بەرمیل نەوتی سووکی تەکساسی ئەمریکا ٧٧ سەنت بەرزبووەوە بە ٧٥ دۆلار و ٩٨ سەنت مامەڵەی پێوەکرا.  سەرەڕای ئەوەی کە هەستێکی بەهێز لە بازاڕی نەوتدا هەیە بەڵام بەرزبوونەوەکانی نەوت بەهۆی تەشەنەکردنی زیاتری ڤایرۆسی کۆرۆنا لەسەر ئاستی جیهاندا سنوورداربووە. ساڵی رابردوو سەرەرای چەندین شەپۆلی نوێی کۆرۆنا بەڵام نرخی نەوت توانی بەرێژەی سەدا ٥٠ ببووژێتەوە.  بووژانەوەی ئابووری لە ساڵی ٢٠٢١ و رێوشوێنەکانی هاوپەیمانیی ئۆپێک پڵەس هۆکاری بەرزبوونەوەی نرخی نەوت لە ساڵی ٢٠٢١ دا بوون.  بەپێی راپرسییەک کە لە ٣٥ ئابووریناس و شارەزای نەوت کراوە بۆ ساڵی ٢٠٢٢ نرخی نەوتی برینت تێکرا لە نزیکەی ٧٣ دۆلار مامەڵەی پێوەدەکرێت و هەروەها نرخی نەوتی سووکی تەکساسیش بە ٧١ دۆلار لە ساڵی ٢٠٢٢ پێشبینیکراوە.  بڕیارە رۆژی سێشەممە ٢٤ بەرهەمهێنەری ئەندام لە رێکخراوی ئۆپێک و دەرەوەی ئۆپێک کۆببنەوە بۆ ئەوەی تاوتوێی بازاڕی نەوت بکەن. پێشبینی دەکرێت بەرهەمهێنەرانی نەوت بەردەوام بن لە خستنەڕووی رۆژانە ٤٠٠ هەزار بەرمیل نەوتی زیاتر بۆ مانگی داهاتوو.  نرخی دۆلار بەرامبەر بە دراوەکانی دیکە لە ساڵی ٢٠٢١ دا بەرێژەی ٧ % بەرزبووەتەوە کە باشترین ساڵ بووە بۆ دۆلار لە دوای ساڵی ٢٠١٥ وە تاوەکو ئێستا. بەرزبوونەوەی بەهای دۆلار هەروەها کاریگەری لەسەر دابەزینی نرخی زێر داناوە. ئێستا هەر یۆرۆیەک بە ١.١٣٤ دۆلار مامەڵەی پێوە دەکرێت.  بەهای تمەنیش بەرامبەر بە دۆلار کەمێک بەرز بووەتەوە و ئێستا هەر دۆلارێک بە ٢٩ هەزار و ٥٠٠ تمەن مامەڵەی پێوەدەکرێت.  بەڵام بەهای لیرە زیاتر دابەزیوە و ئێستا هەر دۆلارێک بە ١٣.٤٥ لیرە مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٧ هەزار و ٩٥٠ دیناری عێراقی  یۆرۆ - دۆلار ١.١٣٤ EUR / USD  پاوەند - دۆلار ١.٣٥٠ GBP / USD  دۆلار - یەن ١١٥.٢٨٢ USD / JPY  دۆلار - لیرە ١٣.٤٥ USD / TRY  یەک دۆلار - ریاڵ (تمەن) ٢٩ هەزار و ٥٠٠ تمەن USD / IRR  ئەمڕۆ دووشەممە لە دوای کردنەوەی بازاڕەکانی ئاسیا نرخی زێڕ دابەزی. ساڵی ٢٠٢١ نرخی زێر بەرێژەی ٥ لەسەدا دابەزی و هۆکارەکەشی دەگەڕێتەوە بۆ ئەوەی لەمساڵدا بانکە ناوەندییەکان بەنیازی تووندترکردنی سیاسەتی نەختی و بەرزکردنەوەی سوودی بانکین و بەوپێیەش کۆتایی بە پارەی ئاسان لە بازاڕە داراییەکان دێت.  نرخی هەر ئۆنسەیەک زێر ئەمڕۆ دووشەممە زیاتر لە ٣ دۆلار دابەزی و بە ١٨٢٦.٤٥ دۆلار مامەڵەی پێوەکرا. هەروەها نرخی ئۆنسەیەک زیو بە ٢٣ دۆلار و ٢٤ سەنت مامەڵەی پێوەدەکرێت.