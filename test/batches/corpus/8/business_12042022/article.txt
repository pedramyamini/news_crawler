رۆژی دووشەممە بەهۆی نیگەرانی لە پەرەسەندنی ڤایرۆسی کۆرۆنا لە شەنگەهای، نرخەکانی نەوت بەڕێژەی ٤ % دابەزی بوون و نرخی نەوتی برێنتیش لە خوارەوەی ١٠٠ دۆلار مامەڵەی پێوەکرا، بەڵام ئەمڕۆ سێشەممە ١٢ - ٤ - ٢٠٢٢ دوای کردنەوەی بازاڕەکانی ئاسیا نرخی نەوتی برێنت گەڕایەوە سەرووی ١٠٠ دۆلار.  بەهۆی نیگەرانیی وەبەرهێنەران لە سەپاندنی سزای زیاتر بەسەر کەرتی وزەی رووسیا و هەروەها راگەیاندنی رێکخراوی ئۆپێک بەوەی کە ناتوانێت قەرەبووی نەمانی نەوتی رووسیا بکاتەوە، نرخەکانی نەوت بەرزبوونەوە.  نرخی نەوتی برێنت بەربەیانی رۆژی سێشەممە ١ دۆلار و ٩٠ سەنت بەرزبووەوە بە ١٠٠ دۆلار و ٣٨ سەنت مامەڵەی پێوەکرا.   هەروەها نرخی نەوتی سووکی تەکساسی ئەمریکا ١ دۆلار و ٨٨ سەنت بەرزبووەوە بە ٩٦ دۆلار و ١٧ سەنت مامەڵەی پێوەکرا.  ئیدوارد مۆیا، شرۆڤەکاری سەر بە کۆمپانیای راوێژکاری ئواندا لەو بارەیەوە رایگەیاند "بازاڕی نەوت هێشتا مەترسیی لەدەستدانی نەوتی رووسیای هەیە و بەوهۆیەوە ئەگەری هەیە تووشی شۆک بێت ئەگەر هاتوو وڵاتانی ئەوروپی رێکبکەون لەسەر سەپاندنی گەمارۆ لەسەر هاوردەکردنی نەوتی رووسیا. "  وڵاتانی ئەوروپی سەرقاڵی تاوتوێکردنی بڕیارێکن بۆ قەدەخەکردنی هاوردەکردنی نەوتی رووسیا، بەڵام هێشتا هەندێ لەو وڵاتانە رازی نین بە سەپاندنی گەمارۆ بەسەر نەوتی رووسیا.  لەلایەکی دیکەوە بەپرسانی یەکێتیی ئەوروپا لە ڤییەنا لەگەڵ محەممەد بارکیندۆ سکرتێری گشتیی ئۆپێک کۆبوونەتەوە بۆ ئەوەی ئاگاداری بارودۆخی بازاڕی نەوت بن. لە کۆبوونەوەکەدا سکرتێری گشتیی ئۆپێک بە بەرپرسانی ئەوروپی گوتووە ناتوانن قەرەبووی نەمانی نەوتی رووسیا بکەنەوە بەوپێیەی رۆژانە ٧ ملیۆن بەرمیل لە بازاڕی نەوتدا نامێنێت ئەگەر گەمارۆ بەسەر نەوتی رووسیا بسەپێنن.  رۆژی دووشەممە نرخی زێڕ دابەزی و هەر ئۆنسەیەک بە ١٩٤٢ دۆلار مامەڵەی پێوەکرا، بەڵام ئەمڕۆ سێشەممە نرخی زێڕ جارێکی دیکە بەرزبووەوە و هەر ئۆنسەیەک بە ١٩٥٩ دۆلار مامەڵەی پێوەکرا.   هاوکات هەر ئۆنسەیەک زیویش بە ٢٥ دۆلار و ٢ سەنت مامەڵەی پێوەدەکرێت و دابەزیوە.  بەهای دۆلار بەرامبەر دراوە جیهانییەکان  ١٠٠ دۆلار بەرامبەرە بە ١٤٧ هەزار و ٩٠٠ دیناری عێراقی  پاوەند - دۆلار ١.٣٠ GBP / USD  دۆلار - یەن ١٢٥.٢٢٥ USD / JPY  دۆلار - لیرە ١٤.٦٧ USD / TRY  یەک دۆلار - ریاڵ (تمەن) ٢٨ هەزار و ٨٠ تمەن USD / IRR  یەک دۆلاری ئەمریکی ٨٣.٥٠ روبڵی رووسی