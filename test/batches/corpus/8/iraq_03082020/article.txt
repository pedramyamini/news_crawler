هاوپەیمانی فەتح بە سەرۆکایەتی هادی عامری لە بەیاننامەیەکدا رایگەیاند، پێشوازی لە هەڵبژاردنی پێشوەخت دەکەین، پێمانوایە باشترین کات سەرەتای مانگی نیسانی ساڵی ٢٠٢١ ە.  هاوپەیمانیی فەتح کە لە ساڵی ٢٠١٨ دامەزراوە، خاوەنی ٤٨ کورسییە لە ئەنجوومەنی نوێنەرانی عێراق.  مستەفا کازمی، سەرۆکوەزیرانی عێراق رۆژی هەینی ٣١ی تەممووزی ٢٠٢٠ رایگەیاند لە ٦ی حوزەیرانی ساڵی ٢٠٢١ هەڵبژاردنی پێشوەختی پەرلەمانی عێراق دەکرێت.  کۆمیسیۆنی باڵای سەربەخۆی هەڵبژاردنەکانی عێراق رۆژی شەممە رایگەیاند، بۆ هەڵبژاردن لە رۆژی ٦ی حوزەیرانی ٢٠٢١ ئامادەن.  کۆمیسیۆنی باڵای هەڵبژاردنەکانی عێراق، راگەیێندراوێکی بڵاوکردەوە و تێیدا هاتووە: "بۆ هەڵبژاردنێکی ئازاد و بێساختەکاری و بێگەرد، بە سەرپەرشتی نەتەوە یەکگرتووەکان و رێکخراوە نێودەوڵەتییەکان لەو وادەیەی کە سەرۆکوەزیران دیاریکرد ئامادەین".  چەند مەرجێک بۆ هەڵبژاردنەکە لەلایەن کۆمیسیۆنەوە دیاریکراون کە بریتین لەوەی پەرلەمان بە زووترین کات یاسای هەڵبژاردنەکان تەواوبکات و لە رۆژنامەی فەرمیدا بڵاوی بکاتەوە، چونکە چوارچێوەی یاساییە بۆ پرۆسەی هەڵبژاردن.   هەروەها پەرلەمان دەقێکی جێگرەوە بۆ ماددەی ٣ی فەرمانی ژمارە ٣٠ ـی ساڵی ٢٠٠٥ دەربکات لەبارەی رێژەی یاسایی ئەندامانی دادگای باڵای فیدراڵی کە بۆ پەسەندکردنی ئەنجامەکانی هەڵبژاردنەکان بەپێی یاسا تاکە لایەنی سەرپشککراوە.  کۆمیسیۆن جەختدەکاتەوە دەبێت حکومەت بودجەی هەڵبژاردن ئامادە بکات و کەرەستەی پێویست کە کۆمیسیۆن پێشتر لە وەزارەتە پەیوەندیدارەکان داوای کردوون دابینبکات، چونکە دابینکردنی ئەو کەرەستانە یارمەتیی کۆمیسیۆن دەدەن بۆ ئەوەی هەڵبژاردن لە وادەی دیاریکراوی خۆیدا بکرێت.   کۆمیسیۆنی هەڵبژاردنەکانی عێراق هاوکات داوا لە رێکخراوی نەتەوە یەکگرتووەکان و رێکخراوە نێودەوڵەتییە پسپۆڕەکانی دیکە دەکات هاوکاری بۆ هەڵبژاردن پێشکەش بکەن و چاودێری پێویست دابینبکەن بۆ ئەوەی "هەڵبژاردنێکی ئازاد و بێساختەکاری و بێگەرد کە گوزارشت لە ویستی راستەقینەی گەلی عێراق بکات" بەڕێوەبچێت.