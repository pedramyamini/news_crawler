ئێستا سێ بۆچوون لەبارەی بازنەکانی هەڵبژاردنەوە هەن، بەمشێوەیە:  یەکەم: هەر پارێزگایەک یەک بازنە بێت.  دووەم: هەر شارۆچکەیەک یەک بازنە بێت.  سێیەم: هەر کورسییەکی پەرلەمان بازنەیەک بێت، واتە هەر ١٠٠ هەزار دانیشتووان و کورسییەکیان بۆ تەرخان بکرێت.  محەممەد حەلبووسی، سەرۆکی پەرلەمانی عێراق داوایکرد لە رۆژی یەکشەممە ٦ی ئەیلوولی ٢٠٢٠ ـەوە لیژنەی یاسایی لەگەڵ فراکسیۆنەکان بۆ یەکلاییکردنەوەی پرسی بازنەکانی هەڵبژاردن کۆببێتەوە.  رێبوار هادی، سەرۆکی لیژنەی یاسایی ئەنجوومەنی نوێنەرانی عێراق بە تۆڕی میدیایی رووداوی راگەیاند "رۆژانە لیژنەی یاسایی لەبارەی رێککەوتنی پێشوەختەی لایەنەکان لەسەر یاسای هەڵبژاردنی ئەنجوومەنی نوێنەرانی عێراق کۆدەبینەوە، بەڵام تاوەکو ئێستا هیچ رێککەوتنێک نەکراوە".  رێبوار هادی لەبارەی لایەنگرانی ٣٢٠ بازنەی هەڵبژاردنیش گوتی "تاوەکو ئێستا هیچ لایەنێک هەڵوێستی فەرمیی خۆی رانەگەیاندووە کە لەگەڵیەتی یان دژیەتی، رۆژانە نووسراو بۆ لایەنەکان دەکەین، بەڵام هیچ لایەنێک بە فەرمی هەڵوێستی خۆی رانەگەیاندووە و رێککەوتنیش نەکراوە، بۆیە رۆژی دووشەممە و رۆژانی دواتریش کۆبوونەوەکانمان بەردەوام دەبن".  بەپێی دوا راپۆرتی لیژنەی یاسایی لە پەرلەمانی عێراق، تاوەکو ئێستا تەنیا فراکسیۆنی سائیروونی سەر بە رەوتی سەدر هەڵوێستی خۆی لەبارەی بازنەکانی هەڵبژاردنەوە بە فەرمی راگەیاندووە و لەگەڵ فرەبازنەییدایە.  ئەڵماس فازڵ، ئەندامی لیژنەی یاسایی لە پەرلەمانی عێراق بە تۆڕی میدیایی رووداوی راگەیاند "یەکێتیی نیشتمانیی کوردستان و زۆرینەی کورد لە بەغدا تێبینییان لەسەر هەموو دەقی یاسای هەڵبژاردنی پەرلەمان هەیە، بە بابەتی بازنەکانی هەڵبژاردنەوە، چونکە ئەو یاسایەی ئێستای هەڵبژاردن بە دەنگی زۆرینە پەسندکراوە".  لە کۆبوونەوەی رۆژی شەممە، ٥ی ئەیلوول، سەرۆکی پەرلەمان بڕیاری دواخستنی کۆبوونەوەکەی دا بۆ رۆژی دووشەممە و داوای لە سەرۆکی لیژنەی یاسایی و سەرۆک فراکسیۆنەکان کرد رێککەوتنی پێشوەختەی لەسەر بکەن؛ بەڵام تاوەکو ئێستا هیچ رێککەوتنێک نەکراوە و کۆبوونەوەکان لەوبارەیەوە بەردەوامن.