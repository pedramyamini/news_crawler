وەزارەتی نەوتی عێراق، ئەمڕۆ یەکشەممە ٢٤ - ١ - ٢٠٢٢ لە راگەیێندراوێکدا سەبارەت بە بڕی نەوتی خاوی هەناردەکراوی مانگی رابردوو رایگەیاند: "بەپێی ئامارەکانی کۆمپانیای فرۆشتنی نەوتی خاوی عێراق - سۆمۆ، بڕی نەوتی خاوی هەناردەکراو لە مانگی ١٢ی رابردوودا گەیشتە ١٠١ ملیۆن و ٥٧٩ هەزار و ٩٢٧ بەرمیل نەوت؛ داهاتی ئەو نەوتەش گەیشتە حەوت ملیار و ٣٩١ ملیۆن و ٧٤٩ هەزار دۆلار".  وەزارەتی نەوتی عێراق راشیگەیاند: "تێکڕای نەوتی خاوی هەناردەکراو لە کێڵگەکانی نێوەڕاست و باشووری عێراق لە مانگی رابردوودا گەیشتە ٩٨ ملیۆن و ٥٧٠ هەزار و ٢٩٠ بەرمیل، هاوکات هەناردەی نەوتی خاو لە کێڵگەکانی کەرکووکەوە بۆ بەندەری جەیهان لە تورکیا گەیشتە ٢ ملیۆن و ٧٠٠ هەزار و ٩٥ بەرمیل".  وەزارەتی نەوتی عێراق دەڵێت هەر بەرمیلێکی ئەو نەوتە بە تێکڕا بە ٧٢ دۆلار و ٧٦ سەنت فرۆشراوە.  وەزارەتی نەوتی عێراق مانگی رابردوو بڵاویکردەوە، بڕی نەوتی خاوی هەناردەکراو (لە مانگی ١١ی ٢٠٢١ دا) ٩٨ ملیۆن و ١٩٢ هەزار و ٣١٧ بەرمیل بووە؛ داهاتی ئەو نەوتەش ٧ ملیار و ٥٩٠ ملیۆن دۆلار بووە و هەر بەرمیلێکی ئەو نەوتەش بە ٧٧ دۆلار و ٣٣ سەنت فرۆشراوە.   هەرچەندە مانگی رابردوو عێراق نەوتی زیاتری هەناردە کردووە، بەڵام بەهۆی ئەوەی نەوتەکەی هەزرانتر لە مانگی ١١ فرۆشتووە، بۆیە داهاتەکەشی کەمتر بووە.