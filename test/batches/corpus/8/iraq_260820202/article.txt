رێبوار هادی، سەرۆکی لیژنەی یاسایی لە پەرلەمانی عێراق بە تۆڕی میدیایی رووداوی راگەیاند، تاوەکو ئێستا لایەنەکان لەبارەی ماددەی ١٥ یاسای هەڵبژاردنی پەرلەمانی عێراق نەگەیشتوونەتە رێککەوتن، کە تایبەتە بە فرەبازنەیی و دابەشکردنی بازنەکانی هەڵبژاردن لەسەر ئاستی پارێزگاکاندا، بڕیارە لایەنەکان لەوبارەوە کۆبوونەوەکانیان دەستپێبکەنەوە.  لە ٢٤ی مانگی ١٢ی ساڵی ٢٠١٩، پەرلەمانی عێراق یاسای هەڵبژاردنی پەسندکردووە، کە لە ٥٠ ماددە پێکهاتووە، بەڵام هێشتا یاسایەکە پاشکۆیەکی ماوە پەسندبکرێت، کە تایبەتە بە دابەشکردنی بازنەکانی هەڵبژاردن لەسەر  ئاستی پارێزگاکاندا، چونکە بەپێی یاسا نوێیەکە جیاواز لە رابردوودا بڕیاردراوە هەڵبژاردن لەهەر پارێزگایەک فرەبازنەیی بێت، واتا هەر پارێزگایەک بکرێتە چەند بازنەیەکی هەڵبژاردن.  بەڵام لایەنەکان تاوەکو ئێستا لەسەر فرەبازنەیی و چۆنییەتی دابەشکردنی ئەو بازنانە لە ئاستی هەر پارێزگایەک ناکۆکن، بۆیە کێشەکە بە هەڵپەسێردراوی ماوەتەوە.   بەشێکی زۆری لایەنەکان وەک هاوپەیمانی فەتح بە سەرۆکایەتی هادی عامری و دەوڵەتی یاسا بە سەرۆکایەتی نووری مالیکی لەگەڵ فرەبازنەیی نین.  هاوکات کوردیش دژی فرەبازنەیی پارێزگاکانە، چونکە پێیوایە ئەمە کاریگەی خراپی دەبێت لەسەر ناوچە جێناکۆکەکان، دەنگی کورد بە فیڕۆدەڕوات و کورسییەکانی کەمتر دەبێتەوە، چونکە بەپێی یاساکە ئەگەر هەر  قەزایەک لە ١٠٠ هەزار کەس کەمتربێت، ئەوا دەبێت لەگەڵ قەزایەکی دیکە تێکەڵ بکرێن، بۆیە رەنگە قەزایەکی زۆرینە کورد تێکەڵ بە قەزایەکی زۆرینە رەهای عەرەب بکرێت، ئەوکات کورد کورسییەکانی کەمتردەبێتەوە، بۆیە نوێنەرانی کورد لەکاتی دەنگدان بە یاساکە، بایکۆتی کۆبوونەوەکەیان کرد و دەنگیان پێ نەدا.  گاتع رووکابی، پەرلەمانتاری هاوپەیمانی دەوڵەتیی یاسا رایگەیاند، زۆربەی کوتلەکان لەگەڵ یەک بازنەیی هەڵبژاردنن لەسەر ئاستی پارێزگاکاندا، بۆیە زیاتر لە ١٠٠ واۆژی پەرلەمانتاران کۆکراوەتەوە لە فراکسیۆنە جیاوازەکاندا، کە داوادەکەن یاساکە دووبارە لە پەرلەمان دەنگی لەسەر بدرێتەوە، بەتایبەتی ماددەی ١٥ یاساکە کە تایبەتە بە فرەبازنەیی هەڵبژاردن.   پەرلەمانتارەکەی دەوڵەتی یاسا زیاتر روونیکردەوە، کۆمەڵێک بابەتی هونەری هەیە، کە ناکرێت دەنگ لەسەر فرەبازنەیی هەڵبژاردن بدرێت لەوانە ژمارەیەک قەزا لە دوای ٢٠١٦ دروست بوونە و لە وەزارەتی پلادانان، یاخود کۆمیسیۆنی هەڵبژاردنەکان جێگیرنەکراون، لەگەڵ ئەوەش هێشتا بابەتی ناوچە جێناکۆکەکان لە دیالە و نەینەوا، کەرکووک یەکلایی نەکراونەتەوە.   هاوپەیمانی سائیروون، کە لەلایەن موقتەدا سەدر پشتیوانی دەکرێت سوورە لەسەر ئەوەی هەڵبژاردن بە فرەبازنەیی بەڕێوەبچێت، د. ریاز مەسعودی پەرلەمانتاری هاوپەیمانی سائیروون بە تۆڕی میدیایی رووداوی راگەیاند، فربازنەیی هەڵبژاردن داواکارییەکی سەرەکی خۆپێشاندەرانە، سائیروون سوورە لەسەر جێبەجێکردنی داواکارییەکانی خۆپێشاندەران و پێویستە جێبەجێ بکرێت، ئەوانەی دژی فرەبازنەیی هەڵبژاردنن لە دەنگەکانی خۆیان دەترسن.  پەرلەمانی عێراق ئێستا لە پشووی هاوینەی خۆیدایە، رۆژی ٣ی مانگی ئەیلوول پشووەکەی کۆتاییدێت و دانیشتنەکانی دەستپێدەکاتەوە، ئارام باڵەتەیی ئەندامی پەرلەمانی عێراق بە تۆڕی میدیایی رووداو گوت: "رۆژی شەممە ٥ی مانگی ٩ پەرلەمان کۆدەبێتەوە، هێشتا بەرنامەی کاری پەرلەمان دیار نییە. " بەڵام گوتەی بەدر زیادی، پەرلەمانتاری هاوپەیمانی سائیروون لە یەکەمین کۆبوونەوەی پەرلەماندا، دەنگ لەسەر یاسای هەڵبژاردن و یاسای دادگای فیدرالی دەدرێت.   لەگەڵ ئەوەی یاساکە هێشتا مشتومڕی تووندی لایەنەکانی لەسەرە، مستەفا کازمی سەرۆکوەزیرانی عێراق، رۆژی ٦ی حوزەیرانی ساڵی ٢٠٢١ی دیاریکردووە بۆ بەڕێوەچوونی هەڵبژاردنی پێشوەخت، کە یەکێک بوو لە داواکارییە سەرەکییەکانی خۆپێشاندەران.