کۆمەڵێک تۆرباین لە ناوچەی ئاراگۆن لە باکووری رۆژئاوای ئیسپانیا دانراون؛ ئامانج لێیان بەرهەمهێنانی وزەی کارەبایە لە با؛ هەنگاوەکە لەم کاتەدا بە گرنگییەوە سەیری دەکرێت، ئەوەش بەهۆی ئەوەی یەکێتیی ئەوروپا پلانی هەیە لە بەرهەمهێنانی کارەبادا سەربەخۆ بێت و کەمتر پشت بە سەرچاوەکانی وزەی رووسیا ببەستێت.  ژاکۆن گارسیا لاتۆر، بەڕێوەبەری پڕۆژە لە کۆمپانیای ئینەل گرین ئینێرجی لە ناوچەی ئاراگۆن دەڵێت، "ئەم ناوچەیە بای زۆری هەیە. لە ماوەی یەک ساڵدا نزیکەی ٢٥٠٠ تاوەکو ٣٠٠٠ کاژێر، بای بەهێزمان هەیە کە ٤٧١ گێگاوات کارەبا لە ساڵێکدا بەرهەمدەهێنێت. ئەوەش بەشی پێداویستیی کارەبای ١٤٨ هەزار ماڵ دەکات. "  کۆمپانیای ئێنەل گرین ئێنێرجی کۆمپانیایەکی ئیسپانی - ئیتالییە؛ لە ناوچەی ئاراگۆن ٤٣ تۆرباینی بای داناوە کە بەرزیی هەریەکەیان ١٠٠ مەترە و پێکەوە لە کاژێرێکدا ١٨٠ مێگاوات کارەبا بەرهەمدەهێنن.   حکومەتی ئیسپانیاش پلانی هەیە بەرهەمهێنانی کارەبا لە رێگەی وزە بەردەوامەکانەوە زیادبکات.  ژوان ڤێرجیلۆ مارکۆس، بەڕێوەبەری رێکخراوی بازرگانیی وزەی بای ئیسپانیا دەڵێت، "ئیسپانیا وڵاتێکە توانای ئەوەی هەیە ببێتە ناوەندێکی گەورەی وزە. مەبەستم لە ناوەندی گەورەی وزە ئەوەیە تەنانەت لە ئاستی ئەوروپاشدا ئیسپانیا خاوەنی ئەو توانا و ژینگەیەیە کە ببێتە بەرهەمهێنەرێکی گەورەی وزەی پاک لە ئاستی ئەوروپادا. ئەوەی کە پێویستمان پێیە ئەوەیە، پێکەوە تۆڕەکانی کارەبا گرێبدەین. "  بەڕێوەبەری رێکخراوی بازرگانی وزەی بای ئیسپانیا دەڵێت، "ئیسپانیا شوێنێکی لەبارە بۆ وەبەرهێنان لە بواری وزە بەردەوامەکان، لەبەر ئەوەی پلانێکی گشتگیری بۆ پێشخستنی ئەو کەرتە هەیە کە بە پلانی ٢٠٣٠ ناسراوە. ئەو پلانە لەلایەن کۆمیسیۆنی ئەوروپا پەسندکراوە. "  بەپێی ئامارەکانی تۆڕی نیشتمانیی ئیسپانیا، دوای وزەی با، وزەی ئەتۆمی بە رێژەی ٢١ % و گازی سرووشتی رێژەی ١٧ % ی سەرچاوی سەرەکی دابینکردنی کارەبان لەو وڵاتە.  ئیسپانیا پلانی هەیە تاوەکو ٢٠٣٠، ٧٤ % ی پێداویستیی خۆی بە وزەی کارەبا لەرێگەی سەرچاوە نوێیەکانی دۆستی ژینگە دابینبکات.