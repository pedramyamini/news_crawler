بەپێی نووسراوی ژمارە ٦٥١٥ی بەڕێوەبەرایەتیی گشتی باجەکان و خانووبەرەی میری کە لە رۆژی ٢٦ی ئەیلوولی ئەمساڵ دەرچووە، دەبێت پزیشکان باج بدەن.  لە نووسراوەکەدا هاتووە: "پزیشک لەرۆژی کردنەوەی نۆرینگە باجی لەسەر دەچەسپێت، بۆیە پێویستە باج بدات بە کەمترین رێژە و هاوکاری بکرێت بۆ ساڵانی رابردوو تاوەکو ٣١ - ١٢ - ٢٠٢١ی دارایی".  هەروەها نووسراوەکە پزیشک پابەند دەکات بە پێشکەشکردنی راپۆرتی ساڵانەی رابردووی بەفۆرمێک تاوەکو رۆژی ٣١ - ١٢ - ٢٠٢١ی دارایی بەپەسندکراوی  لەلایەن سەندیکای پزیشکان بەمەبەستی دانی باج.  لە نووسراوەکەی بەڕێوەبەرایەتی گشتی باجەکانی وەزارەتی دارایی و ئابووری هەرێمی کوردستان ئەوەش هاتووە دوای رۆژی ٣١ - ١٢ - ٢٠٢١ پزیشک بەرپرسیار دەبێت ئەگەر پابەندنەبوو بە خۆتۆمارکردن.  سەبارەت بە بڕی باجەکەش، لە نووسراوەکەدا هاتووە: "بۆ ساڵی ٢٠٢٢ خەمڵاندنی بەڕیوەبەرایەتی گشتی باجەکان و خانووبەرەی میری بەهەماهەنگی لەگەڵ سەندیکای پزیشکان رێنمایی پێویست لەچوارچێوەی یاسا و رێنماییەکان دەردەکات".  د. ئامانج وەفایی رەشید، گوتەبێژی لقی هەولێری سەندیکای پزیشکانی هەرێمی کوردستان بەتۆڕی میدیایی رووداوی راگەیاند: "نووسراوەکەی وەزارەتی داراییمان پێگەیشتووە و دەبێت تاوەکو رۆژی ٣١ - ١٢ - ٢٠٢١ هەموو پزیشکان دۆسیە لە باجی دەرامەت بکەنەوە، ئێمەش وەکو سەندیکا بەبڕیاری حکومەتەوە پابەند دەبین".  د. ئامانج  گوتیشی: "باجەکان بەدوو شێوە وەردەگیرێن یەکێکیان لەسەر نەشتەرگەرییە، کە ماوەیەکە وەردەگیرێت و رێژەی ٥ % لە هەر نەشتەرگەرییەک وەردەگیرێت، ئەوی دیکەیان لەسەر نۆرینگە دەبێت و بەپێی ئەوە دەبێت هەر پزیشکێک رۆژانە چەند نەخۆش دەبینێت و نرخی بلیتی پشکنین، هەروەها لە هەفتەیەکدا چەند رۆژ نەخۆش دەبینێت و شتی دیکەش".  گوتەبێژی لقی هەولێری سەندیکای پزیشکانی هەرێمی کوردستان ئاماژەی بەوەدا چەند ساڵێکە پزیشکان باج دەدەن، بەڵام هەموویان نا، لەمەودواش حکومەت هەموویان بە دانی باج پابەند دەکات".  نزیکەی ٨٠٠٠ پزیشک ئەندامن لە سەندیکای پزیشکانی کوردستان، کە نزیکەی ٢٥٠٠ یان نۆرینگەیان هەیە.