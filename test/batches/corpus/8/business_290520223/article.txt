لە دوو ساڵی رابردوودا کە بیرۆکەی کەمکردنەوەی رۆژی کارکردن لە بەریتانیا سەریهەڵداوە ١٢٠ کۆمپانیا ئامادەیی خۆیان دەربڕیوە رۆژەکانی کارکردن کەمبکەنەوە بۆ ٤ رۆژ.  ٦٧ کارگە لە بەریتانیا دەستنیشانکراون بۆ ئەوەی وەک تێست کاتەکانی کارکردنی کارمەندانیان لە هەفتەیەکدا بۆ ٤ رۆژ کەمبکەنەوە. کارگەی پرێشەر درۆپ یەکێکە لەوان.  لویس بلومفێلد، کرێکاری کارگەی "پرێشەر درۆپە" لە باکووری لەندەن کە تایبەتە بە بەرهەمهێنانی بیرە. لویس چاوەڕوانە ئەم مانگە کۆتایی بێت و لە مانگی داهاتووەوە رۆژێک کەمتر کاربکات.  ئەو کرێکارە دەڵێت، "رەنگە هەندێکجار ناچار بین بۆ ماوەیەکی درێژتر کاربکەین، بەڵام ئەوە زیاتر لە رۆژانی سەرەتادا روودەدات و دواتر خۆمانی لەگەڵ دەگونجێنین. بۆ ئەو مەبەستەش دەبێ کارەکانی رۆژانەم خێراتر ئەنجام بدەم. "  ئەو کۆمپانیانەی کە بەشدارن لە پلانەکەدا هیچ گۆڕانکارییەک لە مووچەی کرێکاراندا ناکەن و هەوڵ دەدەن کارەکان بە شێوازێک راپەڕێنن کە داهاتی کۆمپانیاکە کەم نەبێتەوە. ئەوان ئامانجی گەورەتریشیان هەیە.  سام سمیس، دامەزرێنەری کارگەکەیە و دەڵێت، "ئێمە دەمانەوێت کارگەکەمان بکەینە شوێنێکی باشتر بۆ کارکردن. هەروەها دەمانەوێت ببینە بەشێک لەو گۆڕانکارییە کۆمەڵایەتییە کە خەریکە روودەدات. لەم رێگەیەوە دەمانەوێت یارمەتیی ژینگە بدەین. دەمانەوێت لە رووی دەروونییەوە باشتر بژین و باوک و دایکێکی باشتریش بین. "  جگە لە بەریتانیا، پلانی ٤ رۆژکارکردن لە هەفتەیەکدا هاوکات لە ئایسلاند، ئیسپانیا، کەنەدا و ئەمریکاش تاقیکردەکرێتەوە.   ئامانجی سەرەکی ئەوەیە کۆمپانیاکان لە باشی و خراپیی کارکردنی ٤ رۆژ لە هەفتەیەکدا تێبگەن.  جۆناسان بۆیس، ئابووریناس دەڵێت، "پرسیاری سەرەکی ئەوەیە ئایا بەرهەمهێنان زیاد دەکات، ئەگەر هاتوو رۆژێک کەمتر کاربکەین؟ ئایا دەکرێ قەرەبووی کارنەکردنی یەک رۆژ قەرەبوو بکرێتەوە؟ بە بڕوای من ئەمە خاڵی سەرەکییە. ئەگەر ئەمە بکرێت ئەو کارێکی ناوازەیە. بەڵام ئەگەر نەکرێت بە راستی ناتوانین لەمەدا بەردەوام بین. "