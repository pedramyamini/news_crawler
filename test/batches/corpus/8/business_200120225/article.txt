لە نووسراوەکەی کۆمپانیا ئێرانییەکەدا هۆکاریی راگرتنی هەناردەی گازی سرووشتی بۆ ماوەی ١٠ رۆژەکە بۆ بوونی کێشەیەکی تەکنیکی لەنێو رۆژهەڵاتی کوردستان گەڕاندووەتەوە و ئاماژە بەوە کراوە، تاوەکو چارەسەرکردنی کێشەکە و نۆژەنکردنەوەی بۆریی گواستنەوەکە، ناچارن هەناردەکە رابگرن.  لە نووسراوەکەدا جەخت لەوەش کراوەتەوە، هەناردەکردنی گازی سرووشتی ئەمڕۆ پێنجشەممە ٢٠ی کانوونی دووەمی ٢٠٢١ رادەگیرێت و رۆژی ٣٠ی مانگ دەست بە هەناردەکردن دەکرێتەوە.  کۆمپانیای بۆتاشی تورکیاش راگەیێندراوێکی بڵاوکردەوە و تێیدا ئاماژەی بەوە کردووە، هەناردەی گازی سرووشتیی ئێران بۆ تورکیا لە رۆژی ١٧ی مانگەوە کێشەی بۆ دروستبووە و ئەو بڕەی گاز کە پێویستە رۆژانە هەناردەی تورکیا بکرێت بەدەستیان نەگەیشتووە، بەڵکو تەنیا یەک لەسەر چواری ئەو بڕەیان بۆ هەناردە کراوە.  لە راگەیێندراوەکەدا هاتووە، کۆمپانیاکە پەیوەندیی بە کۆمپانیای NIGC کردووە و ئەوانیش هۆکارەکەیان بۆ بوونی کێشە لە تۆڕی گواستنەوەی بۆرییەکانیاندا گەڕاندووەتەوە.  بۆرییەکانی گازی سرووشتیی کۆمپانیای NIGCی ئێرانی لە سنووری ماکو لە رۆژهەڵاتی کوردستانەوە هەناردەی شارۆچکەی گوربوڵاکی سنووری سەر بە پارێزگای ئاگری دەکرێت، لەوێشەوە کۆمپانیای بۆتاش بۆ چەند شار و شارۆچکەیەکی باکووری کوردستان و تورکیا دەیگوازێتەوە.  رووسیا ٣٣.٦١ % ی پێداویستیی گازی سرووشتیی تورکیا دابیندەکات؛ ئازەربایجان رێژەی ٢١.٢٠ %، ئێران رێژەی ١٧.١١ %، جەزائیر رێژەی ١٢.٥٦ % و نایجیریا رێژەی ٣.٨٨ % ی پێداویستیی گازی سرووشتیی تورکیا دابیندەکەن.