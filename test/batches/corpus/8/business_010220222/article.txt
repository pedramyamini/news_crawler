وەزارەتی نەوتی عێراق، ئەمڕۆ سێشەممە ١.٢.٢٠٢٢ راپۆرتی بەرایی بڕی هەناردەی نەوت و داهاتەکەی لە مانگی رابردوو بڵاوکردەوە و  رایگەیاند: "بەپێی ئامارە سەرەتاییەکانی کۆمپانیای فرۆشتنی نەوتی خاوی عێراق - سۆمۆ، بڕی نەوتی خاوی هەناردەکراو لە مانگی یەکی رابردوودا گەیشتە ٩٩ ملیۆن و ٢٨٦ هەزار و ٧٨ بەرمیل نەوت؛ داهاتی ئەو نەوتەش گەیشتە ٨ ملیار و ٢٧ ملیۆن دۆلار".  وەزارەتی نەوتی عێراق راشیگەیاند: "تێکڕای نەوتی خاوی هەناردەکراو لە کێڵگەکانی ناوەڕاست و باشووری عێراق لە مانگی رابردوودا گەیشتە ٩٦ ملیۆن و ٤٣٠ هەزار و ٥٩٦ بەرمیل؛ هاوکات هەناردەی نەوتی خاو لە کێڵگەکانی کەرکووکەوە بۆ بەندەری جەیهان لە تورکیا گەیشتە ٢ ملیۆن و ٥٤٥ هەزار و ٦٥٦ بەرمیل".  وەزارەتی نەوتی عێراق دەڵێت: "هەناردەی رۆژانەی نەوتی خاو لە عێراق مانگی رابردوو گەیشتە ٣ ملیۆن و ٢٠٣ هەزار بەرمیل؛ هەر بەرمیلێکی ئەو نەوتەش بە زیاتر لە ٨٣ دۆلار و ٢٤ سەنت فرۆشرا".  وەزارەتی نەوتی عێراق لە مانگی یەکی ئەمساڵدا رایگەیاند: "بڕی نەوتی خاوی هەناردەکراو لە مانگی ١٢ی ساڵی ٢٠٢١ گەیشتە زیاتر لە ١٠١ ملیۆن بەرمیل؛ داهاتی ئەو نەوتەش گەیشتە ٧ ملیار و ٣٧ ملیۆن دۆلار". ئاشکراشی کردبوو، کە هەر بەرمیلێکی ئەو نەوتە بە زیاتر لە ٧٢ دۆلار فرۆشرا بوو.