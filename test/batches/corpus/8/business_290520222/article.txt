بڕیارەکەی بەڕێوەبەرایەتی گشتی کاروباری نەوت و کان کە سەر بە وەزارەتی وزە و سامانە سروشتییەکانی تورکیایە، ئەمڕۆ یەکشەممە ٢٩ی ئایاری ٢٠٢٢ لە رۆژنامەی فەرمی ئەو وڵاتەدا بڵاوکرایەوە.  بەپێی بڕیارەکە، مۆڵەت دراوەتە کۆمپانیای نیشتمانی وەبەرهێنانی نەوتی تورکیا لە سنووری پارێزگاکانی شرناخ و مێردین بۆ ماوەی پێنج ساڵ لەسەر ڕووبەری ١٢ , ٦٢ هێکتار زەویدا بەدوای نەوتدا بگەڕێت.  پێشتر بە بڕیارێک کە رۆژی پێنجشەممە ١٧ی ئاداری ٢٠٢٢ لە رۆژنامەی فەرمی تورکیادا بڵاوکرابووەوە، رووبەری گەڕان بەدوای نەوت لە سنووری پارێزگاکانی ئامەد و مێردینی باکووری کوردستان فراوانتر کرا و نۆ هەزار و ١٩٨ هێکتار مەتر دووجا بۆ ئەو رووبەرە زیاد کرا کە پێشتر درابوو بە کۆمپانیای نیشتمانی وەبەرهێنانی نەوتی تورکیا بۆ ئەوەی لە سنووری ئەو دوو پارێزگایەدا بە دوای نەوتدا بگەڕێ.  ئەو کۆمپانیایە پێشتر لە سنووری پارێزگاکانی ئامەد و مێردین لەسەر رووبەری ٢٣ هەزار و ٩٢١ هێکتار زەویدا مۆڵەتی گەڕانی بە دوای نەوتدا پێدرابوو، بەم بڕیارە نوێیە کۆمپانیاکە لەسەر رووبەری ٣٣ هەزار و ١١٩ هێکتار بەدوای نەوتدا دەگەڕێت.  وەزارەتی وزە و سامانە سرووشتییەکانی تورکیا لە کانوونی یەکەمی ساڵی رابردوو، مۆڵەتی دایە کۆمپانیای نیشتمانی وەبەرهێنانی نەوت لە پارێزگاکانی مێردین، سێرت، شرناخ و جۆلەمێرگی باکووری کوردستان بەدوای نەوتدا بگەڕێت.  بڕیارەکە لەلایەن بەڕێوەبەرایەتی گشتیی کاروباری نەوت و کانزاکانی سەر بە وەزارەتی وزە و سامانە سرووشتییەکانی تورکیا دەرکرا و لە رۆژنامەی فەرمی ئەو وڵاتەدا بڵاوکرایەوە.  لە چوارچێوەی بڕیارەکەدا مۆڵەت درایە دوو کۆمپانیای نیشتمانیی تورکیا یەکێکیان لە پارێزگای مێرسینی تورکیا و کۆمپانیاکەی دیکەش لە سنووری پارێزگاکانی مێردین، سێرت، شرناخ و جۆلەمێرگی باکووری کوردستان بەدوای نەوتدا بگەڕێن.  لە سنووری پارێزگاکانی مێردین، سێرت، شرناخ و جۆلەمێرگدا بۆ ماوەی پێنج ساڵ لەسەر رووبەری ٣٤ هەزار و ٧٠٥ هێکتار زەوی و لە پارێزگای مێرسینی تورکیاش بۆ ماوەی هەشت ساڵ  لەسەر رووبەری زیاتر لە ٤١ هەزار هێکتار زەوی،  گەڕان بەدوای نەوتدا بەردەوام دەبێت.  رۆژی ١١ی کانوونی یەکەمی ٢٠٢١ کۆمپانیای نیشتمانی وەبەرهێنانی نەوتی تورکیا رایگەیاند: لە پارێزگای مێردینی باکووری کوردستان نەوتیان بە کوالیتییەکی باش دۆزیوەتەوەو گرتەی ڤیدیۆیی ساتی دەرهێنانی نموونەی نەوتەکەشی بڵاوکردەوە.  هەمان کۆمپانیا پێشتر لە چەند شوێنێکی دیکەی باکووری کوردستان لە نزیک سنوورەکانی باکوور و باشووری کوردستان دۆزینەوەی نەوتی راگەیاندبوو، بەتایبەتی لە شرناخ، باتمان، سێرت، جۆلەمێرگ و ئامەد.