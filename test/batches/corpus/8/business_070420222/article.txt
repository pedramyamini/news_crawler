عۆن زیاب عەبدوڵڵا، راوێژکاری وەزارەتی سەرچاوەکانی ئاوی عێراق بە میدیای فەرمی عێراقی راگەیاند، تائێستا ئێرانی دراوسێ رەتیدەکاتەوە، شاندی تەکنیکی رەوانەی بەغدا بکات، یاخود عێراق شاند رەوانەی ئێران بکات، بەمەبەستی گفتوگۆکردن لەبارەی رووبارە سنوورییە هاوبەشەکانی نێوان هەردوو وڵات.   هاوکات راوێژکاری وەزارەتی سەرچاوەکانی ئاو رەتیکردەوە پێشتر هیچ لێکتێگەیشتنێک لەوبارەوە لەگەڵ ئێران هەبێت و دەشڵێت، تەنانەت ئێران هیچ شاندێکی رەوانەی عێراق نەکردووە، کاتێک بە فەرمی بانگهێشتکرا بۆ ئامادەبوون لە کۆنگرەی دووەمی ئاو، کە بەمدواییانە لە بەغدا بەڕێوەچوو بۆ بەرەنگاربوونەوەی کەمئاوی.  ئێران ئاوی زیاتر لە ٤٥ رووبار و لق و جۆگەلەی پچڕاندووە، کە ساڵانی رابردوو سوودی وەرزیی - یان هەبووە، ئاویان بۆ رووبارە سەرەکییەکان و زۆنگاوەکانی عێراق دابین دەکرد، گرنگترینیان رووبارەکانی: کرخە، کارۆن، تەیب، وەند و سیروان.  رەحمان خانی، بەڕێوەبەری گشتیی بەنداوەکانی هەرێمی کوردستان بە (تۆڕی میدیایی رووداو)ی راگەیاند، ئێران بەتەواوی ئاوی بەنداوی دەربەندیخانی بڕیوە، لە دووکانیش کەمتر، جار بەجار ئاوەکە دەبڕێت و  دواتر دەیکاتەوە.  بەڕێوەبەری گشتی بەنداوەکانی هەرێمی کوردستان روونیکردەوە، لە هەموو عێراقدا نزیکەی ٤٢ رووباری هاوبەش لەگەڵ ئێران هەیە، ئەوانەی کە زۆر سەرەکین و ئێمە کۆنتڕۆڵمان بەسەریانەوە هەیە، زێی بچووک و  زێی سیروانە. ئێران زێی سیروانی بەتەواوی گرتووەتەوە.  هەروەها زێی بچووک ناوە ناوە دەیگرێتەوە، هەندێک کات کاریگەری دروستدەکات لەسەر دابینکردنی ئاوی قەڵادزێ و چەند ناوچەیەکی دیکە هەیە.    رەحمان خانی،  گوتیشی، بەپێی دەستوور، دەبێت حکومەتی عێراق لەوبارەوە قسە لەگەڵ لایەنی ئێرانی بکات، حکومەتی عێراقیش زۆر هەوڵیداوە، بەڵام ئێران نەچووەتە ژێرباری گفتوگۆی جدی لەگەڵ عێراق بۆ دابەشکردنی ئاوە هاوبەشەکان. پاساوی ئێران ئەوەیە کە ئاوی کەمە، خۆی پێویستی پێیەتی و ئەو ئاوانەش لە خاکی ئێرانەوە هەڵدەقوڵێت. هاوکات ئێران داوادەکات لەسەر بناخەی رێککەوتنامەی جەزائیری ساڵی ١٩٧٥ ئاو دابەش بکەن، کە ئەمەش لەلایەن عێراق رەتدەکرێتەوە.   رۆژی ١٠ی مانگی حوزێرانی رابردوو، مەهدی رەشید، وەزیری سەرچاوەکانی ئاو رایگەیاند، ئێران بەڕێوەچوونی کۆبوونەوەیەکی رەتکردووەتەوە، کە بڕیاربووە لە ناوەڕاستی مانگی حوزێران لەبارەی قەیرانی ئاو لە عێراق بەڕێوەبچێت.   رۆژی ٣٠/٣/٢٠٢٢ جاسم فەلاحی، وەزیری ژینگەی عێراق بە (تۆڕی میدیایی رووداو)ی راگەیاند: "بابەتی ئاوە سنووربڕەکان، بابەتێکی گرنگ و سەرەکییە. ئێمە وڵاتی دراوسێی یەکین، بەرژەوەندی مێژوویی بەیەکەوە دەمانبەستێتەوە، ئەم وڵاتانە ماوەیەکی زۆرە هەن، ئێمەش بەناوی وڵاتی نێوان دوورووبار دەرکەوتووین، بەهۆی بوونی رووبارەکانی دیجلە و فوراتەوە".  جاسم فەلاحی گوتیشی"ئاو سەرچاوەی هەموو شتێکە، پەیوەستە بە ژیانی خەڵک. پاشەکشە لە داهاتی ئاومان هەیە، ئەگەر بە پێشتر بەراورد بکرێت، لەگەڵ ژمارەی دانیشتووان. بەڵێ ئاومان کەمیکردووە لەلای تورکیای دراوسێ، بەهەمانشێوەش لەگەڵ ئێرانی دراوسێ کێشەمان هەیە، پەیوەندی بابەتی ئاومان هەیە. هەندێک لە رووبارەکان رێڕەوی سرووشتیان گۆڕاوە، زۆر لە جۆگەلە و رووبارەکان بڕاون. ئەمەش کاریگەریی گەورەی کردووەتە سەر کەمبوونەوەی داهاتی ئاویمان و رەنگدانەوەی دروستکردووە بۆ سەر ئاسایشی نیشتمانی و ئاسایشی نەتەوەیی عێراق. "