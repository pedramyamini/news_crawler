کاژێر ١٢ی نیوەڕۆی ئەمڕۆ پێنجشەممە پەرلەمانی عێراق کۆدەبێتەوە و بەرنامەی کاری  کۆبوونەوەکەش بریتییە لە:  - چاوخشانەوە بە تانەی دروستی ئەندامێتی هەندێک لە پەرلەمانتاران.   - خستنەڕووی رێکارە یاساییەکان لەبارەی ئەو پرۆژە و پێشنیازانەی کە رەوانەی لیژنەکان کراون.  - خوێندنەوەی یەکەم بۆ پرۆژەیاسای هەمواری یاسای کۆلێژی پۆلیس ژمارە ٣٧ ـی ساڵی ٢٠٠٠.  - پرۆژەیاسای هەمواری یەکەمی یاسای دەستەی سەرپەرشتی دادوەریی ژمارە ٢٩ ـی ساڵی ٢٠١٦.  هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، هەر لەو دانیشتنەدا خوێندنەوەی یەکەم دەکرێت بۆ پرۆژەیاسای ئەندامبوونی عێراق لە پرۆتۆکۆلی ساڵی ٢٠٠٥ ـی هەمواری رێککەوتنی نەهێشتنی کارە نایاساییەکانی دژی سەلامەتی دەریاوانی ساڵی ١٩٨٨.  پرۆژەیاسای هەمواری سێیەمی یاسای جێبەجێکردنی پرۆژەکانی ئاودێری ژمارە ١٣٨ ـی ساڵی ١٩٧١ و پرۆژەیاسای هەمواری دووەمی یاسای پلەبەندی پزیشکی ڤێتێرنەری ژمارە ١٣٦ ـی ساڵی ١٩٨٠. هەروەها گفتوگۆی گشتی. بەشێکی دیکەی کاری دانیشتنەکەی ئەمڕۆ پەرلەمانی عێراق دەبن.  ئەمڕۆ پێنجشەممە ١٠ ـی ئەیلوولی ٢٠٢٠ دوا وادەیە بۆ ئەوەی فراکسیۆنەکانی نێو پەرلەمانی عێراق بە فەرمی هەڵوێستی خۆیان سەبارەت بە شێوازی دیاریکردنی بازنەکانی هەڵبژاردنی پەرلەمان رەوانەی لیژنەی یاسایی لە پەرلەمانی عێراق بکەن.