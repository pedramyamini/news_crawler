مستەفا ئایانئۆغڵو، ئەندامی دەستەی بەڕێوەبردنی ژووری بازرگانیی و پیشەسازیی ئەنتاڵیا رایگەیاند، سەرباری ئەوەی وەرزی گەشتیاری دەستیپێکردووە و هەموو ساڵێک لەم کاتانەدا کرێ گران دەبێت، بەڵام ئەمجارە بەهۆی زۆربوونی پەناخوازە ئۆکراینییەکان و دەستنیشانکردنی ئەنتاڵیا بۆ نیشتەجێبوون تێیدا، هۆکاری دووەمە بۆ ئەوەی کرێیەکان بەشێوەیەکی بەرچاو بەرزببنەوە.   ئایانئۆغڵو راشیگەیاند، گەشتیارە رووسەکان هێندە گەشتیان بۆ ئەنتاڵیا کردووە، هاوشێوەی کەسێکی ئەنتاڵی شارەزاییان پەیداکردووە، ئەوان لە بری ئەوەی لە هۆتێل بمێننەوە، خانوو بەکرێ دەگرن و گەشتیارە ئۆکراینییەکانیش بەهەمانشێوەی رووسەکان ئەم کارە دەکەن.   جەختی لەوەشکردەوە، ئەمساڵ بەهۆی زۆربوونی ژمارەی پەناخوازی ئۆکراینی کرێیەکان بەشێوەیەکی زۆر بەرچاو بەرزبوونەتەوە. شوقەیەکی ئاسایی کە پێشتر کرێی مانگانەی لەنێوان ٢٥٠٠ - ٣٠٠٠ لیرە (١٧٠ - ٢٠٠ دۆلار) بووبێت، ئێستا خاوەنەکانیان داوای ١٠.٠٠٠ - ١٢.٠٠٠ لیرە (٦٧٥ - ٨٠٠ دۆلار) دەکەن و پێشینەی شەش مانگ تاوەکو ساڵێکیش وەردەگرن. لە شوێنە زۆر لوکس و گرانبەهاکاندا کرێی مانگانە دەگاتە ٤٠.٠٠٠ لیرە (٢٧٠٠ دۆلار).   ئەو ئەندامەی دەستەی بەڕێوەبردنی ژووری بازرگانیی و پیشەسازیی ئەنتاڵیا راشیگەیاند، قۆرخکاریی کرێ لە نێو ئەنتاڵیا هەموو سنوورێکی بەزاندووە، کار گەیشتووەتە راددەیەک دوو خێزان یەکدەگرن و لەماڵی یەکێکیان دەمێننەوە بۆ ئەوەی خانووی دووەمیان بەکرێ بدەن و کرێیەکەی دابەش بکەن.  بەگوێرەی داتای دەستەی ئاماری تورکیا، لە چارەکی یەکەمی ساڵی ٢٠٢١ دا رووسەکان ٩٣٨ خانووبەرەیان لە تورکیا کڕیووە، ئەم ژمارەیە لە چارەکی یەکەمی ئەمساڵ بۆ ١٥٣٥ خانووبەرە زیادیکردووە. واتە بەرێژەی ٦٣ % رووسەکان خانووبەرەی زیاتریان کڕیووە. ئۆکراینییەکانیش لە چارەکی یەکەمی ٢٠٢١ دا ٢٢٢ خانووبەرەیان کڕیووە، کەچی لە چارەکی یەکەمی ئەمساڵدا ژمارەکە بۆ ٣٨١ خانووبەرە زیادیکردووە بەرێژەی ٧١ %. زۆربەی خانووبەرەکانیش لە ئەنتاڵیا کڕدراون.