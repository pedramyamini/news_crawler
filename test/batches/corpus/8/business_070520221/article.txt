نیکۆلای بلێڤ، هاووڵاتی بولگاری دەڵێت، "خێزانەکەی من هێندە داهاتی نییە کە بتوانێت رووبەڕووی بەرزبوونەوەی نرخەکان بێتەوە، ئێمە ژیانمان پڕبووە لە مەینەت لەبەر ئەوەی شەڕی ئۆکراینا نرخەکانی زیاتر بەرزکردووەتەوە. من ئاگادارم قەیرانەکە قووڵتر دەبێت و رەوشی ئێمەش سەختتر. "  بولگاریا یەکێکە لەو وڵاتانەی ئەوروپا کە بە تووندی گرێدراوی نەوت و گازی رووسیایە. دوو لەسەر سێی سووتەمەنی پێویستی ئەو وڵاتە لەڕێگەی رووسیاوە دابیندەکرێت و گرێبەستی ١٠ ساڵی حکومەتی بولگاریاش لەگەڵ گازپرۆم کۆتایی ئەمساڵ تەواودەبێت و ئەو وڵاتە پلانی هەیە لە ئازەربایجانەوە گاز هاوردەبکات. وڵاتە ئەروپییەکان پلانیان هەیە تاوەکو شەش مانگی دیکە هیچ بڕە نەوتێک لە رووسیا هاوردەنەکەن، تاوەکو ساڵی ٢٠٢٥ یش کۆتایی بە هاوردەکردنی گاز لە رووسیاوە بهێنن.  لە سنووری نێوان لیتوانیا و پۆڵەندا، بەرپرسانی باڵای دوو وڵات لە مەراسمێکدا بەشدارن کە بۆرییەکانی گازی لیتوانیا پەیوەست دەکات بە بۆرییەکانی پۆڵەندا، بۆ ئەوەی پۆڵەندا دوای پچڕانی گازی رووسیا لە وڵاتە ئەوروپییەکانەوە، پێداویستی خۆی بە گازی سرووشتی دابینبکات.  گیتانیش نۆسێدا، سەرۆکی لیتوانیا گوتی، "شەڕی رووسیا لە دژی ئۆکراینا ئەزموونێکی گەورەی بە ئێمە داوە. بۆ جارێکی دیکە پێشانیداوین کە رووسیا دابینکارێکی متمانەپێکراو و هاوبەشێکی راستەقینە نییە. "  بۆری هاوبەشی گازی لیتوانیا - پۆڵەندا ٥٠٨ کیلۆمەتر درێژە و تێچووکەی ٥٠٠ ملیۆن یۆرۆیە و ٦٠ % ـی تێچووکەی لەلایەن یەکێتی ئەوروپاوە دابینکراوە. ئەو بۆرییە، بۆرییەکانی گازی وڵاتانی کەناری دەریای باڵتیک دەبەستێتەوە بە فینلاندا و پاشان پەیوەست دەبێت بە بۆری گازی یەکگرتووی ئەوروپا.