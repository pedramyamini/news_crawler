ئەوکاتە ئەمریکا پێیوابوو گرێبەستەکە پشتیوانییەکی دیکەی ئەمریکایە بۆ عێراق لەپێناو بەهێزکردنی هێزی ئاسمانی و ئیدی عێراق دەتوانێت فڕۆکەی F ١٦ بەکاربهێنێت.  یەکەم هەنگاوی گرێبەستەکە ساڵی ٢٠١٢ جێبەجێکرا و ئەوکاتە عێراق و ئەمریکاش پێیانوابوو ئیدی هێزی ئاسمانیی عێراق لەسەر پێی خۆی دەوەستێت , بەڵام چەند فڕۆکەوانێکی عێراقی بە میدیایەکی ئەمریکییان راگەیاندووە، لەو پرۆژەیەدا ملیاران دۆلار بەهەدەردراوە، چونکە هێزی ئاسمانیی عێراق ناتوانێت سەرپەرشتیی ئەو فڕۆکانە بکات کە تاوەکو ئێستا هاتوونەتە وڵات و بەمەش ناپارێزرێن.  لەسەر بنچینەی گرێبەستەکە، ئەمریکا ٣٤ فڕۆکەی F ١٦ دەداتە عێراق، بەڵام تاوەکو ئێستا ١٨ فڕۆکەیان هاتوونەتە عێراق و لە بنکەی ئاسمانیی بەلەد لە باکووری بەغدا جێگیرکراون.  لە سەرەتای ئەمساڵیشدا و دوای کوژرانی قاسم سولەیمانی و هێرشی مووشەکیی ئێران بۆسەر هەندێک بنکەی ئاسمانی، هەندێک لە بەڵێندەرەکانی ئەو گرێبەستە، بەغدایان جێهێشتووە.  فڕۆکەوانەکان دەڵێن، ئەو فڕۆکە جەنگییانە لە بنکەی ئاسمانیی بەلەد بەردەوام پێویستیان بە خزمەتگوزاری و سەرپەرشتیکردن هەیە، بەڵام کشانەوەی ئەو ئەمریکییانە وایکردووە هیچ گەرەنتییەک بۆ پاراستنی فڕۆکەکان نەمێنێت.  هەروەها دەشڵین، بەهۆی نەبوونی پارچەی یەدەگ و بنکەی چاککردنەوەی تایبەت بۆ فڕۆکەکان، ناتوانن مەشق و راهێنان لەسەر فڕۆکەکان بکەن، بۆیە ئێستا لەو ١٨ فڕۆکەیە تەنیا ٧ دانەیان کاردەکەن.  بەڵام بەرپرسانی سەربازیی عێراق دەڵێن، هەموو فڕۆکەکان کاردەکەن و هیچ کێشەیەکیان نییە؛ هەرچی فڕۆکەوانەکانن دەڵێن، تەنیا ژمارەیەکی کەمیان لە شەڕی دژی داعشدا بەکارهاتوون.  فڕۆکەوانەکان باس لەوەش دەکەن، ئێستا بنکەی ئاسمانیی بەلەد لەلایەن عێراقییەکانەوە بەباشی بەڕێوە نابرێت و هەندێک کەسیش سووتەمەنی لەو بنکەیە دەبەنە دەرەوە و بە قاچاخ دەیفرۆشن.