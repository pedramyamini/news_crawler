ئەمڕۆ دووشەممە، ٣ - ١ - ٢٠٢١، سیروان محەممەد، سەرۆکی دەستەی ئاماری هەرێمی کوردستان بە تۆڕی میدیایی رووداوی راگەیاند: "سەرقاڵی ئامادەکردنی پڕۆژەیەکین تایبەتە بە خەمڵاندنی ژمارەی دانیشتوانی هەرێمی کوردستان، کە لە ساڵی ٢٠٢١ ەوە دەستپێدەکات تاوەکو ساڵی ٢٠٤٠، تێیدا خەمڵاندنەکانی خۆمان بۆ ژمارەی دانیشتووانی هەرێمی کوردستان بەپشتبەستن بە ژمارەیەک پێوەر دەخەینەڕوو و بڕیارە لەکۆتایی ئەم مانگە بە راپۆرتێک بڵاوی بکەینەوە".  سیروان محەممەد گوتیشی: "ئەو راپۆرتەی ئێمە ئامادەی دەکەین بەهاوکاری سندووقی نەتەوەیەکگرتووەکان بۆ نیشتەجێکردنە و ئێمەش لەگەڵ لایەنێکی نێودەوڵەتی رێککەوتووین و تێیدا خەمڵاندنی ژمارەی دانیشتووان دەکەین".  ئەو قسانەی سیروان محەممەد، سەرۆکی دەستەی ئاماری هەرێمی کوردستان لەکاتێکدایە، ئەمڕۆ دووشەممە ٣ - ١ - ٢٠٢١،  وەزارەتی پلاندانانی عێراق خەمڵاندنەکانی لەبارەی ژمارەی دانیشتووانەوە لە عێراق بڵاوکردەوە.  لە راگەیێنراوێکدا وەزارەتی پلاندانانی عێراق ئاشکرایکردووە: "بەپێی هاوکێشەکان و پێوەرە ئامارییەکانی پشتبەستوو بە رێژەی گەشەی ساڵانە و رێژەکانی بەپیتی و رێژەکانی مانەوە، ژمارەی دانیشتووانی عێراق بۆ ساڵی ٢٠٢١ گەیشتووەتە ٤١ ملیۆن و ١٩٠ هەزار و ٦٥٨ کەس، لەو ژمارەیە ٢٠ ملیۆن و ٨١٠ هەزار و ٤٧٩ کەسیان نێربوون، کە دەکاتە ٥١ % ی کۆی ژمارەی دانیشتووان و ٢٠ ملیۆن و ٣٨٠ هەزار و ١٧٩ کەسیش لە رەگەزی مێن و دەکاتە رێژەی ٤٩ % ی کۆی دانیشتووانی عێراق".  بەپێی خەمڵاندنەکانی وەزارەتی پلاندانانی عێراق، ٢٨ ملیۆن و ٧٧٩ هەزار و ٢٠١ کەس لەعێراق لەساڵی ٢٠٢١ دا لە شارەکان ژیاون، کە رێژەی ٦٩.٩ % ی کۆی ژمارەی دانیشتووانی عێراق دەکات، هەروەها ١٢ ملیۆن و ٤١١ هەزار و ٤٥٧ کەسیش لە گوندەکان ژیاون، کە دەکاتە ٣٠.١ % ی ژمارەی دانیشووان.   هەر بەپێی خەمڵاندنەکانی وەزارەتی پلاندانانی عێراق، بەغدا زۆرترین ژمارەی دانیشتووانی لەسەر ئاستی عێراق لەنێو پارێزگاکاندا هەیە، کە ٨ ملیۆن و ٧٨٠ هەزار و ٤٢٢ کەسە و ٢١.٣ % ی کۆی ژمارەی دانیشتووانی عێراق پێکدەهێنێت و پارێزگاری موسەننا کەمترین ژمارەی دانیشتووانی لەسەر ئاستی پارێزگاکانی عێراق هەیە، کە ٨٨٠ هەزار کەس دەبێت و  دەکاتە ٢.١ % کۆی ژمارەی دانیشتووانی عێراق.