کاژێر ٠٨: ٣٠ی بەیانی ئەمڕۆ سێشەممە ١٦ی تشرینی دووەم، بۆڕسەی ئیستەنبووڵ دیسان ژمارەیەکی پێوانەی نوێی لەدەستدانی بەهای لیرەی تورکی لەبەرامبەر دراوە بیانییەکان تۆمارکرد.  ئەمە لە کاتێکدایە دوێنێ دووشەممە ١٥ی تشرینی دووەم، بۆڕسەی ئیستەنبووڵ رۆژەکەی بە ١٠.٠٨ لیرە بۆ هەر دۆلارێکی ئەمریکی تەواوکرد. بەمەش ئاستی داشکانی لیرەی تورکی بەرامبەر بە دۆلاری ئەمریکی رێژەی ٠.٤ % ی تۆمارکرد.   لە هەمانکاتدا لیرەی تورکیا بەرامبەر دراوەکانی دیکەش بەهای خۆی لەدەستدا و بەکرانەوەی بازاڕەکانی دراو و بۆڕسەی ئیستەنبووڵ، یەک یۆرۆ بەرامبەر به ١١ , ٥١ لیرە، پاوه‌ندیش به ١٣، ٦٦ لیرە مامه‌ڵه‌ی پێوه‌كرا.  بڕیارە رۆژی پێنجشەممە ١٩ی تشرینی دووەم، بانکی ناوەندی کۆبوونەوەیەکی تایبەت بە دابەزینی  بەهای لیرە دەکات و چەند بڕیارێکی نوێ لەبارەی ئاستی هەڵاوسان و رێژەی سوودی بانکی دەدات.   ئابووریناسانی تورکیا پێشبینی دەکەن، لیرەی تورکی بەردەوام دەبێت لە لەدەستدانی بەهاکەی و تاوەکو کۆتایی ساڵ بەهاکەی بەشێوەیەکی بەرچاو لەدەستبدات و بگاتە ئاستی ١١ لیرەی تورکی بەرامبەر هەر دۆلارێکی ئەمریکی.