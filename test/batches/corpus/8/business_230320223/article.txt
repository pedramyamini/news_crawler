رۆژی چوارشەممە ٢٣ - ٣ - ٢٠٢٢، نەسرین محەممەد عەلی خان، سەرۆکی لیژنەی بەدواداچوون و لێکۆڵینەوەی ئاشەکانی هەرێمی کوردستان بە تۆڕی میدیایی رووداوی گوت، لە بازاڕەکانی هەرێمی کوردستاندا نرخی فەردەیەک ئاردی خۆماڵی کە لەگەڵ بەشەخۆراکدا دەدرێتە هاونیشتمانییان، بووە بە ٣٤ هەزار، لەکاتێکدا لەم مانگەدا تاوەکو ٤٠ هەزار دینار رۆشتبوو.  نەسرین محەممەد ئاماژەی بەوەکرد، هەبوونی گەنم، نرخ لە بازاڕەکاندا دادەبەزێنێت و گوتی، "باری کەشتییەک گەنمی نمرەیەکی ئوسترالی کە بازرگانییە، گەیشتووەتە عێراق و بڕیارە هەشت کەشتیی دیکە بگەن، ئەوەش کاریگەریی دەکاتە سەر نرخ".  دوو کارگەی گەورەی ئارد لە سنووری پارێزگاکانی هەولێر و سلێمانی هەن، نەسرین محەممەد دەڵێت، بەهۆی نەبوونی گەنمەوە ئەو دوو کارگەیە کاریان راگرتووە.  گەنمی هەردوو کارگەکە نمرە یەکیان بە ٣٨ هەزار و ٥٠٠ دینار فرۆشراوە و نمرە دووشی ٣٤ هەزار و ٥٠٠ دینار.  سەرچاوەی سەرەکیی ئاردی هەرێمی کوردستان جگە لە نێوخۆ، وڵاتانی تورکیا و ئێرانن، نەسرین محەممەد گوتی، گەنمی تورکی چەند پلەیەکی هەیە و لە ٣٧ هەزارەوە دەستپێدەکات بۆ ٤٧ هەزار دینار، گەنمی ئێرانیش لە ٣٧ هەزارەوە دەستپێدەکات بۆ ٤٠ هەزار دینار.  گرانبوونی نرخی ئارد ناڕەزایی نانەواخانە و سەموونخانەکانی هەرێمی کوردستانی لێکەوتەوە و داوایانکرد رێگەیان بدرێت نرخ بەرزبکەنەوە.  هۆکاری گرانبوونی نرخی ئارد لە بازاڕەکانی هەرێمی کوردستاندا دەگەڕێتەوە بۆ شەڕی نێوان رووسیا و ئۆکراینا، وەکو نەسرین محەممەد گوتی، "یەکێک لە سەرچاوەکانی گەنمی عێراق وڵاتی رووسیایە".  بۆ بەشە ئاردی مانگانەی هەرێمی کوردستان، پشکی گەنمی پارێزگای هەولێر ٢٠ هەزار تۆن، سلێمانی ٢٣ هەزار تۆن کە پارێزگای هەڵەبجەی لەنێودایە و دهۆک ١٤ هەزار تۆنە کە دەبێت لە وەزارەتی بازرگانی عێراقەوە بنێردرێت. نەسرین محەممەد دەڵێت، بەغدا تاوەکو ئێستا تەنیا بەشێکی کەمیی گەنمی مانگی یەکی ناردووە، لەکاتێکدا لە پارێزگاکانی دیکەی عێراق گەنمی مانگی ٢ یشی دابەشکردووە.