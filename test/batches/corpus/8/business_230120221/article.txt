هەیدی، سەردانکەرێکی بانکی خۆراکە و دەڵێت، "یەک جار لە تەواوی ژیانمدا سەردانی بانکی خۆراکم کرد، ئێستا دووەم جارە کە سەردانی دەکەم. من وەک راهاتن لە کاتی بەبازاڕکردندا هەندێ شت وەک یارمەتی بۆ بانکەکانی خۆراک هەڵدەگرن، دیارە ئێستا سەرەی خۆم هاتووە و دەبێت داوای یارمەتی لە بانکەکانی خۆراک بکەم. "  رێژەی هەڵاوسان لە بەریتانیا بەپێی ئامارە فەرمییەکانی حکومەت لە مانگی رابردوودا بۆ ٥.١ % بەرزبووەتەوە. زیادبوونی ژمارەی ئەو کەسانەی کە پێویستیان بە خۆراک هەیە لە بەریتانیا هێندە زیادبووە کە بانکەکانی خۆراک دەڵێن رەنگە ناچاربن بڕی ئەو خۆراکەی کە دەیدەنە سەردانکەرانیان کەمبکەنەوە، یان ناچاربن داواکاریی هەندێ لە خێزانەکان جێبەجێنەکەن.  مایکل بێکێت، بەڕێوەبەری بانکی خۆراکی کۆڵکێستێر دەڵێت، "خەرجی خێزانەکان زیادبووە و کۆمەڵێک کێشەی دروستکردووە کە بەهۆی هەڵاوسانەوە روویانداوە. لەگەڵ بەرزبوونەوەی رێژەی هەڵاوسان، نرخی ماددە خۆراکییەکان زیاتر بەرزدەبنەوە. لە کاتی هەژماکردنی رێژەی هەڵاوسان نرخی خۆراکە هەرزانەکان لەبەرچاو ناگیردرێن کە بە رێژەی ١٠٠ % بەرزبوونەتەوە. "  بانکەکانی خۆراک لە بەریتانیا دەڵێن بڕی بەخشینی خۆراک لەلایەن تاکەکەسەکانەوە کەمیکردووە و رێکخراو و کۆمپانیاکانیش کە خۆراک دەبەخشنە بانکەکانی خۆراک بەهۆی کێشەی گواستەوە و لۆجستیک نەیانتوانیوە وەک ساڵانی رابردوو خۆراک بگەیێننە بانکەکانی خۆراک.  ئیلیزابێت مایتۆم، بەڕێوەبەری پرۆژەی بانکی خۆراکی نۆروود دەڵێت، "هەندێ خەڵک هەن کە کاریان هەیە، بەڵام لەبەر ئەوەی خەرجییەکان زۆر بوون فریای دابینکردنی خواردنی تەواو ناکەون. هەندێکی دیکەش هەیە هێشتا بێکارن و لەبەر کاریگەرییەکانی بڵاوبوونەوەی ڤایرۆسی کۆرۆنا کارکانیان لەدەستداوە، ئەم خەڵکانەش دیارە کێشەی زۆریان لە دابینکردنی خۆراک هەیە. "  بەپێی زانیارییەکانی تۆڕی یارمەتیی خۆراکی بەریتانیا ٩٠ % ـی بانکەکانی خۆراک لەو وڵاتە رایانگەیاندووە، ئەگەر بەو شێوازە ژمارەی سەردانکەریان زیادبێت، ناتوانن لە پێدانی هاوکاری بە هاووڵاتییان بەردەوام بن.