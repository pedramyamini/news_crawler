ئەڵماسەکە ناوی ئینێگمای لەسەر دانراوە و رەنگەکەی رەشە، کێشەکەی ٥٥٥.٥٥٥ قیراتە و لە ماوەی ٢٠ ساڵی رابردوودا لەلایەن خاوەنەکەیەوە هیچ کات پێشان نەدراوە.  ئەڵماسەکە بەهۆی نەیزەکێکەوە دروستبووە کە دوو ملیار و ٦٠٠ ملیۆن ساڵ لەمەوبەر لە زەویی داوە، بە واتایەکی دیکە پاشماوەی بەردی ئاسمانییە.  ئەڵماسەکە بەجۆرێک داتاشراوە کە ٥٥ رووی هەیە. شێوازەکەی لە شێوازی داری خورما دەرهێندراوە کە لە وڵاتانی کەنداو هێمای دەسەڵات و هێزە.  ئەڵماسی ئینێگما، بەوپێیەی کە گەورەترین ئەڵماسی داتاشراوی جیهانە، ناوی لە کتێبی گێنسدا هاتووە، دوای ئەوەی کە لە دووبەی پێشانی خەڵک درا، بڕیارە بگوازرێتەوە بۆ لۆس ئەنجلووس و لەندەن، پاشان لە رێگەی زیادکردنی ئاشکرا بۆ ماوەی هەفتەیەک بەشێوەی ئۆنلاین، لە رۆژی ٣ ـی مانگی داهاتوو دەفرۆشرێت.  سۆفی ستیڤێنز، شارەزای گەوهەرە و لەو بارەیەوە رایگەیاند، ئەو پارچە ئەڵماسە بەهۆی ئەوەی بەردێکی سەرسووڕهێنەری ئاسمانییە، پێشبینی دەکرێت بە پارەیەکی باش بفرۆشرێت.  ستیڤێنز زیاتر روونیکردەوە ئەوان لە کاتی خستنەڕووی ئەڵماسەکە بۆ فرۆشتن بە زیادکردنی ئاشکرا، دراوی دیجیتاڵیش وەردەگرن و ئەو کەسانەی کە خولیای کڕینی ئەو ئەڵماسەیان هەیە دەتوانن بە دراوی دیجیتاڵ بەشداری لە زیادکردنەکەدا بکەن.