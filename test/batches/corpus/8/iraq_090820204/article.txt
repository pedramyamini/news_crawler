ئەو پەنابەرانە، بەئارەزووی خۆیان دەگەڕێنرێنەوە و بە "پەنابەرانی کێشەی ئابووری" ناودەبرێن. ئەمە هەنگاوی یەکەمی پڕۆگرامێکی یەکێتیی ئەوروپایە، بەئامانجی کەمکردنەوەی گوشاری پەنابەران لەسەر یۆنان، کە بەسەرەڕێی سەرەکی گەیشتنی پەنابەران بە ئەوروپا دادەنرێت و ساڵانە هەزاران کەس لەسەر خاکی ئەو وڵاتەوە، بەرێگەی جیاواز روو لە ئەوروپا دەکەن.  یەکەم کۆمەڵەی پەنابەری دیپۆرتکراو ١٣٤ کەسی عێراقی لەخۆ گرت. ستیلیۆس پیتساس، گوتەبێژی حکومەتی یۆنان گوتی: "ئەمە گەورەترین پرۆسەی ئارەزوومەندانەی ناردنەوەیە کە وڵاتەکەمان ئەنجامیدەدات و گەورەترینی سەر ئاستی ئەوروپاشە، لەمساڵدا".  لە پرۆسە ئەوروپییەکەدا، نزیکەی ٥ هەزار پەنابەری چەندین وڵاتی جیاواز کە بەهۆی خراپیی دۆخی ئابوورییەوە وڵاتەکانی خۆیان بەجێهێشتووە، بەئارەزووی خۆیان، دەگەڕێنرێنەوە وڵاتەکانی خۆیان و هەر یەکێک لەوان بڕی دوو هەزار یۆرۆ (٢٤٠٠ دۆلاری ئەمریکی) دەدرێتێ.  ئەوانەی لە چوارچێوەی هەمان پرۆسەدا خۆیان داوای گەڕانەوە دەکەن، دەبێ بەر لە مانگی شوباتی ئەمساڵ گەیشتبنە یۆنان و نیشتەجێی دوورگەکانی لیرۆس، سامۆس، لیسپۆس، کۆس و خیۆس بن. ئەو کەسانە مانگێکیان لەبەردەمدایە بۆ ئەوەی داوای گەڕانەوە بکەن و هاوکارییە ئەوروپییەکە بیانگرێتەوە.  وەزارەتی کۆچی یۆنان ئاشکرایکردووە، دەکرێ وادەی وەرگرتنی داواکارییەکانی گەڕانەوە، مانگێکی دیکەش درێژ بکرێتەوە.  پلانی گێڕانەوەی ئارەزوومەندانەی پەناهەندە ئابوورییەکان، لە مانگی ئاداری رابردوودا دەرچوو، بەڵام بڵاوبوونەوەی پەتای کۆرۆنا، بووە هۆی دواخستنی جێبەجێکردنی.  یەکێتیی ئەوروپا لە مانگی ئاداری ئەمساڵدا، پلانێکی بۆ گێڕانەوەی ئەو پەنابەرانە قبوڵکرد کە رازین بەگەڕانەوە بۆ وڵاتەکانی خۆیان.  یەکێتییەکە لەسەرەتاوە بڕیاریدا بڕی ٢٠٠٠ یۆرۆ بەهەر پەنابەرێک بدات، کە رازییە بەگەڕانەوە بۆ وڵاتەکەی خۆی، ئەمەش بۆ دەستپێکردنی ژیانێکی نوێ لە وڵاتەکانی خۆیان و پەنانەبردنە بەر سەرلەنوێ رووکردنەوە ئەوروپا.  رێککەوتنەکە لە نێوان یەکێتیی ئەوروپا و یۆناندا ئیمزاکرا و مەبەستیەتی، هانی ٥ هەزار پەنابەری سەر خاکی یۆنان بدات، بەگەڕانەوە بۆ وڵاتەکانی خۆیان.  ئیڤا یۆهانسنی کۆمیساری کاروباری ناوخۆیی یەکێتیی ئەوروپا رایگەیاند، کە پرۆگرامەکە بۆ ماوەی مانگێک بەردەوام دەبێت و ئامانج لێی ناردنەوەی پێنج هەزار داواکاری پەناهەندییە لە یۆنان، بۆ وڵاتەکانی خۆیان. ئەو گوتی مەبەستی یەکەمی پرۆسەکە، کەمکردنەوەی گوشاری زۆری سەر کەمپەکانی پەنابەرانە لە یۆنان.  سەرچاوەکانی یەکێتیی ئەوروپا دەڵێن لە دوورگەکانی یۆناندا، ئێستا ٣٧ هەزار پەنابەر هەن، کە هەموویان هەوڵی پەڕینەوە بۆ ئەوروپا دەدەن.  پێشتر یەکێتیی ئەوروپا رایگەیاندبوو لە پلانیدا هەیە  ١٦٠٠ منداڵی سووری کە ئێستا لە یۆنان دەژین، لە حەوت وڵاتی یەکێتییەکەدا وەک پەنابەر وەربگرێت.  پرۆسەی گێڕانەوەی پەنابەران لە یۆنانەوە، بەهاوکاریی رێکخراوی نێودەوڵەتی کۆچ و ئاژانسی ئەوروپی چاودێری سنوورەکان جێبەجێدەکرێت.  کۆمیسیۆنی کاروباری پەنابەرانی سەر بە نەتەوە یەکگرتووەکان، پێشتر ئاشکرایکردبوو لە ماوەی نێوان ساڵانی ٢٠١٥ - ٢٠١٦، نزیکەی یەک ملیۆن پەنابەر گەیشتوونەتە یۆنان و تائێستا ١٢٠ هەزاریان لەو وڵاتە ماونەتەوە.  پێشتر یۆنان، بەهاوکاریی یەکێتیی ئەوروپا، پێنج دوورگەی یۆنانی بۆ پێشوازی و کۆنترۆڵکردنی پەنابەران تەرخانکرد و کەمپی تایبەت بە پێشوازی پەنابەرانی بۆ ٦٠٩٥ کەس دروستکرد، بەڵام کۆمیسیۆنی پەنابەرانی یەکێتیی ئەوروپا دەڵێت، ئێستا زیاتر لە ٢٥ هەزار کەس، لەسەر دوورگە یۆنانییەکان دەژین.