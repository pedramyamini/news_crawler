ئەمڕۆ دووشەممە ١٦ - ٠٥ - ٢٠٢٢، فازڵ نەبی، بریکاری پێشووتری وەزارەتی دارایی عێراق، میوانی (گفتوگۆی رۆژنامەنووس)ی رادیۆی رووداو بوو، لەبارەی رێگرییەکانی بەردەم حکومەتی کاربەڕێکەری عێراق بۆ دابینکردنی خزمەتگوزارییەکان، دوابەدوای بڕیارەکەی دادگەی فیدراڵی لەبارەی هەڵوەشانەوەی پرۆژەیاسای پشتیوانی خێرای ئاسایشی خۆراک و گەشەپێدان و هەڵوێستی موقتەدا سەدر دوای بڕیارەکەی دادگەی فیدراڵی، رایگەیاند: "ئەوەی موقتەدا سەدر دەیکات، مانۆری سیاسییە، واتە حەقیقەت نییە. ئەگەر بە رەهایی ئەو قسەیەی کردبا، بەڵێ مانۆری سیاسی نەبوو، حەقیقەتێک بوو کە دەبێتە ئۆپۆزسیۆن، بەڵام کە دەڵێت بۆ ماوەی ٣٠ رۆژ، واتە ئەمە مانۆرێکی سیاسییە، باش دەزانێت نە پارتی و نە هاوپەیمانی سەروەریی ناچن لەگەڵ چوارچێوەی هاوئاهەنگی حکومەت پێکبهێنن، بەڵکو چاوەڕێی دوای ٣٠ رۆژەکە دەکەن بزانن چی روودەدات".  موقتەدا سەدر لە پەیامەکەیدا دەڵێت ئەوانەی پەکخەرن، ئەمانە ئەگەر دەسەڵاتیان بە دەستەوە نەبێت، هیچ نین، بەم قسەیە هێرشێکی تووندی کردە سەریان، لەسەر ئەو قسەیەی موقتەدا سەدر، فازڵ نەبی دەڵێت: "بە داخەوە لایەنەکانی چوارچێوەی هاوئاهەنگی کە باس لە چاکسازی دەکەن، ئێمە دەزانین ئەوانیش وەکو حیزبەکانی دیکە و بگرە زیاتریش خەڵکی گەندەڵکاریان هەبووە و کاری بۆ ئەوان کردووە، ئێمە دەزانین کە چوونەتە سەر چ بەرپرسێک بە پلەی وەزیر، کە پارەی پێنەداون لێیان داوەو بە زۆر پارەیان لێ سەندووە".  فازڵ نەبی پێیوایە بەغدا هی ئەوە نییە چیدی لایەنەکان سازشی سیاسیی لەسەر یەک بکەن، ئەو میللەتەش لە زاخۆوە تاوەکو فاو ماندوو بوون، کاتی سازش و مانۆری سیاسی نەماوە. ئەو توویتەی کە ئەمڕۆش موقتەدا سەدر کردی، کە تەواوکەری توویتەکەی دوێنێیەتی، جەخت لەسەر ئەوە دەکاتەوە، کە هاوپەیمانی سێقۆڵی کۆتایی نەهاتووە، چوارچێوەی هاوئاهەنگی کە بە گەندەڵکار ناو دەبات، دەڵێت نابێت ئەو گەندەڵکارانە جارێکی دیکە دەسەڵات بگرنەوە دەست".  فازڵ نەبی بە دووری دەبینێت ئەمساڵ حکومەت پێکبهێندرێت و دەڵێت: "بەو بارودۆخەی ئێستا هەیە، نەخێر ئەمساڵ حکومەت پێکناهێندرێت، هیچیان بێ یەکدی هیچی پێناکرێت، دەمێنێتەوە سەر لێکتێگەیشتن، ئەگەر بیانەوێت لێکتێگەیشتن هەبێت دەتوانن، ئەگەر نەیانەوێت لێکتێگەیشتن هەبێت، نە هاوپەیمانی سێقۆڵی و نە چوارچێوەی هاوئاهەنگی ناتوانن حکومەت پێکبهێنن".  سەبارەت بە بڕیارەکەی دادگەی فیدراڵیش لە رووی ئابوورییەوە لەسەر عێراق، بریکارەکەی پێشووتری وەزارەتی دارایی عێراق دەڵێت: "بە داخەوە بابەتەکە زیاد لە سنووری خۆی گەورە کراوە و خەڵکیان ترساند، بەڵام من دڵنیایی ئەوە دەدەمە خەڵکی عێراق و کوردستان کە پێویست ناکات تووشی دڵەڕاوکێ ببن و لە هیچ شتێک بترسن".  فازڵ نەبی، دەشڵێت: "راستە ئەو حکومەتەی ئێستا هەیە هەندێک کار هەیە ناتوانێت بیکات، بەڵام ٩٠ % ی کارەکانی پێشووتری دەتوانێت بکات. بۆ نموونە یاسای کارگێڕی داراییت هەیە، کە رێگا بەو حکومەتە دەدات، کە چۆن رەفتار لەگەڵ پارەی گشتی بکات، لە ماوەی ئەو ساڵەی ئەگەر هاتوو بودجە تێیدا پەسند نەکرا. ئەگەر سەیری ماددە ١٣ بکەین لە یاسای کارگێڕی دارایی، زۆر بە ئاشکرا بە حکومەتی کاربەڕێکەر دەڵێت، بۆت هەیە هەر هەموو ئەو بودجەیەی کە لە ساڵی پێشووتر هەبووە لە بودجەی بەکاربردن هەر هەمووی دەتوانی خەرج بکەی، تەنیا ئەو خەرجیانە نەبێت، کە دووبارە نین، ئەویش زۆر کەمە ناکاتە ١ %. کەواتە ئەگەر سەیری بودجەی ٢٠٢١ بکەین، کە نزیکەی ١٢٩ ترلیۆن دینارە، لەو ١٢٩ ترلیۆنە نزیکەی ١٠١ ترلیۆنی بودجەی بەکاربردنە. کەواتە حکومەتی ئێستای کاربەڕێکەری عێراق زۆر بە ئاسایی بەبێ ئەوەی کەس بتوانێت لێپێچینەوەی لەگەڵ بکات، بەپێی یاسا دەتوانێت رەفتار بەو ١٠١ ترلیۆن دینارە بکات، لە کاتێکدا هیچ ساڵێک حکومەتی عێراق ١٠١ ترلیۆن دیناری خەرج نەکردووە".  ٢٨ ترلیۆنەکەی دیکە کە بۆ وەبەرهێنانە، فازڵ نەبی دەڵێت: "بەپێی یاسای کارگێڕی دارایی ئەو ٢٨ ترلیۆنەی کە بۆ وەبەرهێنان دانراوە، رێگە بە حکومەت دەدات لە بودجەی وەبەرهێنان پارە بۆ هەموو ئەو پرۆژانە خەرج بکات، کە بەردەوامن و کۆتاییان نەهاتووە، کەواتە دەتوانێت رەفتار لەگەڵ سێ چارەگی ئەو پارەیەش بکات، کەواتە هیچ کێشەیەکی گەورە لە ئارادا نییە، کە ئەو خەڵکە بەو شێوەیە بترسێت و بڵێت و حکومەت تەواو دەستی بەستراو ئیتر ناتوانێت هیچ بکات".  سەبارەت بەو مەترسیانەش لەسەر کەرتی کارەبا باسیان لێوەدەکرێت لە ئەنجامی رەتکردنەوەی پرۆژەیاسایەکە، فازڵ نەبی دەڵێت: "بودجەی کارپێکردنی وەزارەتی کارەبا بۆ ساڵی ٢٠٢١، ١٠ ترلیۆن دینارە، ئێستاش لە ساڵی ٢٠٢٢ دەتوانێت ١٠ ترلیۆن دینار خەرج بکات لە ماوەی ساڵەکە، واتە زۆر بە ئاسانی دەتوانێت قەرزی ئێران بداتەوە، کە نزیکەی ترلیۆنێک و نیوە، واتە ئەو دڵەڕاوکێیەی ناوێت".  لەسەر ناوەرۆکی پرۆژە یاسای پشتیوانی خێرای ئاسایشی خۆراک و گەشەپێدان، فازڵ نەبی دەڵێت: "تەنیا لە بڕگەیەکی ئەو پرۆژە یاسایە باسی ئاسایشی خۆراک کراوە، لە ٣٥ % ی ئەو ٣٥ ترلیۆن دینارەی بۆ ئاسایشی خۆراک دانراوە، ئەوەی دیکە هەموو بۆ پرۆژەی دیکەیە، کە دەرگایەکی گەورەبوو بۆ گەندەڵی، بەڵام ئەمڕۆ دادگەی فیدراڵی رێگای لەو گەندەڵیە گەورەیە گرت، کە دەیانویست لەژێر ناوی ئاسایشی خۆراک بیکەن، ناوێکی گەورەیان پێدابوو، بۆ ئەوەی یاری بە هەستی خەڵک بکەن".  بە گوتەی بریکارەکەی پێشووتری وەزارەتی دارایی عێراق "تەنیا بە ٣ ترلیۆنی دیکە، بێجگە لەوەی کە هەیانە هی ٢٠٢٢، چونکە ئەوەی ٢٠٢١ لە ٢٠٢٢ دووبارە دەبێتەوە، واتە بە ٣ ترلیۆنی دیکە، دەتوانن کێشەی ئاسایشی خۆراک چارەسەر بکەن، کە پارەی جووتیاران و کڕینی گەنمە".  فازڵ نەبی پێیوایە، "ئەگەر کەسێک یەک رۆژ سیاسەتی کردبێت و یەک رۆژیش ئیدارەی کردبێت، زۆر باش دەزانێت کە حکومەتێکی کاربەڕێکەر ئەو دەسەڵاتەی نییە، کە هیچ پرۆژە یاسایەک بۆ پەرلەمان بەرز بکاتەوە. لە کاتێکدا دەیتوانی هەموو کارەکانی خۆی بکات بەپێی یاسای کارگێڕی دارایی".  سەبارەت بە بڕیارەکانی دادگەی فیدراڵیش بەگشتی، فازڵ نەبی ئەوە ناشارێتەوە کە بڕیارەکانی سیاسین، لە هەمان کاتیشدا یاسایین و دەڵێت: "بڕیارەکانی دادگەی فیدراڵی لەبەر ئەوە سیاسییە، من سیاسیم تۆ سیاسی، کاتێک کە من و تۆ یەک بین کەسمان پەنا نابەینە بەر دادگە، بەڵام کاتێک کە من و تۆ یەک نابین، من و تۆ سیاسین یەکێکمان دژی ئەوەی دیکە پەنا دەباتە بەر دادگە. ئەمڕۆ چوارچێوەی هاوئاهەنگی خۆی بە لاوازتر دەبینێت لە هاوپەیمانی سێقۆڵی، راستیەکەش هەروایە. بۆیە چوارچێوەی هاوئاهەنگی هەوڵدەدات زۆر شت گەڵاڵە بکات و پەنا بباتە بەر دادگەی فیدراڵی".  فازڵ نەبی پێیوایە ئەگەر لایەنە کوردستانییەکان کێشەیان لەگەڵ دوو لایەنە شیعەکە نەبووایە، دادگەی فیدراڵی لە پرسی نەوت و گازی هەرێمی کوردستان ئەو بڕیارەی نەدەداو دەپرسێت: "ئەگەر ئێمە وەکو کورد هەموومان بە یەکەوە، هیچ کێشەیەکمان لەگەڵ هەردوو لایەنە شیعەکە نەبووایە، لەو بڕوایەدان ئەو بڕیارە دژی نەوت و گازی هەرێمی کوردستان دەرچووبایە؟ نەخێر دەرنەدەچوو. چونکە کەس نەبوو ئەو پرسە بجوڵێنێت و بیداتە دادگە".