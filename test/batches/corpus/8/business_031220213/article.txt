بەرهەمهێنەرانی نەوتی ئۆپێک پڵەس ئێوارەی رۆژی پێنجشەممە کۆبوونەوە و دوای کۆبوونەوەکەیان جەختیان لەوە کردەوە کە بڵاوبوونەوەی جۆری ئۆمیکرۆنی ڤایرۆسی کۆرۆنا نەیشڵەژاندوون و لەبەر ئەوەش مانگی داهاتوو وەک ئەوەی پێشتر لەسەری رێککەوتوون رۆژانە ٤٠٠ هەزار بەرمیل نەوتی زیاتر دەخەنە بازاڕەکانەوە.  ویلایەتە یەکگرتووەکانی ئەمریکا پێشوازی لە بڕیارەکەی ئۆپێک پڵەس کرد. جێن ساکی، گوتەبێژی کۆشکی سپی دەڵێت، "ستایشی ئەو هاوئاهەنگییە دەکەین کە لە چەند هەفتەی رابردوودا لە نزیکەوە لەگەڵ هاوبەشەکانمان وەک سعودیە، ئیمارات و ئەندامانی دیکەی ئۆپێک پڵەس هەمانبووە، لەسەر گوشاری نرخەکان. پێشوازی لە بڕیارەکەی ئۆپێک پڵەس دەکەین بۆ بەردەوامیدان بە خستنەڕووی رۆژانە ٤٠٠ هەزار بەرمیل نەوتی زیاتر. لەگەڵ کردنەوەی یەدەگی ستراتیژیی خۆمان، ئێمە پێمانوایە ئەمە یارمەتیدەر دەبێت بۆ جێگیربوونی نرخەکان و بووژانەوەی ئابووری. "  بەرهەمهێنەرانی نەوتی ئەندام لە هاوپەیمانیی ئۆپێک پڵەس رایانگەیاندووە، ئەگەر هاتوو جۆری ئۆمیکرۆنی ڤایرۆسی کۆرۆنا بووە هۆکار بۆ کەمبوونەوەی خواست لەسەر بەکارهێنانی نەوت ئەوا لە سەرەتای مانگی داهاتوودا پێداچوونەوە بە بڕیارەکەیان دەکەنەوە.  ئان لویس هیتڵ، شرۆڤەکاری کۆمپانیای راوێژکاری وود ماکێنزی لەو بارەیەوە رایگەیاند، گرووپی ئۆپێک پڵەس لە نزیکەوە لەگەڵ یەک هاوئاهەنگیان هەیە و بەردەوام دەبن لە کۆنترۆڵکردنی بازاڕ و لەبەر ئەوەش بازرگانان دڵنیان لەوەی کە ئەو گرووپە رێگەنادات نرخەکانی نەوت داڕمێن سەرەڕای ئەوەی کە جۆری نوێی ڤایرۆسی کۆرۆنا خواستی بۆ گەشتی ئاسمانی کەمکردووەتەوە.  بەرەبەیانی رۆژی هەینی نرخی هەر بەرمیل نەوتی برێنت ١ دۆلار و ٤ سەنت بەرزبووەوە بە ٧٠ دۆلار و ٧٠ سەنت مامەڵەی پێوەکرا.  هەروەها بەرمیلێک نەوتی سووکی تەکساسی ئەمریکاش ١ دۆلار و ١٥ سەنت بەرزبووەوە بە ٦٧ دۆلار و ٦٤ سەنت مامەڵەی پێوەکرا.