فالح داوود، بریکاری پێشووی پارێزگاری بانکی ناوەندیی عێراق بە رادیۆی رووداوی راگەیاند: "دۆخی ئێستای دراو بە لەبەرچاوگرتنی ئەوەی بودجەی ساڵی ٢٠٢٢ نییە و بۆ پەرلەمان نەنێردراوە، ئەوا بەپێی یاسای بودجەی ساڵی ٢٠٢١ ـی عێراق ١/١٢ی بودجە دەگۆڕدرێتەوە. لەسەر ئەو بنەمایە بانکی ناوەندی ١٠٠ دۆلار بە ١٤٥ هەزار دینار لە وەزارەتی دارایی دەکڕێت. بۆیە تاوەکو بودجەیەکی تازە پەسند نەکرێت و نرخی ئاڵوگۆڕ دیاری نەکات، ئێستا ناتوانرێت هیچ دەستکارییەک بکرێت. "  حاکم زاملی، جێگری سەرۆکی پەرلەمانی عێراق بانگهێشتامەیەکی بۆ عەلی عەللاوی، وەزیری دارایی نارد کە لەبارەی نرخی دۆلار بەرامبەر بە دینار بچێتە پەرلەمان و پرسیاری لێبکرێت بۆ ئەوەی نرخی دۆلار بەرامبەر دینار کەمبکرێتەوە، بەڵام وەزیری دارایی ئامادە نەبوو بچێتە پەرلەمان، بەو پاساوەی جێگری سەرۆکی پەرلەمان ناتوانێت ئەو داوایەی لێبکات. ئەوە لە کاتێکدایە بەپێی یاسا ئەگەر ٥٠ پەرلەمانتار داوا بکەن، ئەوا دەشێت وەزیر بانگهێشت بکرێت.   فالح داوود گوتی: "ئەگەر ئێستا دەستکاریی نرخی ئاڵوگۆڕی دراو بکرێت، کێشەی زۆر سەرهەڵدەدەن. ئەگەر بویسترێت دۆخی هاووڵاتییان و زیانمەندان لە بەرچاو بگیردرێت، دەکرێت بە گوێرەی ئەو پارەیەی بەردەستە و ئەو ئاستی هەژارییەی هەیە پەنا ببرێتە بەر سیاسەتی پاڵپشتیی دارایی و قەرەبووکردنەوەی زیانمەندان. بۆیە پێموایە شارەزایانی ئابووری و نەختینە چارەسەرێک بۆ ئەم پرسە دەخەنەڕوو و لە پەرلەمان و حکومەت لێیدەکۆڵرێتەوە. "  دوای ئەوەی ئابووریی جیهانی لەپاش ئاساییکردنەوەی رێکارەکانی تایبەت بە ڤایرۆسی کۆرۆنا کرایەوە، نرخی کاڵاکان لە بازاڕی جیهانیدا بە رێژەیەکی زۆر زیاد بوو کە ئەوەیش کاریگەریی لەسەر نرخی کاڵاکان لە عێراقدا هەبوو -- هاوکات کاڵا و بەرهەمی پێویستیش لە ناوخۆدا نەبوون.   بانکی ناوەندی بەرپرسە لە سیاسەتی نەختینەیی کە ئەوەیش سیاسەتی دارایی دەنەخشێنێت کە لە بودجەی ساڵانەدا رەنگ دەداتەوە.   بە گوتەی بریکاری پێشووی پارێزگاری بانکی ناوەندیی عێراق، ئێستا نرخی دۆلار هەر دەستکارییەکی بکرێت دەبێتە مایەی زیانگەلی گەورە. ئەگەری هەبوونی بودجەیەکی نوێ ناکەوێتە بەر لە مانگی حوزەیران، ئەوە ئەگەر حکومەت بەر لەو کاتە پێکبێت. رەنگە هەمان رەوشی ساڵی ٢٠٢٠ دووبارە ببێتەوە کە ئەمساڵ بودجە نەبێت.   فالح داوود لەبارەی رەوشی دراو و بازاڕی عێراقەوە گوتیشی: "لە ساڵی ١٩٩٠ ەوە تاوەکو ئێستا بازاڕی عێراق بازاڕی فرۆشیارانە نەک کڕیار. فرۆشیار نرخ دیاری دەکات و رەتی دەکاتەوە. تاوەکو زیاتر لە ٩٠ % ی بەرهەم هاوردە بکەین، ئێمە ناچارین دراوی بیانی دابین بکەین بۆ ئەوەی ئەو پێویستییانە پڕ بکەینەوە. "