رۆبێرت هابێک، وەزیری ئابووریی ئەڵمانیا کە وڵاتەکەی سەرۆکایەتیی کۆبوونەوەی G ٧ دەکات رایگەیاند، "هەموو [وەزیرانی وزەی] وڵاتانی گرووپی حەوت - G ٧ رێککەوتن لەسەر ئەوەی کە ئەمە (فرۆشتنی گازی سرووشتیی رووسیا بە روبڵ) تاکلایەنە و شکاندنی روونی رێککەوتنەکانە".  وەزیری ئابووریی ئەڵمانیا ئاماژە بەوە دەکات، کڕینی گازی سرووشتیی رووسیا بە روبڵ "مایەی قبووڵکردن نییە" و داواش لە کۆمپانیاکان دەکات کە پابەندی "داواکارییەکەی پووتین" بۆ کڕینی گازی سرووشتی بە روبڵ نەبن.  هەفتەی رابردوو ڤلادیمیر پووتین، سەرۆکی رووسیا رایگەیاند، رووسیا تەنیا بە دراوی روبڵی رووسی گازی سرووشتی دەفرۆشێت بە "وڵاتانی نەیار / نادۆست"، لەنێویاندا وڵاتانی یەکێتیی ئەوروپا.  هەنگاوەکەی پووتین لەکاتێکدا بوو کە ئابووریی مۆسکۆ بەهۆی سزای وڵاتانی رۆژئاوا و جیهانەوە، کە بەهۆی ئۆپەراسیۆنی سەربازیی رووسیا بۆسەر ئۆکراینا رایانگەیاندووە، رووبەڕووی داڕمان بووەتەوە.  رۆبێرت هابێک لەدوای کۆبوونەوەی لەگەڵ وەزیرانی وزەی گرووپی حەوت - G ٧، بە رۆژنامەڤانانی راگەیاند، بۆچوونی وایە کە داواکارییەکەی پووتین وەکو ئەوەیە کە پووتین "پشتی لە دیوارەکە بێت".  گرووپی حەوت لە هەریەکە لە بەریتانیا، کەنەدا، فەرەنسا، ئەڵمانیا، ئیتاڵیا، ژاپۆن و ئەمریکا پێکدێت.  ئیمانوێل ماکرۆن، سەرۆکی فەرەنسا رۆژی هەینی ٢٥ی ئاداری ٢٠٢٢ رەتیکردەوە گازی رووسیا بە دراوی روبڵی رووسی بکڕێت و گوتی، هەنگاوەکەی رووسیا "هاوتا نییە لەگەڵ ئەوەی واژۆ کراوە".  ئەڵمانیاش نایەوێت نەوت، گاز و خەڵووز لە رووسیا بکڕێت، بە گوتەی رۆبێرت هابێک "بۆئەوەی لەڕێگەی ئەوانەوە حکومەتی رووسیا بەهێز نەبێت"؛ هابێک پێیوایە کە مۆسکۆ خۆی سەلماندووە لەوەی کە "لایەنێک نییە جێگەی متمانە بێت".