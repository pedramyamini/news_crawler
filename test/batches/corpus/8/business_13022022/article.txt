مەهدی شوشتەری، سەرکۆنسوڵی ئێران لە سلێمانی لەگەڵ بازرگانانی پارێزگای کرماشان کۆبووەوە و گوتی: "ئەو ناوەندە بازرگانییەی کە لە سلێمانی دەکرێتەوە لە بوارەکانی دۆزینەوەی بازاڕ، پەیوەندیکردن و گواستنەوەدا چالاکی دەکات".  کەیوان کاشفی، بەرپرسی ژووری بازرگانیی پارێزگای کرماشان، ئاماژەی بەوەدا سلێمانی و هەرێمی کوردستان دەروازەی ئاڵوگۆڕی بازرگانی لەگەڵ عێراقە و  گوتی: "هەرێمی کوردستان دەروازەی ئاڵوگۆڕی بازرگانیی لەگەڵ سووریا و لوبنانیشە، هەرچەندە هەر ئێستاش بەشێوەی ناڕاستەوخۆ ئەو رۆڵە دەگێڕن".  کەیوان کاشفی باسی لەوەش کرد لە داهاتوویەکی نزیکدا کاڵا و کەلوپەل بەشێوەی راستەوخۆ بۆ بازاڕەکانی عێراق و هەرێمی کوردستان دەگوازرێتەوە.  بارهەڵگرە ئێرانییەکان کاڵا و کەلوپەل تاوەکوو دەروازە سنوورییەکان دەگوازنەوە، لە دەروازەی سنووری دایدەگرن و رادەستی بارهەڵگری هەرێمی کوردستان یان عێراقی دەکەن.  گواستنەوەی راستەوخۆی کاڵا و کەلوپەل ئێستا بەشێوەی تاقیکردنەوە لە دەروازی سنووریی حاجی ئۆمەران جێبەجێ دەکرێت.  لە ساڵانی رابردوودا ئاستی ئاڵوگۆڕی بازرگانی نێوان ئێران و عێراق تاوەکوو ١٢ ملیار دۆلاریش رۆیشت، بەڵام بەهۆی کۆمەڵێک هۆکارەوە ئەمە ئێستا دابەزیوە. ئێران ئێستا لە بازاڕەکانی عێراق و هەرێمی کوردستان رکابەری زۆریشی هەیە.  بەرپرسانی ئێران، تورکیا بە گەورەترین رکابەری خۆیان دەزانن. تورکیا ساڵی رابردوو بڕی ١٨ ملیار دۆلار کاڵا و کەلوپەلی هەناردەی عێراق و هەرێمی کوردستان کردبوو، کە ئەمە دوو هێندەی هەناردەی ئێران بۆ عێراق بوو.