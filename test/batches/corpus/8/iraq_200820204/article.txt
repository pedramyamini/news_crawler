محەممەد زێدان، بەڕێوەبەری ناحیەی زویەی سەر بە قەزای بێجی لە پارێزگای سەلاحەددین رایگەیاند، تیمێکی پسپۆر لە وەزارەتی سەرچاوەکانی ئاو، دەرخستەیان بۆ پرۆژەی بەنداوی مەکحول کردووە، کە شوێنەکەی درێژدەبێتەوە لە دەوروبەری زویە لە "گوندی مسحەک" بۆ سنووری قەزای شەرگات لە باکووری سەلاحەددین و ناوچەکانی  قەزای حەویجە لە باشووری رۆژئاوای کەرکووک.   پرۆژەکە لە ساڵی ٢٠٠١ وە لەلایەن رژێمی پێشوو پەسندکراوە، بەڵام کارکردنی تێیدا دواخراوە.  بە گوتەی ئەو بەرپرسە، بەنداوی مەکحول یەک لەسەر سێی عێراق لە وشکەساڵی رزگاردەکات و شکۆی عێراق دەپارێزێت لە بەرامبەر هەڕەشەکانی تورکیا. درێژی بەنداوەکەش  ٣٢٢٧ مەترە و توانای کۆگاکردنی زیاتر لە ٣ ملیار مەتر سێجا ئاوی هەیە.   بەڕێوەبەری ناحیەی زویە ئاماژەی بەوەشکرد، بەهۆی ئەو پرۆژەیە ٦٠١٨ خێزانی "گوندی مسحک"ی سەر بە ناحیەی زویە دەگوزارێنەوە و لەگەڵ هەزاران خێزانی دیکە لە دەوروبەری شەرگات و ناحیەکانی زاب و عەباسی.  بە گوتەی بەڕێوەبەری ناحیەی زویە رژێمی پێشوو قەرەبووی ٢٠ % ی ئەو خێزانانەی کردووەتەوە، بەڵام قەرەبووکردنەوەکە کەمبووە و لەگەڵ قەبارەی زیانەکانیان هاوتا نییە. بۆیە داوا لە حکومەتی عێراق دەکەن قەرەبوویەکی گونجاوی ئەو خێزانانەن بکەنەوە، کە دەبێت ناوچەکانیان چۆڵ بکەن.  بەهۆی دروستکردنی بەنداو لەسەر ئەو رووبارانەی لە ئێران و تورکیا دەڕژێنە تورکیا، خەریکە عێراق تووشی قەیرانی گەورەی کەمئاوی دەبێتەوە. شارەزایان دەڵێن ئەگەر عێراق لەگەڵ ئێران و تورکیا پرسی ئاو یەکلایی نەکاتەوە، لە ئایندەدا ژمارەیەکی زۆر لە عێراقییەکان بە تایبەتی لە باشووری وڵات، ناچاردەبن زێدی خۆیان جێبهێڵن.  مەهدی رەشید، وەزیری سەرچاوە ئاوییەکانی عێراق رایگەیاند، وڵاتەکەی رووبەڕووی قەیرانێکی قووڵی بێئاوی دەبێتەوە ئەگەر لەگەڵ تورکیای دراوسێیدا رێککەوتن لەبارەی بەنداوە ئاوییەکان نەکات کە بوونەتە هۆکاری کەمبوونەوەی ئاوی هاتوو بۆ زەوییە وشکەکانی وڵات.  رووبارەکانی دیجلە و فورات کە سەرچاوەی سەرەکیی ئاوی عێراقن بۆ کشتوکاڵ، لە ناوچە شاخاوییەکانی باشووری رۆژهەڵاتی تورکیاوە هەڵدەقوڵێن و فورات بە سووریادا تێدەپەڕێت و پاشان دەگاتە عێراق، بەڵام ناکۆکییەکان لە ساڵانی رابردوودا زیاتر بوون، ئەوەیش کاتێک تورکیا فشارەکانی بە دروستکردنی بەنداوەکان لەپێناو دابینکردنی کارەبای پێویست بۆ وڵاتەکەی دەستپێکرد کە بووە هۆکاری کەمبوونەوەی هاتنی ئاو بۆ عێراق.  وەزیرە عێراقییەکە ئاماژە بەوە دەدات، بڕی ئەو ئاوەی ئەمساڵ گەیشتووەتە باکووری وڵاتەکە بە رێژەی ٥٠ % کەمیکردووە دەڵێت، هاوکات ئەمساڵ رێژەی بارانبارینیش بە رێژەی ٥٠ % کەمیکردووە.  مەهدی رەشید باسی دەڵێت، "داوامان لە وەزارەتی دەرەوە کردووە پەیامێکی خێرا بۆ وەزارەتی دەرەوەی تورکیا بنێرێت و لێیان بپرسێت هۆکاری کەمبوونەوەی ئاوی هاتوو چییە؟ " ئەو مەیشاردەوە کە عێراق هێشتا چاوەڕێی وەڵامە.  لەگەڵ گۆڕانکارییەکانی کەشوهەوا و پرۆژە کارۆئاوییە ئایندەییەکانی تورکیا، پێشبینی دەکرێت عێراق تا ساڵی ٢٠٣٥ بە رێژەی ١٠.٥ ملیار مەتر سێجا ئاو رووبەرووی کەمبوونەوە ببێت. ئەمە ئەنجامی لێکۆڵینەوەیەکی ناوخۆییە.  وەزیرەکەی عێراق باس لەوە دەکات، تاوەکو ئێستا هاونیشتمانیی عێراقی هەستی بە کەمبوونەوەی رێژەی ئاو نەکردووە، ئەمەش لەبەر هەبوونی ئاو لە بەنداوی حەدیسە لەسەر رووباری فورات کە کەموکورتییەکانی کەمبوونەوەی ئاوی تائێستا چارەسەر کردووە.  رەمەزان جومعە، پسپۆڕی بواری ستراتیژی و سیاسەتە ئاوییەکان لە زانکۆی دهۆک ئاماژە بەوە دەدات، "ئاستی رووباری دیجلە لە چرکەیەکدا ٦٠٠ مەتر سێجا بوو". پاش ئەوەی تورکیا دەستیکرد بە دروستکردنی بەنداوی ئیلیسۆ، ئەو بڕە بۆ ٣٠٠ تا ٣٢٠ مەتر سێجا لە چرکەیەکدا کەمبووەوە.  لە عێراقدا شەش بەنداوی گەورە هەن، كە بریتین لە بەنداوەکانی مووسڵ، حەمرین، عوزێم، سەرسار، دووكان و دەربەندیخان. کە دووانەکەی دوایی لە سنووری هەرێمی كوردستانن.