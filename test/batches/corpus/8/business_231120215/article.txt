کۆشکی سپی رایگەیاند: "خستنەڕووی ئەو بڕە نەوتە بە هاوئاهەنگی و هاوتەریب دەبێت لەگەڵ هەندێ وڵاتی دیکەی بەکاربەری نەوت وەک چین، هیندستان، ژاپۆن، کۆریای باشوور و بەریتانیا".   بەرپرسێکی باڵای ئیدارەی بایدن لەو بارەوە گوتی، "ئەوە یەکەم هەوڵی کۆشکی سپییە کە بە هاوتەریب لەگەڵ بەکاربەرانی نەوت، ئەنجامی دەدات. دەمانەوێت نرخی نەوت دابەزێنین".  هەرچەندە پێشبینی دەکرا بەو هەوڵەی بەکارهێنەرانی نەوت نرخی نەوت زیاتر دابەزێت، ئەو بڕە نەوتەی لەلایەن سەرۆکی ئەمریکا دیاریکراوە کە لە یەدەگی ستراتیژی کەمبکرێتەوە، کەمتر بووە لەوەی شرۆڤەکاران و بازرگانانی نەوت پێشبینیان دەکرد.   شرۆڤەکاران پێیان وایە ئەو کاتە خستنەڕووی نەوت کاریگەریی لەسەر دابەزینی نرخی نەوت دەبێت کە زیاتر لە ١٠٠ ملیۆن بەرمیل نەوت بخرێتەوە بازاڕەوە، بە پێچەوانەوە کەمتر لەو بڕە نرخی نەوت بەرزدەکاتەوە.   ئەو هەوڵەی ئەمریکا و چەند بەکاربەرێکی نەوت دوای ئەوە دێت، بەرهەمهێنەرانی نەوتی ناسراو بە ئۆپێک پڵەس رێککەوتوون کە قۆناخ بە قۆناخ بەرهەمهێنانی نەوت بەرزبکەنەوە و ئامانجیش لەوە هاوسەنگکردنی بازاڕی نەوتە.   سوهەیل مەزروعی، وەزیری وزەی ئیمارات ئەمڕۆ سێشەممە ٢٣ - ١١ - ٢٠٢١ رایگەیاند، وڵاتەکەی هیچ لۆژیکێک نابینێت کە ئێستا بەرهەمهێنانی نەوت بەرزبکاتەوە. گوتەبێژی حکومەتی رووسیاش رایگەیاند، "کرمیلین پابەندە بە جێبەجێکردنی پلانەکانی خۆی و سەرۆک پووتین نیازێکی نییە پەیوەندی بە هاوپەیمانەکانییەوە بکات لە ئۆپێک پڵەس".   بانکی بارکلەیس سەرلەبەیانی ئەمڕۆ سێشەممە پێشبینییەکانی بۆ نرخی نەوت بۆ ساڵی داهاتوو راگەیاند و گوتی، بەهۆی خستنەڕووی نەوتی یەدەگی ستراتیژیی چەند وڵاتێک و دابەزینی ئاستی کۆگە نەوتییەکانیان، پێشبینی دەکرێت لە ساڵی داهاتوودا نرخی نەوت بە بەرزی بمێنێتەوە.   بەگوێرەی پێشبینییەکانی ئەو بانکە، ساڵی داهاتوو نرخی نەوتی برێنت بە تێکڕا ٨٠ دۆلار و نەوتی سووکی تەکساسیش ٧٧ دۆلار دەبێت.