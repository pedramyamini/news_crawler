عومەر وائیلی، سەرۆکی دەستەی دەروازە سنوورییەکانی عێراق رایگەیاند، مستەفا کازمی، سەرۆکوەزیرانی عێراق پلانی بەرنامە بۆ داڕێژراوەی هەیە بۆ یەکلاییکردنەویە دۆسیەی دەروازە سنوورییەکانی هەرێمی کوردستان و گرێدانی بە دەروازەکانی حکومەتی فیدرالی".   سەرۆکی دەستەی دەروازە سنوورییەکانی عێراق  ئاماژەی بەوەکرد، ئەو پلانە وادەکات داهاتی دەروازە سنوورییەکان لە هەرێمی کوردستان بچێتەوە بودجەی دەوڵەتی فیدرالی، کە ئەمەش سوودی گەورەی بۆ وڵات دەبێت.   بە گوتەی عومەر وائیلی گرتنەبەری رێکاری چاودێری تووند و  وردبینی لە مامەڵە گومرگییەکان لەلایەن دەستەی دەروازە سنوورییەکانەوە وایکردووە داهاتی دەروازە سنوورییەکان زیاتر بێت.  بەپێی ئەو رێککەوتنەی لە نێوان حکومەتی هەرێمی کوردستان و حکومەتی عێراق کراوە و دوێنێ لەلایەن ئەمینداری گشتیی ئەنجوومەنی وەزیرانی عێراق بڵاوکرایەوە. هەردوولا رێککەوتوون کە:  ئەلف: یەکخستنی رێکارەکانی دەروازە سنوورییەکان ئاسمانی، وشکانی و دەریایی؛ دەکرێت گرێبەست لەگەڵ کۆمپانیایەکی دەرەکی بکرێت و رێکبکەون لەسەر ژمێرەی گومرگی، ئەوەش دوای جێبەجێکردنی رێککەوتنی هەردوولا. تیمێکی کاری تەکنیکی پێکدەهێندرێت لە فەرمانبەرانی حکومەتی فیدراڵی و هەرێمی کوردستان بۆ جێبەجێکردنی ئەم رێککەوتنە.  با: یەکخستنی رێکارەکانی گومرگ و دەروازەکان لە هەرێمی کوردستان لەگەڵ تەواوی دەروازەکانی حکومەتی فیدراڵی بە هەر رێگەیەکی کارکردن کە پشتی پێدەبەسترێت لەگەڵ پێناسەی گومرگی یەکگرتوو.  جیم: دانانی سیستمێکی ژمێرە لەبارەی داهاتە گومرگییە بەدەستهاتووەکان لە رێگەی دەروازە سنوورییەکانی هەرێمی کوردستان و مامەڵەکردن پێی بەگوێرەی یاسای بەڕێوەبردنی دارایی فیدراڵی ژمارە ٦ی ساڵی ٢٠١٩.  دال: دانانی رێنمایی و رێکارەکان، کە حکومەتی فیدراڵی و هەرێمی کوردستان پێوەی پابەندبن بۆ تووندتۆڵکردنی هاتنی کەرەستە و کاڵای هاوردەکراو بەپێی یاسای گومرگی فیدراڵی و یاساکانی دیکە.  دووەم: پشکی هەرێمی کوردستان لە بودجەی فیدراڵی  ئەلف: مانگە بڕی ٣٢٠ ملیار دیناری عێراقی بۆ هەریەک لە مانگەکانی ئاب، ئەیلول و تشرینی یەکەم بۆ هەرێمی کوردستان خەرجدەکرێت بەمەبەستی پڕکردنەوەی هەندێک لە خەرجییەکانی هەرێمی کوردستان، کە نابێت بڕەکەی زیاتربێت لەو پارەی حکومەتی ناوەندی کە لە ساڵی ٢٠١٩ داویەتی. دیاریکردنی ئەو بڕە پارەیەش بەهۆی ئەمە بووە:  یەکەم: تاوەکو ئێستا بودجەی فیدراڵی ٢٠٢٠ نییە.  دووەم: حکومەتی ناوەندی  ژمارەی وردی لا نییە لەبارەی مووچەی مانگانە کە حکومەتی هەرێمی کوردستان خەرجیدەکات.  سێیەم: ئەو بڕە پارەیەی سەرەوە هاوکێشەیەکی  ژمێریارییە لەسەر بنەمای مەزەندەی حکومەتی فیدراڵییە لەبارەی مووچەی فەرمانبەران و مووچەی خانەنشینان کە حکومەتی هەرێمی کوردستان مانگانە خەرجیدەکات و لەگەڵ مەزەندەی داهانی نەوتی  و داهاتەکانی دیکە.  چوارەم: دەبێت حکومەتی فیدراڵ و حکومەتی هەرێمی کوردستان پابەندبن بە سیاسەتی بەرهەمهێنانی نەوتی لە چوارچێوەی رێککەوتنی ئۆپێک پڵەس بەپێی رێژەکە.  با: بۆ ساڵانی داهاتوو رێککەوتن دەکرێت لەسەر دیاریکردنی بڕی دادپەروەرانەی بودجەی هەرێمی کوردستان، هەموو یاساکانی بودجە پێوەری دەستوور و رێژەی دانیشتووان و داهاتی نەوتی و نانەوتی هەرێمی کوردستان لەبەرچاو دەگیرێت لە ساڵی پێشووی خۆی و چۆنییەتی ژماردنی.  ٣ - لەماوەی زیاتر نەبێت لە ٣٥ رۆژ، رێککەوتن دەکرێت لەسەر میکانیزمی دانەوە و خشتەی قەرزە کەڵەکەبووەکانی سەر هەرێمی کوردستان لە بانکی TBI.  ٤ - لە بابەتەی وردبینی ژمێریارییدا لیژنەیەکی هاوبەش دروستدەکرێت کە پێکدێت لە دیوانی چاودێری دارایی،  فیدراڵی و  هەرێمی کوردستان بۆ چارەسەرکردنی بابەتی حیساباتی کەڵەکەبوو لای هەردوولا، رێککەوتن لەسەر رێگای یەکلاییکردنەوە و چارەسەکردنی ئەو حیساباتانە لە نێوان حکومەتی فیدراڵی و حکومەتی هەرێمی کوردستان لە حیساباتی ساڵی ٢٠١٤ تاوەکو ٢٠٢٠، هەرێمی کوردستان هەموو زانیارییەکان پێشکەشدەکات، کە حکومەتی ناوەندی داوایکردووە.  ٥ - چارەسەرکردنی قەرزەکانی پێشووی هەرێمی کوردستان، لاری نەبوونی هەرێمی کوردستان لەسەر پێشکەشکردنی زانیاری دیکەی پێویست، بەمەبەستی دانانی پلانێکی کارکردن بۆ چارەسەرکردنی.   ٦ حکومەتی هەرێمی کوردستان ئامادەیی دەربڕیوە بۆ رێککەوتن لەسەر دۆسیەی وزە بە دۆسیەکانی کارەبا و گازیشەوە بەپێی چوارچێوەی یاسایی و تەکنیکی هەردوولایەنی پسپۆر لەهەردوو حکومەت رێکەوتنی لەسەردەکات.  ٧ - ئەو رێکارەکانی کاری پێدەکرێت تاوەکو پەسندکردنی یاسای بودجەی فیدراڵی.