سەرەتا رێبوار تاڵەبانی، سەرۆکی پێشووی ئەنجوومەنی پارێزگای کەرکووک رایگەیاند، "لە سەروبەندی شەڕی داعشدا لە ساڵی ٢٠١٤ دا زیاد لە ٦٠٠ هەزار ئاوارەی ئەنبار و فەلووجە و تکریت و موسڵ و دیالە روویان لە کەرکووک کرد، وەکو یەکێک لە ناوچە زۆر ئارامەکانی هەموو عێراق. لەلایەکی دیکەوە لە دەروازەی بزێبز رێگری لە ئاوارەکانی ئەنبار و فەلووجە کرا لەوەی بەرەو بەغدا بچن، هەموو ئەمانەش پیلانگێڕی و ستراتیژیەتێک بوو بۆ بە شیعەکردنی عێراق. پاش ئەوەی ٤ ملیۆن سوننە ئاوارەی دەرەوەی عێراق کران و زیاتر لە ٤ ملیۆنیش لەنێو عێراقدا ئاوارەبوون".  سەرۆکی پێشووی ئەنجوومەنی پارێزگای کەرکووک ئاماژەی بەوە دا، "من باسی دوو جۆر شیعە دەکەم. شیعەیەک هەیە شیعەی عێراقیی نیشتمانیی زۆر دڵسۆزن، حەزیان بەو بارودۆخە نییە. شیعەیەکی دیکە هەیە هاوسۆزییان بۆ ئێران هەیە و ئێرانیش رابەرایەتیان دەکات".   بە گوتەی رێبوار تاڵەبانی، "پرۆسەی بە شیعەکردنی عێراق سەرەتا لە ناوچە سوننییەکانەوە دەستیپێکرد، بەغدا کە چەقی سوننی بوو لە ماوەی ٣٥ ساڵەی حکومڕانیی حیزبی بەعسدا، پاشان ناوچەکانی بەسرەش کە سوننە بوون، توانییان بە شیعەی بکەن، لە قۆناخی سیێیەمیشدا بۆ ئەوەی ئەو عەرەبە سوننانە لەو ناوچانە دوور بخەنەوە، باشترین شت ئەوە بوو بە بەردێک دوو چۆلەکە بکوژن: ئەو عەرەبانە بنێرنە ئەو ناوچانەی پێیان دەگوترێت ناوچە کێشە لەسەرەکان، گرنگترین ئەو شوێنانەش پارێزگای کەرکووک بوو کە ئەو کات زیاد لە ٦٠٠ هەزار عەرەب روویان لە کەرکووک کرد".  سەرۆکی پێشووی ئەنجوومەنی پارێزگای کەرکووک دەشڵێت، "پلانێک هەبوو هەم سوننە ئەو ناوچانە چۆڵ بکەن، هەم کێشەی سوننە و کورد دووبارە قووڵتر بکەنەوە. بۆ ئەوەی ئەو پرۆسە بەعەرەبکردنەی پێشووتر سەدام لە ماوەی ٣٥ ساڵدا جێبەجێی نەکرد، ئەمانە بۆی تەواو بکەن".  بە بڕوای رێبوار تاڵەبانی ئێستاش کە ئەو ئاوارانە بۆ زێدی خۆیان ناگەڕێنەوە، هۆکارەکەی ئەوەیە بە "تیرۆریست" تۆمەتباریان دەکەن و دەڵێت، "من لە کۆمەڵێک کۆبوونەوە لە کاتی مالیکی و عەبادیش کە پێی دەگوترێت دەستەی هاوئاهەنگیی پارێزگاکان، دوو مانگ جارێک کۆبوونەوەمان هەبوو. لەو کۆبوونەوانەدا لەگەڵ دکتۆر نەجمەدین باسی ئەوەمان دەکرد کە بۆچی کەشوهەوایەک دروستناکرێت بۆ گەڕانەوەی ئەو ئاوارانە، راستەوخۆ ئەمەم لە دەمی پارێزگاری دیالە بیست کە گوتی ئەو سوننانە هەموویان تیرۆریستن و پێویست ناکات بگەڕێنەوە دیالە و لە دیالە کێشەیان دروستکردووە. گوتم باشە کە تیرۆریستن لیستی ئەو تیرۆریستانەمان پێبدەن بۆ ئەوەی ئێمە لە کەرکووک بەدواداچوونیان بۆ بکەین و بەپێی ماددەی ٤ی تیرۆر دەتوانین مامەڵەی یاساییان لەگەڵدا بکەین، بەڵام عەبادی و پارێزگاری دیالە کۆک بوون لەسەر ئەوەی ئەو سوننانە کە ناویان لێنابوون تیرۆریست رەوانەی کەرکووک و ناوچە کوردستانییەکان بکەن".  هاوکات ئیسماعیل حەدیدی، راوێژکاری سەرۆککۆماری عێراق لەبارەی بەربەستەکانی بەردەم نەگەڕانەوەی ئەو ئاوارە عەرەبانەوە کە ٦ ساڵە لە زێدی خۆیان دوور کەوتوونەتەوە، گوتی، "بەشێک لەو ئاوارانە گومانلێکراون بەهۆی نزیکیان لە داعش. بەشێکی دیکەیان بەهۆی وێرانبوون و رووخانی خانووەکانیانەوە ناتوانن بگەڕێنەوە زێدی خۆیان".  لەبارەی ئەوەی بۆچی دوای ٦ ساڵ تاوەکو ئێستا ناوچەکانی ئەوان ئاوەداننەکراوەتەوە لە کاتێکدا هاوکاریی وڵاتان هەبووە بۆ ئاوەدانکردنەوەی ئەو ناوچانە؟ حەدیدی دەڵێت، "تاوەکو ئێستا ئەو ناوچانە بە وێرانکراوی ماونەتەوە، ئەگەرچی پشتگیریی نێودەوڵەتی لەوبارەیەوە هەبووە، بەڵام بەو شێوە گەورەیە نەبووە".  راوێژکاری سەرۆککۆماری عێراق پێیوایە، "هاوکات گەندەڵییەکی زۆریش لە عێراق هەیە. گەندەڵییەکە ئەو رێکخراوە نێودەوڵەتییانەشی گرتەوە کە بەشداری و هاوبەشییان لەگەڵ رێکخراوە نێوخۆییەکان هەبوو بۆ جێبەجێکردنی پرۆگرامەکان. بۆیە نەتوانرا ئەو ناوچە وێرانبووانە ئاوەدان بکرێنەوە و حکومەتیش بە تەنیا ئەمەی پێناکرێت. ئەمەش یەکێکە لەو هۆکارانەی کە وایکردووە پرۆسەی ئاوەدانکردنەوەی ئەو ناوچانە دوا بکەوێت، بەڵام هۆکاری سەرەکی بریتییە لە دۆخی ئاسایش و کۆمەڵایەتی".  ئیسماعیل حەدیدی ئەوەی خستەڕوو، هەندێک خانەوادەی ئاوارە هەن ناتوانن بگەڕێنەوە ناوچەکانی خۆیان، چونکە لەلایەن هەندێک خانەوادەوە رێگە بە گەڕانەوەیان نادرێت، چونکە پێیانوایە ئەو خانەوادانە تۆمەتبارن یان کەسی تۆمەتبارکراویان هەیە بەوەی ئەندامی داعش بوون. ئەوەش بەربەست لەبەردەم گەڕانەوەیاندا دروستدەکات.  عەلی عەباس، بەڕێوەبەری گشتیی کاروباری لقەکان و گوتەبێژی وەزارەتی کۆچ و کۆچبەرانی عێراقیش کە لە دیبەتیەکەدا بەشداربوو، گوتی، "کاری لەپێشینەی وەزارەتی کۆچ و کۆچبەران گەڕاندنەوەی ئاوارەکانە بۆ زێدی خۆیان. حکومەتیش لە بەرنامەیدایە کار لەسەر گەڕانەوەی ئاوارەکان بکات و کۆتایی بە دۆسیەکەیان بهێنێت".  بە گوتەی گوتەبێژی وەزارەتی کۆچ و کۆچبەرانی عێراق کۆمەڵێک بەربەست هەن "لە رووی ئەمنی و کۆمەڵایەتییەوە. هەر ناوچەیەکیش تایبەتمەندیی خۆی هەیە. لەبارەی شنگالیشەوە ئێستا هەندێک لایەن لە دەرەوەی یاسا کە نامۆن لە ناوچەکە و کاریگەریی ئەمنییان هەبووە لەسەر دۆخی ئەمنیی ناوچەکە".  عەلی عەباس دەڵێت، "بەربەستێکی دیکەی بەردەم نەگەڕانەوەی ئەو ئاوارانە نەبوونی خزمەتگوزارییە لە ناوچەکانیان کە ئەمەش سەردەکێشت بۆ دووبارە ئاوارەبوونەوەی ئەوانەشی کە گەڕاونەتەوە".  فیراس ئەلخەتیب، گوتەبێژی فەرمیی کۆمسیارانی پەنابەران لە عێراق (UNHCR) کە ئەویش میوانێکی دیکەی دیبەیتەکەی رووداو بوو لەبارەی هۆکاری ئەوەی ئاوارەکان ئامادەنین بگەڕێنەوە زێدی خۆیان گوتی، "ئێمە هەمیشە ئاراستەیەکی دیارکراومان هەیە کە دەبێت گەڕانەوەی ئاوارەکان بۆسەر زێدی خۆیان گەڕانەوەیەکی سەربەستانە بێت. هاوکات ئاسایش و سەقامگیریی ئەو ناوچانەی بۆی دەگەڕێنەوە پارێزراو بێت و خزمەتگوزارییان تێدا بێت".  بە گوتەی فیراس ئەلخەتیب، "زۆرینەی ئاوارەکان دەیانەوێت بگەڕێنەوە ناوچەکانیان، بەڵام ئەوانەی کە ئێمە چاوپێکەوتنمان لەگەڵ کردوون ترسیان لە نەبوونی سەرچاوەی داهات و نەبوونی خزمەتگوزاری هەیە".