داهاتی نێوخۆ بە ١٧٠ ملیار دینار خەمڵێنراوە، کە پارێزگای سلێمانی ٤٣ % ـی دابین دەکات، کە دەکاتە ٧٣ ملیار دینار، بەڵام قسەم لەگەڵ ژمارەیەک لە بەرپرسانی دارایی و بانکی لە سلێمانی کرد، ئەوان بێگومانن لەوەی کە سلێمانی هەر لە بنەڕەتدا خۆی دەتوانێت ٣٢ - ٣٣ % داهاتەکان دابین بکات، واتە داهاتی خەمڵێنراو زۆر زیاتر بووە لە داهاتی راستەقینەی شارەکە، بۆیە لە مانگەکانی پێشووتردا کە پارە بەکارهێنراوە زیاتر دەرهێنراوە لەو داهاتەی کە دەستکەوتووە، ئەوە هۆکارێکی کەمبوونەوەی  نەختینەیە.  لە بەدواداچوونێکی رووداو، کە هاوکارم ئەرکان عەلی کردبووی لە یەک رۆژدا داهاتی دەروازەی پەروێزخان ١.٦ ملیار دینار بووە، کە ٢٥٠ ملیۆنی بۆ کۆمپانیاکانی سەرکار بووە لەو دەروازەیە، ئەوی دیکەشی گەڕاوەتەوە خەزێنەی حکومەت، ئەمە لە کاتێکدایە کە ئەندامێکی لیژنەی دارایی پەرلەمانی کوردستان پێی گوتم، لە ساڵی ٢٠١٤ دا داهاتی باشماخ زیاتر بووە لە ئیبراهیم خەلیل، بۆیە ئەو رای وایە داهاتی دەروازەکانی سلێمانی هێندە کەم نین.   ویستم بزانم جوڵەی بازرگانیی لە دەروازەی ئیبراهیم خەلیل کەمیکردووە یان زیادیکردووە، تا بزانم داهاتی نێوخۆ لە چ ئاستێکدایە، پرسیارم لە ئەیاد حەسەن، سەرۆکی ژووری بازرگانیی و پیسەسازیی دهۆک کرد، ئەو باس لەوە دەکات، "قەبارەی  بازرگانیی  ٣٠ % کەمیکردووە. "   هۆکارێکی دیکە، پێدانی شایستەی دارایی کۆمپانیاکانی وەک (دەرمان، خۆراک و خواردەمەنی کە خواردن بۆ شوێنە گشتییەکان وەک بەندیخانەکان دابیندەکەن و هەروەها کۆمپانیاکانی پاککەرەوە) ئەمانە بەپێی رێنوێنی وەزارەتی دارایی ٢ % بۆ ٥ % ـی شایستەی داراییان بۆ خەرج دەکرێت، بەڵام لە سلێمانی هەر بەپێی رێنوێنی ٥ % بۆ ٢٠ % بۆیان خەرج دەکرێت، واتە ئەگەر شایستەی دارایی کۆمپانیایەکی پاککەرەوە لە دهۆک یان هەولێر یەک ملیار دینار بێت، ئەوا ٦٠٠ ملیۆن دیناریان بۆ خەرج کراوە، بەڵام لە سلێمانی ٨٠٠ ملیۆنی دیناری بۆ خەرج کراوە، ئەوەش وادەکات کە پارە زیاتر لە بانکەکان بێتە دەرەوە.  ئەندامەکەی لیژنەی دارایی لە پەرلەمانی کوردستان ئەوەشی پێگوتم، "کۆکردنەوەی داهات لە سنووری سلێمانی نا رێکخراوە و کەمتەرخەمیی هەیە"، گوتیشی، کۆمپانیا هەیە لە سلێمانی بانک ١٠٠ % شایستەی دارایی بۆ خەرج کردووە، بە گوتەی ئەو پەرلەمانتارە "لەبەر ئەوەی لە دەسەڵاتەوە نزیکە. "  هۆکارێکی دیکە ئەوەیە کە تا ئێستا بەشێک لە داهاتی نێوخۆ بە چەک دەدرێت، بۆ نمونە کۆمپانیای ماس کاتێک بڕی پێنج ملیار دینار پارەی کارەبا دەدات، لەبەر ئەوەی حکومەت لە بنەڕەتدا قەرزاری کۆمپانیاکەیە، یان کاتێک دەزگەیەکی حکومی پارەی کارەبا دەدات بە کاش نایدات، بەڵکو بە چەک دەیدات، راستە لە کۆتاییدا ئەو هەژمارەی لەبەردەستی بانکدایە ژمارەیەک نوسراوە، بەڵام هەمووی کاش نییە، بەڵکو بڕێکی بە چەکە.  لە ماوەی رابردوودا، بڕی ٢١ ملیار دینار تەمویلی پڕۆژەی شەقامی ١٠٠ مەتری کراوە، ٤٢ ملیار دینار بۆ کۆمپانیای ماس، هەروەها ٤٨ ملیار دینار بۆ نەخۆشخانەی هیوا، کە ئەمەیان لەلایەن بانکی باخانەوە کراوە. بە کۆی گشتی ١١٤ ملیار دینار پارە تەمویل کراوە لەلایەن بانکی ئاڵای کوردستانەوە، ئەوەش لەسەر ئەو هەژمارانەیە کە لەبەردەست بانکەکاندا بووە.   هەموو ئەمانە هۆکاری سەرەکین لە کەمبوونەوەی نەختینە، بەڵام با باسی سەرچاوەی ئەو پارانە بکەین کە لە کوێوە دابین دەکرێن:  یەکەمیان، بانکی منارە کە پارەی مووچەیە و لە داهاتی نەوتە. دووەمیان، داهاتی نێوخۆ. سێیەمیان، ئەو پارەیەی کە خەڵک و کۆمپانیاکان لە بانک دایدەنێن. سەرچاوەیەکی دیکە پارەی بانکە ئەهلییەکان کە لە هەژمارەکەیان زیاد دەبێت لە لقی سلێمانی بانکی ناوەندیی دایدەنێن.   گوڵەڵە سدیق، پلەی بەڕێوەبەری هەیە لە لقی سلێمانی بانکی ناوەندیی هەرێم، دەڵێت، "ئەگەری هەیە بەرپرسانی سلێمانی بڵێن بە داهاتی نەوت دەتواندرێت مووچە بدرێت بۆیە داهاتی نێوخۆ نانێرن"، بەڵام کێشەکە کەمیی نەختینەیە، چونکە داهاتی نێوخۆ تەنیا بۆ مووچە نییە، بەڵکو بۆ خزمەتگوزارییەکانیشە، بۆ پڕۆژەکانی وەبەرهێنان و بەڵێندەرایەتیشە، هەربۆیە گوڵاڵە سدیق پێیوایە "نە داهاتی نەوت نە داهاتی نێوخۆ کەمیان نەکردووە. "  گوڵاڵە سدیق دەڵێت، "ساڵی رابردوو لە سلێمانییەوە ١٦٠ ملیار دینار مانگانە گەڕێندراوەتەوە بۆ مووچە، بۆ ئێستا ناتوانن ٧٠ ملیار دینار دابینبکەن؟ "، ئەو پێیوایە سێ هۆکار هەن، کە یەکێکیان پەیوەندیی بە دۆسییەی هەناردەکردنی گازەوە هەیە و بابەتی داهاتی نێوخۆیی لە سلێمانی وەک کارتی فشار بەکاردەهێنرێت.