ئەحمەد سەفار، بڕیاردەری لیژنەی دارایی پەرلەمانی عێراق لەکاتی بەشداریکردنی لە نیوڕۆژی تەلەڤزیۆنی رووداو رایگەیاند "رێککەوتنی هەولێر و بەغدا و ناردنی ٣٢٠ ملیار دیناری مانگانە بۆ هەرێمی کوردستان تاوەکو دەرچوونی یاسای بودجەی ٢٠٢١ بەردەوام دەبێت، دەبێت چوارچێوەیەکی یاسایی بۆ بدۆزرێتەوە و بخرێتە نێو یاسای بودجە لەسەر ئەو بنەمایە و بە یاسا ناردنی بەشە بودجە یەکلایی بکرێتەوە".  بڕیاردەری لیژنەی دارایی پەرلەمانی عێراق ئاشکرایکرد، هەفتەی داهاتوو شاندێکی باڵای هەرێمی کوردستان سەردانی بەغدا دەکات، دواتریش بەشە بودجەی هەرێمی کوردستان دەخرێتە نێو پرۆژەیاسای بودجەی ساڵی ٢٠٢١، دەشڵێت "کورد بەشدارە لە ئامادەکردنی رەشنووسی بودجەی ساڵی ٢٠٢١ی عێراق و نوێنەری حکومەتی هەرێمی کوردستان لەگەڵ وەزارەتی دارایی کار لەسەر ئامادەکردنی رەشنووسی بودجە دەکەن، ئەوەش هەنگاوێکی باشە".  رۆژی ١٥ی ئابی ٢٠٢٠ دوای پەیوەندییەکی تەلەفۆنیی نێوان هەردوو سەرۆکوەزیرانی هەرێمی کوردستان و عێراق، هەولێر و بەغدا لەسەر ناردنی ٣٢٠ ملیار دیناری مانگانە بۆ هەرێمی کوردستان رێککەوتن، بەپێی رێککەوتنەکە کە وەزارەتی دارایی عێراق نێوەڕۆکەکەی بڵاوکردەوە و لە ٧ خاڵ پێکدێت، جەخت لە ناردنی ٣٢٠ ملیار دینار کراوەتەوە، لەگەڵ یەکلاییکردنەوەی یەکخستنی دەروازە سنوورییەکان و کۆمەڵێک پرسی دیکە.  لە خاڵێکی رێککەوتنەکەدا هاتووە "لە ساڵانی داهاتوودا لەسەر دیاریکردنی رێژەیەکی دادپەروەرانە لە بەشە بودجەی هەرێمی کوردستان رێککەوتن دەکرێت، لە یاسای بودجە رووندەکرێتەوە و پێوەری دەستووری و رێژەی دانیشتووان و داهاتە نەوتی و نانەوتییەکانی هەرێمی کوردستان لە ساڵی پێشتر و چۆنێتیی هەژمارکردنی لەبەرچاو دەگیرێن".  ئەحمەد سەفار لە وەڵامی پرسیارێکدا لەبارەی هۆکاری بڕینی بەشی هەرێمی کوردستان لە "نەفەقاتی سیادی" و خەرجکردنی بۆ دامودەزگاکانی حکومەتی عێراق گوتی "ئەوە یەکێکە لە خاڵەکانی دانوستاندنی هەولێر و بەغدا، لە ماوەی ١٥ ساڵی رابردوودا نەفەقاتی سیادی لە ٢٢ ماددەوە گەیشتووەتە ١١٨ ماددە لە یاسای بودجەدا، ئەوەش زیانی زۆر بە هەرێمی کوردستان دەگەیێنێت، هەندێك خاڵ چارەسەرکراون، بەڵام بەشێكی دیکەیان چارەسەریان زەحمەتە، چونکە پێویستی بە سەرژمێرییە لە عێراق، بەشە بودجەی هەرێمی کورستان هەر ساڵە و بە جۆرێکە و مشتومڕی لەسەرە، رەنگە ژمارەی دانیشتووانی هەرێمی کوردستان کە دەگاتە نزیکەی شەش ملیۆن کەس، ببێتە بنەمایەک بۆ یەکلاییکردنەوەی ئەو خاڵە".  لەبارەی یەکلاییکردنەوەی بودجە لە پەرلەمانی عێراق، بڕیاردەری لیژنەی دارایی پەرلەمانی عێراق دەڵێت "لە دوو هەفتەی داهاتوودا رەشنووسی بودجە دەگاتە پەرلەمان، بودجەیەکی نائاساییە، تەنیا بودجەی تەشغیلی نییە و وەبەرهێنانی تێدانییە، رەنگە لە هەفتەیەک تاوەکو ١٠ رۆژ بکرێتە یاسا و بنێردرێتەوە بۆ حکومەت بۆ جێبەجێکردن".  هاوکات ئەحمەد سەفار ئاماژە بەوەش دەکات "وەزارەتی دارایی و سەرۆکوەزیرانی عێراق جۆرێک لە نەرمییان هەیە بەرامبەر هەرێمی کوردستان؛ ئەوەش دەبێتە بنەما بۆ چارەسەری کێشەی دیکە، گەشبینین کە بودجەی ساڵی داهاتوو لە بەرژەوەندیی هەرێمی کوردستان دەبێت".