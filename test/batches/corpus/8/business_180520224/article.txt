١٨ ى ئایارى ٢٠٢٢، حوسێن کەعبی، سەرۆکى لیژنەى دارایی پەرلەمانى عێراق لە راگەیێندراوێکدا ئاماژەى بە رادەستکردنى ئەو پێشنیازەیاسایە دا بە سەرۆکایەتى پەرلەمان. داواشى لە سەرجەم فراکسیۆنەکان کرد کە رۆڵ بگێڕن لە دەوڵەمەندکردن و پێگەیاندنى پێشنیازەیاساکە و دەڵێت: "پێشکەشکردنى ئەو پێشنیازەیاسایە وەک جێگرەوەى پڕۆژەیاسای پێشووە کە لەلایەن حکومەتەوە پێشکەش کرابوو، ئامانج لەوهەنگاوە دوورخستنەوەى دێوەزمەى برسێتى و خراپبوونى دۆخى کارەبایە".   ١٥ ى ئایار دادگاى باڵاى فیدڕاڵى عێراق لە رێگەى شرۆڤەکردنى دەستەواژەى حکومەتى کاربەرێکەر، پڕۆژەیاسای پاڵپشتى خێراى ئاسایشى خۆراک و پەرەپێدانى هەڵوەشاندەوە، کە ئامادەکرابوو بۆ دەنگدان.  لیژنەى دارایی بۆ جارێکى دیکە ئەو پڕۆژەیاسایەى وەک پێشنیازەیاساى پەرلەمان پێشکێشکردەوە وەک جێگرەوە بۆ رێگرى لە رەتکردنەوەى بەگوێرەى بڕیارەکەى دادگاى باڵاى فیدراڵى.  پێشتر لە ١٧ ى ئايارى ٢٠٢٢ جەمال کۆچەر، ئەندامى لیژنەى دارایی پەرلەمانى عێراق بە تۆڕى میدیایی رووداوى رایگەیاند، ناوەڕۆکى پڕۆژەیاساى پاڵپشتى خێراى ئاسایشى خۆراک و پەرەپێدان بەهەندێک گۆڕانکارییەوە لە پێشنیازەیاساکەى پەرلەمان دەنووسرێتەوە.