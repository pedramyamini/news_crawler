کۆمپانیای دانەگاز بە هاوبەشی "نەوتی هیلال" رایگەیاند، "ئاستی بەرهەمهێنانی رۆژانەی گازی سرووشتییان لە کێڵگەی کۆرمۆر لە چەمچەماڵ بە بەروارد بە ساڵی ٢٠١٨ بە رێژەی لە ٥٠ % زیادکردووە".  لە بەشێکی دیکەی راگەیێندراوەکەدا هاتووە، "ئاستی بەرهەمهێنانی رۆژانەی کێڵگەکە گەیشتووەتە ٤٥٢ ملیۆن پێ سێجا لە کاتێکدا لە ساڵی ٢٠١٨ دا بەرهەمهێنانی رۆژانەیان لە کێڵگەکە ٣٠٥ ملیۆن پێ سێجا بووە".  دانەگاز راشیگەیاند، "پڕۆژەیەکی تایبەتمان هەیە بۆ فراوانکردنی بڕی گازی بەرهەمهێنراو لە کێڵگەی کۆرمۆر و پێشبینی دەکەین لە ساڵی ٢٠٢٣ دا ئاستی بەرهەمهێنان بۆ ٧٠٠ ملیۆن پێ سێجا بەرز بکەینەوە".  بەرزکردنەوەی ئاستی بەرهەمهێنانی گاز لە کێڵگەی کۆرمۆر لە دوای ئەنجامدانی چەند پرۆسەیەکی باشترکردن لە میکانیزمی بەکاربردنی نێو کێڵگەکانەوە هات کە تایبەتن بە شێوازی چارەسەرکردنی گاز، لەوانەش پڕۆژەیەکی هەموارکردنەوە لە ساڵی ٢٠٢٠ و پڕۆژەی لابردنی گیروگرفتەکانی خنکان و پەنگخواردنەوە کە لە ساڵی ٢٠١٨ دا ئەنجامدرا.  کۆمپانیاکانی دانەگاز و نەوتی هیلال لە بری هاوپەیمانێتیی "پیرل پیترۆلیۆم"، لە هەردوو کێڵگەی کۆرمۆر و چەمچەماڵ کار دەکەن و گازی پێویست بۆ بەرهەمهێنانی کارەبا لە هەرێمی کوردستان دابیندەکەن، هەروەها زیاتر لە ١٦ هەزار بەرمیل لە " پێکهاتە چڕکراوەکان" و رۆژانە هەزار تۆن لە گازی سرووشتی شل بەرهەمدەهێنن.