پیتەر زیارتۆ، وەزیری دەرەوەی هەنگاریا باسی لەوە کرد، "پاکێجی سزاکانی برۆکسل بەم فۆڕمە ناتوانرێ پشتگیریی بکرێت، ناتوانین دەنگی پێبدەین، هەنگاریا تەنیا دەتوانێت پشتگیریی سزایەک بکات کە هەناردەی بۆری نەگرێتەوە، لەم حاڵەتەدا ئاسایشی وزەی هەنگاریا سەقامگیر دەبێت، بەڵام ئێستا وا نییە".  ئەندامانی کۆمیسیۆنی ئەوروپا چەپڵەیان بۆ بڕیارێک لێدا کە ماوەیەکی زۆرە ئەوروپا لێی دوودڵ بووە. ئۆرسۆلا ڤۆندێرلاین، سەرۆکی کۆمیسیۆنی یەکێتیی ئەوروپا گوتی، "ئەمڕۆ رەشنووسێک دەخەینەڕوو بۆ قەدەخەی تەواوی نەوتی رووسیا لە لایەن ئەوروپاوە. ئەمە قەدەخەی تەواوەتیی نەوتی رووسیایە، نەوتی دەریایی و بۆری، خاو و پاڵاوتەکراو".  رۆژی چوارشەممە باڵیۆزی ٢٧ وڵاتە ئەوروپییەکە کۆبوونەوە بۆ تاوتوێکردنی رەشنووسەکەی ئۆرسۆلا ڤۆندێرلاین. پێویستە پێش جێبەجێکردن، رەزامەندی لەسەر رەشنووسەکە بدرێت. بڕیارەکەش سلۆڤاکیا و هەنگاریا ناگرێتەوە، چونکە ئەو دوو وڵاتە بە تەواوی پشت بە وزەی رووسیا دەبەستن، بەڵام کاتیان پێدەدرێت تاوەکو جێگرەوەیەک بدۆزنەوە.  ئۆرسۆلا ڤۆن دێرلاین هەروەها گوتیشی، "بۆیە لە ماوەی شەش مانگدا نەوتی خاوی رووسیا و تاوەکو کۆتایی ساڵیش بەرهەمە پاڵاوتەکراوەکان قەدەخە دەکەین. بەمشێوەیە، گوشارەکان لەسەر رووسیا دەگەیێنینە بەرزترین ئاست، چونکە بۆ هاوکاریکردنی ئۆکراینا، دەبێت زامنی ئەوە بکەین ئابووریمان بەهێز بمێنێتەوە".  ئەڵمانیا کە لە پرسی قەدەخەی وزەی رووسیا گرێکوێرەی ئەوروپا بووە، هەنگاوەکە بە پێویست دەزانێت، بەڵام هۆشداریشی دا لەوەی نرخەکانی نەوت بە رێژەیەکی بەرچاو زیاد دەبن.  رۆبێرت هابێک، وەزیری دارایی ئەڵمانیا دەڵێت، "ئەو راستییەی کە دەبووایە سەرجەم ئەو هەنگاوانە جێبەجێ کرابان و دواکەوتن هەبووە وەک چەند جارێک گوتراوە، بەو واتایە نایەت کە ئێمە [ئەڵمانیا] ناتوانین وەک وڵاتێک قەدەخەی نەوتی رووسیا بکەین. "   دوای گوتەکانی ڤۆندێرلاین، نرخی نەوت ٤ % بەرزبووەوە و هەر بەرمیلێک نەوتی خاوی برێنت گەیشتە ١٠٩ دۆلار، نەوتی تێکساسیش گەیشتە ١٠٦ دۆلار.  وزە پایەی سەرەکیی بودجەی رووسیایە، لە ساڵی ٢٠١١ بۆ ٢٠٢٠، نەوت و گاز بە تێكڕا ٤٣ % ـی بودجەی رووسیایان پێکهێناوە.