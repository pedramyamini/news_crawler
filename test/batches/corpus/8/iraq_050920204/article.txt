هۆشیار قەرداخی، بڕیاردەری پەرلەمانی عێراق بە تۆڕی میدیایی رووداوی راگەیاند، یەکەم کۆبوونەوەی وەرزی نوێی یاسادانانی پەرلەمان بە ئامادەبوونی ١٦٩ پەرلەمانتار دەستیپێکرد و ژمارەکەش روو لە زیادبوونە.   محەممەد حەلبووسی سەرۆکی پەرلەمانی عێراق کارەکانی یەکەم دانیشتنی پەرلەمانی لە  وەزی نوێی یاسادانان دەستپێکرد و دانیشتنەکە بەردەوامە.   پێشتر ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق بە تۆڕی میدیایی رووداوی راگەیاند، بڕیارە کاژێر یەکی دوای نیوەڕۆی ئەمڕۆ پەرلەمان کۆببێتەوە و بەشداریش لە کۆبوونەوەکەی پەرلەمان دەکەن.  بەرنامەی کاری ئەمڕۆی پەرلەمان لە شەش بڕگە پێکهاتووە کە بریتین لە:  - راپۆرتی لیژنەی یاسایی لەبارەی فرەبازنەیی لە یاسای هەڵبژاردنی پەرلەمانی عێراق  - خوێندنەوەی یەکەم بۆ پرۆژەیاسای هەمواری یاسای دادگای باڵای فیدراڵی ژمارە ٣٠ ـی ساڵی ٢٠٠٥ - خوێندنەوەی یەکەم بۆ پرۆژەیاسای ئەنجوومەنی وەزیران و وەزارەتەکان  - راپۆرت و گفتوگۆ (خوێندنەوەی دووەم) بۆ پێشنیازە یاسای هەموارکردنی یەکەمی یاسای داواکاری گشتی ژمارە ٤٩ی ساڵی ٢٠١٧ - راپۆرت و گفتوگۆ (خوێندنەوەی دووەم) بۆ پێشنیازە یاسای هاوسەنگکردنی بڕوانامە و پلە زانستییەکان  پشووی پەرلەمانی عێراق ناوەڕاستی مانگی تەممووزی رابردوو دەستیپێکرد، لە کاتێکدا پەرلەمانی عێراق لە سەرەتای ئەمساڵەوە چەند مانگێک بەهۆی بڵاوبوونەوەی پەتای کۆرۆنا کۆنەبووەوە.  لەم خولەی پەرلەمانی عێراقدا کە خولی چوارەمە، پەرلەمان ٩٩ جار کۆبووەتەوە، لەو کۆبوونەوانە دەنگی لەسەر ٣٨ یاسا داوە، هاوکات خوێندنەوەی یەکەمی بۆ ١٠٣ پرۆژەیاسا کردووە و خوێندنەوەی دووەمیشی بۆ ٥٨ پرۆژەیاسا کردووە.