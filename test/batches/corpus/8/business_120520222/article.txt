لوقمان بەشیر، خاوەن خواردنگە دەڵێت، خواردنگەکەی داخستووە، چونکە پێشتر ماسییان دەکڕی و بە پێنج بۆ شەش هەزار دینار دەیانفرۆشت و باش بوو، بەڵام ئێستا ماسی کیلۆی بووە بە ١١ هەزار دینار و بە ١٤ هەزار دینار دەیفرۆشنەوە، "سێ رۆژە ئێمە لەجیاتی قازانج، زیانمان پێدەگات، بیکەین بە ١١ هەزار دیناریش، کەس نایخوات. "  ٥٨ پرۆژەی ماسی لە سنووری پارێزگای دهۆک هەن، لەبەر گرانبوونی خواردنی تایبەت بە ماسی نزیکەی نیوەی ئەو پرۆژانە کارکردنیان وەستاندووە. نووری عادل، خاوەن پرۆژەی ماسی بەهۆی گرانیی خواردنی ماسییەوە، هەندێک جار نانیان پێدەدات.  نووری عادل، خاوەنی پرۆژەی ماسی دەڵێت، کێشەکە ئەوەیە کە خواردنی ماسی گران بووە، "پێشتر خواردنمان بە ٦٥٠ هەزار دینار دەکڕی [بۆ هەر مانگێک]، بەڵام ئێستا بۆ زیاتر لە ملیۆنێک دینار زیادیکردووە. "  شوکری عومەر، بەرپرسی رێکخراوی سامانی ماسی لە هەرێمی کوردستان دەڵێت، بەپێی ئامارەکانی ئەوان، رۆژانە نزیکەی ١٥ تۆن ماسییان لە بازاڕەکانی پارێزگای دهۆک ساخدەکرێنەوە، زۆرینەیان لە باشوور و ناوەڕاستی عێراقەوە دێن، بەڵام بەهۆی گرانبوونی خواردنی ماسی و زیادبوونی خواست، گران بووە.  بەهای ماسی لە شوێنی فرۆشتنی ٥٠ % بۆ ١٠٠ % زیادیکردووە، ئەوەش بەپێی جۆرەکانی گۆڕانکاریی بەسەردا دێت.