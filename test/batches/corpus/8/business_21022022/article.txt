یەکێک لە هۆکارەکانی دابەزینی نرخی نەوت دەگەڕێندرێتەوە بۆ ئەوەی کە ئێران و وڵاتانی رۆژئاوا نزیکبوونەتەوە لە رێککەوتنی کۆتایی بۆ زیندووکردنەوەی رێککەوتنی ئەتۆمیی ساڵی ٢٠١٥ کە ئیدارەی دۆناڵد ترەمپ، سەرۆکی پێشووی ئەمریکا دەستبەرداری ببوو.  نرخی نەوتی برێنت رۆژی دووشەممە ٢١ - ٠٢ - ٢٠٢٢ کەمێک دابەزی و هەر بەرمیلێک بە ٩٢ دۆلار و ٨١ سەنت مامەڵەی پێوەکرا. هەروەها نرخی نەوتی سووکی تەکساسی ئەمریکاش کەمێک دابەزینی بەخۆوە بینیوە و بەرمیلێک بە ٩٠ دۆلار و ٥٥ سەنت مامەڵەی پێوەکرا.  سەبارەت بە بەهای دۆلار بەرامبەر بە دیناری عێراق، شەوی رابردوو عەلی عەللاوی، وەزیری دارایی عێراق رایگەیاند، توانراوە یەدەگی بانکی ناوەندیی عێراق بۆ ٦٤ ملیار دۆلار زیادبکرێت و پۆلێنی جیهانی گەشەسەندنی عێراق لە ئاستی نێودەوڵەتی زیاد بووە.  وەزیری دارایی عێراق راگەیێندراوێکی لەبارەی دابەزینی نرخی دینار لە کانوونی یەکەمی ساڵی ٢٠٢٠ بڵاوکردەوە و ئاماژەی بەوە کردووە، دابەزینی نرخی دینار لە چوارچێوەی هەنگاوی چاکسازییەکی جەوهەری بووە بۆ باشکردنی ژێرخانی ئابووریی عێراق.   بریکاری پێشووی پارێزگاری بانکی ناوەندیی عێراق رایگەیاندبوو کە تاوەکو بودجەیەکی تازە پەسند نەکرێت ناتوانرێت دەستکاریی نرخی دۆلار بکرێت، چونکە ئێستا بەپێی یاسای بودجەی ساڵی ٢٠٢١ وەزارەتی دارایی بە ١٤٥ هەزار دینار بە بانکی ناوەندیی دەفرۆشێت.  نرخی دۆلار بەرامبەر دراوە جیهانییەکان   ١٠٠ دۆلار بەرامبەرە بە ١٤٦ هەزار دیناری عێراقی  یۆرۆ - دۆلار ١.١٣٦ EUR / USD  پاوەند - دۆلار ١.٣٦١ GBP / USD  دۆلار - یەن ١١٤.٩٧٢ USD / JPY  دۆلار - لیرە ١٣.٦٢ USD / TRY  یەک دۆلار - ریاڵ (تمەن) ٢٥ هەزار و ٧٢٠ تمەن USD / IRR  نرخی زێڕیش کەمێک بەرزبوونەوەی بەخۆوە بینیوە و ئێستا هەر ئۆنسەیەک زێڕ بە ١٨٩٤ دۆلار مامەڵەی پێوەدەکرێت، هەروەها هەر ئۆنسەیەک زیویش بە ٢٣ دۆلار و ٨١ سەنت مامەڵەی پێوەدەکرێت.