بەدر سائغ، ئەندامی لیژنەی ئاسایش و بەرگری پەرلەمانی عێراق رایگەیاند، لیژنەی ئاسایش و بەرگری پەرلەمان داوایەکی فەرمی پێشکەشی سەرۆکایەتی پەرلەمان کردووە بۆ ئەوەی کۆبوونەوەیەکی نائاسایی بکات لەبارەی هێرشەکانی تورکیا.  ئەندامەکەی لیژنەی ئاسایش و بەرگری پەرلەمان ئاماژەی بەوەکرد، داواکارییەکە لەلایەن زۆربەی فراکسیۆنەکانەوە واژۆی لەسەر کراوە و لە نێوەڕۆکەکەیدا داوای کۆبوونەوەیەکی پەرلەمان کراوە پێش ئەوەی دانیشتنەکانی پەرلەمان دەستپێبکاتەوە.  ئێستا پەرلەمان لە پشووی هاوینەدایە، وەرزی نوێی پەرلەمانی عێراق بڕیارە لە ٣ی مانگی ٩ دەستپێبکاتەوە.  زیاتر لە دوو مانگە تورکیا دوو ئۆپەراسیۆنى ئاسمانى و زەمینی بە ناوەکانی چڕنووکی هەڵۆ و چنگی پڵنگەوە بۆ سەر گەریلاکانی پەکەکە لە هەرێمی کوردستان دەستپێکردووە. تاوەکو ئێستا تورکیا لە سنوورى زاخۆ بە قووڵایى ٣٠ بۆ ٤٥ کیلۆمەتر هاتووەتە ناو خاکى هەرێمی کوردستانەوە و بەردەوام چەند ناوچەیەکی سنووری تۆپباران و بۆردوومان دەکات، کە بەهۆی بۆردوومانەکانی تورکیاوە تاوەکو ئێستا ٧ کەس لە خەڵکى سڤیل شەهیدبوون، سەرەڕای زیانى مادیى زۆر کە بەر خەڵکى ناوچە سنوورییەکان کەوتووە.