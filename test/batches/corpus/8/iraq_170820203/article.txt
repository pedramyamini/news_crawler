بە گوتەی زەمەن، رووداوەکە رۆژی هەینی ١٤ی ئەم مانگە لە کەربەلا روویداوە. ئەو دەڵێت "پێش دوو رۆژ باوکم وای بەسەرهێنام".  دایکی زەمەن، باوکی زەمەن بەوە تۆمەتبار دەکات بەهۆی ناکۆکی نێوانیان سووتەمەنی بە کچەکەیاندا کردووە و ئاگری تێبەرداوە، دواتر بۆ شوێنێکی نادیار هەڵاتووە.  دایکی زەمەن دەشڵێت "باوکی زەمەن لێماندەدات و لە کوڕەکەم و کچەکانم دەدات و جنێومان پێدەدات، داوام لە براکەی کرد گوتی هیچم پێناکرێ، داوام لە کەسوکاری کرد رایبگرن، گوتیان هیچمان پێناکرێ".  ئەم رووداوە درێژەی رووداوەکانی تووندوتیژی کۆمەڵایەتییە کە لە عێراق بە گشتی و لە کەربەلا بە تایبەتی روو لە هەڵکشانن، ماوەیەک لەمەوبەر ژنێک سووتا و کەسوکاریشی هاوژینەکەیان بە سووتاندنی تۆمەتبارکرد. هەروەها باوکێک لە کەربەلا بە سووتاندنی چوار منداڵەکەی تۆمەتبارکرا و دواتریش دانی بە تاوانەکەیدا نا.