حوسێن عوقابی، ئەندامی لیژنەی یاسایی لە پەرلەمانی عێراق، رایگەیاند، میکانزمێکی روون بۆ دابەشکردنی بازنەکانی هەڵبژاردن نییە، سێ ئاراستە لەبارەی دابەشکردنیان هەن: بکرێنە ٣ بۆ ٥ بازنە، یان ٥ بۆ ٧ بازنە، ئاراستەی سێیەمیش لەگەڵ گەڕانەوەیە بۆ یەک بازنەی هەڵبژاردن لە پارێزگاکاندا.  عوقابی ئاماژەی بەوەکردووە، دوای کۆبوونەوەی هەرسێ سەرۆکایەتییەکەی عێراق لەگەڵ سەرۆک فراکسیۆنەکان، ئێستا نیمچە رێککەوتنێک هەیە لەسەر ئەوەی دەنگدان بە کارتی زیرەکی بایۆمەتری بێت، ئەمەش پێویست دەکات ئەو ماددەیەی کە باس لە کارکردن بە کارتی ئەلیکترۆنی دەکات دووبارە دەنگی لەسەر بدرێتەوە.  ئەو ئەندامەی لیژنەی یاسایی پەرلەمانی عێراق دەشڵێت، واژۆی پەرلەمانتاران کۆکراوەتەوە بۆ ئەوەی بگەڕێنەوە بۆ یەک بازنەی هەڵبژاردن و "ناکۆکییەکان لەبارەی بازنەکانی هەڵبژاردن گەورە و بنەڕەتین".