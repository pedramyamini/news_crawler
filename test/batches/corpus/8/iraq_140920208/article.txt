ئەحمەد مەلا تەڵاڵ، گوتەبێژی سەرۆکوەزیرانی عێراق لە کۆنگرەیەکی رۆژنامەڤانیدا رایگەیاند، "کورتهێنان لە بودجەی ٢٠٢٠ ـدا زۆر گەورەیە و پرۆژەکە لەپێناو رێکخستنی قەرزی ناوخۆیی و دەرەکیدایە".  هاوکات گوتەبێژی سەرۆکوەزیرانی عێراق ئاماژەی بەوە دا،  بودجەی ٢٠٢١ ئامادە دەکرێت و جیاواز دەبێت و دەڵێت، "زۆربەی ئەو کێشانە چارەسەر دەکات کە بە لای هاووڵاتییانەوە گرنگە".  ئەمڕۆ دووشەممە ٢٠٢٠/٠٩/١٤ ئەنجوومەنی وەزیرانی عێراق پرۆژەیاسای بودجەی ساڵی ٢٠٢٠ ـی پەسندکرد و رەوانەی پەرلەمانی کرد تاوەکو ئەوانیش پەسندی بکەن.     هەروەها پێشتر فوئاد حوسێن، وەزیری دەرەوەی عێراق لەکاتی سەردانیی مستەفا کازمی، سەرۆکوەزیرانی عێراق بۆ هەڵەبجە لەبارەی کێشەی مووچەوە بە تۆڕی میدیایی رووداوی راگەیاند، "پشت بە خوا کێشەی مووچە چارەسەردەبێت".     هاوکات فارس عیسا، سەرۆكی نوێنەرایەتیی حكومەتی هەرێمی كوردستان لە بەغدا بە تۆڕی میدیایی رووداوی راگەیاند "دانوستاندن لەنێوان حكومەتی هەرێمی كوردستان و حكومەتی عێراق بەردەوامە، هەفتەی رابردووش شاندی هەرێم لە بەغدا بوو، چەندین كۆبوونەوەی باشیان کرد، لە چەند رۆژی داهاتووشدا جارێكی دیكە شاندەكە دەگەڕێتەوە بەغدا و گەڕێكی دیكەی دانوستاندن دەستپێدەكەنەوە، بەڵام تاوەكو ئێستا بڕیار نەدراوە".     سەرۆكی نوێنەرایەتیی حكومەتی هەرێمی كوردستان لە بەغدا ئاماژەی بەوەش کرد "حكومەتی عێراق و حكومەتی هەرێمی كوردستان دەیانەوێت دانوستاندن بەردەوام بێت و بگەنە رێككەوتن، ئەو رێككەوتنەش كە كراوە حكومەتی عێراق بۆ ماوەی سێ مانگی داهاتوو مانگانە بڕی ٣٢٠ ملیار دینار بۆ هەرێمی كوردستان دەنێرێت".     بە گوتەی سەرۆكی نوێنەرایەتی حكومەتی هەرێمی كوردستان "لە ساڵی ٢٠١٩ حكومەتی عێراق بودجەی نەبووە و پشتی بە کارگێڕیی دارایی بەستووە، ئێستاش ئامادەكاری دەكات بۆ پەسندكردنی بودجەی ساڵی ٢٠٢٠ ".     هەروەها بەنگین رێكانی، وەزیری پێشووی ئاوەدانكردنەوە و نیشتەجێكردنی عێراق رایگەیاند، زۆرجار پەرلەمان دەستكاریی رەشنووسی بودجە دەكات كە لەلایەن حكومەتەوە دەنێردرێت، لە پەرلەمانی عێراقیش بەشێوەیەكی سیاسی مامەڵە لەگەڵ بودجە دەكرێت.     وەزیری پێشووی ئاوەدانكردنەوە و نیشتەجێكردنی عێراق بە تۆڕی میدیایی رووداوی راگەیاند "پەرلەمان زۆرجار دەستكاریی رەشنووسی بودجە دەكات كە حكومەت دەینێرێت، بۆچوونی پەرلەمانتارانیش لەوبارەیەوە جیاوازە و بەشێوەیەكی سیاسی مامەڵە لەگەڵ بودجە دەكەن نەك تەنیا لەگەڵ بەشە بودجەی هەرێمی كوردستان، بەڵكو لەگەڵ پرۆژە بودجەی عێراقیش".