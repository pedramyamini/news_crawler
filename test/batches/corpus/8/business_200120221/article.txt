لە بەرەبەیانی ئەمڕۆ پێنجشەممە ٢٠ی کانوونی دووەمی  ٢٠٢٢ ـەوە لە ئەنقەرەی پایتەختی تورکیا نرخی لیترێک بەنزین کە بە ١٣.٦٦ لیرە بوو، بۆ ١٤.١٢ لیرە بەرزبووەتەوە. لە ئیستەنبووڵ نرخی لیترێک بەنزین  لە ١٣.٥٩ لیرەوە بۆ ١٤.٠٥ لیرە و لە ئیزمیریش نرخی لیترێک بەنزین لە ١٣.٦٧ لیرەوە بۆ ١٤.١٣ لیرە بەرز کرایەوە.    زیادکردنی باجی سەر بەنزین لە کاتێکدایە بەرەبەیانی رۆژی چوارشەممە ١٩ی کانوونی دووەمی ٢٠٢٢ باجی سەر دیزل ٥٢ قروش زیاد کرا.   لە تورکیا بەهۆی ئەوەی باجی سەر بەکاربردنی تایبەت یەکسان کراوە بە سفر، هەر باجێک کە دەخرێتە سەر بەنزین، هاوشێوەی غاز و گازوایل، راستەوخۆ کار دەکاتە سەر ئەو بەهایەی کە خەڵک لە بازاڕدا دەیکڕێت.   رەجەب تەیب ئەردۆغان سەرۆککۆماری تورکیا رۆژی چوارشەممە ١٩ی کانوونی دووەم دوای کۆبوونەوەی کابینەی حکومەتەکەی لە ئەنقەرە لە کۆنگرەیەکی رۆژنامەڤانیدا رایگەیاند، کەمترین باج خراوەتەسەر گازی سرووشتی و کارەبا.