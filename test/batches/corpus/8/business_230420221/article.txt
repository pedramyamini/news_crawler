جگە لە دهۆک، لە سێ پارێزگاکەی دیکەی هەرێمی کوردستان نرخی بوتڵێک غاز بە ٨ هەزار و ٥٠٠ دینار دەگاتە ماڵی هاونیشتمانییان؛ قایمقامی هەولێر، بەرپرسانی سووتەمەنی سلێمانی و دهۆک و هەڵەبجەش دەڵێن، ئەو غازەی پێیان دەگات کەمە.  لە هەولێر بوتڵێک غاز بە ٨ هەزار و ٥٠٠ دینار دەگاتە ماڵان؛ بەڵام وەکو قایمقامی قەزای ناوەندی هەولێر دەڵێت، ئەوەی بە بازرگانی دەفرۆشرێت لە بازاڕدا گرانترە لەوەی بریکارەکان دەیگەیێننە ماڵی هاونیشتمانییان.  رۆژانە ١٣ تەنکەر غاز ٢٦٠ تۆن غاز دەگەیێننە سنووری پارێزگای هەولێر؛ رۆژی شەممە ٢٣ - ٤ - ٢٠٢٢، نەبەز عەبدولحەمید، قایمقامی هەولێر بە تۆڕی میدیایی رووداوی گوت: "رۆژانە ١٣ تەنکەر غازمان بۆ دێت، بەڵام بەڕاستی بەشی سنوورەکە ناکات و پێویستمان بە ٢٠ تەنکەرە [٤٠٠ تۆن] ".  سەرۆکی لیژنەی سووتەمەنی لە ئەنجوومەنی پارێزگای سلێمانیش دەڵێت، بەهۆی ئەوەی خواست لەسەر غاز کەمبووەتەوە، ئێستا کێشەی غازی ماڵان لە سنوورەکەدا نییە و گوتیشی: "ئەگەر خواست زیادبکات دیسان کێشە بۆ غازی ماڵان دروستدەبێت، چونکە ئەو بڕەی دەگاتە سنوورەکە کەمە".  رۆژی شەممە ٢٣ - ٤ - ٢٠٢٢، کەریم عەلی، سەرۆکی لیژنەی سووتەمەنی لە ئەنجوومەنی پارێزگای سلێمانی بە تۆڕی میدیایی رووداوی گوت: "رۆژانە ٧٠٠ تۆن لەو غازەی لە کۆرۆمۆرەوە رەوانەی پارێزگاکان دەکرێت ٢٣٠ تۆنی دەگاتە سنووری سلێمانی و هەڵەبجە و ئەوی دیکەی رەوانەی هەولێر و دهۆک دەکرێت".  لە دهۆک بوتڵێک غازی ماڵان گرانترە لە شارەکانی دیکە و هەر بوتڵێک بە ٩ هەزار دینار دەگاتە ماڵی هاونیشتمانیان؛ رۆژی شەممە ٢٣ - ٤ - ٢٠٢٢، عەبدولسەمەد تێلی، سەرۆکی لیژنەی سووتەمەنی لە ئەنجوومەنی پارێزگای دهۆک بە تۆڕی میدیایی رووداوی گوت: "رۆژانە ٧ تانکەر غاز دەگاتە سنوورەکەمان کە دەکاتە ١٤٠ تۆن، ئەوەش بەشناکات؛ وەزیری سامانە سرووشتییەکان سەردانی دهۆکی کرد و بەڵێنیدا حەوت تانکەرەکە بکاتە ١٠ تەنکەر؛ ئەو کاتە کرایە ١٠ تانکەر و باشبوو، بەڵام لە ١٨ی شوباتەوە کەمکراوەتەوە بۆ ٧ تەنکەری رۆژانە".  لە سنووری پارێزگای هەڵەبجە سێ کارگەی غاز هەن؛ سەرۆکی لیژنەی سووتەمەنی لە قایمقامییەتی هەڵەبجە دەڵێت: "وەزارەتی سامانە سرووشتییەکان خۆشیان گوتوویانە کە هەر کارگەیەکی هەڵەبجە پێویستی بە ١٠ تانکەر غاز بۆ مانگێک هەیە، بەڵام ئێستا مانگانە بۆ هەر کارگەیەک چوار تەنکەر غازمان بۆ دێت".  رۆژی شەممە ٢٣ - ٤ - ٢٠٢٢، پێشەوا حەیدەر، سەرۆکی لیژنەی سووتەمەنی لە قایمقامییەتی هەڵەبجە بە تۆڕی میدیایی رووداوی گوت، نرخی بوتڵێک غازی ماڵان لە هەڵەبجە ٨ هەزار و ٥٠٠ دینارە و لە هیچ شوێنێک گرانتر نافرۆشرێت؛ گوتیشی: "بەهۆی ئەوەی جارێک بریکارەکان بوتڵی غازیان دابووە ٩ هەزار، ١٣ بریکارمان سزادا؛ بۆیە دڵنیایی دەدەم کە لە سنووری پارێزگاکەدا هیچ بوتڵێک غاز نییە لەو نرخە گرانتر بفرۆشرێت".  ٢٨ ـی ئاداری ئەمساڵ، لە کۆڕبەندی جیهانیی وزەی ئەنجوومەنی ئەتڵانتیک لە دوبەی، مەسرور بارزانی، سەرۆکوەزیرزانی هەرێمی کوردستان رایگەیاند، هەرێمی کوردستان لە ماوەیەکی نزیکدا دەبێتە سەرچاوەیەکی گرنگی وزە بۆ خواستی گەشەسەندووی جیهان.      بەپێی خەمڵاندنەکان، ٢٠٠ ترلیۆن پێ سێجا یەدەگی گازی سروشتی لە هەرێمی کوردستان هەیە و بەو جۆرەش لە پلەی ٣٠ ـەمی ریزبەندیی جیهاندا دێت. گەورەترین کێڵگەش کۆرۆمۆرە کە رۆژانە ٤٥٢ ملیۆن پێ سێجا بەرهەمدەهێنێت.