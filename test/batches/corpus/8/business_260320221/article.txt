رۆژی شەممە ٢٦ - ٣ - ٢٠٢٢، فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی، بە تۆڕی میدیایی رووداوی گوت، "لە سلێمانی مووچەی مانگی شوباتمان وەرنەگرتووە و ناشزانین کەی وەریدەگرین".  بەڕێوەبەرایەتیی رۆشنبیریی سلێمانی چەندین بەشی هەیە، لەوانە شێوەکاری، شانۆ، میوزیک، سینەما، رۆشنبیریی منداڵان، چالاکیی وێژەیی، چاودێریی زانستی و تیپی هونەری و فۆلکلۆری، بە گوتەی فەرەیدوون عەبدوڵڵا تەواوی ئەو بەشانە مووچەی مانگی شوباتیان وەرنەگرتووە.  بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی، ئاماژەی بەوەشکرد، پێش نەورۆز چوون بۆ مووچە و پێیانگوتراوە پارە لە بانکدا نییە و لەدوای نەورۆزیشەوە دەوام نەبووە.  بە گوێرەی ئەو زانیارییانەی تۆڕی میدیایی رووداو لە سەرچاوەیەکەوە وەریگرتووە، بەشێکی مامۆستایانی زانکۆی سلێمانی و چەند بەشێکی دیکە لە بەڕێوەبەرایەتییەکانی سنوورەکە مووچەی مانگی شوباتیان وەرنەگرتووە.  رۆژی ١٧ - ٠٣ - ٢٠٢٢ وەزارەتی دارایی هەرێمی کوردستان رایگەیاند، پێش جەژنی نەورۆز مووچەی سەرجەم فەرمانبەران دابەشدەکرێت کە لە رۆژی هەینی ١٨ - ٠٣ - ٢٠٢٢ تاوەکو رۆژی یەکشەممە ٢٠ - ٠٣ - ٢٠٢٢ دەبێت و سەرجەم فەرمانبەران مووچە وەردەگرن.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.