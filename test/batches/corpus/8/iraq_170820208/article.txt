حیزبی شیوعیی کرێکارانی عێراق لە بەرامبەر کوژرانی تەحسین ئوسامە، کەسایەتیی ئۆپۆزیسیۆنی سیاسی داوای لەسەرکارلابردنی پارێزگای بەسرە و داخستنی بارەگاکانی سەرجەم حیزب و گرووپە ئیسلامییەکانی بەسرە دەکات.   حیزبی شیوعیی کرێکارانی عێراق لە راگەیێندراوێکدا دەڵێت، گرووپە میلیشیا تاوانکارەکانی سەر بە حیزبە ئیسلامییە سیاسییە دەسەڵاتدارەکان لە بەسرە بەبێ هیچ ترس و دوودڵییەک لە شوێنی کارەکەیدا و لە بەرچاوی خەڵکدا تەحسین ئوسامەیان کوشت.   حیزبی شیوعی کرێکاران پێیوایە، "تیرۆرکردنی تەحسین ئوسامە پەیامێکی تۆڵەکردنەوەیە بۆ هەموو ئەوانەی دژی دەسەڵاتی ئیسلامیی شیعەی گەندەڵ لە بەسرە راپەڕیون کە ئەسعەد عیدانی، پارێزگاری بەسرە سەرۆکایەتییان دەکات. هاوکات پەیامێکی بڵاوکردنەوەی پشێویی ئەمنییە".   لە راگەیێندراوەکەدا هاتووە، "ئەسعەد عیدانی، پارێزگاری بەسرە بەربژێری ئەنجوومەنی باڵای ئیسلامییە کە یەکێکە لە باڵەکانی کۆماری ئیسلامیی ئێران و ئیتلاعات کە بەرپرسی یەکەمە لە تیرۆرکردنی تەحسین ئوسامە".   هەروەها وەک وەڵامێک لەبارەی کوژرانی تەحسین ئوسامەوە، ئەو حیزبە داوای کۆکردنەوەی هێزی جەماوەری دەکات بە مەبەستی داواکردن بۆ لەسەرکارلابردنی ئەسعەد عیدانی، پارێزگاری بەسرە و دەزگا ئەمنییەکان لە سەرووی هەموویان فەرماندەی دەزگا ئەمنییەکان و دادگاییکردنیان بەشێوەیەکی ئاشکرا.   هاوکات داوا دەکات "دەستبەجێ سەرجەم بارەگای حیزبەکان و میلیشیا ئیسلامییەکان لەژێر هەر ناوێکدا بن دابخرێن. شاری بەسرە و سەرجەم شارەکانی دیکە لە میلیشیا و بارەگاکانیان خاڵی بکرێتەوە".  دواینیوەڕۆی رۆژی هەینی ٢٠٢٠/٠٨/١٤ ژمارەیەک چەکداری نەناسراو تەقەیان لە تەحسین ئوسامەی چالاکڤانی خۆپیشاندانەکانی شاری بەسرە کرد و بەو هۆیەوە گیانی لەدەستدا.