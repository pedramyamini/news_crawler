وەزارەتی نەوتی عێراق رۆژی چوارشەممە ٠١ - ٠٦ - ٢٠٢٢، لە راگەیێندراوێکدا سەبارەت بە بڕی نەوتی خاوی هەناردەکراوی مانگی رابردوو (ئایار)، رایگەیاند، "بەپێی ئامارە بەراییەکانی کۆمپانیای فرۆشتنی نەوتی خاوی عێراق - سۆمۆ، بڕی نەوتی خاوی هەناردەکراو لە مانگی پێنجی ئەمساڵدا گەیشتە ١٠٠ ملیۆن و ٥٦٣ هەزار و ٩٩٩ بەرمیل، داهاتی ئەو نەوتەش گەیشتە ١١.٠٧ ملیار دۆلار، کە لە ساڵی ١٩٧٢ وەوە یەکەم جارە فرۆشی نەوت ئەو داهاتە داراییە هەبێت".  وەزارەتی نەوتی عێراق رایگەیاند، تێکڕای نەوتی خاوی هەناردەکراو لە کێڵگەکانی نێوەڕاست و باشووری عێراق لە مانگی رابردوودا؛ گەیشتە ٩٩ ملیۆن و ١١٥ هەزار و ٦٤ بەرمیل، هاوکات هەناردەی نەوتی خاو لە کێڵگەکانی کەرکووکەوە بۆ بەندەری جەیهان لە تورکیا گەیشتە ملیۆنێک و ٤٤٨ هەزار و ٩٣٥ بەرمیل.  راگەیێندراوەکەی وەزارەتی نەوتی عێراق ئاشکراشی دەکات، هەناردەی رۆژانەی نەوتی خاو لە عێراق مانگی رابردوودا بە تێکڕا سێ ملیۆن و ٢٤٤ هەزار بەرمیل بووە.  بەپێی ئەو خشتەیەی کە وەزارەتی نەوتی عێراق رۆژی هەینی ٢٧ - ٥ - ٢٠٢٢ بڵاویکردەوە، کۆی گشتیی داهاتی فرۆشی نەوت لە چوار مانگی یەکەمی ئەمساڵدا ٣٧ ملیار و ٨٩٩ ملیۆن و ١٢٨ هەزار دۆلار بووە؛ مانگی کانوونی دووەم هەشت ملیار و ٣٣٢ ملیۆن و ٦٧٩ هەزار دۆلار بووە؛ مانگی شوبات ٨.٥٤ ملیار دۆلار بووە؛ مانگی ئادار ١٠ ملیار و ٩١٣ ملیۆن و ١٩٧ هەزار دۆلار و داهاتی مانگی نیسانیش ١٠ ملیار و ٦٠٩ ملیۆن و ٢٥٢ هەزار دۆلار بووە.  وەزارەتی نەوتی عێراق رۆژی چوارشەممە ٢٥.٥.٢٠٢٢، لە راگەیێندراوێکدا سەبارەت بە بڕی نەوتی خاوی هەناردەکراوی مانگی (نیسان)، رایگەیاند، "بەپێی ئامارە کۆتاییەکانی کۆمپانیای فرۆشتنی نەوتی خاوی عێراق - سۆمۆ، بڕی نەوتی خاوی هەناردەکراو لە مانگی چواری ئەمساڵدا گەیشتە ١٠١ ملیۆن و ٣٩٠ هەزار و ٦٦٢ بەرمیل، داهاتی ئەو نەوتەش گەیشتە ١٠ ملیار و ٦٠٩ ملیۆن و ٢٥٢ هەزار دۆلار. لەپاڵ ئەم داهاتەش مانگی رابردوو بەهۆی بە گرانتر فرۆشتنی نەوتی خاو ٧١ ملیۆن و ٨٤٤ هەزار و ٧١٢ دۆلاری ئەمریکی دیکەمان بەدەستهێنا. "  وەزارەتی نەوتی عێراق راشیگەیاند، تێکڕای نەوتی خاوی هەناردەکراو لە کێڵگەکانی نێوەڕاست و باشووری عێراق لە مانگی چواری رابردوودا؛ گەیشتە ٩٨ ملیۆن و ١٠٠ هەزار و ٤٢ بەرمیل، هاوکات هەناردەی نەوتی خاو لە کێڵگەکانی کەرکووکەوە بۆ بەندەری جەیهان لە تورکیا گەیشتە دوو ملیۆن و ٩٩١ هەزار و ٦٠ بەرمیل.  راگەیێندراوەکەی وەزارەتی نەوتی عێراق ئاشکراشی دەکات، هەناردەی رۆژانەی نەوتی خاو لە عێراق مانگی رابردوودا گەیشتە سێ ملیۆن و ٢٠٣ هەزار بەرمیل، هەر بەرمیلێکی ئەو نەوتەش بە زیاتر لە ١٠٤.٦٣٧ دۆلار فرۆشرا.