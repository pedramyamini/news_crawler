لە یەکێک لە بازاڕەکاندا ئەو کەسانەی لە تۆڕە کۆمەڵایەتییەکان کاریگەرن، ریکلام بۆ فرۆشتنی گوڵ دەکەن و ژمارەیەکی زۆر کڕیاریش چاویان لە ریکلامی ئەو کەسایەتییانەیە.  چای چای، چالاک لە تۆڕە کۆمەڵایەتییەکان دەڵێت، "من بە راستی حەزم لە گوڵە. خەڵک دەڵێن ئەگەر لەم ژیانەدا گوڵ بفرۆشیت، لە ژیانی داهاتوودا جوان دەبیت. لەبەر ئەوەیە کە پێموایە وەکو کچ ئەگەر گوڵت خۆش بوێت و گوڵفرۆشی بکەیتە پیشەت، شتێکی باشە. بەردەوام ئەم بازرگانییەم لا جوان بووە. ئەگەر هیچ شتێکی چاوەڕوان نەکراو روونەدات، بەردەوام دەبم لەم پیشەیە".  وەکو بازاڕەکانی دیکە، بازاڕی گوڵیش لە چین لە رێگەی ئۆنلاینەوە گەشەی کردووە. لەم نێوەندەدا کەسە کاریگەرەکانی نێو تۆڕە کۆمەڵایەتییەکان لە رێگەی لایڤ ستریمەوە ریکلامی براندە بەناوبانگەکان دەکەن. بازرگانی ئۆنلاینی گوڵ هێندە لە چین پێشکەوتووە کە نیوەی فرۆشی گوڵ لەو وڵاتە ئێستا لە رێگەی ئۆنلاینەوە دەکرێت.  بی شی شی، چالاک لە تۆڕە کۆمەڵایەتییەکان ئاماژە بەوە دەکات، "فرۆشی کەمی گوڵ کە لەدوای پەتای کۆرۆنا روویدا زۆر ناخۆش بوو. بەرهەمی گوڵ زۆر تێکچوو و لەبەر ئەوەش لە رێگەی ئۆنلاینەوە نەفرۆشران. ئێستا بۆنەی زۆر بەڕێوەدەچن و دەرچووی زۆری زانکۆش هەن سەرقاڵی فرۆشتنی گوڵن. نەوەی نوێی ئێستا سەرقاڵی فرۆشتنی گوڵن لە رێگەی ئۆنلاینەوە. ئێمە ئەو کەسانەشی گوڵ بەرهەمدێنن هاندەدەین دەست بە فرۆشتنی راستەوخۆی گوڵ بکەن".  بازاڕی گوڵی چین بە ٢٥ ملیار دۆلار مەزەندە دەکرێت. هەموو رۆژێک کاژێر ٠٣: ٠٠ی دوانیوەڕۆ لە بازاڕی کۆفرۆشی گوڵی چین، لە رێگەی ئاکرانەکانەوە ٦٠٠ کڕیار و فرۆشیار مامەڵەی گوڵی ئەو رۆژە دەکەن کە دەخرێتە بازاڕەوە. لە بازاڕی ئۆنلاینی وردەفرۆشیدا بەپێی چالاکیی کەسایەتییە کاریگەرەکان لە تۆڕە کۆمەڵایەتییەکان، قەبارەی فرۆشی گوڵ دەگۆڕێت.  چینا چۆنگ جون، بەڕێوەبەری جێبەجێکاری کۆمپانیای دۆنان بۆ بەرهەمهێنانی گوڵ باس لەوە دەکات، "قەبارەی بەرهەمهێنان و بەکارهێنانی گوڵ ئێستا لە چین گونجاو نییە لەگەڵ بڕی داهاتی تاکەکەس کە ١٠ هەزار دۆلارە. بە واتایەکی دیکە، قەبارەی بەکارهێنانی گوڵ بەراورد بەو وڵاتانەی لەڕووی ئابوورییەوە هاوشێوەی ئێمەن، کەمترە. لەبەر ئەوەیە پێمانوایە بازاڕی گوڵی چین توانای هەیە لە داهاتوودا زیاتر گەشە بکات".  یەکێک لە کەسایەتییە کاریگەرەکانی ناو تۆڕە کۆمەڵایەتییەکان کە ٦٠ هەزار فانی هەیە و ریکلام بۆ فرۆشتنی گوڵ دەکات، دەڵێت لە لایڤێکی سێ کاژێریدا بە بڕی ٢٣ هەزار و ٥٠٠ دۆلار گوڵی فرۆشتووە. بەپێی کۆمپانیاکانی فرۆشتن و بەرهەمهێنانی گوڵ لە چین، رۆژانە چوار ملیۆن گوڵ دەفرۆشرێت و لە رۆژی ڤالانتاینیشدا نزیکەی نۆ ملیۆن گوڵ لەو وڵاتە فرۆشراوە.