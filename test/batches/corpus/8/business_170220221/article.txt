ئیسماعیل زارعی کوشا، پارێزگاری سنە لە کۆبوونەوەی ئەنجوومەنی هەلیکاری ئەو پارێزگایەدا گوتی: "بۆ ئەوەی بتوانن ساڵی داهاتوو ٣٣ هەزار هەلیکار بڕەخسێنن دەبێت رۆژانە ١٠٠ هەلیکار بڕەخسێت. "  پارێزگاری سنە، قایمقامەکانی راسپارد بۆ دۆزینەوەی هەلیکار بۆ خەڵک و هۆشداریشی پێدان، کە کەمتەرخەمییان لێ قبوڵ  ناکرێت.  موحسین فەتحی، نوێنەری شارەکانی سنە، کامێران و دیواندەرە لە پەرلەمانی ئێران، کار و بژێوی ژیانی بە گرنگترین پرسی خەڵک لەو پارێزگایەدا دانا و گوتی: پارێزگای سنە یەکێک لە بێکارترین پارێزگاکانە لەسەر ئاستی ئێران، بەڵام ئامارێکی راست و دروست لەبارەی ژمارەی بێکارەکان نییە.  بەپێی راپۆرتی رێکخراوی پلاندانانی پارێزگای سنە، رێژەی بێکاری لە پارێزگای سنەدا کەمتر لە ١٠ % ە و ١٢ ەیەمین پارێزگای ئێران لە رووی زۆرترین ژمارەی بێکاران.