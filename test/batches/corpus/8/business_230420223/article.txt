محەمەد ئایدن، بەڕێوەبەری دارستان و کشتوکاڵیی ئێلیهـ دەڵێت، " ٤٠٠ ئەنداممان هەیە، هەروەها ٤٠٠ - ٤٥٠ هەزار پوورەمان هەن تاوەکو ئێستا. بەهار هات، پەنا بەخوا لەمەودوا باش دەبێت. مێشهەنگوینەکان تازە دەستیان بە کار کردووە".  گوڵ و سەوزایی موژدەی ئەوە دەدەن کە ئەمساڵ بەرهەمی هەنگوین باشتر دەبێت، گوڵی کوێستانەکانی کۆزڵوک، گەرچوش و حەسکێف لە ئێلیهـ ناسراون، بەڵام ساڵی رابردوو ساڵێکی بێ بەرهەم بوو.  بارش دۆیار، هەنگەوانە و باسی لەوە کرد، "ساڵی رابردوو وشکەساڵییەکی بەهێز هەبوو. بەهۆی کەمیی بارانەوە راستەوخۆ لە زستانەوە چووینە نێو هاوین. مێشهەنگوینەکان گەشەیان نەکرد".  ئەو ناوچەیە بە هەنگوینی باش و کوالیتی بەرز ناسراوە. سەیت کارابوڵوت، هەنگەوان ئاماژە بەوە دەکات، "هەنگوینی باتمان زۆر بە کوالیتییە. لەگەڵ گەرمبوونی کەشوهەوا مێشهەنگوینەکان دەگوازرێنەوە بناری چیای مەرەتۆ، چیاکانی گەرجوش و حەسکێف. هەنگوینی کەکیک و گەڤەن هەنگوینی زۆر کوالیتی بەرزن و لە باتمان بەرهەمدێن".  ساڵی رابردوو ئێلیهی باکووری کوردستان ٣٥٦ تۆن بەرهەمی هەنگوینی هەبوو، ئەمساڵ چاوەڕێدەکرێت نزیکەی ٥٠٠ تۆن بەرهەمی هەبێت.