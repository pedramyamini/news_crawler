نرخەکانی نەوت بەرەبەیانی رۆژی پێنجشەممە ٢٥ - ١١ - ٢٠٢١ بە جێگیریی ماونەتەوە و نرخی بەرمیلێک نەوتی برێنت بە ٨٢ دۆلار و ٣١ سەنت مامەڵەی پێوەدەکرێت. نرخی بەرمیلێک نەوتی سووکی تێکساسی ئەمریکاش بە ٧٨ دۆلار و ٣٧ سەنت مامەڵەی پێوەدەکرێت.  لە بازاڕی ئاڵوگۆڕی دراوەکانیش بەهای دۆلار بەراورد بە دوێنێ چوارشەممە جێگیرە، و هەر یۆرۆیەک بەرامبەر یەک دۆلار و ١٢ سەنت مامەڵەی پێوە دەکرێت.  بەهای لیرە بەراورد بە رۆژی چوارشەممە بەرزبووەتەوە و، ئەمڕۆ لە بازاڕە جیهانییەکاندا هەر دۆلارێکی ئەمریکی بەرامبەر ١١.٩٨ لیرەی تورکییە.  دوای دەساڵ گرژی و ناکۆکیی تووند، رەجەب تەییب ئەردۆغان، سەرۆککۆماری تورکیا و محەممەد بن زاید، جێنشینی ئەبوزەبی ئاشت بوونەوە.  رۆژی چوارشەممە جێنشینی ئەبوزەبی سەردانی ئەنقەرەی کرد و بە ملیارەها دۆلار گرێبەستی ئابووریی و وەبەرهێنانی لەگەڵ سەرۆککۆماری تورکیا واژۆکرد کە ژمارەکەیان ١٠ گرێبەستە بە بەهای ١٠ ملیار دۆلار. ئەو گرێبەستە ئابوورییانە کاریگەریی لەسەر بەهای لیرە هەبوو و یەکێک بوو لە هۆکارەکانی بەرزبوونەوەی بەهای لیرە کە لە هەفتەی رابردوو بەردەوام بوو لە دابەزینی بەهاکەی. سەرلەبەیانیی رۆژی چوارشەممە بەهای لیرەی تورکیی بەرامبەر دۆلار ١٣.١٤ لیرە بوو.  بەهای تمەنیش بەهۆی رێکنەکەوتنی ئێران و ئەمریکا بەردەوامە لە دابەزین و یەک دۆلاری ئەمریکی بە ٢٩ هەزار و ٢٥٠ تمەن مامەڵەی پیوەدەکرێت.  نرخی دۆلار بەرامبەر دراوە جیهانییەکان  دۆلار - دینار  USD / IQD   ١٤٨.١٥٠ پاوەند - دۆلار ١.٣٣٣ GBP / USD  دۆلار - یەن ١١٥.٣٧ USD / JPY  دۆلار - لیرە ١١.٩٨ USD / TRY  دۆلار - ریاڵ (تمەن)  ٢٩٢٥٠٠ USD / IRR  رۆژی پێنجشەممە بەهای هەر ئۆنسەیەک زێڕ کەمێک دابەزیوە و بە ١٧٩١ دۆلار مامەڵەی پێوەدەکرێت. بەڵام نرخی زیو بەرزبووەوە و هەر ئۆنسەیەکی بە ٢٣ دۆلار و ٦١ سەنت مامەڵەی پێوەکرا.