رۆژی سێشەممە، ١٧ ـی ئایاری ٢٠٢٢، وەزارەتی گەنجینەی ئەمریکا راپۆرتێكی تایبەت بە بەرهەم و کڕین و فرۆشتنی چەک لەو وڵاتە بڵاوکردەوە و تێیدا ئاشکرایکرد "لە ساڵی ٢٠٠٢ ـەوە، ئەمریکا ١٣٩ ملیۆن پارچە چەکی کەسیی دروستکردووە، لەنێویاندا ١١ ملیۆن و ٣٠٠ هەزار چەک تەنیا لە ساڵی ٢٠٢٠ دا دروستکراون.  وەزارەتی گەنجینەی ئەمریکا راشیگەیاند، "لە ٢٠ ساڵی رابردوودا، ویلایەتە یەکگرتووەکانی ئەمریکا ٧١ ملیۆن پارچە چەکی کەسی هاوردە کردووە و لەبەرامبەردا کەمتر لە حەوت ملیۆن و ٥٠٠ هەزار پارچە چەکی هەناردەکردووە. "  گەنجینەی ئەمریکا لە راپۆرتەکەیدا ئاماژە بە هەڵکشانی پیشەسازیی چەک لە ئەمریکا دەکات و دەڵێت، لە ٢٠ ساڵی رابردوودا ژمارەی کۆمپانیاکانی بەرهەمهێنانی چەک لە ئەمریکا لە دوو هەزار و ٢٢٢ کۆمپانیاوە بۆ زیاتر لە ١٦ هەزار و ٩٣٦ کۆمپانیا زیادیکردووە.  لەلایەکی دیکەوە راپۆرتەکە ئاماژە بە بەرهەمی ساڵانەی چەک و فرۆشی لەنێو بازاڕەکانی ئەمریکادا دەکات و دەڵێت، "لە ساڵی ٢٠٠٢ دا زیاتر لە سێ ملیۆن و ٩٠٠ هەزار پارچە چەکی کەسی لە بازاڕە ناوخۆییەکانی ئەمریکا فرۆشراون، بەڵام ئەو ژمارەیە لە ساڵی ٢٠٢٠ دا بۆ سەرووی ١١ ملیۆن و ٣٠٠ هەزار پارچە چەک زیادیکردووە. "  راپۆرتەکە ئاماژە بە خواستی بازاڕی ئەمریکا لەسەر جۆری چەک دەکات و روونیدەکاتەوە، "زۆربەی ئەمریکییەکان چەکی نیمچە ئۆتۆماتیکی ٩ ملیم - یان پێباشە، چونکە نرخەکەی هەرزانە و هەڵگرتنیشی ئاسانە. "  وەزارەتی گەنجینەی ئەمریکا باسی سەرهەڵدانی دیاردەیەک دەکات بە ناوی "چەکی تارمایی" و دەڵێت، لەماوەی دوو دەیەی رابردوودا خواست لەسەر" چەکە تارماییەکان" زیادیکردووە.  "چەکی تارمایی یان شەبەح" چەکێکە بە پارچە پارچە دەفرۆشرێت و لەلایەن خودی کڕیارەکەوە کۆدەکرێتەوە و بەیەک دەلکێندرێت، ئەو چەکانە هیچ ژمارەیەکیان لەسەر نییە و حکومەتیش ئاگاداری کڕین و فرۆشتن و سەرچاوەی دروستکردنیانی نییە، نرخەکانیان هەرزانن و دۆزینەوەی هەڵگرانی لە ئەگەری ئەنجامدانی تاوان، قورسە.  راپۆرتەکەی وەزارەتی گەنجینە ئاماژە بەوە دەکات، لە ٢٠١٦ دا هێزەکانی پۆلیس دەستیان بەسەر کەمتر لە ملیۆنێك و ٧٥٨ هەزار پارچە چەکی "تارمایی"دا گرتووە، لەکاتێکدا لە ٢٠٢١ دا دەستبەسەر زیاتر لە ١٩ ملیۆن و ٣٤٤ هەزار چەکدا گیراوە.  هەمواری دووەمی دەستووری ئەمریکا لە چوارچێوەی مافی "بەرگریی لەخۆکردن" رێگە دەداتە هاووڵاتییانی چەک هەڵگرن. ئەوە لە کاتێکدایە ساڵانە لە ئەمریکا سەرووی ٤٥ هەزار کەس دەبنە قوربانی چەک.  لەنێوان ساڵانی ١٩٦٨ تاوەکو ٢٠١٧، سەرووی ١.٥ ملیۆن کەس لە ئەمریکا بە چەک کوژراون، ئەو ژمارەیە زیاترە لە کۆی سەربازانی کوژراوی ئەمریکایە لە ساڵی ١٧٧٥ ـەوە.