دەستەی ئاماری تورکیا ئەمڕۆ پێنجشەممە ٣ی شوباتی ٢٠٢٢، قەبارەی هەڵاوسانی مانگی کانوونی دووەمی ٢٠٢٢ ـی بڵاوکردەوە و رایگەیاند، لە کانوونی دووەمی ٢٠٢٢ دا بەراورد بە هەمان کات لە ساڵی ٢٠٢١، هەڵاوسان بە رێژەی ١١.١٠ % و رێژەی هەڵاوسانی ساڵانەش گەیشتووەتە ٤٨.٦٩ %، ئەمەش بەرزترین ئاستی هەڵاوسانە کە لە ١٩ ساڵی رابردوودا لە تورکیا تۆمارکراوە.   بەڵام بەگوێرەی راپۆرتی "گرووپی لێکۆڵینەوەی هەڵاوسان" بێت، کە هەر ئەمڕۆ بڵاوکراوەتەوە، رێژەی هەڵاوسان لە کانوونی دووەمی ٢٠٢٢ دا بە رێژەی ١٥.٥٢ % و رێژەی هەڵاوسانی ساڵانەش بۆ ١١٤.٨٧ % بەرزبووەتەوە.    بەگوێرەی داتاکانی دەستەی ئاماری تورکیا، بە پلەی یەکەم بەرزترین هەڵاوسانی ساڵانە لەو مانگەدا بەبەراورد بە هەمان وادەی ساڵی رابردوو بە رێژەی ٦٨.٨٩ % لە کەرتی گەیاندن و گواستنەوەدا تۆمارکراوە. کەرتی خۆراک و خواردنەوە ناکحولییەکان بە هەڵاوسانی ٥٥.٦١ % بە پلەی دووەم و کەلوپەلەکانی نێو ماڵ بە هەڵاوسانی ٥٤.٥٣ % بە پلەی سێیەم دێت.    کەمترین هەڵاوسانی ساڵانە لەو مانگەدا بەراورد بە هەمان وادەی ساڵی رابردوو بە رێژەی ١٠.٧٦ % لە کەرتی پەیوەندی تۆمارکراوە، کەرتی پەروەردە بە هەڵاوسانی ١٨.٦٧ % بە پلەی دووەم، پۆشاک و پێڵاو بە هەڵاوسانی ٢٥.٣٢ % بە پلەی سێیەم و کەرتی تەندروستی بە هەڵاوسانی ٢٨.٦٣ % بە پلەی چوارم دێت.