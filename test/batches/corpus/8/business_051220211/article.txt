رۆژی هەینی خولێکی دیکەی دانوستاندنەکانی نێوان ئێران و وڵاتانی رۆژئاوایی بەڕێوەچوو، بەڵام ئەوروپییەکان رایانگەیاندووە کە ئێران داواکارییەکانی زیادکردووە و ئەمریکاش گومانی هەیە کە ئێران جیددی بێت لە دانوستاندنەکان. ئەمە بووەتە هۆکاری دابەزینی بەهای تمەنی ئێرانی، یەک دۆلار لە سەرووی ٣٠ هەزار تمەن مامەڵەی پێوەکرا.  لە بازاڕی دراوەکانی تاران رۆژی هەینی هەر دۆلار بە ٢٩ هەزار و ٤٠٠ تمەن مامەڵەی پێوەدەکرا، بەڵام ئێستا بەهای هەر دۆلار بەرامبەر بە تمەن لە سەرووی ٣٠ هەزار و ٢٠٠ تمەنەوە مامەڵەی پێوەدەکرێت.  لە مانگی ١٠ی ئەمساڵدا بەهای یەک دۆلار بەرزبووەوە بۆ ٣٢ هەزار تمەن. هاتنەسەرکاری حکومەتی نوێی پارێزگارخوازان لە ئێران و هەڵوێستی تووندیان بەرامبەر بە وڵاتانی رۆژئاوایی بووەتە هۆکاری دابەزینی زیاتری بەهای تمەن.  لە دوای پاشەکشەی ئەمریکا لە رێککەوتنی ئەتۆمی ئەو وڵاتە، گەمارۆکانی ئەمریکا لەسەر ئەو وڵاتە تووندتربوون و ئەوەش رەوشی ئابووریی ئێرانی قورس کردووە.