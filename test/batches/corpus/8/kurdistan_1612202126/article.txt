حکومەتی هەرێمی کوردستان زیاتر لە ١٥ مووچەی خانەنشینان قەرزدارە، مامۆستا تەڵعەت جەلال، خانەنشینە دەڵێت، "ئەو سندووقە گرنگە و بنەمایە بۆ خانەنشینان، تەنانەت بۆ خۆشیان ئەوانەی ئێستا خۆ ئەوانیش خانەنشین دەبن، لێرە زۆر هاوڕێمان هەبووە کۆچی دواییکردووە، حکومەت بە ملیۆنان قەرزاری بووە، ئایا ئەو ملیۆنان دینارە چی لێدێت، بۆ کێ دەڕوات".   جگە لە داهاتی وەبەرهێنانی سندووقەکە، مانگانە ٧ % ی مووچەی بنەڕەتی فەرمانبەران کە لەبری خانەنشینی دەگێڕدرێتەوە دەخرێتە سندووقەکە، حکومەتی هەرێمی کوردستانیش ١٢ % ی مووچەی بنەڕەتی دەخاتە سەری و دەبێتە ١٩ %، داهاتی سندووقەکە تەنیا بۆ ماف و ئیمتیازاتی خانەنشینان خەرجدەکرێت، بەڵام هیچ کاتێک دیارنییە، کەی داهاتی سندووقەکە دەگاتە ئەو ئاستەی کە مانگانە خانەنشینان بەبێ دواکەوتن مووچە وەربگرن.    عەبدولحەکیم خەسرۆ، بەرپرسی فەرمانگەی هەماهەنگی و بەدواداچوونی هەرێمی کوردستان دەڵێت، "دواکەوتنی مووچە پەیوەندی بە بودجەی گشتیی عێراق هەیە، هەروەها پەیوەندی بە داهاتی گشتی هەرێمی کوردستان هەیە، بۆیە دەبێ ئێمە واقیعی بین لەم حاڵەتەدا داهاتی هەرێمی کوردستان کاریگەری دەبێ لەسەر گشت بوارەکانی پێدانی مووچە لە هەرێمی کوردستان".   بڕیارە لە چەند رۆژی داهاتوو لەنێو راپۆرتی سێیەمی چاکسازییدا، حکومەت وردەکارییەکانی دامەزراندنی سندووقی چاکسازی بنێرێتە پەرلەمان.  عومەر گوڵپی، ئەندامی لیژنەی دارایی پەرلەمانی کوردستان دەڵێت، "ئەو سندووقە کاتێک هەبێ کەس ناتوانێت دەستی لێبدات، بۆ ئەوەی گەرەنتی مووچەی خانەنشین بکات بەبێ بەستنەوەی بە کێشە و گرفتەکان، بۆ نموونە حکومەت پێکدێ، پێکنایەت، کەمی و زۆری داهات و بەرزبوونەوە و نزمبوونەوەی نرخی نەوت و شەڕ و ئاڵۆزییەکان".  لە هەرێمی کوردستاندا ملیۆنێک و ٢٠٥ هەزار مووچەخۆر هەن، کە نزیکەی ٢٥٠ هەزاریان خانەنشینن و مانگانە نزیکەی ١١٥ ملیار دینار مووچەیان هەیە کە دەکاتە نزیکەی ٢٠ % ی مووچەخۆران.