سۆران عەبدولغەفوور، بەڕێوەبەری چاودێریی بازرگانیی سلێمانی رۆژی دووشەممە ١٨ - ٤ - ٢٠٢٢ بە تۆڕی میدیایی رووداوی راگەیاند، "نرخی گۆشتی سوور لە ١٦ هەزارەوە بۆ ١٧ هەزار بەرزبووەتەوە، چونکە نرخی زینە قەپان بۆ هەموو کیلۆیەک لە هەزار و ٢٥٠ دینارەوە بۆ هەزار و ٧٥٠ دینار زیاد بووە؛ ئەوەش لەگەڵ جێبەجێکردنی بڕیارەکەی حکومەتی هەرێمی کوردستان نرخەکەی گۆڕانکاری بەسەردا دێت و نزم دەبێتەوە".  لەبارەی نرخی ماددە خواردەمەنییەکانی دیکە، سۆران عەبدولغەفوور گوتی: "هیچ شتێکی دیکە نرخی گران نەبووە و بەردەوام  چاودێریی بازار دەکەین؛ ١٠ رۆژ پێش رەمەزان نرخمان وەرگرت و بەردەوام بەراوردی دەکەین؛ تاوەکو ئێستا هیچ گۆڕانکارییەک لە نرخ نەکراوە و وەک خۆی ماوەتەوە".   هاوکات ئەیاد حەسەن، سەرۆکی ژووری بازرگانی و پیشەسازیی دھۆک هەر ئەمڕۆ دووشەممە بە رووداوی گوت، "لە مانگی رەمەزاندا نرخی گۆشت گران بووە؛ بە گوێرەی شوێنەکانیش جیاوازی هەیە؛ پێش مانگی رەمەزان کیلۆیەک گۆشت بە ١٣ هەزار بوو، بەڵام ئێستا بووەتە ١٤ هەزار و ١٥ هەزار و لە هەندێک شوێنیش بووەتە ١٦ هەزار دینار؛ ئەو شوێنانەی کە کرێی دووکانیان زیاتر بێت و شوێنێکی بازرگانی بێت، نرخەکە گرانترە. "   سەبارەت بە سزادانی ئەو شوێنانەی کە نرخی بەشێک لە پێداویستییە سەرەکییەکانیان گران کردووە، ئەیاد حەسەن گوتی: "هەموو بەرزبوونەوەیەک سەرپێچی نییە؛ هەندێک پێداویستی لە دەرەوە دەهێندرێن، وەک ئارد و زەیت و رۆن؛ بۆیە ئەو شتانە لە بەرچاو دەگیرێن. "  لەبارەی چاودێریی تیمەکانیان، ئەیاد حەسەن گوتی: "تیمی چاودێریی بازرگانی و تیمی تەندروستی و ئاسایش لە قایمقامیەت بەردەوام چاودێریی بازاڕ دەکەن و پشکنینی خۆیان دەکەن، هەندێک شوێن مانگی رەمەزانیان قۆستووەتەوە و هەندێک شتیان فرۆشتووە کە کاتێکی کەمی ماوە بۆ بەسەرچوون؛ بۆیە ئەو شوێنانەیان داخستووە؛ هەروەها  ئەوانەی نرخەکانیان نەگونجاوە و زۆر گران بووە، رێوشوێنی پێویستیان بەرامبەر گیراوەتەبەر. "  لەبارەی بڕیارەکەی ئەنجوومەنی وەزیران بۆ نەمانی رەسمی گومرگی لەسەر هەندێک پێداویستیی سەرەکی بۆ ماوەی دوومانگ، ئەیاد حەسەن گوتی: "چاوەڕوانی کاریگەریی ئەو بڕیارەین و دڵنیاین کاریگەری دەبێت لەسەر کەمکردنەوەی نرخی زۆربەی ئەو ماددانەی کە رەسمی گومرگییان لەسەر هەڵگیراوە".   بە گوتەی قایمقامی هەولێر، نرخی هیچ پێداویستییەکی سەرەکی لە هەولێر گران نەبووە؛ نەبەز عەبدولحەمید، قایمقامی هەولێر بە رووداوی گوت: "لە مانگی رەمەزاندا تەنیا یەک شوێن نرخی گرانکردبوو، ئەویش دووکانێکی شەربەت بوو و سزا درا و رێوشوێنی پێویست بەرامبەر خاوەنەکەی گیرایەبەر. هەر شوێنێکیش نرخ گران بکات، ئاگادار دەکرێتەوە و بۆ ئەو مەبەستە لیژنەکانمان بە بەردەوامی چاودێریی بازار دەکەن".   لەبارەی بڕیارەکەی حکومەتی هەرێمی کوردستان بۆ هەڵگرتنی رەسمی گومرگی لەسەر هەندێک پێداویستیی خۆراکی سەرەکی بۆ ماوەی دوو مانگ، قایمقامی هەولێر گوتی، ئەو بڕیارەش هاوکارێکی باش دەبێت بۆ ئەوەی کۆنترۆڵی نرخ بکرێت و بەشێک لە پێداویستییە سەرەکییەکان نرخەکانیان نزم ببێتەوە.   سەبارەت بە پارێزگەی هەڵەبجەش، دینا ئەحمەد، سەرۆکی لیژنە هاوبەشەکانی قایمقامیەتی هەڵەبجە بە رووداوی گوت: "هەندێک پێداویستی هەیە بۆ خۆی نرخەکەی گرانە و ناکرێت بە نرخێکی کەمتر بە خەڵکی بفرۆشرێتەوە، جگە لەوانە بە شێوەیەکی گشتی نرخی هیچ پێداویستییەک گران نەبووە. "  بە گوتەی دینا ئەحمەد، لیژنەکانی قایمقامییەت لە چاودێریکردنی بازاڕ بەردەوامن و تاوەکو ئێستا هیچ کەسێک سزا نەدراوە و ئاگاداری بۆ هیچ خاوەن دووکانێکیش دەرنەکراوە.