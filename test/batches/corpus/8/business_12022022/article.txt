رۆژی هەینی، ١١ - ٢ - ٢٠٢٢ نرخی بەرمیلێک نەوتی خاوی برێنت زیاتر لە سێ دۆلار بەرزبووەوە و بە ٩٤ دۆلار و ٨١ سەنت مامەڵەی پێوەدەکرا. بەرزبوونەوەکەی نرخی نەوت بەردەوام بوو و ئەمڕۆ شەممە گەیشتە ٩٥ دۆلار و ٥ سەنت. هەروەها نرخی نەوتی سووکی تەکساسیش بە ٩٣ دۆلار و ٩٣ سەنت مامەڵەی پێوەدەکرێت.  ئەگەرچی لە چەند رۆژی رابردوودا نرخی نەوت بەرەو دابەزین دەڕۆیشت و لە نزیکەی ٩٤ دۆلارەوە گەیشتە ٩١ دۆلار، بەڵام رووداوەکانی ئۆکراینا و ئەگەری هێرشی رووسیا بۆ ئەو وڵاتە کاریگەریی راستەوخۆی لەسەر نرخی نەوت هەبووە و هۆکارێک بووە بۆ بەرزبوونەوەی خێرای نەوت لە ٢٤ کاژێری رابردوو.  لە بازاڕی ئاڵوگۆڕی دراو بەهای دۆلار بەرامبەر یۆرۆ بەرزبووەتەوە و ئێستا هەر یۆرۆیەک بە ١.١٣٢ دۆلار مامەڵەی پێوەدەکرێت.  بەهای لیرەی تورکیا گۆڕانکارییەکی کەمی بەسەردا هاتووە کەمێک بەرزبووەتەوە. ئێستا یەک دۆلار بەرامبەر بە ١٣.٥٢ لیرەیە، هەروەها بەهای تمەنیش بەرامبەر دۆلار جێگیرە و هەر دۆلارێک بە ٢٦ هەزار و ٧٠٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٣٢ EUR / USD  پاوەند - دۆلار ١.٣٥٢ GBP / USD  دۆلار - یەن ١١٥.٦٣٨ USD / JPY  دۆلار - لیرە ١٣.٥٢ USD / TRY  یەک دۆلار - ریاڵ (تمەن) ٢٦ هەزار و ٧٠٠ تمەن USD / IRR  نرخی زێڕیش بەشێوەیەکی بەرچاو بەرزبووەتەوە و ئێستا هەر ئۆنسەیەک زێڕ بە ١٨٦٠ دۆلار مامەڵەی پێوەدەکرێت، هەروەها هەر ئۆنسەیەک زیویش بە ٢٣ دۆلار و ٥٨ سەنت مامەڵەی پێوەدەکرێت.