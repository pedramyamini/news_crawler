بەپێی زانیارییەکانی رووداو: لەسەر داوای د. بەشیر حەداد، جێگری سەرۆکی پەرلەمانی عێراق، هەر یەک لە راکان جبووری، پارێزگاری بە وەکالەتی کەرکووک و بەڕێوەبەری تەندروستی و بەڕێوەبەری پەروەردە و چەند بەرپرسێکی دیکەی کەرکووک ئەمڕۆ چوارشەممە ١٩ - ٨ - ٢٠٢٠ گەیشتوونەتە پەرلەمانی عێراق.  بڕیارە پێش نیوەڕۆی ئەمڕۆ د. بەشیر حەداد لەگەڵ راکان جبووری کۆببێتەوە، لە کۆبوونەوەکەدا جێگری سەرۆکی پەرلەمان دەیەوێت کێشەکانی پارێزگاکە بکۆڵێتەوە، لەوانە  پرسی دوورخستنەوەی چەند بەرپرسێکی کوردە لە کەرکووک، لە نوێترین بڕیایشدا هەریەک لە بەڕێوەبەری ناحیەی سەرگەڕان و قایمقامی قەزای دووبز و قایمقامی ناوەندی  كەركووک بە واژۆی راکان جبووری لە کارەکانیان دوورخرانەتەوە.   بابەتێکی دیکە گفتوگۆیەکانیان پرسی کێشەی زەوی و زاری کورد و تورکمانەکانی کەرکووکە، کە بە نووسراوی راکان جبووری عەرەبە هاوردەکانی سەردەمی سەدام حوسێن جارێکی دیکە هێنراونەتەوە کەرکووک و ئێستاش کێشە لەنێوان ئەو عەرەبە هاوردانە و خاوەن زەوییەکان دروستبووە.