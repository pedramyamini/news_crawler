ئەنجوومەنی سیاسەتی نەختینەیی دراوی تورکیا لە بانکی ناوەندیی تورکیا لە دوایین کۆبوونەوەی خۆیدا ئەمڕۆ پێنجشەممە ١٨ی تشرینی دووەمی ٢٠٢١، رێژەی سوودی بانکی لە ١٦ % ەوە بۆ ١٥ % کەمکردەوە.   بەر لە راگەیاندنی بڕیارەکە، بەیانی ئەمڕۆ لە بۆرسەکانی تورکیا یەک دۆلاری ئەمریکی بە ١٠.٥٥ لیرە مامەڵەی پێوە دەکرا. لە یەکەم کاردانەوەدا دوای راگەیاندنی بڕیارەکە بەهای لیرەی تورکی زیاتر دابەزی و یەک دۆلار بە ١٠.٩٧ لیرە مامەڵەی پێوەکرا.  بانکی ناوەندیی تورکیا ئەمساڵ ١١ جار کۆبووەتەوە.  سوودی بانکی لە تورکیا لە سەرەتای ئەمساڵ ١٧ % بوو. بانکی ناوەندی لە ١٨ی ئاداری ٢٠٢١، سوودی بانکی لە ١٧ % بۆ ١٩ % بەرزکردەوە و دواتر لە پێنج کۆبوونەوەدا ئەو رێژەیەی جێگیرکرد.   دواتر لە ٢٣ی ئەیلولی ٢٠٢١ رێژەکەی لە ١٩ % بۆ ١٨ % کەمکردەوە. لە دوایین کۆبوونەوەشدا لە ٢١ی تشرینی یەکەمی ٢٠٢١، رێژەی سوودی بانکی لە ١٨ % بۆ ١٦ % کەمکردەوە.    بانکی ناوەندی تورکیا دوایینجار لە ٢٤ی تشرینی دووەمی ٢٠٢٠ رێژەی سوودی بانکی بۆ ١٧ % بەرز کردبووەوە.