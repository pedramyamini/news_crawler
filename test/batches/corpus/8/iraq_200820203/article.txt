د. ئەحمەد سەفار، بڕیاردەری لیژنەی دارایی لە پەرلەمانی عێراق بە (تۆڕی میدیایی رووداو)ی راگەیاند، ئەو پەرلەمانتارانەی لێدوان لە دژی رێککەوتنی ئەمدواییانەی نێوان حکومەتی فیدرڵلی و  حکومەتی هەرێمی کوردستان و ناردنی ٣٢٠ ملیار دەدەن، تەنیا پروپاگەندەی هەڵبژاردنن، ئەوانە لە ژێر گوشاری شەقامی خۆیاندانن و ناوچەکانیان هیچ خزمەتگوزارییەکیان پێشکەشنەکراوە خەڵک لێیان تووڕەن، بۆیە ئەو جۆرە لێدوانانە دەدەن.   بڕیاردەری لیژنەی دارایی پەرلەمانی عێراق وەک خۆی باسی دەکات، قسەی لەگەڵ چەند پەرلەمانتارێک کردووە کە لێدوانیان لە دژی ئەو رێککەوتنە داوە، پرسیاری لێکردوون کە بۆچی ئەو قسانە دەکەن، ئەوانیش رایانگەیاندووە لە ژێر گوشاری شەقامی خۆیاندان، ئەو قسانە بۆ شەقامی خۆیان دەکەن بەتایبەتی ئێستا هەڵبژاردنی پێشوەخت بابەتێکی گەرمە، بۆیە هەر لەئێستاوە  پروپاگەندە بۆ خۆیان دەکەن.   عەبدولئەمیر ئەلدبی، پەرلەمانتاری فراکسیۆنی سادیقونی سەر بە بزووتنەوەی عەسائیبی ئەهل حەق رایگەیاند، حکومەتی مستەفا کازمی لاوازە  و ناتوانێت مووچەی فەرمانبەرانی بدات، "ئەی ئەو پارەیە لە کوێ دەهێنێت کە بۆ هەرێمی کوردستانی رەوانە دەکات".  ئەو پەرلەمانتارە دەڵێت، "حکومەتی ناوەند لە هەموو دۆسییەکاندا موجامەلەی هەرێمی کوردستان دەکات، ئەمەش لەسەر حیسابی بەرژەوەندی گشتی وڵات، کوردیش پابەندی بڕیارەکانی حکومەت نابێت لەبارەی ئەو دۆسیانەی ناکۆکیان لەسەرە لەوانەش داهاتی نەوت".  یەکێک لەو کەسانەی کە دژی ناردنی مووچەی فەرمانبەرانی هەرێمی کوردستانە، جێگری سەرۆکی پەرلەمانی عێراقە.  حەسەن کەریم کەعبی، جێگری یەکەمی سەرۆکی پەرلەمان رایگەیاند حکومەتی عێراق "بەبێ هیچ چوارچێوەیەکی یاسایی" ٣٢٠ ملیار دیناری بۆ هەرێمی کوردستان خەرجکردووە".  حەسەن کەریم کەعبی، لە بەیاننامەیەکدا رایگەیاند، بودجەی ٢٠١٩ لە دۆخێکی تایبەت تێپەڕی گفتوگۆ لە نێوان حکومەتی فیدرالی و حکومەتی هەرێمی کوردستان کرا بە ئامانجی گەیشتن بە رێککەوتنێکی کۆتایی لەگەڵ حکومەتی هەرێمیی کوردستان و چارەسەری کۆتایی لەبارەی رادەستکردنی نەوتی هەرێمی کوردستان بە بەغدا.  حەسەن کەعبی دەپرسێت "بە چ ماف، یاخود چوارچێوەیەکی یاسایی مانگانە ئەو پارەیە رادەستی حکومەتی هەرێمی کوردستان دەکەیت، بەبێ وردبینی چاودێری دارایی و رادەستکردنی داهاتی نەوت و داهاتەکانی دیکەی هەرێمی کوردستان بە حکومەتی فیدراڵی دوای کۆتایی هاتنی بودجەی ساڵی ٢٠١٩ لە ٣١/١٢/٢٠١٩ ".  هەروەها جێگری سەرۆکی پەرلەمانی سەرسووڕمانی خۆی دەردەبڕێت، کە گفتوگۆی نێوان حکومەتی هەرێمی کوردستان و حکومەتی فیدرالی کۆتایی هات بە بڕیارێک کە ٣٢٠ ملیار دینار رادەستی حکومەتی هەرێمی کوردستان بکرێت بەبێ رادەستکردنی باج و  داهاتی دەروازە سنوورییەکان و فڕۆکەخانەکان و داهاتی نەوت بە حکومەتی فیدراڵی.  ئەمینداری گشتیی ئەنجوومەنی وەزیرانی عێراق نووسراوی فەرمی بۆ وەزارەتی دارایی عێراق کردووە لەبارەی چارەسەرکردنی پرسە هەڵپەسێردراوەکانی نێوان حکومەتی فیدراڵی و حکومەتی هەرێمی کوردستان و ئاماژەی بەوە کردووە "لەسەر بنەمای رێککەوتن و پەیوەندییە چڕەکانی نێوان هەردوولا، مستەفا کازمی، سەرۆکوەزیران داوایکردووە پشت ببەسترێت بەو رێککەوتنەی کە کراوە".   حەمید نەعیم غزی، ئەمینداری گشتیی ئەنجوومەنی وەزیرانی عێراق لە نووسراوەکەیدا ئاماژەی بەوە کردووە، شاندی دانوستاندنکار هەوڵەکانیان چڕبکەنەوە و گفتوگۆی پێویست لەگەڵ نوێنەرانی حکومەتی هەرێمی کوردستان بکەن، ئەوەش بەمەبەستی جێبەجێکردنی ئەو رێککەوتنە و دانانی بنەمایەک بۆ رێککەوتنێکی درێژخایەن لە چوارچێوەی پرۆژە یاسای بودجەی گشتیی فیدراڵیدا.  رۆژی شەممە ١٥ - ٠٨ - ٢٠٢٠ لە پەیوەندییەکی تەلەفۆنیدا، مەسرور بارزانی، سەرۆکوەزیرانی ھەرێمی کوردستان و مستەفا کازمی، سەرۆکوەزیرانی عێراق کێشەکانی نێوان ھەولێر و بەغدایان تاوتوێکرد. حکومەتی هەرێمی کوردستان رایگەیاند، لە پەیوەندییە تەلەفۆنییەکەدا جەخت لەوە کرایەوە کە دەستووری عێراق بنەمای چارەسەریی ھەموو کێشەکانە و ھەر رێککەوتنێک، دەبێت رەچاوی تایبەتمەندییەکانی ھەرێمی کوردستان و بەرژەوەندیی گشت گەلانی عێراق بکات. "لە نزیکترین کاتدا ٣٢٠ ملیار دینار وەک بەشە مووچەیەک لە بەغداوە بۆ ھەرێمی کوردستان بنێردرێت".  لە نێوەڕۆکی رێککەوتنەکەدا هاتووە، ٣٢٠ ملیار دیناری عێراقی بۆ هەریەک لە مانگەکانی ئاب، ئەیلوول و تشرینی یەکەم بۆ هەرێمی کوردستان خەرجدەکرێت بەمەبەستی پڕکردنەوەی هەندێک لە خەرجییەکانی هەرێمی کوردستان، کە نابێت بڕەکەی زیاتربێت لەو پارەی حکومەتی ناوەندی کە لە ساڵی ٢٠١٩ داویەتی.  یەکێکی دیکە لە خاڵەکانی رێککەوتنەکە بریتییە لە "لە ماوەیەک زیاتر نەبێت لە ٣٥ رۆژ، رێککەوتن دەکرێت لەسەر میکانیزمی دانەوە و خشتەی قەرزە کەڵەکەبووەکانی سەر هەرێمی کوردستان لە بانکی TBI".