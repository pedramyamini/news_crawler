سەرچاوەیەکی ئەمنی عێراقی رایگەیاند، چەکدارانی داعش هێرشیان کردووەتەسەر بارەگای فەوجی یەکی لیوای پێنجی ناوچەی پێنجی پاسەوانی سنووری عێراق، بەپێی زانیارییە سەرەتاییەکان لەو هێرشەدا دوو کارمەندی پاسەوانی سنووری عێراق کوژران و سیانی دیکە برینداربوون، هەروەها چەند ئۆتۆمبێلێکیان سووتاون.  هێرشەکە لە ناوچەی مەکر نعام لە نزیک سنووری سعودییە و عەرعەری عێراق ئەنجامدراوە.  دەروازەی عەرعەری سنووری لەنێوان عێراق و سعودیە، کەوتووەتە پارێزگای ئەنبار و زیاتر لە ٣٠ ساڵە داخراوە، بەڵام ساڵانە و لە وەرزی حەجدا دەروازەكە بەڕووی حاجیاندا دەکرێتەوە و لەگەڵ کۆتاییهاتنی حەجیشدا جارێکی دیکە دادەخرێتەوە.  ئەو هێرشە لەکاتێکدایە، بڕیارە بەم نزیکانە بە فەرمی سنووری عەرعەری نێوان عێراق و سعودیە بکرێتەوە.