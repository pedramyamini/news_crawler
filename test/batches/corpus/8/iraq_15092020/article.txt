ئەمڕۆ سێشەممە ١٥ - ٠٩ - ٢٠٢٠، شانەی راگەیاندنی ئەمنی لە عێراق راگەیێندراوێكی بڵاوکردەوە و دەڵێت، کاژێر یەکی بەرەبەیانی ئەمڕۆ ناوچەی سەوز لە بەغدا بە دوو مووشەکی جۆری کاتیۆشا کرایە ئامانج، بەڵام مووشەکەکان هەر لە ئاسمان بە سیستمی سیرام کرانە ئامانج و رووداوەکە هیچ زیانێکی لێنەکەوتەوە.  شانەی راگەیاندنی ئەمنی لە عێراق ئاماژە بەوەش دەدات، ئەو دوو مووشەکە لە ناوچەی عەلی ساڵح لە بەغداوە ئاراستەی ناوچەی سەوز کران.  ناوبەناو باڵیۆزخانەی ئەمریکا لە ناوچەی سەوز، فڕۆکەخانەی نێودەوڵەتی بەغدا، لەگەڵ بنکە سەربازییەکانی هێزەکانی ئەمریکا و هاوپەیمانی نێودەوڵەتی دژی داعش لە عێراق بە مووشەک دەکرێنە ئامانج، زۆر جاریش گرووپە چەکدارە نزیکەکان لە ئێرانەوە بە ئەنجامدانی ئەو هێرشانە تۆمەتبار دەکرێن.