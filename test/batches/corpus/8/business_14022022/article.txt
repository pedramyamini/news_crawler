ئەگەری هێرشی رووسیا بۆ سەر ئۆکراینا و کاردانەوەی ئەمریکا و ئەوروپا بۆ سزادانی کەرتی وزەو بانکی رووسیا نیگەرانیی دروستکردووە لە پچڕانی هەناردەکردنی نەوت و گازی رووسیا، ئەوەش هۆکاری سەرەکیی بەرزبوونەوەی نرخەکانی نەوت بووە.  بەرەبەیانی رۆژی دووشەممە ١٤ - ٢ - ٢٠٢٢ هەر بەرمیلێک نەوتی دەریای باکوور ١ دۆلار و ١٢ سەنت بەرزبووەوە بۆ ٩٦ دۆلار و ١٦ سەنت و ئێستاش لە نزیکەی ٩٥ دۆلار و ٥٦ سەنت مامەڵەی پێوەدەکرێت. هەروەها نرخی نەوتی سووکی تەکساسیش ١ دۆلار و ٢٨ سەنت بەرزبووە و بە ٩٤ دۆلار و ٣٨ سەنت مامەڵەی پێوەکرا.  لێدوانی بەرپرسانی ئەمریکا سەبارەت بەوەی رەنگە رووسیا بەدوای بیانوویەکدا بگەڕێتە بۆ ئەوەی هێرشی سەر ئۆکراینا دەستپێبکات، بازاڕە داراییەکانی جیهانی بەتەواوەتی هەژاندووە.  بازاڕەکانی ئاسیا بەرەبەیانی رۆژی دووشەممە هەمووی بە دابەزین کراونەتەوە. ئیدوارد مویا، شرۆفەکاری سەر بە کۆمپانیای راوێژکاری ئواندا لەو بارەیەوە رایگەیاند؛ ئەگەر هێرشی رووسیا بۆ سەر ئۆکراینا رووبدات زۆر بە ئاسانی نرخەکانی نەوت بەرزدەبنەوە بۆ نزیکەی ١٠٠ دۆلار.  بەرزبوونەوەی خواست بۆ کڕینی نەوتی خاو لە کاتێکدایە بەپێی راپۆرتی ناوەندەکانی وزە، هاوپەیمانی ئۆپێک پڵەس هێندە توانای نییە بۆ ئەوەی ئاستی بەرهەمهێنانی خۆی کە بەڵینیان دابوو رۆژانە ٤٠٠ هەزار بەرمیل زیادی بکەن، جێبەجێیبکەن.  ئاژانسی نێودەوڵەتیی وزە لەو بارەیەوە رایگەیاند، ئێستا درزی نێوان توانای بەرهەمهێنانی نەوتی ئۆپێک لەگەڵ ئەو پلانەی کە دایان رشتووە نزیکەی ٩٠٠ هەزار بەرمیلە.   بانکی جەی پی مۆرگەن تەنانەت ئاماژە بەوە دەکات کە ئەو درزە فراوانترە و توانای ئۆپێک پڵەس بەبڕی رۆژانە ١ ملیۆن ٢٠٠ هەزار بەرمیل کەمترە لە پلانەکەیان.  ئەو بانکە ئەمریکییە رایگەیاند کە بازنەی نرخەکانی نەوت بەتەواوەتی خەریکە دەگاتە لووتکەی خۆی بە ئەگەری زۆرەوە نزیکدەبێتەوە لە ١٢٥ دۆلار.  سەبارەت بە نرخی زێڕ هەرچۆن پێشبینی دەکرێت کە لەکاتی نادڵنیایی و نیگەرانی وەبەرهێنەران، نرخی کانزای زێڕ بەرزبێتەوە. نیگەرانییە جیۆسیاسییەکانی پەیوەست بە ئەگەری هێرشی رووسیا بۆ سەر ئۆکراینا نرخی هەر ئۆنسە زێڕی بەیانی رۆژی دووشەممە ١٢ دۆلار بەرزکردووەتەوە بۆ ١٨٥٤ دۆلار.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار و ٢٠٠ دیناری عێراقی  یۆرۆ - دۆلار ١.١٣٤ EUR / USD  پاوەند - دۆلار ١.٣٥٤ GBP / USD  دۆلار - یەن ١١٥.٤٨٧ USD / JPY  دۆلار - لیرە ١٣.٥١ USD / TRY  یەک دۆلار - ریاڵ (تمەن) ٢٧ هەزار و ٢٧٠ تمەن USD / IRR