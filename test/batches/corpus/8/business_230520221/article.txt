جووتیارێک کە لە دەشتی هەولێر گەنم و جۆی چاندووە، دەڵێت، بارانی ئەمساڵ زۆر کاریگەریی لەسەر ئەو زەوییانە نەبووە کە بە گەنم چێنراون، ئێستا لە زۆربەی ئەو زەوییانەی کە بە گەنم چێندراون، پشت بە ئاودانی دەستکرد دەبەسترێت، سەرباری ئەوەش چاوەڕی دەکرێ بەرهەمی ئەمساڵی گەنم بەراورد بە ساڵی رابردوو بۆ نیوە کەم بکات.   موزەفەر حەسەن، جووتیارێکی دەشتی هەولێرە و دەڵێت، "کەم دەغڵ هەیە کە گەورەبێت، کاتێکیش بچووک بێت کاریگەری لەسەر گوڵەکەشی دەکات، ئەگەر ساڵانی پێشوو تەنێکی کردبێت بۆ ئەمساڵ بەدەگمەن بگاتە تەنێک ٥٠٠ بۆ ٧٥٠ کیلۆ دەدات. "   تەنیا لە سنووری پارێزگای هەولێر، ساڵی رابردوو زیاتر لە ١٤ هەزار جووتیار زەوییەکانیان بە گەنم داچاندووە، بەڵام ئەمساڵ ١٠ هەزار و ٨٤٤ جووتیار زەوییەکانیان بە گەنم چاندووە، ئەمە گوتەی بەڕێوەبەری گشتیی کشتوکاڵی سنووری پارێزگای هەولێرە.    هێمن سەید موراد، بەڕێوەبەری گشتیی کشتوکاڵی هەولێر بە رووداوی گوت، "جۆر و تەرزی گونجاومان لە دانەوێڵە بۆ جووتیاران بە نرخی هاوکاریی دابەشکردووە. ئەو گەنمەشی کە دابەشمانکردووە بەرگەی وشکەساڵی دەگرێت و بەرهەمی باشی دەبێت دوای بەرهەمهێنان، لە هەمان کاتدا بۆ ئەو زەوییانەی کە بەرهەمیان نییە، لە چوارچێوەی رێنماییەکانی سەرچاوەکانی ئاو کارئاسانیمان بۆکردوون تاوەکو بتوانن بیرلێبدەن، لە هەمان کاتدا ئەو زەوییە دێمییانەش بەراوبن. "   ساڵانی پێشوو، بازاڕی گەنم و جۆ فرۆشان لەبەر هەڵدانەوەی گەنم و جۆ، بە ئەستەم رێگەی هاتووچۆی ئۆتۆمبێل هەبوو، ئەمساڵ داد و بێدادیانە بەدەست کەمیی بەرهەم و گرانی نرخ.   رێباز بەهرام، بازرگانێکی کڕین و فرۆشتنی گەنم و جۆیە و گوتی، "گەنم هێشتا دوورینەوەی ١٠ بۆ ١٥ رۆژی ماوە ئەمە بۆ ئەوانەی کە ئاوی گەنمەکانیانداوە، ئەوانەی ئاویان نەداوە بەرهەمیان نەبووە. دوێنێ گەنم بە ٧١٥ هەزار بوو، ئەمڕۆ بە ٧٨٠ هەزار دینارە. جۆ ئێستا گەیشتووەتە ٨٢٠ هەزار دینار بۆ هەر تۆنێک هێشتا بەو نرخەش نییە و دەستناکەوێت.   هێشتا بە روونی پلانی حکومەت دیارنییە بۆ خۆگونجاندن لەگەڵ وشکەساڵی و کەمبوونەوەی رێژەی گەنم و جۆ لە هەرێمی کوردستان، بەڵام ئەوەی روونە جووتیاران چاوەڕێی پلانێک لە حکومەت دەکەن هەم دەستگیرۆییان بکات، هەم رزگاریان بکات لەو دۆخەی کە سرووشت دروستیکردووە.