کۆڕبەندەکە لە چوارچێوەی سیاسەتی حکومەت و وەزارەتی نەوتی عێراقە بۆ پاڵپشتیکردنی دەستپێشخەرییەکان و هەوڵە پێشکەوتووەکان بۆ دەستبەرداربوونی وزەی کلاسیکی بەرەو وزەی پاک و نوێبووەوە.  وەزارەتی نەوتی عێراق، لە راگەیێندراوێکدا ئاشکرای کرد: گەڕی یەکەمی کۆڕبەندەکە ئەمڕۆ یەکشەممە لە بەغدا و لە ژێر دروشمی ' وزەی نوێبووەوە بەخششێکی سرووشتە هاوشێوەی نییە '، دەستپێدەکات.  سەبارەت بە بەشداربووانی کۆڕبەندەکە، ئیحسان عەبدولجەبار، وەزیری نەوتی عێراق لە راگەیێندراوێکدا کە نووسینگەکەی بڵاویکردەوە؛ رایگەیاند: کۆڕبەندەکە بە بەشداری وەزارەتەکانی نەوت، کارەبا و ژینگەی عێراق، لەگەڵ ژمارەیەک کۆمپانیای نیشتمانی و جیهانی کە لە عێراق کار دەکەن؛ بەڕێوەدەچێت، وەکو کۆمپانیاکانی: گازی باشوور، گازی بەسرە، شێل، کۆمپانیای سیمنس، شلامبیرگەر، بێکەرهیوز، تۆتال ئینێرجی و چەندین کۆمپانیای دیکە.  وەزیری نەوتی عێراق گوتیشی: کۆڕبەندەکە هەنگاوێکی گرنگە بەئامانجی ئاشنابوون بە نوێترین ئەزموون و پراکتیکی ئەم بوارە، لەگەڵ تاوتوێکردنی تەوەر و بەرنامەکانی تایبەت بە پەرەپێدانی وزەی نوێبووەوە لە عێراق و جیهان.  ئەمە لە کاتێکدایە، ساڵی رابردوو وەزارەتەکانی نەوت و کارەبا و دەستەی نیشتمانی وەبەرهێنان لە عێراق ژمارەیەک گرێبەست و رێککەوتنیان واژۆ کرد بەئامانجی بەرهەمهێنانی وزەی نوێبووەوە و راگرتنی سووتاندنی گازی هاوەڵ لە عێراق.