لە دوایین ساتی داخستنی بازاڕەکانی بۆرسەی ئەمریکا لە رۆژی دووشەممە، پێنوێنی داوجۆنز ١٢١٧ خاڵ بەرزبووەوە. ئەم بەرزبوونەوەیە دوای ئەوە دێت کە هەفتەی رابردوو ١٠٠٠ خاڵی لەدەستدابوو. وەبەرهێنەران ئاماژە بە مەترسیی تووندبوونەوەی قەیرانی رووسیا و ئۆکراینا دەکەن. لەگەڵ ئەوەشدا رێوشوێنەکانی بانکی ناوەندیی ئەمریکا بە هۆکاری دابەزینەکانی بازاڕەکانی بۆرسە لە هەفتەی رابردوو دەزانن.  ئێد مۆیا، شرۆڤەکاری کۆمپانیای راوێژکاریی ئۆواندا دەڵێت، "کێشەکە لێرە ئەوەیە کە بانکی ناوەندی دوو ئەرکی گەورەی هەن. یەکێکیان رەخساندنی زیاترین دامەزراندنە و ئەوی دیکەش کۆنترۆڵکردنی نرخەکانە. دەبینین کە رێژەی هەڵاوسان ئێجگار بەرزبووەتەوە. کەواتە ئەوان دەبێت رێگری لەم بەرزبوونەوەیە بگرن. لەبەرئەوە ناچارن لە رێگەی بەرزکردنەوەی رێژەی سوودی بانکی ئەو کارە بکەن. ئەم کارە لە پرۆسەیەکی پلانداڕێژراو دەکەن و بازرگانانیش خۆیان بۆ ئەمە ئامادەکردووە، بەڵام ئێستا دیدگایەک دروستبووە کە بانکی ناوەندی خێراتر و تووندتر رێژەی سوودی بانکی بەرزدەکاتەوە. "  لەدوای سەرهەڵدانی پەتای کۆرۆنا بانکی ناوەندی و حکومەتی فیدراڵیی ئەمریکا زیاتر لە چوار تریلیۆن دۆلاری پارەیان وەک هاندان پێشکەش بە بازاڕەکان، هاووڵاتییان و کۆمپانیاکان کرد. ئەمە بووە هۆکار بۆ بەرزبوونەوەی بەرچاوی بەهای پشکی کۆمپانیاکان. دابەزاندی سوودی بانکی بۆ ئاستی سفر لەلایەکی دیکەوە بازاڕەکانی ئەو وڵاتەی پڕکرد لە پارەی ئاسان.  ئێد مۆیا ئاماژە بەوەش دەکات کە "بانکی ناوەندی ئامادەکاریی کردووە لە مانگی ئازارەوە رێژەی سوودی بانکی بەرزبکاتەوە. هۆکاری ئەوەی کە ئەمە گرنگە بۆ ئەوە دەگەڕێتەوە کە دەبێتە هۆکار بۆ ئەوەی کۆمپانیاکان و هاووڵاتییان ئەستەمتر بتوانن لە بانکەکان پارە قەرزبکەن. ئەمە گرنگە، چونکە سەرەتای سیاسەتی تووندکردنەوەی نەختینەیە. "  رۆژی چوارشەممە کۆمیتەی بازاڕی ئازادیی بانکی ناوەندیی ئەمریکا راگەیێندراوێک بڵاودەکاتەوە لەسەر چۆنییەتیی بەرزکردنەوەی سوودی بانکی و چاوەڕوان دەکرێت بازاڕەکانی ئەمریکا و جیهان کاردانەوەی بەرچاو بۆ راگەیێندراوەکەی بانکی ناوەندیی ئەمریکا پێشانبدەن.