لیرەی تورکی رۆژ بە رۆژ زیاتر بەهاکەی لە دەستدەدات، ئێوارەی چوارشەممە ١٧ - ١١ - ٢٠٢١ لە کاتی داخستنی بۆرسەی ئیستەنبووڵ، یەک دۆلار بە ١٠.٦٣ لیرە مامەڵەی پێوەکرا.  هەروەها بۆ یەکەمجارە یەک یۆرۆ بگاتە ١٢ لیرە. لە کاتی داخستنی بۆڕسەی ئیستەنبووڵ و بازاڕی دراوەکان، یەک یۆرۆ بە ١٢.٠٣ لیرە و پاوەندێکی ئیستەرلینی بە ١٣.٧٩ لیرە مامەڵەیان پێوەکرا.  ئەمە لە کاتێکدایە، کاژێر ١٠: ٣٠ی بەیانی ئەمڕۆ چوارشەممە، یەک دۆلاری ئەمریکی بە ١٠.٤٢ لیرە بوو، بەڵام لێدوانەکانی رەجەب تەیب ئەردۆغان لەبارەی دابەزینی بەردەوام و خێرای بەهای لیرەی تورکی، کە هۆکارەکەی بۆ سوودی بانکی گەڕاندەوە، وایکرد لیرەی تورکی زیاتر بێ بەها بێت.  دابەزینی لیرەی تورکی زیانی زۆر بە ئابووری ئەم وڵاتە دەگەیێنێت، بەتایبەتی لەبارەی پێدانی قەرزە نێوخۆیی و دەرەکی، کە سەرجەمیان بە دۆلار و یۆرۆن. ئەمە جگە لە هەڵاوسانی بەرز و خراپبوونی دۆخی هاووڵاتییان لە تورکیا و باکووری کوردستان و تێکچوونی هاوسەنگی بازاڕ.   بڕیارە رۆژی پێنجشەممە ١٨ی تشرینی دووەمی ٢٠٢١، بانکی ناوەندی ئەم وڵاتە کۆبوونەوەیەکی تایبەت لەبارەی دابەزینی بەهای لیرە بکات و چەند بڕیارێکی نوێ لەبارەی ئاستی هەڵاوسان و رێژەی سوودی بانکی بدات.   ئابووریناسانی تورکیا پێشبینی دەکەن، لیرەی تورکی بەردەوام دەبێت لە لەدەستدانی بەهاکەی و تاوەکو کۆتایی ساڵ بەهاکەی بەشێوەیەکی بەرچاو لەدەستبدات و بگاتە ئاستی ١٢ لیرەی تورکی بەرامبەر هەر دۆلارێکی ئەمریکی.