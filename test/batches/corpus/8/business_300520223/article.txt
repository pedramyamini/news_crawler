ئەمڕۆ دووشەممە ٣٠.٥.٢٠٢٢ هەڵکەوت ئەنوەر، بڕیاردەری لیژنەی دەستپاکی لە پەرلەمانی کوردستان بە تۆڕی میدیایی رووداوی راگەیاند، سبەی سێشەممە لە پەرلەمانی کوردستان، لەگەڵ بەڕێوەبەری بانکەکان لە سەرجەم پارێزگاکانی هەرێمی کوردستان کۆدەبنەوە و سەرەتا لەگەڵ بەڕێوەبەری بانکەکانی پارێزگای هەولێر کۆدەبنەوە.  هەڵکەوت ئەنوەر گوتی، "لە کۆبوونەوەکەدا چەند پرسیارێک ئاراستەی بەڕێوەبەری بانکەکان دەکەین و زانیاریی تەواویان لێ وەردەگرین، بەتایبەتی لەبارەی هۆکاری نەمانی نەختینە لە بەشێک لە بانکەکانی سلێمانی".  لە سێ مانگی رابردوودا، مووچەی بەشێک لە فەرمانبەر و خانەنشینانی سنووری پارێزگای سلێمانی چەندین رۆژ دواکەوت، بەرپرسان هۆکارەکەیان بۆ نەبوونی پارەی نەختینە لە بانکەکان گەڕاندەوە.