لەگەڵ کردنەوەی بازاڕەکانی جیهان لە رۆژی سێشەممە ٢٥ - ١ - ٢٠٢٢ نرخی یەک بەرمیل نەوتی برێنت گەیشتە ٨٦ دۆلار و ٧٩ سەنت، هەروەها نرخی نەوتی سووکی تێکساسیش بە ٨٣ دۆلار و ٦٦ سەنت مامەڵەی پێوەدەکرێت.   بەهۆی کەمیی خستنەڕوو و بەرزبوونەوەی خواست، نرخەکانی نەوت هەفتەی رابردوو گەیشتنە بەرزترین ئاستی خۆیان لە حەوت ساڵی رابردوودا.  چیۆکی چێن، شرۆڤەکاری کۆمپانیای راوێژکاریی "سانوارد ترەیدینگ" لەو بارەیەوە رایگەیاند، "هەستی نێو بازاڕی نەوت بەهۆی پەرەسەندنە جیۆسیاسییەکان بەهێزە. "  ئەو شرۆڤەکارە هەروەها روونیکردەوە، دابەزینی نرخی نەوت لە رۆژی دووشەممە دوای ئەوە روویداوە نرخەکانی نەوت هێندە بەرزبوونەوە کە "بازرگانان بە مەبەستی بەدەستهێنانی قازانج بڕێکی زۆر لەو نەوتەی کە کڕیبوویان، فرۆشتیان و نرخەکان دابەزین. "  جگە لە تووندبوونەوەی کێشەی نێوان رووسیا و ئۆکراینا کە کاریگەری گەورەی لەسەر نرخی نەوت داناوە، لە رۆژهەڵاتی نێوەڕاستیش دووبارە حوسییە چەکدارەکانی یەمەن بە رۆکێت هێرشیان کردە سەر ئیمارات و ئەوەش مەترسییەکی جیۆسیاسی دیکەی لە بازاڕی نەوت دروستکردووە.  هەرچەندە هێرشی حوسییەکان لەلایەن سیستمی مووشەکیی پاتریۆت پووچەڵکرایەوە، بەڵام ئەوە نیگەرانیی گەورەی لە بازاڕی نەوت دروستکردووە.  جگە لە پرسە جیۆسیاسییەکان، کەمبوونەوەی قەبارەی نەوتی کۆگاکراویش لە ئەمریکا هۆکارێکی دیکەیە کە نەوت لە ئاستە بەرزەکانەوە مامەڵەی پێوەدەکرێت.  نرخی دۆلار بەرامبەر دراوە جیهانییەکان:  لە بازاڕی دراوەکاندا بەهای دۆلار بەرامبەر بە یۆرۆ زیاتر دابەزیوە و ئێستا هەر یۆرۆیەک بە ١.١٣٢ دۆلار مامەڵەی پێوەدەکرێت. هەروەها لیرەی تورکیا بەرامبەر بە دۆلار دابەزیوە و هەر دۆلارێکی ئەمریکی بە ١٣.٤٨ لیرە مامەڵەی پێوەدەکرێت.  بەهای تمەن بەرامبەر دۆلار بەراورد بە رۆژی رابردوو گۆڕانکارییەکی زۆری نەبووە و ئێستا هەر دۆلارێک بەرامبەرە بە ٢٨ هەزار تمەن.  ١٠٠ دۆلار بەرامبەرە بە ١٤٨ هەزار ٢٠٠ دیناری عێراقی  یۆرۆ - دۆلار ١.١٣٢ EUR / USD  پاوەند - دۆلار ١.٣٥٥ GBP / USD  دۆلار - یەن ١١٣.٨٦٥ USD / JPY  دۆلار - لیرە ١٣.٤٨ USD / TRY  یەک دۆلار - ریاڵ (تمەن) ٢٨ هەزار تمەن USD / IRR  نرخی زێڕ بەرێژەیەکی کەم بەرزبووەوە  هەرچەندە نرخی زێڕ بەرەبەیانی ئەمڕۆ سێشەممە بەرزبووەوە، بەڵام بەرزبوونەوەی نرخی زێڕ بەهۆی ئەگەری بەرزکردنەوەی سوودی بانکی لە ئەمریکا سنوورداربوو.  ئەمڕۆ سێشەممە، ٢٥ - ١ - ٢٠٢٢ نرخی هەر ئۆنسەیەک زێڕ دوای کردنەوەی بازاڕەکانی ئاسیا بە رێژەیەکی کەم بەرزبووەوە بۆ ١٨٤١ دۆلار.  زێڕ ئەو سامانەیە کە لە کاتی زیادبوونی نیگەرانی و بێ متمانەیی لە بازاڕەکان نرخەکەی بەرزدەبێتەوە.  کێشە جیۆسیاسییەکانی پەیوەست بە ئۆکراینا و هەروەها رۆژهەڵاتی نێوەڕاست بوونە هۆکار بۆ ئەوەی کە نەوت بۆ ماوەی دوو هەفتەیە لە ئاستێکی بەرزدا مامەڵەی پێوەدەکرێت.  لەگەڵ ئەوەشدا رۆژی پێنجشەممە بڕیارە بانکی ناوەندیی ئەمریکا کۆببێتەوە و بڕیار لەسەر چۆنییەتیی بەرزکردنەوەی سوودی بانکی بدات.  شرۆڤەکاران پێیانوایە بانکی ناوەندیی ئەمریکا بۆ رێگریکردن لە بەرزبوونەوەی زیاتری رێژەی هەڵاوسان، ئەمساڵ چوار جار سوودی بانکی بەرزدەکاتەوە.  ئەگەری بەرزکردنەوەی سوودی بانکی وایکردووە کە لە درێژخایەندا پێشبینی دابەزینی نرخی زێڕ بکرێت.