بانکی فیدڕاڵیی ئەمریکا بەرزکردنەوەی رێژەی سوودی بە ٠.٥ % پەسندکرد، ئەوەش بەرزترین ئاستی زیادکردنی رێژەکەیە لە دوای ساڵی ٢٠٠٠، کە مەبەست لێی رووبەڕووبوونەوەی هەڵاوسانە لە ئەمریکا.  جێریمی پاوڵ، سەرۆکی بانکی فیدڕاڵیی ئەمریکا رۆژی چوارشەممە لە گوتارێکدا رایگەیاند: "کارێکی زۆر پێویستە کە رێژەی هەڵاوسان کەمبکرێتەوە"، جەختی لەوەشکردەوە بانکی فیدڕاڵی ئامرازەکانی کەمکردنەوەی رێژەی هەڵاوسانی لەبەردەستدایە.  بەم هەنگاوە تێچووی قەرز، بارمتە، کریدیت کارت و قەرزی ئۆتۆمبێل بۆ ٠.٧٥ % بۆ ١ % زیاد دەبێت.   هەنگاوەکان بە تووندترین سیاسەتی نەختینەیی دادەنرێن لە ماوەی چەندین ساڵی رابردوودا، کە لە یەک کۆبوونەوەدا بڕیاریان لێدرابێت.   جێریمی پاوڵ گوتی، بانکی ناوەندیی ئەمریکا بە خێرایی بەرەو زیادکردنی رێژەی سوود هەنگاو دەنێت، رەنگە رێژەی سوود هێشتا زیاتریش بەرزبکرێتەوە. گوتیشی پێویستە لە کۆبوونەوەکانی داهاتوودا بژاردەی زیادکردنێکی دیکەی ٠.٥٠ % ـی رێژەی سوود لەسەر مێزی گفتوگۆدا بێت، بەڵام زیادکردنی سوود بە رێژەی ٠.٧٥ % یەکێک نییە لە بژاردەکان.  سەرۆکی بانکی فیدڕاڵیی ئەمریکا دەشڵێت، ئابووریی ئەمریکا لە دۆخێکی باشدایە، بازاڕی کار بەهێزە و خواستیش پتەوە، بۆیە سەرەڕای زیادکردنی رێژەی سوود ئەگەرێکی دوورە ئابووریی وڵاتەکە دووچاری سستی ببێتەوە.  پاوڵ ئاماژەی بە ئاستەنگە ئابوورییە دەرەکییەکانیش دا و رایگەیاند: "جەنگی ئۆکراینا و قەدەخەکانی هاتووچۆ لە چین نرخەکان زیاتر بەرزدەکەنەوە و کێشەی بەرهەم دروستدەکەن".  دوای بڕیارەکە، تێكڕای پێنوێنی نرخەکانی داوجۆنز بە رێژەی ٢.٨ %، یاخود ٩٣٠ خاڵ بەرزبووەوە و گەیشتە ٣٤,٠٦٠.٩٩. پێنوێنی نرخەکانی نەسداکیش بە رێژەی ٣.٢ % و بۆ ١٢,٩٦٤.٨٦ خاڵ بەرزبوونەوە.