بەپێی نرخەکانی بۆرسەی جیهان، نرخی بەرمیلێک نەوتی برێنت گەیشتە ١١٠ دۆلار، هەروەها بەرمیلێک نەوتی سووکی تەکساسیش بۆ نزیکەی ١٠٩ دۆلار بەرزبووەوە. بەرزبوونەوەی نرخی نەوت بەو شێوەیە لە مانگی ئابی ٢٠١٤ وە تاوەکو ئێستا تۆمارنەکراوە.  ئەگەری سزا خستنەسەر کەرتی وزەی رووسیا، وایکردووە نرخی نەوت زیاتر بەرزبێتەوە. رووسیا دابینکەرێکی سەرەکیی سووتەمەنییە بۆ وڵاتانی ئەوروپا، ئێستاش بەهۆی ئەو هێرشانەیەوە بۆ سەر ئۆکراینا، یەکێتیی ئەوروپا چەندین سزای بەسەر رووسیا سەپاندووە.  ئەمڕۆ حەوتەم رۆژی هێرشەکانی رووسیایە بۆ سەر ئۆکراینا. یەکێتیی ئەوروپا، بەریتانیا و ئەمریکا یەک لەسەر یەک سزای زیاتر بەسەر رووسیا دەسەپێنن. بەهێزترین زەبر کە تاوەکو ئێستا لە ئابووریی رووسیا درابێت، بێبەشکردنیەتی لە سویفت.  سویفت چییە؟ کلیک لەم لینکە بکە  وڵاتانی ئەندام لە ئاژانسی وزەی نێودەوڵەتی تاوتوێی خستەبازاڕی ٦٠ ملیۆن بەرمیل نەوت دەکەن لەو یەدەگە ستراتیژییەی هەیانە، ئەوەش بەمەبەستی دابەزاندنی نرخی نەوت.  وڵاتانی بەشدار لە رێکخراوی ئۆپێک و بەرهەمهێنەرانی دیکەی نەوت، لەنێویاندا رووسیا، کە بە ئۆپێک پڵەس ناسراون، بڕیارە رۆژی چوارشەممە ٠٢ - ٠٣ - ٢٠٢٢ کۆببنەوە.  تاماس ڤارگا لە کۆمپانیای نەوتیی PVM دەڵێت، "ئۆپێک و ئۆپێک پڵەس بە ئەگەری زۆرەوە بە پلانە بنچینەییەکەیان پابەند دەبن کە ئەویش زیادکردنی ٤٠٠ هەزار بەرمیل نەوتی رۆژانەیە، کە ئەوەش ترس و دڵەڕاوکێکان کەمناکاتەوە".  رووسیا کە ئۆپەراسیۆنە سەربازییەکەی ئۆکراینای ناوناوە "ئۆپەراسیۆنی تایبەت"، رۆژانە چوار بۆ پێنج ملیۆن بەرمیل نەوتی خاو و دوو بۆ سێ ملیۆن بەرمیل بەرهەمی نەوتی هەناردە دەکات.     نرخی زێڕ     نرخی زێڕیش بەردەوام لە بەرزبوونەوەدایە و ئەمڕۆ چوارشەممە هەر ئۆنسەیەک زێڕ بە ١٩٣٦ دۆلار و ٧٢ سەنت مامەڵەی پێوەدەکرێت. هەروەها نرخی ئۆنسەیەک زیویش بە ٢٥.١٤ دۆلارە.      بەهای دۆلار بەرامبەر دراوە جیهانییەکان:     ١٠٠ دۆلار بەرامبەرە بە ١٤٦ هەزار و ٣٠٠ دیناری عێراقی     یۆرۆ - دۆلار ١.١١ EUR / USD     پاوەند - دۆلار ١.٣٣ GBP / USD     دۆلار - یەن ١١٥.٠٥٠ USD / JPY     دۆلار - لیرە ١٣.٩١ USD / TRY     یەک دۆلار - ریاڵ (تمەن) ٢٦ هەزار و ١٨٠ تمەن USD / IRR     یەک دۆلاری ئەمریکی ١١٠ روبڵی رووسی