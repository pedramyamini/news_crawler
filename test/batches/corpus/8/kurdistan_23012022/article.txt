رێباز زبێر، هاونیشتمانییەکی سۆرانە و دوو کاژێر لە نۆرەی وەرگرتنی بەنزیندا وەستاوە، هێشتا کاژێرێکی دیکەی پێویستە تاوەکو دەگاتە بەردەم بەنزینخانەکە، پلەکانی گەرماش چوار پلەی ژێر سفری سیلیزین و دەیان شۆفێری دیکە لە نۆرەی وەرگرتنی بەنزیندان. رێباز قسەی بۆ رووداو کرد و ئاماژەی بەوە کرد، "وێڕای نۆرەی زۆر و سارد و سەرما زۆر جار دەگەیتە بەر پەمپی بەنزین و دەڵێن نەماوە، ئاخر ئێمە تاوەکو کەی بەو رەزالەتە بەنزین پەیدابکەین. "  ئەو شۆفێرە باس لەوەش دەکات، لە بەنزینخانە ناحکومییەکان بەنزینی دیکە هەن بە نرخی جیاواز، بەڵام "کوالێتییان باش نییە" و خۆی بەنزینی بە ٩٠٠ دینار تێکردووە، بەڵام ئۆتۆمبێلەکەی لەکارکەوتووە.   هەفتانە ٧٢ هەزار لیتر بەنزینی حکومی دەگاتە سۆران، لە کاتێکدا دەڤەرەکە زیاتر لە ١٥٠ هەزار ئۆتۆمبێلی لێیە.  رەشید مستەفا، ئەنجوومەنی بەنزینخانەکان دەڵێت، "ئێمە کە ئەنجوومەنی بەنزینخانەکانین چەندین جار بەدواداچوونمان کردووە و لە هەولێرەوە بەشمان کەم دەدەن، بۆ نموونە لە ٢٠ تانکەر، تانکەرێک یان دووانی دەنێرنە سۆران. "  تاوەکو ئێستا سنورەکە بنکە و فەرمانگەیێکی وەزارەتی سامانە سرووشتییەکانی لێ نییە. ئەو بڕە بەنزینەی بۆ سنوورەکە دەنێردرێت، راستەوخۆ لە هەولێرەوە بەش و کاتی ناردنی دیاریدەکرێت.   بەشێکی زۆری لە شۆفێران لە نرخ و کوالێتیی بەنزینی حکومی رازین، یەکەی کارگێڕیی ئیدارەی سۆران نیازی وایە لەم چەند رۆژەدا بەشە بەنزینی سنوورەکە زیاد بکات و نۆرە لە بەنزینخانەکان کەم ببێتەوە.