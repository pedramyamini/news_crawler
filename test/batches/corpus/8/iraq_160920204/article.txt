لەبارەی خاڵە ناکۆکەکان یونادم یوسف کەننا، ئەندامی لیژنەی هەموارکردنەوەی دەستوور لە پەرلەمانی عێراق گوتی "یەکەم: سرووشتی سیستەمی وڵاتە، ئایا سەرۆکایەتی یاخود پەرلەمانی یان تێکەڵ بێت، هاووڵاتییان پێیانوایە بە گۆڕینی سیستەم بۆ سەرۆکایەتی دۆخی عێراق چاک دەکرێت، لەکاتێکدا باشبوونی دۆخی عێراق پێویستی بە سازشکردنی دەستکەوتەکانە. ناکۆکیی دووەم: لەسەر دەسەڵاتی نێوان دەسەڵاتەکانە و دابەشکردنی سامانەکانی نێوان هەرێمی کوردستان و ناوەندە، لەگەڵ راڤەکردنی دەستوور و گفتوگۆکردن لەبارەی ئەوەی ئەم دەسەڵاتانە پسپۆڕی فیدراڵییە یاخود هەرێم، یان هاوبەشن؟ "  بە گوتەی کەننا کێشەی سێیەم "لەبارەی پێکهێنانی حکومەتە، ئایا لەلایەن فراکسیۆنی براوەی هەڵبژاردن دەبێت یاخود گەورەترین فراکسیۆنی پەرلەمانی".  ئەو ئەندامەی لیژنەی هەموارکردنەوەی دەستوور لە پەرلەمانی عێراق راشیگەیاند، لیژنەکەیان دەسەڵاتی بڕیاری یەکلاییکەرەوەی نییە لەسەر ئەم خاڵانە و خاڵەکانی دیکەش، بەڵکو راپۆرت بەرزدەکاتەوە و دەکرێت پەرلەمان بە دەنگدان ئەوە یەکلایی بکاتەوە.  لەژێر گوشاری خۆپێشاندەران لە تشرینی یەکەمی ٢٠١٩، پەرلەمانی عێراق بڕیاریدا بە پێکهێنانی لیژنەی هەموارکردنی دەستووری عێراق، دەبوو لیژنەکە لە ماوەی چوار مانگدا راسپاردەکانی پێشکەش بە سەرۆکایەتیی پەرلەمان بکات، لەگەڵ تەواوبوونی وادەکە، بەڵام تاوەکو ئێستا لیژنەکە هیچ راسپاردەیەکی بەرزنەکردووەتەوە.