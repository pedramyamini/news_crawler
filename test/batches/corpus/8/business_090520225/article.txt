رۆژی دووشەممە ٠٩ - ٠٥ - ٢٠٢٢ عەلا جبووری، وەزیری بازرگانیی عێراق لە راگەیێندراوێکدا تەرخانکردنی ٥٠٠ ملیار دیناری وەک شایستەداراییەکانی جووتیاران بۆ وەرزی ئەمساڵی بە بازاڕکردنی گەنم راگەیاند و گوتی: "ئەو بڕە پارەیە دەبێتە هۆی سەرخستنی وەرزیی بە بازاڕکردن و زیادکردنی میکانزمەکانی بەردەوامی بە بازاڕکردن لە بەغدا و ژمارەیەک پارێزگادا".  جبووری روونیکردەوە، ئەم وەرزەی بەبازاڕکردن سەرکەوتنی گەورەی بەخۆە بینیوە لە رێگەیەوە جووتیاران بڕێکی زۆر دانەوێڵە رادەست دەکەن، کە رۆژانە گەیشتووەتە زیاتر لە ٥٠ تۆن.  پێشتر وەزارەتی بازرگانیی عێراق رایگەیاند، لە سەرەتای ئەو مانگەوە تائێستا بڕی دانەوێڵەی رادەستکراو لەلایەن جووتیارانەوە، گەیشتووەتە زیاتر لە ٤٠٠ هەزار تۆن، بڕەکەش بەردەوام زیاد دەکات، ئەویش بە هۆی کردنەوەی ناوەندی نوێی وەرگرتن لە بەغدا و ئەنبار و سەلاحەددین.  محەممەد حەنون، بەڕێوەبەری گشتیی کۆمپانیای گشتیی بازرگانیی دانەوێڵەش راگەیاند،  هەر جووتیارێک زووتر بەرهەمەکەی رادەست بکات، ئەوا پارەکەی زووتر  پێدەدرێت، کە لە هەفتەیەک تێناپەڕێت.