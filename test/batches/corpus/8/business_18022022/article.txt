نرخی نەوتی برێنت ئەمڕۆ هەینی ١٨ - ٠٢ - ٢٠٢٢ کەمێک دابەزی و هەر بەرمیلێک بە ٩٢ دۆلار و ٤١ سەنت مامەڵەی پێوەکرا. هەروەها نرخی نەوتی سووکی تەکساسی ئەمریکاش کەمێک دابەزینی بەخۆوە بینیوە و بەرمیلێک بە ٩١ دۆلار و ٦ سەنت مامەڵەی پێوەکرا.  کلاودیۆ گالیمبێرتی، جێگری سەرۆکی کۆمپانیای راوێژکاری ریستارد ئێنێرجی دەڵێت، "هەواڵە ئەرێنییەکان لەسەر نزیکبوونەوەی ئێران و رۆژئاوا لەسەر زیندووکردنەوەی رێککەوتنی ئەتۆمی ئێران بووەتە هۆکار بۆ ئەوەی بازرگانان چاوەڕوانی گەڕانەوەی نەوتی ئێران بۆ بازاڕەکانی جیهان بکەن".  وەزیری دەرەوەی فەرەنسا ئاماژە بەوە دەکات، ئێران و وڵاتانی زلهێز تەنیا چەند رۆژێک کاتیان ماوە بۆ ئەوەی بگەنە رێککەوتنی کۆتایی جەختی لەوە کردەوە کە لەسەر تارانە کە بڕیاری دروست لەو بارەیەوە بدات.  هاوکات لەگەڵ نزیکبوونەوەی لە رێککەوتنی ئەتۆمی ئێران، کۆریای باشوور یەکێک لە کڕیارانی نەریتی نەوتی ئێران رایگەیاندووە کە لە ئاستی تەکنیکیدا سەرقاڵی وتووێژە لەگەڵ لایەنی ئێرانی بۆ دەستپێکردنەوەی هاوردەکردنی نەوت لەو وڵاتە و ئازادکردنی پارە بلۆکەکراوەکانی ئێران.  یوراسیا گرووپ کە کۆمپانیایەکی راوێژکارییە رایگەیاندووە، ئێران ئەمجارە زووتر لە کاتی رێککەوتنی ساڵی ٢٠١٥ دەتوانێت بگەڕێتەوە بۆ بازاڕی نەوت.  ئەو گرووپە راوێژکارییە دەڵێت، ئێران دەتوانێت لە ماوەی ١ تاوەکو ١ مانگدا هەناردەکردنی نەوتی خۆی چ لە رێگەی قاچاخ بێت یان لە رێگەی یاسایی بە کەڵکوەرگرتن لە کۆگاکانی نەوتی خۆی لە ناو دەریا و لە وڵاتی چین دەستپێبکاتەوە.  نرخی دۆلار بەرامبەر دراوە جیهانییەکان تاڕاددەیەک جێگیرە و بەم شێوەیە:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٣٦ EUR / USD  پاوەند - دۆلار ١.٣٦٠ GBP / USD  دۆلار - یەن ١١٥.١٧٠ USD / JPY  دۆلار - لیرە ١٣.٥٥ USD / TRY  یەک دۆلار - ریاڵ (تمەن) ٢٦ هەزار و ٢٠٠ تمەن USD / IRR  نرخی زێڕ کەمێک بەرزبووەتەوە  نرخی زێڕیش کەمێک بەرزبوونەوەی بەخۆوە بینیوە و ئێستا هەر ئۆنسەیەک زێڕ بە ١٨٩٠ دۆلار مامەڵەی پێوەدەکرێت، هەروەها هەر ئۆنسەیەک زیویش بە ٢٣ دۆلار و ٧٦ سەنت مامەڵەی پێوەدەکرێت.