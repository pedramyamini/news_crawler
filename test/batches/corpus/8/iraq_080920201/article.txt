لەدوای شەڕی ٢٠٠٣ی عێراقیشەوە، راوەستانی پرۆژەکە درێژەی کێشا، هەرچەندە لە ساڵی ٢٠١٣ بڕیاربوو دەست بە دروستکردنی بکرێت، بەڵام هێرشەکانی داعش لە ساڵی ٢٠١٤ جارێکی دیکە تەواوکردنی مزگەوتەکەی دواخست.  ئێستا دوای ٢٠ ساڵ لە دانانی نەخشەکە، مزگەوتەکە کە ناوی بۆ مزگەوتی گەورەی موسڵ گۆڕدراوە، دەست بە دروستکردنی کراوەتەوە.  عەبدولڕەحمان ئەحمەد، سەرپەرشتیاری پرۆژەکە دەڵێت "کارەکان دەستیانپێکردووەتەوە، ئێستا ئێمە گەیشتووینەتە قۆناخی دانانی پایەکان و دروستکردنی هۆڵی بۆنەکان. هەروەها ئێستا کار لەسەر تەواوکردنی سەقفی نهۆمی یەکەمی شوێنی نوێژکردن دەکەین؛ هەروەها لە لایەکی دیکەشەوە کار لەسەر دروستکردنی خانووی ئیمام دەکرێت و شوێنی کارمەندانی خزمەتگوزاریی مزگەوتەکە دروستدەکرێت".  دیوانی وەقفی سونی تێچووی پرۆژەکەی گرتووەتە ئەستۆ و کۆمپانیای جادیکسی ژاپۆنیش جێبەجێی دەکات؛ بودجەی پرۆژەکەش بە ٢٠ ملیۆن دۆلار دەخەمڵێنرێت.  کۆمپانیا ژاپۆنییەکە دەڵێت، لە دروستکردنی مزگەوتەکەدا تەکنەلۆژیای نوێ بەکاردەهێنن و بە رووناکی هەموو وشەکانی بانگدان لەکاتی بانگدان لە ئاسمانی مزگەوتەکەدا دەردەکەون.  مزگەوتەکە لەسەر رووبەری ٧٥ هەزار مەتر چوارگۆشە دروستدەکرێت، کە ٣٠ هەزار مەتری تەنیا بۆ باڵەخانە دابینکراوە؛ هەروەها لە یەک کاتدا پێنج هەزار کەس دەتوانن لەو مزگەوتەدا نوێژ بکەن.  مەروان یونس، جێگری بەڕێوەبەری کۆمپانیای جادیکس دەڵێت "بەرزیی گومەزی ناوەندی مزگەوتەکە ٦٤ مەتر دەبێت، ئەمەش دەکاتە بەرزترین گومەز لە هەموو عێراقدا، هەروەها دوو منارەی بەرزی بۆ دروستدەکرێت کە لە هەموو موسڵەوە دەبینرێت، کە بەرزیی هەریەکەیان ٦٨ مەتر دەبێت و ئەوانیش دەبنە بەرزترین منارە لە عێراقدا، موسڵ شایستەی شتێکی دەگمەنی لەم شێوەیە".  دروستکردنی ئەم مزگەوتە کە بەسەر رووباری دیجلەدا دەڕوانێت لەکاتێکدایە کە شاری موسڵ تاوەکو ئێستا وەکو شارێکی وێرانە ئەژماردەکرێت و خەڵکی شارەکەش هێشتا چاوەڕێن خانووەکانیان بۆ بنیاتبنێنەوە یان قەرەبوو بکرێنەوە.