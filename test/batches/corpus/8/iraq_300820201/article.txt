ڤیان سەبری، ئەمڕۆ یەکشەممە ٣٠ - ٨ - ٢٠٢٠ بە تۆڕی میدیایی رووداوی راگەیاند "دەستووری عێراق لە دەستووری هەموو وڵاتانی رۆژهەڵاتی ناوەڕاست پێشکەوتووترە، بەڵام زۆربەی ماددەکانی کە تایبەتن بە پەیوەندییەکانی حکومەتی فیدراڵ و حکومەتی هەرێمی کوردستان، پەیوەستن بە دەرکردنی یاسا لەلایەن پەرلەمانی عێراقەوە. لەگەڵ ئەوەش، کێشەی سەرەکی لە دەستووردا نییە، بەڵکو لە نەبوونی ویستی سیاسییە بۆ جێبەجێکردنی بڕگەکانی، وەکو ماددەی ١٤٠ کە دەقەکەی روونە، یان دەرکردنی یاسای تایبەت بە نەوت و گاز".  ئەو ئەندامەی لیژنەی هەموارکردنی دەستووری فیدراڵی لە پەرلەمانی عێراق راشیگەیاند، "لیژنەی پەرلەمان بۆ هەموارکردنی دەستوور کە لە ٢٨ی ئۆکتۆبەری ٢٠١٩ پێکهێندرا، هەموو دەستووری خوێندووەتەوە، بەڵام خۆپێشاندانەکان و پەتای کۆرۆنا رێگربوون لە کارەکانی، بۆیە هەرچەندە لیژنەکەمان کارەکانی تەواوکردووە و زۆربەی ماددە جێناکۆکەکانمان هەموارکردووە، بەڵام زۆرترین ناکۆکی لە بەشی سێیەم و لە ماددەی ٤٧ تایبەت بە دەسەڵاتە فیدراڵییەکان سەریانهەڵدا".  ڤیان سەبری ئاشکراشیکرد "شێوازی پەسندکردن لە لیژنەکەمان بە رێککەوتنە نەک دەنگی زۆرینەی ئەندامان، سەرەڕای ئەوەش، لیژنەکەمان لە وادەی دەستووریی دیاریکراو بۆ کارەکانی لایداوە، کە بەپێی ماددەی ١٤٢ ـی دەستوور دەبوایە لە چوار مانگدا کۆتایی پێ بهێنایە".  ئەمە لەکاتێکدایە جینین پلاسخارت، نوێنەری تایبەتی سکرتێری گشتیی رێکخراوی نەتەوە یەکگرتووەکان لە عێراق لە کۆبوونەوەی ئەنجوومەنی ئاسایشی نێودەوڵەتیدا رایگەیاند "سەبارەت بە پەیوەندییەکانی نێوان بەغدا و هەولێر، دانوستاندنی بونیادنەر تاکە رێگەیە پەنای بۆ ببرێت. دەستووری عێراق لە ساڵی ٢٠٠٥ لەژێر گوشارێکی زۆری کاتدا داڕێژرا، بەڵام پاش ١٥ ساڵ، هێشتا ئەو کەموکوڕییە مشتومڕی لەنێوان حکومەتی فیدراڵ و حکومەتی هەرێمی کوردستان دروستکردووە، هێشتا رێکنەکەوتوون لەسەر بەهێزکردنی سیستەمی فیدراڵی، هێشتا رێکنەکەوتوون لەسەر دابەشکردنی سامانی سرووشتی و ناوچە جێناکۆکەکان، هێشتا ئەو یاسایانەی کە مافەکان و ئەرکەکان لەنێوان بەغدا و هەولێر بەڕوونی دیاریدەکەن، دەرنەکراون".