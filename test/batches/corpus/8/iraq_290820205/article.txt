ریاز حەلفی، بەڕێوەبەری گشتیی تەندروستی گشتی لە وەزارەتی تەندروستی عێراق ئەمڕۆ شەممە لە لێدوانێکی رۆژنامەڤانییدا رایگەیاند، "باشترین چارە بۆ شکستپێهێنانی ڤایرۆسی کۆرۆنا پابەندبوونی هاووڵاتیانە بە بەستنی دەمامک و رێکارەکانی خۆپارێزی، چونکە زیادبوونی ژمارەی تووشبووان لە ماوەی رابردوودا بەڵگەی بەهێزی ڤایرۆسەکە و خێرایی تەشەنەکردنییەتی".  ریاز حەلفی راشیگەیاند، سیستمی تەندروستی لە عێراق باشە و هەرچەندە ژمارەی تووشبووان زیاتر دەبێ، ژمارەی چاکبووانیش زیاد دەبێ. لە کاتێکدا رێژەی مردن بە ڤایرۆسی کۆرۆنا لە عێراق بۆ ٣ % دابەزیوە، بەڵام تەواو شکستپێهێنانی ڤایرۆسی کۆرۆنا تەنیا بە بوونی پێکوتە دەبێ یان بە دروستبوونی بەرگریی بەکۆمەڵ، واتا تووشبوونی هەمووان بە کۆرۆنا و ئەوەش ئەستەمە.  بەڕێوەبەری گشتیی تەندروستی لە عێراق ئاشکراشیکرد، عێراق لە وەرزی بڵاوبوونەوەی ئەنفلۆنزا و لەگەڵ هاتنی وەرزەکانی پاییز و زستاندا رووبەڕووی هێرشێکی نوێی ڤایرۆسی کۆرۆنا دەبێتەوە، ئەوەش دەبێتەهۆی زیادبوونی ژمارەی تووشبووان بە ئەنفلۆنزا، لەگەڵ شەپۆلی نوێی بڵاوبوونەوەی کۆرۆنا.  بەپێی وەزارەتی تەندروستیی عێراق، لە ٢٤ کاژێری رابردوودا ٣٨٣٤ کەسی دیکە لە عێراق تووشی کۆرۆنا بوون، کە ٣٦٢ تووشبوویان لە هەرێمی کوردستان تۆمارکراون، ٤١٤٦ تووشبووی دیکەش چاکبوونەوە و ٧٧ تووشبووش گیانیان لەدەستداوە.  تاوەکو ئێستا ٢٢٧ هەزار و ٤٤٦ کەس لە عێراق و هەرێمی کوردستان تووشی کۆرۆنا بوون، ١٦٩ هەزار و ٢٠ لەو تووشبووانە چاکبوونەتەوە، ٦ هەزار و ٨٩١ تووشبووی دیکەش گیانیان لەدەستداوە.