فارس کۆچەر، جووتیارە و بە رووداوی گوت، "گوتمان بەڵکو ئەمساڵ باشتر بێت، تاوەکو نەورۆز بێهیوا نەبووین، چونکە هەندێک باران هات و دەخڵ و دانەکە شین بوو، دوای نەورۆز ئیدی باران نەهات. ئەم گوڵە گەنمە وشکە و تەنانەت ئاژەڵیش نایخوات، ئێمە بەهیوا بووین کە بەرهەمەکەمان بدوورینەوە و بنەتۆیەکە هەڵگرینەوە، بەڵام دیارە خوا ئەوەی نەویستووە. "  لە سنووری پارێزگای دهۆک ٨٠٥ هەزار دۆنم زەوی بە گەنم داچێنراوە، ٣٠٠ هەزار دۆنم زەوییان بە کەڵکی دوورینەوە نایەت. بە گوێرەی ئاماری بەڕێوەبەرایەتیی کشتوکاڵی دهۆک، ئەو گەنمانەشی کە دەدوورێنەوە، لاوازن.  ئەحمەد جەمیل، بەڕێوەبەری کشتوکاڵی دهۆک دەڵێت، "بەپێی ئەو راپۆرتەی ئەمڕۆ گەیشتووەتە دەستمان، لە سنووری سێمێل لەوانەیە هیچ نەدوورێتەوە، ئەو زۆنەی کە دەکەوێتە نێوان بەردەڕەش و کەڵەک، ئەویش نادوورێتەوە، ئەوەش دەبێتە ٣٧ % رووبەری ئەو زەوییانەی کە بە گەنم داچێنراون، لەوانەیە ٣٠٠ هەزار دۆنم زەوی ئەمساڵ دروێنە نەکرێن، تاوەکو ئەمڕۆ ئەوە پێشبینیمانە، ئەگەری زیاتریشی هەیە. "  لە ساڵانی رابردوودا لەنێوان ٣٥٠ هەزار تاوەکو ٤٥٠ هەزار تۆن گەنم لە سایلۆکانی پارێزگای دهۆک وەردەگیرا، هەندێکیش لە بازاڕ کڕین و فرۆشتنی پێوە دەکرا، بەڵام ئەمساڵ تاوەکو ئێستا دیار نییە کە بڕی گەنم چەندە، چونکە بە گشتی بەرهەمی ئەمساڵ لاوازە و بەشێکی زۆریان دروێنە ناکرێن.