لەم نێوەندەدا پرسیاری سەرەکی ئەوەیە کە ئایا حکومەتی هەرێمی کوردستان بەم نرخانەی ئێستای نەوت توانای دابینکردنی مووچەی مووچەخۆرانی هەیە یان نرخی نەوتی برێنت لە چ ئاستێکدابێت دەتوانێ تەواوی مووچەی مووچەخۆرانی هەر پێ دابین دەکرێت.  سەرەتا سەرچاوەکانی داهاتی هەرێمی کوردستان و خەرجییەکانی دەخەینەڕوو. پاشان سیناریۆکان تاوتوێ دەکەین کە رەوشی دارایی حکومەتی هەرێمی کوردستان چی بەسەردێت ئەگەر مانگانە ٢٠٠ ملیار دینار لەلایەن حکومەتی عێراقەوە بدرێتە هەرێمی کوردستان یان ئەو بڕە پارەیە نەیێت.  داهاتەکانی حکومەتی هەرێمی کوردستان:  قەبارەی هەناردەکاری نەوتی هەرێمی کوردستان تێکڕا نزیکەی ٤٢٠ هەزار بەرمیل نەوتە و، نرخی نەوتی هەرێمی کوردستان بە نزیکەی ١٠ دۆلار کەمتر لە نرخی نەوتی برێنت دەفرۆشرێت. تێکڕای نرخی نەوتی برێنت لە دوو مانگی سەرەتای ئەمساڵ دا نزیکەی ٩٢ دۆلار بووەو نەوتی هەرێمی کوردستان ئێستا لانیکەم بە ٨٢ دۆلار لە بازاڕە جیهانییەکان دا دەفرۆشرێت.   بەوشێوەیە داهاتی حکومەتی هەرێمی کوردستان لە فرۆشتنی نەوت دەکاتە نزیکەی ١ ملیار دۆلار. تێچووی بەرهەمهێنان، گواستنەوە و بەبازاڕکردنی نەوتی هەرێمی کوردستان ساڵانە و مانگانە گۆڕانکاری بەسەردا دێت. لە ٢٠٢١ دا بەپێی راپۆرتەکانی کۆمپانیای دیلۆیت، ٥٨ % ی کۆی داهاتی نەوتی هەرێمی کوردستان بۆ خەرجییەکان چوون و داهاتی پووختە ٤٢ % بووە.   ئەگەر ئەو رێژەیە لە ساڵی ٢٠٢٢ دا بەکاربێنین.  بەوپێیە لە ١ ملیار دۆلار داهاتی نەوت، ٤٢٠ ملیۆن دۆلاری وەک داهاتی پووختە دەمێنێتەوە بۆ حکومەتی هەرێمی کوردستان.  تێکڕای داهاتی مانگانەی حکومەتی هەرێمی کوردستان لە ٢٠٢١ دا ١٩٥ ملیۆن دۆلار بووە و، ئەو رێژەیە بۆ ساڵی ٢٠٢٢ وەک خۆی دەمێنێتەوە. هەرچەندە داهاتی ناوخۆ مانگانە کەم و زیاد دەکات و، ئێستا بەپێی لێدوانی هەندێک لە ئەندامانی پەرلەمانی کوردستان داهاتی هەندێ لە پارێزگاکان نەگەڕاوەتەوە خەزێنە و رەخنەی تووند لە ناڕوونی داهاتی ناوخۆ دەگرن بەتایبەتی کە ئێستا باجێکی زۆریش وەردەگیرێت، یان داهاتی گومرک کەمبووەتەوە، بەڵام لە هەموو دۆخێکدا لە ئاستی ساڵانە پێشبینی دەکرێت تێکڕای داهاتی ناوخۆ جێگیربێت و لە ٢٠٢٢ دا زۆر جیاواز نەبێت لە ٢٠٢١ دا. لەبەرئەوەی حکومەت هەرێمی کوردستان لە سەرەتای ٢٠٢١ دا کۆمەڵێک سیاسەتی جێبەجێکرد بۆ زیادکردنی داهاتی ناوخۆ کە لە ٢٠٢٢ دا گۆڕانکاری کەمیان بەسەردا هاتووە.  هاوپەیمانان مانگانە نزیکەی ١٧ ملیۆن دۆلار وەک یارمەتی دەدەنە حکومەتی هەرێمی کوردستان بۆ دابینکردنی پێداویستییەکانی هێزەکانی پێشمەرگە.  خەرجییەکانی حکومەتی هەرێمی کوردستان:  خەرجی حکومەتی هەرێمی کوردستان بۆ دابینکردنی مووچە مانگانە ٦١٧ ملیۆن دۆلارە.  ٢. خەرجی بەکارخستنی حکومەت  حکومەتی هەرێمی کوردستان مانگانە ٦٠ ملیۆن دۆلاری پێویستە بۆ بەکارخستنی وەزارەت و داوودەزگاکانی.   حکومەتی هەرێمی کوردستان بەپێی ئەو بڕیارەی کە داویەتی لە کابینەی ئێستادا، مانگانە ٢٥ ملیۆن دۆلار تەرخان دەکات بۆ پارەدارکردنی پڕۆژەکانی حکومەت، ئەمەش بەشی هەموو پڕۆژەکان و قەرزی کاری کۆمپانیاکان لای حکومەت ناکات.   کۆی خەرجییەکان بەوشێوەیەش نزیکەی ٧٠٢ ملیۆن دۆلارە.  کۆی داهاتەکانی حکومەتی هەرێمی کوردستان بەبێ ٢٠٠ ملیار دیناری حکومەتی عێراق دەکاتە ٦٣٢ ملیۆن دۆلار.  کۆی داهاتەکانی حکومەتی هەرێمی کوردستان ئەگەر بەغدا ٢٠٠ ملیار دینار (١٣٥ ملیۆن دۆلار)ی مانگانە بنێرێت دەکاتە ٧٦٧ ملیۆن دۆلار.  بە لێکدانەوەو خەمڵاندنەکانی سەرەوە ئەگەر حکومەتی هەرێمی کوردستان لەم هەلومەرجەی ئێستا و گریمان نرخی نەوت لانیکەم لەم ئاستەی ئێستادا بەردەوامبێت، دەبێ بتوانێ کۆی مووچەی مووچەخۆران دابین کات، بەڵام رووبەرووی کورتهێنانی ٧٠ ملیۆن دۆلار دەبێتەوە بەتایبەتی لە بودجەی بەکارخستنی حکومەت و دابینکردنی بودجەی پرۆژەکانی وەبەرهێنان.   هەرچەندە لەم مانگەدا نرخەکانی نەوتی برێنت بەراورد بە تێکڕای نرخەکان لە مانگی ١ و ٢ی ئەمساڵ زیاتر بەرزبووەتەوە و، ئەگەر بەم شێوەیە بەردەوامبێ، دەتوانێ کورتهێنانە ٧٠ ملیۆن دۆلارییەکەش نەهێڵێت.  ئەگەر حکومەتی عێراق بەردەوامبێ لە ناردنی ١٣٥ ملیۆن دۆلاری مانگانە، ئەوا داهاتەکان دەبنە ٧٦٧ ملیۆن دۆلار و خەرجییەکانیش ٧٠٢ ملیۆن دۆلارن، بەوپێیەش هیچ کورتهێنانێک لە بودجەی هەرێمی کوردستان روونادات، جگە لەوەی مووچەی بە تەواوی پێ دابیندەکرێت و حکومەتیش بەکاردەخات و دەتوانێ مانگانە ٦٥ ملیۆن دۆلار زیادەی بودجەکەی تەرخان بکات بۆ زیادکردنی بودجەی وەبەرهێنان لە ٢٥ ملیۆن دۆلارەوە بۆ ٩٠ ملیۆن دۆلار.