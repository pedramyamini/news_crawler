دابەزینی بەهای دۆلار یەکێکە لە هۆکارەکانی بەرزبوونەوەی نرخی نەوت بەوپێیەی کڕینی نەوت بۆ وڵاتانی بەکارهێنەر هەرزانتر دەکات.  شرۆڤەکاران پێیانوایە کۆنترۆڵی بازاڕی نەوت لەلایەن هاوپەیمانیی ئۆپێک پڵەس یەکێکی دیکەیە لە هۆکارەکانی بەرزبوونەوەی نرخەکان. بانکی ANZ ی ئۆسترالی نیوزلاندی لەو بارەیەوە رایگەیاند، "بازاڕی نەوت هێشتا بەرژەوەندە لە رێککەوتنی ئەندامانی ئۆپێک پڵەس بەوپێیەی کە خستنەڕووی نەوتیان لە بازاڕدا سنوورداکردووە. هەروەها ئاڵۆزییەکانی پەیوەست بە رووسیا و ئۆکراینا و کازاخستانیش لەلایەکی دیکەوە، هۆکارە بۆ ئەوەی نرخەکانی نەوت لە ئاستێکی بەرزدا مامەڵەیان پێوەدەکرێت. "  کرێک ئەرلەم، شرۆڤەکاری سەر بە کۆمپانیای راوێژکاری ئواندا سەبارەت بە نرخەکانی نەوت رایگەیاند، "هەرچەندە خواست بۆ بەکارهێنانی نەوت بەردەوامە لە بەرزبوونەوە، بەڵام خستنەڕووی تەنیا ٤٠٠ هەزار بەرمیل نەوتی زیاتر لەلایەن ئۆپێک پڵەسەوە بووەتە هۆکار بۆ ئەوەی بازاڕی نەوت تووند بێت و داواکاریش بۆ کڕینی نەوت زیاتر بێت. "  ئەمڕۆ هەروەها کۆمەڵێک ئاماری پەیوەست بە قەبارەی نەوتی کۆگاکراو لە ئەمریکا بڵاودەبنەوە کە کاریگەری لەسەر بازاڕی نەوت دادەنێت.  بەپێی راپرسییەک، ئەگەری هەیە لە هەفتەی رابردوودا قەبارەی نەوتی کۆگاکراو لە ئەمریکا ٢ ملیۆن بەرمیل کەمیکردبێت.  نرخی دۆلار بەرامبەر بە یۆرۆ کەمێک بەزربووەتەوە و ئێستا هەر یۆرۆیەک بە ١.١٣٣ دۆلار مامەڵەی پێوەدەکرێت.  سەبارەت بە بەهای تمەنیش ئێستا هەر دۆلارێک بە ٢٨ هەزار و ١٥٠ تمەن مامەڵەی پێوەدەکرێت.  بەهای لیرەی تورکیاش گۆڕانکاریی زۆری بەسەردا نەهاتووە و ئێستا هەر دۆلارێک بە ١٣.٨١ لیرە مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار و ٢٥٠ دیناری عێراقی  یۆرۆ - دۆلار ١.١٣٣ EUR / USD  پاوەند - دۆلار ١.٣٥٨ GBP / USD  دۆلار - یەن ١١٥.٣٠٣ USD / JPY  دۆلار - لیرە ١٣.٨١ USD / TRY  یەک دۆلار - ریاڵ (تمەن) ٢٨ هەزار و ١٥٠ تمەن USD / IRR  لە لایەکی دیکەوە لە بازاڕی کاڵاکان، نرخی زێڕ لەگەڵ کردنەوەی بازاڕەکانی جیهان گۆڕانکاریی بەسەردا هات و بە رێژەی ٠.٣٥ % بەرزبووەتەوە. نرخی هەر ئۆنسەیەک زێڕ بە زیاتر لە ١٨٠٥ دۆلار و ٨٣ سەنت مامەڵەی پێوەدەکرێت. هەروەها هەر ئۆنسەیەک زیویش بە ٢٢.٥٢ دۆلار مامەڵەی پێوە دەکرێت.  رۆژی سێشەممە بەهای دۆلار بەراورد بە شەش دراوی سەرەکی دیکە دابەزی و سوودی سەر قەواڵە داراییەکانی ئەمریکا کە بۆ ماوەی ١٠ ساڵ دەخرێنەڕوو دوورکەوتەوە لە بەرزترین ئاستەکانی خۆی لەمساڵدا و لە ١.٨٠٨ % وە دابەزیوە بۆ ١.٧٧٨ %.  بەهای دۆلار و نرخی زێڕ بە پێچەوانەی یەکدی لە بازاڕدا دەگۆڕدرێن و دابەزینی بەهای دۆلار یارمەتیدەر دەبێت بۆ بەرزبوونەوەی نرخی کاڵاکان.  مارگارێت یانگ، شرۆڤەکاری کۆمپانیای راوێژکاری " ئێف ئێکس ستریت" لەو بارەیەوە رایگەیاند، دابەزینی بەهای دۆلار و سوودی سەر قەواڵە داراییەکانی خەزینەی ئەمریکا بوونەتە هۆکار بۆ بەرزبوونەوەی نرخی زێڕ، بەڵام ئەگەری بەرزکردنەوەی سوودی بانکی لەمساڵدا بووەتە هۆکار بۆ ئەوەی بەرزبوونەوەی نرخی زێڕ سنوورداربێت.  نرخی زێڕی عەیار ٢٤ بە ٤٢٦ هەزار دینارە  نرخی زێڕی عەیار ٢٢ بە ٣٩٨ هەزار دینارە  نرخی زێڕی عەیار ٢١ بە ٣٩٠ هەزار دینارە  نرخی زێڕی عەیار ١٨ بە ٣٢٠ هەزار دینارە  وەبەرهێنەرانی زێڕ ئامارەکانی پەیوەست بە ژمارەی هەلەکانی کارکردنیان لە ئەمریکا هەرس کردووە و ئێستا چاوەڕێی ئامارەکانی رێژەی هەڵاوسان لە ئەمریکا دەکەن کە بڕیارە رۆژی چوارشەممە بڵاوبێتەوە. چاوەڕوان دەکرێت رێژەی هەڵاوسان لە ئەمریکا بگاتە بەرزترین ئاستی خۆی و ئەوەش بانکی ناوەندیی ئەمریکا هانبدات کە لە مانگی ٣ی ئەمساڵەوە سوودی بانکی بەرزبکاتەوە. بەرزکردنەوەی سوودی بانکی بە شێوازی ئۆتۆماتیک نرخی زێڕ دادەبەزێنێت.