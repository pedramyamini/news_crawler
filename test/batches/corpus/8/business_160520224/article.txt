مەکدۆناڵدس، گەورە کۆمپانیای ئەمریکیی بواری خواردنی خێرا رۆژی دووشەممە ١٦ - ٠٥ - ٢٠٢٢ لە راگەیێندراوێکدا رایگەیاند: "ئەو قەیرانە مرۆییەی بەهۆی جەنگەوە لە ئۆکراینا دروستبووە و، ئەو ژینگە پڕ ناکۆکییە چاوەڕواننەکراوە وای لە مەکدۆنالدس کرد بگاتە ئەو بڕوایەی بەردەوامبوون لە خاوەندارێتیی بزنسەکەی لە رووسیا چیدیکە قەبوڵنەکرێت و لەگەڵ بەهاکانی مەکدۆناڵدس ناگونجێت".  مەکدۆناڵدس راشیگەیاند، بەنیازە تەواوی چێشتخانەکانی مەکدۆناڵد بە کڕیارێکی رووسی بفرۆشێت.  مەکدۆناڵدس یەکێکە لە کۆمپانیا بیانییەکان کە دوای دەستپێکی هێرشی رووسیا بۆ سەر ئۆکراینا، کارەکانی لە رووسیا راگرت و رایگەیاند، بەهۆی "ئازارچەشتنی وەسفنەکراوی خەڵکانی بێتاوانەوە" تەواوی چێشتخانەکانی لەو وڵاتەدا دادەخات.  کۆمپانیای مەکدۆناڵدس باس لەوەشدەکات، دوای فرۆشتنیان، چێشتخانەکان چیدیکە ناتوانن ناو، لۆگۆ یاخود بڕاندی مەکدۆناڵدس بەکاربێنن.  کۆمپانیای مەکدۆناڵدس لە کانوونی دووەمی ساڵی ١٩٩٠ ـەوە لە رووسیا کاردەکات. کۆمپانیاکە لە رووسیا ٨٥٠ چێشتخانەی هەیە کە ٦٢ هەزار کارمەند کاری تێدا دەکەن. لقەکانی مەکدۆناڵدس لە رووسیا ٩ % ـی قازانجی کۆمپانیاکە پێکدەهێنن.