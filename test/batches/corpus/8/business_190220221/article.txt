حاجی قاسم شاکر، خاوەنی نانەواخانەیەکە و دەڵێت، "دەبێت دەوڵەت رەحمت پێبکات، ئەی ئەو بەرپرس نییە؟ ئێمە تکا لە کێ بکەین، تکا لە بەڕێز مستەفا کازمی دەکەین".   بەپێی راپۆرتی وەزارەتی بازرگانیی عێراق، پێداویستیی ساڵانەی عێراق بۆ گەنم پێنج ملیۆن تۆنە، کەچی ساڵی رابردوو کەمتر لە سێ ملیۆن و ٣٠٠ ھەزار تۆن گەنمی جووتیارانی وەرگرتووە.   بەرزبوونەوەی نرخی ئارد بووەتە هۆی داخستنی بەشێک لە نانەواخانەکان، ئەوانەی کاریش دەکەن دەڵێن، ئەگەر حکومەت چارەسەرێکی بەپەلە بۆ ئەم بەرزبوونەوەی نرخە نەدۆزێتەوە، ئێمەش ناچار دەبین دایبخەین.   کۆبوونەوەی کۆمەڵەی ئاشەوانانی عێراقە، تووڕەن لە حکومەتی عێراق بەوەی گەنمی پێویستییان بۆ دابین ناکات، تا بیکەن بەئارد بۆ بەشەخۆراکی مانگانە، ئەو بڕە گەنمەی پێشیان دەدرێت کواڵیتیێکی خراپی ھەیە و بۆ نانەواخانەکان بەکارنایەت و نانەواخانەکان ناچارن ئارد لە دەرەوەی عێراق ھاوردە بکەن، ئەمەش ھۆکارێکی دیکەی بەرزبوونەوەی نرخی ئاردە.   سالار فاتەکە، جێگری کۆمەڵەی ئاشەوانانی عێراق دەڵێت، "لە پێناو روونکردنەوە دۆخەکە بۆ ھاووڵاتییانی عێراق و ھەرێمی کوردستان کۆبووینەتەوە، کە ئێمە تاوانمان نییە، چونکە گەنم لە سایلۆکانی عێراق نییە، بەپێی یاسا دەبێ خەزین ھەبێت لە کۆگاکانی عێراق و سایلۆکان، بەڵام ئەوان نییانە، تەنها بایی دوو بەشەخۆراک ھەیە لە کوردستان، ھێشتا مانگی کۆتایی ٢٠٢١ دابەش نەکراوە".  عەلی عەبدولڕەحمان، نوێنەری ئاشەوانانی پارێزگاکانی عێراق دەڵێت: "لە ساڵی رابردوو سێ ملیۆن، یان سێ ملیۆن و ٣٠٠ ھەزار تۆن گەنممان پێدرا، ئەمساڵ رەنگە تەنها یەک ملیۆن و نیومان پێبدرێت، داوامان لە وەزارەتی بازرگانی و کۆمپانیای گشتی دانەوێڵە و سەرجەم وەزارەتی بازرگانی کردووە، کەچی دەڵێن پارەی تەواو نییە بۆ ھاوردەکردنی گەنم".  بەپێی ئاماری سەندیکای نانەواخانەکانی بەغدا لە ماوەی سێ مانگی رابردوو لە کەرخ شەش و لە رەسافە هەشت نانەواخانە بەھۆی بەرزبوونەوەی نرخی ئارد داخراون، لە عێراق و ھەرێمی کوردستان ٢٨٥ ئاش ھەن، کە دەتوانن ساڵانە پێنج ملیۆن تۆن گەنم بکەنە ئارد، بەڵام ساڵی ٢٠٢١ کەمتر لە سێ ملیۆن تۆن گەنمیان پێدراوە.