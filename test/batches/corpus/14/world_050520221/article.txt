سوێد و فینلەندا لە ماوەی چەندین ساڵی جەنگی سارد، خۆیان لە بە ئەندامبوون لە ناتۆ بەدوورگرتبوو، بەڵام کۆنترۆڵکردنی کریمیا لەلایەن رووسیاوە لە ساڵی ٢٠١٤، وایکرد هەردوو وڵات بیر لە بە ئەندامبوون لە ناتۆ بکەنەوە و ئێستا بە ئەندامبوونیان لەو هاوپەیمانێتییە ئەگەرێکی نزیکە.  دوای دیدارەکەی لەگەڵ ئەنتۆنی بلینکن، وەزیری دەرەوەی ئەمریکا، ئان لیندێ لە هەڤپەیڤینێکدا لەگەڵ میدیای سویدی گوتی: "ناچمە نێو هیچ وردەکارییەکەوە، بەڵام تەنیا هێندە دەڵێم ئێستا دڵنیایی ئەمریکامان هەیە". ئان هیچ زانیارییەکی لەبارەی چۆنێتی دڵنیاییەکە نەخستەڕوو، گوتیشی، ئەم دڵنیاییە مانای سەلامەتی تەواوەتی نییە؛ ئەو جۆرە دڵنیاییە تەنیا دەبەخشرێتە ئەندامەکانی ناتۆ.  لە درێژەی قسەکانیدا لیندێ گوتی: "ئەمە بە واتای ئەوە دێت، رووسیا دەبێت لەوە دڵنیابێت، کە ئەگەر بیەوێت هەر جوڵەیەکی نەرێنی لە دژی سوێد بکات، وەک چۆن هەڕەشەی ئەوەیان کردووە، ئەوا ئەمریکا رێگە نادات شتێکی لەو جۆرە رووبدات بەبێ هیچ وەڵامدانەوەیەک".  لە دوای کۆبوونەوەکەی نێوان وەزیرانی دەرەوەی هەردوو وڵات، وەزارەتی دەرەوەی ئەمریکا راگەیێندراوێکی بڵاوکردەوە و تێیدا باسی لەوە کردووە، ئەنتۆنی بلینکن جەختی لەسەر پاڵپشتیکردنی ئەمریکا بۆ ناتۆ لە بانگهێشتکردنی ئەندامی نوێ بۆ هاوپەیمانیێتەکە کردووەتەوە.  مانگی رابردوو، پیتەر هەڵتڤیست، وەزیری بەرگریی سوێد رایگەیاند، بەرزکردنەوەی داواکاریی بۆ بە ئەندامبوون لە ناتۆ لەوانەیە چەندین کاردانەوە لە رووسیاوە بە دوای خۆیدا بهێنێت، لەوانەش هێرشی ئەلیکترۆنی بۆ تێکدانی ئاسایشی سوید.  هاوکات مۆسکۆ وڵاتانی رۆژاوئای ئاگادارکردووەتەوە، لە ئەگەری بە ئەندامبوونی سوید و فینلەندا لە هاوپەیمانیێتی ناتۆ، ئەو وڵاتە بنکەی مووشەکی ئەتۆمی و مووشەکی هایپەرسۆنیک لە شاری کالینینگرادی دوورەدەستی رووسیا جێگیر دەکات.  ئێستا چاوەڕێدەکرێت سوێد و فینلەندا بڕیاری کۆتایی خۆیان لەبارەی بەرزکردنەوەی داواکاریی بۆ بە ئەندامبوون لە ناتۆ بدەن. تاوەکو ئێستا یانس ستۆڵتەنبێرگ، سەرۆکی هاوپەیمانیی ناتۆ و ئەنتۆنی بلینکن، وەزیری دەرەوەی ئەمریکا دووان لەو کەسایەتیانەن کە پاڵپشتی خۆیان بۆ هەردوو وڵات لە بە ئەندامبوونیان لە ناتۆ نیشانداوە.