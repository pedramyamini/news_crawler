چەند بەرپرسێکی ئەمریکی بە رۆژنامەی وۆڵ ستریت جۆرناڵی وڵاتەکەیان راگەیاندووە، ئەو مووشەکانەی بەرەبەیانی رۆژی یەکشەممە ١٣ - ٣ - ٢٠٢٢ ئاراستەی هەرێمی کوردستان کران و لە نزیک باڵەخانەی کۆنسوڵخانە نوێکەی ئەمریکا کەوتنە خوارەوە لە ئێرانەوە ئاراستە کراون.   بەرپرسە ئەمریکییەکان دەڵێن، هیچ کام لە مووشەکەکان بەر باڵەخانەی کۆنسوڵخانەکە نەکەوتوون و هیچ کەسێک لە ستافی کۆنسوڵخانەکەش زیانی بەرنەکەوتووە.   ئەو بەرپرسە ئەمریکییانە ئاماژەیان بەوەشکردووە، تاوەکو ئێستا دڵنیا نین ئامانجی سەرەکی هێرشەکە کوێ و چی بووە و لێکۆڵینەوەش لە هێرشەکە تەواو نەبووە.   بەرپرسە ئەمریکییەکان دەڵێن، دەکرێت هێرشە مووشەکییەکە کاردانەوە بووبێت بۆ ئەو هێرشە ئاسمانییەی ئیسرائیل کە رۆژی دووشەممەی رابردوو کردیە سەر ئامانجێکی ئێران لە سووریا و بەو هۆیەوە دوو ئەندامی سوپای پاسداران کوژران.   وەزارەتی دەرەوەی ئەمریکاش راگەیێندراوێکی بڵاوکردەوە و رایگەیاند: "حکومەتی عێراق و حکومەتی هەرێمی کوردستان دەستیان بە لێکۆڵینەوەکانیان کردووە" و ئاماژە بەوەش دەکات کە سەرکۆنەی هێرشەکە دەکەن.  کاژێر ١: ٠٠ی شەوی ١٣ - ٠٣ - ٢٠٢٢ بە چەند مووشەکێک هێرشکرایە سەر هەولێر و بەشێک لە مووشەکەکان بەر چەند ناوچەیەکی نیشتەجێبوون کەوتن، بەوهۆیەوە زیانی دارایی لێکەوتەوە. لەوبارەیەوە پارێزگاری هەولێر بە تۆڕی میدیایی رووداوی گوت، "بەدڵنیاییەوە هێرشەکە تیرۆرستیی بووە و خەڵک دڵنیا دەکەینەوە کە شارەکە ئارامە و ئەنجامدەرانی تاوانەکە ئاشکرا دەکرێن. "