لایەنگرانی ڤالێری پیکریس، بەربژێری لیبراڵی نیمچە راستی فەرەنسا بە جۆش و خرۆشەوە لە هەڵمەتی هەڵبژاردنی سەرۆکایەتیی وڵاتەکەیان لە هۆڵی پارک دێ ئێکسپۆژنس لە نزیک پاریس بەشداری دەکەن. هەرچەندە بەگوێرەی دوایین راپرسییەکان، پارتی ریپەبلیکان، کە خانمێک سەرکردایەتیی دەکات، دەنگێکی زۆر بەدەستناهێنێت، بەڵام ڤالێری ئومێدەوارە لەم رۆژانەی داهاتوودا بۆچوونی دەنگدەران لە بەرژەوەندیی خۆی بگۆڕێت.  ڤالێری پیکریس، بەربژێری پارتی ریپەبلیکان دەڵێت، "یەک هەفتەمان ماوە هەموو کەس بگاتە ئەو ئەنجامەی مەبەستمانە، یەک هەفتەمان ماوە هەموو شت بگۆڕین، یەک هەفتەمان ماوە فەرەنسا سەربخەین".  لە شاری تولوز لە باشووری فەرەنسا، بەربژێرێکی بەهێزتر، کە بە گوێرەی راپرسییەکان، لەدوای ئیمانوێل ماکرۆن و مارێن لۆپێن لە پلەی سێیەم دێت، بانگەشە دەکات. ژان لوک میلینشۆن، سەرکردەی پارتی چەپ بەناوی "فەرەنسا ملکەچ نابێت" هێرشیکردە سەر ئیمانوێل ماکرۆن و بانگەشەکەی بە شوێنێک بۆ دەربڕینی قسەی ناڕاست ناوبرد.  ژان لۆک میلۆنشۆن دەڵێت، "دوێنێ، بانگەشەکەی بەڕێز ماکرۆن بە یاریی ئاگرین دەستیپێکرد، دوایی درۆ ئاگرینەکانی دەستیان پێکرد. ئەو چۆن دەتوانێت بەو جۆرە بیربکاتەوە کە ئێمە بە درۆکانی نازانین".  بەڵام ئیمانوێل ماکرۆن خەمی رکابەرە سەرسەختەکەیەتی کە مارێن لۆپێنی سەرکردەی پارتی راستی بەرەی نیشتمانییە. ماکرۆن لە دوایین بانگەشەیدا داوای لە هەوادارانی کرد دەنگی پێبدەن بۆئەوەی لە مارێن لۆپێن بباتەوە و گەڕی دووەم ببێتەوە سەرۆککۆمار.  بەگوێرەی دوایین راپرسییەکان، ئیمانوێل ماکرۆن و مارێن لۆپێن لە گەڕی دووەمی هەڵبژاردن لە ٢٤ی نیسانی ئەمساڵ رکابەریی یەکدی دەکەن و چاوەڕوان دەکرێت هەڵبژاردنەکە لە بەرژەوەندیی ماکرۆن کۆتایی بێت.