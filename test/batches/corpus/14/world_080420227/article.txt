ڤیکتۆر سەلامانۆڤ گوتی، "ئێمە هێشتا بەرگە دەگرین. دەبێت هیوا بۆ باشتر بخوازین، بەڵام دەکرێت خراپتریش ببێت. "  شاری سێڤرۆدۆنیستک تا دێت چۆڵتر دەبێت. هێڵی شەمەندەفەریش بۆ گواستنەوەی خەڵکی سڤیل بەردەوام کاردەکات. لە بەشێک لە شوێنەکانیش بۆ گواستنەوەی خەڵکی پاس بەکاردەهێندرێن.   شاری باشتانکای باشووری ئۆکراینا، تەنیا ٤٠ کیلۆمەتر بە ئاڕاستەی رۆژهەڵات لە جەنگەوە دوورە. سێرگی دوڤیێنکۆ، هاووڵاتییەکی شارەکەیە کە خەسوو و هاوژینەکەی لە شاری میکۆلایڤەوە گواستووەتەوە.   سێرگی دوڤیێنکۆ گوتی، "گوندەکەمان تۆپباران کرا. خانووەکانمان بەر تۆپباران کەوتن. دواتر لە دارستانەوە تانک دەرکەوتن. من دەمویست شەڕ بکەم، بەڵام نەمتوانی خێزانەکەم لەوێ جێبێڵم. "  بەشێکی دیکەی ئاوارەکانی ئۆکراینا لە شاری خێرسۆنی باشووری وڵاتەکەیانەوە هەڵاتوون کە ئێستا لە ژێر کۆنتڕۆڵی سوپای رووسیا دایە.   بەپێی ئاماری نەتەوە یەکگرتووەکان، لە ٢٤ ـی مانگی شوباتەوە تاوەکو ئێستا، لانیکەم ٧ ملیۆن و ١٠٠ هەزار کەس لە ئۆکراینادا ئاوارە بوون. هاوکات لانیکەم ٤ ملیۆن و ٣٢٠ هەزار کەسیش چوونەتە دەرەوەی ئۆکراینا.