زابارییلۆ گلینا، دانیشتوویەکی بووچایە و دەڵێت، "هەستێکی قورسە، بەڵام باشە کە ئێمە زیندووین. ئێمە دڵنیا دەبینەوە کە چی دیکە هێزەکانی رووسیا لێرە بوونیان نابێت. هیچ جێگایەکمان بۆ دەربازبوون نییە، ئۆتۆمبێلەکانمان وێران بوون. دەمانەوێت سەر لەنوێ خانووەکانمان دروست بکەینەوە، ئەگەر پێشنیازی خانووی دیکەمان پێ بدەن باشە، بەڵام باشتر وایە یارمەتیمان بدەن تاوەکو خانووی خۆمان چاک بکەینەوە. "   سەرەتای مانگی ئادار دوای کشانەوەی هێزەکانی رووسیا لە شاری بووچا و ناوچەکانی باکووری ئوکراینا، دەیان تەرم لەسەر شەقام و کۆڵانەکانی دۆزرانەوە، ئەوەی لەو شوێنە بۆ خەڵک ماوەتەوە سووتان، وێرانی و دۆزینەوەی بەردەوامی تەرمەکانە.   مایخالینا سکۆریک، راوێژکاری سەرۆکشارەوانی بووچا بە رووداوی گوت، "لە بووچا هەزار و ١٨٧ باڵەخانە وێران بوون، زۆربەیان بە تەواوی وێران کراون و بە کەڵکی چاککردنەوە نایەن، هەروەها ئێمە کۆمانکردووتەوە کە بە گشتی تەرمی ٤١٣ کەسمان دۆزیوەتەوە. "   ژنێک دوای ٤٧ ساڵ ژیانی هاوبەش بە مەرگێکی خەمناک هاوژینەکەی لەدەستدا، لودمیلا و هاوژینی کاتێک لە ژێر زەوی خانووەکەیان خۆیان حەشاردابوو کەوتنە گەمارۆی هێزەکانی رووسیا.  لودمیلا کیستکۆڤا، دانیشتوویەکی دیکەی بووچایە و گوتی، "هاوژینەکەم بە تەقەی هێزەکانی رووسیا کە بەسەریانەوە نا گیانیلەدەستدا. ماڵەکە پڕ بوو لە خوێن و رووسیەکان بە منیان گوت، هەر لە ژێرزەوی بمێنمەوە. کاتێک کۆتایی شەو هاتمە سەرەوە تەرمی سووتاوی هاوژینەکەم بینیی و هەندێک جلوبەرگم بەسەر تەرمی هاوژینەکەمدا و گەڕامەوە خوارەوە. ئەوان تانکیان هێنا بوو و ماڵی ئێمە ناوەندی کارەکانی ئەوان بوو و رۆژی دواتر رێگەیاندا من بڕۆم. "     بووچا بەدووری ٢٠ کیلۆمەتر دەکەوێتە باکووری شاری کیێڤی پایتەختی ئۆکرینا، پێش هێرشی رووسیا ژمارەی دانیشتوانەکەی ٥٥ هەزار کەس بووە، لە کاتی هێرشەکانی رووسیا بۆسەر ئەو ناوچەیە دوو شارۆچکە و ١١ گوند وێران کران خەڵکەکەی ئاوارە و دەربەدەر بوون