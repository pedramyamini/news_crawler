د. عەلی دۆڵەمەری، نوێنەری حکومەتی هەرێمی کوردستان لە فەرەنسا دەڵێت، دوای رووداوەکانی ١٦ی ئۆکتۆبەر ئیمانوێل ماکرۆن، "سەرۆکی فەرەنسا توانیی ئابڵووقەی سیاسی و دیپلۆماسی لەسەر هەرێمی کوردستان بشکێنێت، خۆیشی سەردانی هەرێمی کوردستانی کرد و شەرعیەتی بە هەرێمی کوردستان دا، هەمیشەش باسی ئەوەی کردووە کە پێویستمان بە هەرێمێکی کوردستانی بەهێز هەیە لەنێو عێراقێکی یەکگرتوودا، ئەمەش زۆر گرنگە، ئەگەر ماکرۆن بیباتەوە، پێموایە کە پەیوەندییەکان لە بوارەکانی رۆشنبیری و ئابووری بەرەوپێش دەچن، لەبەرئەوەی دەزانن هەرێمی کوردستان پێگەیەکی گرنگە بۆ فەرەنسا بۆئەوەی لەڕێگەیەوە خۆی بخزێنێتە نێو بازاڕی عێراق و رۆژهەڵاتی نێوەڕاستەوە".  لەنێو ١٢ بەربژێردا، تەنها ئەو دوو بەربژێرەی زۆرترین دەنگیان بەدەستهێنا، دەچنە گەڕی دووەمی هەڵبژاردنەکان. بەپێی  راپرسییەکان سەرۆکی پارتی ئەوپەڕی راستڕەوی بەرەی نیشتمانیی فەرەنسا، یەکێکە لە بەهێزترین رکابەرەکانی ئیمانوێل ماکرۆن. تارا بۆتانی مامۆستای زانکۆ لە بەشی ئایتیدا لە فەرەنسا، دایکی دوو منداڵە و مافی دەنگدانی هەیە، پێیوایە ئەو کەسەی دەبێتە سەرۆک دەبێت سیاسەتی نێوخۆی لا گرنگ بێت، بەڵام دەنگدانەکەی لەسەر ئەو بنەمایەدا دەبێت ئەو بەربژێرە چۆن سەیری کورد و کوردستان دەکات.  مارین لوپێن ماوەی ١١ ساڵە سەرۆکی پارتی ئەوپەڕی راستڕەوی بەرەی نیشتمانییە، کە ئێستا ناوی ناوە گردبوونەوەی نیشتمانی. دژی کۆچبەرانە، دوایین راپرسی دەڵێت، ٢٤ % ی دەنگەکان بۆ لوپێنن و ماکرۆن تەنها دوو خاڵ پێش ئەوە، کە ٢٦ % ی دەنگەکانە.  هێشتا ٣٠ % ی فەرەنسییەکان خۆیان یەکلایی نەکردووەتەوە دەنگ بە کام بەربژێر دەدەن. لە هەڵبژاردنەکانی ساڵی ٢٠١٧ شدا لە گەڕی دووەمی هەڵبژاردنەکان مارین لوپێن رکابەری ماکرۆن بوو، بەڵام ماکرۆن لە کۆتاییدا ٦٦ , ١ % ی دەنگەکانی بەدەستهێنا و مارین لوپێن تەنیا ٣٣ , ٩ % ی دەنگەکانی بەدەستهێنا، خەڵکی فەرەنسا لە هەڵبژاردندا بڕیار دەدەن ئەنجامەکە دووبارە ببێتەوە، یان پێچەوانە.