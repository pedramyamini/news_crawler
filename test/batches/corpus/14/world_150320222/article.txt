بەگوێرەی هەواڵێکی ئاژانسی "DPA"ی ئەڵمانی، سوپای ئەو وڵاتە لە چوارچێوەی پرۆگرامی بە سەردەمیکردنی کەرتی سەربازیدا، کە بودجەیەکی ١٠٠ ملیار یۆرۆیی بۆ تەرخانکراوە، دەیەوێت ببێتە خاوەنی فڕۆکەی F - ٣٥ی ئەمریکی.  ئەو فڕۆکە "F - ٣٥ "انەی ئەڵمانیا لە ئەمریکایان دەکڕێت دەبنە جێگرەوەی فڕۆکەی جەنگی تۆڕنادۆ، کە لە ساڵی ١٩٨٠ ـەوە هێزە ئاسمانییەکانی ئەڵمانیا بەکاریدەهێنن و تەنیا فڕۆکەیە، کە توانای هەڵگرتنی بۆمبی ئەتۆمی ئەمریکی هەیە.  ئەڵمانیا پلانی وایە ٣٥ فڕۆکەی جۆری "F - ٣٥ " لە ئەمریکا بکڕێت، بەڵام ئەگەری هەیە کڕینی ئەم فڕۆکانە ببێتە هۆی دروستبوونی کێشە بۆ پڕۆژەی سیستەمی بەرگریی ئاسمانی نەوەی ئایندە (FCAS) کە بڕیارە ئەڵمانیا و فەڕەنسا بەهاوبەشی ئەنجامی بدەن.  جەنگی نێوان رووسیا و ئۆکراینا، وڵاتانی ئەوروپای دووچاری شڵەژان کردووەتەوە و بووەتە هۆی ئەنجامدانی گۆڕانکاریش لە سیاسەتی بەرگریی ئەڵمانیادا.  دوای دەستپێکی جەنگەکەش، ئۆلاف شۆڵتز، راوێژکاری ئەڵمانیا، رایگەیاند بودجەیەکی ١٠٠ ملیار یۆرۆیی بۆ بە سەردەمیکردنی سوپای ئەڵمانیا و بەهێزکردنی کەرتی سەربازی، تەرخان دەکەن.