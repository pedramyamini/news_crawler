رۆژی یەکشەممە ٢٩ی ئایاری ٢٠٢٢ فڕۆکەی توین ئۆتەری سەر بە هێڵی تارا ئێر لە شاری پۆکارای رۆژئاوای نیپاڵەوە بە ئاراستەی شاری جۆمسۆمی باکووری ئەو وڵاتە فڕی.  بڕیاربوو کاژێر ٠٩: ٥٥ خولەکی بەیانی بە کاتی نیپال [٧: ١٠ خوولەکی بەیانی بە کاتی هەولێر] بگاتە شوێنی مەبەست، بەڵام وەکو بەرپرسانی وڵاتەکە باسی لێوە دەکەن، بەهۆی خراپیی کەشوهەواوە، دوای ١٥ خولەک لە هەڵسانی، پەیوەندییان لەگەڵ فڕۆکەکە لەدەستداوە.  سودارشان بارتۆلا، گوتەبێژی هێڵی تارا ئێر رایگەیاند، پرۆسەی گەڕانیان بەدوای فڕۆکەکەدا دەستپێکردووە؛ گوتیشی ١٩ سەرنشین و ٣ تیمی فڕۆکەوانی لەنێو فڕۆکەکەدا بوون. بە گوتەی خۆی، لەنێو سەرنشینەکاندا دوو هاووڵاتیی ئەڵمانی و چوار هاووڵاتیی هیندی هەبوون.  ئەمە جاری یەکەم نییە رووداوی لەو جۆرە روودەدات. یەکێتیی ئەوروپا بەهۆی پرسی سەلامەتییەوە هەموو گەشتەکانی لە نیپاڵەوە قەدەخە کردووە.  لە مانگی ئاداری ساڵی ٢٠١٨ دا فڕۆکەیەکی هێڵی ئەمریکا - بانگلا لەنزیک شاری کاتماندووی نیپاڵ کەوتەخوارەوە و ٥١ کەس گیانیان لەدەستدا.