دانیشتووی ماریوپۆل دەڵێت، "هیچ کەسێک ئێمەی رزگار نەدەکرد. خۆمان زیندوو ماینەوە. هیچمان نەبوو، نە ئاو نە خۆراک نە دەرمان. منداڵی وردمان هەن. خۆتان دەبینن چەندمان لێرەین. "  ئەوانە بەشێکن لەو ١٤٢ هەزار کەسەی کە وەزارەتی بەرگریی رووسیا دەڵێت، لەوەتەی شەڕ هەڵگیرساوە لە ماریوپۆل رزگاری کردوون، بەڵام ئەوانەی ئازۆڤستال دۆخیان زۆر خراپبوو، رووسیا دەیگوت سەربازە گەمارۆدراوەکان وەکو قەڵغانی مرۆیی بەکاریاندەهێنن.   دانیشتوویەکی دیکەی ماریوپۆل گوتی، "بەهۆی ساچمەوە برینداربووم. ١٠ رۆژە چاکبوومەتەوە. یەکەمیان رووخساری بڕیم. ئەوەی دیکەیان شانمی بڕی. "  سوپای رووسیا کۆنتڕۆڵی ماریوپۆلی راگەیاند، بەڵام چارەنووسی هەندێ خەڵکی سڤیل و سەربازی ئۆکراینی بە نادیاری ماوەتەوەتەوە، پووتین لەگەڵ وەزیری بەرگرییەکەی کۆبووەوە، فەرمانی پێکرد خەڵکی سڤیل ئازار نەدەن، بەڵام نەهێڵن "مێشێک" لە ماریوپۆل رابکات.  ڤیلادیمیر پووتین، سەرۆکی رووسیا دەڵێت، "پێویست ناکات بچینە نێو چاڵەکان و لەسەر لەپی دەست بەنێو ژێرزەمینی ناوچە پیشەسازییەکە بسووڕێنەوە. گەمارۆی ناوچە پیشەسازییەکە بدەن بۆ ئەوەی مێشوولەیەک نەتوانێت رابکات. "  پووتین دوا هۆشداری داوەتە سەربازانی ئۆکراینی لە ئازۆڤستال چەکەکانیان دابنێن، میخایلۆ پۆدۆلیاک، راوێژکاری سەرۆکی ئۆکرایناش داوای دانوستاندنێکی تایبەت لە کرێملێن دەکات بۆ دیارکردنی چارەنووسی سەربازە گەمارۆدراوەکانی لە دوایین ناوچەی ژێر کۆنتڕۆڵیان لە ماریوپۆل.