جۆن گاڤێن، ئامادەبووانێکی ئاهەنگەکە دەڵێت، "یەکێتی ئەوروپا واتا یەکگرتنەوە. ئەوروپا موڵکی هەموو کەسێکە بەبێ گوێدان بە باکگراوندی کەسەکە".   ئاڵای ئۆکراینا لەگەڵ ئاڵای یەکێتی ئەوروپا وەک پاڵپشتییەک بۆ ئەو وڵاتە لە باڵەخانەکە بەرزکراوەتەوە، هەروەها لە بۆنەکەدا چەندین ئاهەنگیش بۆ ئۆکراینا ساز دەکرێت.   جێس ئاستا، ئامادەبووانێکی ئاهەنگەکە گوتی، "پێموایە ئەگەر ئەوروپا یەکبگرێت و ئۆکراینا لە پاڵپشتییەکانی دڵنیابکاتەوە، ئەو کات دەتوانین شەڕەکە بوەستێنین. بەو رێگایە دەتوانین پووتین بوەستێنین. لە دروسبوونی یەکێتی ئەوروپا شەڕی کەمبووەوە و ئاشتی و پێشکەوتن گەشەی سەند".  یەکێتی ئەوروپا لە ٢٧ وڵات پێکدێت و هەر یەک لە ٢٧ وڵاتە ئەندامەکە بەشداری ئاهەنگەکەیان کردووە.   ساڵی ١٩٥٠ وڵاتانی ئەوروپا هێشتا لەژێر کاریگەری شەڕدا بوون. رۆبێرت شومەن، وەزیری دەروەی ئەو کاتی فەرەنسا توانی یەکێتییەکی چاوەڕواننەکراو لەنێوان ئەڵمانیا و فەرەنسا لە بواری دارایی و سەربازی دروستبکات. سەرەتا یەکێتییەکی شەش وڵاتی بوو. بەلجیکا، ئەلمانیا، فەرەنسا، ئیتالیا، لوکسمبۆرگ و هۆڵەندا. دواتر ٢١ وڵاتی دیکەش بوون بە ئەندامی ئەو یەکێتییە.  رێککەوتن و یەکێتییەکە هۆکارێکی سەرەکی سەرکەوتن بوو بۆ بەرەنگاربوونەوەی کاریگەرییەکانی شەڕی دووەمی جیهانی. هەروەها پەیوەندییەکانی نێوان وڵاتە ئەوروپییەکانی نێو یەکێتییەکەش بەهێز و کاریگەرتر کرد.