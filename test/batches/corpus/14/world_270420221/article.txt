ئیرینا ئاناتۆلیڤنا، دانیشتوویەکی تۆرێستسکە و دەڵێت، "ئاوی باران کۆدەکەمەوە. قاپەکان بە ئاوی باران دەشۆم. هەر بە ئاوە باران خواردن بۆ سەگەکەم دابیندەکەم. هەر بە ئاوە بارانیش ماڵەکەم دەشۆم. ئایا ئەمە ئاساییە؟ ئەمە سەدەی ٢١؟ سەردەمی رۆیشتن بۆ بۆشایی ئاسمان. لێرە ناتوانین هیچ بکەین، تەنیا ئاشتیمان دەوێت. "  دروستبوونی قەیرانی ئاو لە کاتێکدایە، لە ماوەی چەند هەفتەی رابردوویشدا هاووڵاتییان کێشەی کەمی دەستکەوتنی ماددە خۆراکییەکان، پێداویستە تەندروستییەکان و سووتەمەنیان هەبووە. بەرپرسانی ئۆکراینی، رووسیا بە بۆردوومانکردنی ژێرخانی وڵات و وێرانکردنی تۆمەتبار دەکەن.   ڤاسیل چینچیک، سەرپەرشتیاری کارگێڕیی تۆرێستک باس لەوە دەکات، "دوژمن فێڵبازە و پاراستنی ژێرخانی بەلاوە گرنگ نییە، گرنگی بە خەڵکی سڤیل نادات. ترس و تۆقاندن بڵاودەکاتەوە و سەر ژێرخانی تەواوی شارەکە دەکاتە ئامانج. "   بەردەوامی تۆپباران و بۆردوومانەکان کاریگەرییەکی گەورەی دەروونیشی لەسەر بەشێکی زۆری خەڵک دروستکردووە. ئاندری چرۆموشکین، دانیشتوویەکی دیکەی تۆرێستسکە و گوتی، "هەر جارێک سەری بۆتڵێکی پلاستیکی دەکەمەوە، دەنگی تەقینەوە دێت بە مێشکمدا، ئەوەش بەهۆی ئەو هەموو تەقینەوانەوە کە هەبوون. هەر دەنگێک و تەنانەت کاتێک دراوسێیەکمان دەرگا بە تووندی دادەخات، رادەچڵەکێین. "  بە گوێرەی نەتەوەیەکگرتووەکان، بۆردوومان و تۆپبارانەکان زیانی گەورەیان بە تۆڕەکانی ئاو و کارەبای ئۆکراینا گەیاندووە. بە جۆرێک تەنیا لە رۆژهەڵاتی ئۆکراینا ١.٤ ملیۆن کەس دەستیان بە سەرچاوەی ئاوی خواردنەوە ناگات و ٤.٦ ملیۆن کەسیش بە زەحمەت دەستیان پێدەگات؛ نزیکەی ٦ ملیۆن کەسیش لە سەرانسەری ئەو وڵاتە کێشەی ئەوەیان هەیە زۆر بە زەحمەت ئاوی خواردنەوەیان دەستدەکەوێت.