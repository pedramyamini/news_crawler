ئیهۆر ئابرامێنکۆ، ٣٠ ساڵی ژیانی لە لۆس ئەنجلس لە کالیفۆڕنیا بەسەربرد بوو، دوو ساڵ لەمەوبەر گەڕایەوە ئۆکراینا و ئەو رێستورانتە بچووکەی کردەوە.  ئیهۆر ئابرامێنکۆ، خاوەن رێستۆرانتەکە گوتی. "شتێک لە دەروونمدا هەیە پێم دەڵێت تۆ دەبێ لێرە بی. من لە بەرەکانی شەڕدا نیم و شەڕکەریش نیم، بەڵام ئەم چێشتخانەیەم لە کیێڤ هەیە کە هەمبەرگرەکەی زۆر باشە. لەبەر ئەوەیە دەبێت بەردەوامی بەم کارە بدەم. کاتێک خەڵک لێرە دەبینم یان سەربازەکان دەبینم لێرە وچانێک دەدەن، زۆر خۆشحاڵ دەبم و مایەی شانازیمە. "  یەک مانگ دوای پاشەکشەی رووسیا لە دەورووبەری کیێڤ، ژیان وردە وردە خەریکە دەگەڕێتەوە بۆ ئەو ناوچەیە. دوای داخستنی رێستۆرانتەکەی بۆ ماوەی چەند هەفتەیەک، ١٠ رۆژ لەمەوبەر، ئابرامێنکۆ شێف و کرێکارەکانی بانگهێشتکردەوە بۆ ئەوەی دەستبەکارببنەوە.  ئارتێم میهایلێنکۆ، سەردانکەری رێستۆرانتەکە دەڵێت، "پێموایە تاوەکو ئابووری بەخێرایی بکەوێتەوە کار، خەڵک خێراتر دەست بە کار دەکەنەوە. لەم رێگەیەوە ئێمە دەتوانین زیاتر یارمەتیدەربین. "  بانکی جیهانی پێشبینیکردووە، ئەمساڵ ئابووریی ئۆکراینا بەهۆی شەڕەوە بەرێژەی ٤٥ % پاشەکشە بکات. هەروەها دەڵێت، زیاتر لە ٥٠ % ـی کۆمپانیا و بازرگانییەکانی ئۆکراینا ئێستا داخراون.