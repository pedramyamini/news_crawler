لەو کاتەوە کە تاڵیبان دەسەڵاتی لە ئەفغانستان گرتووەتەدەست، گرژییەکانی سەرسنوور لە نێوان ئەفغانستان و پاکستان روویان لە زیادبوون کردووە؛ ئیسلام ئاباد دەڵێت، گرووپە چەکدارەکان لە خاکی ئەفغانستانەوە هێرش دەکەنە سەر پاکستان.    تاڵیبان رەتیدەکاتەوە هیچ گرووپێکی چەکداریی پاکستانیی داڵدەدابێت. هەروەها دروستکردنی دیوارێکی سنووریی دوو هەزار و ٧٠٠ کیلۆمەتری لە لایەن ئیسلام ئابادەوە، تاڵیبانی نیگەران کردووە.   بەرپرسێکی ئەفغانستانی کە نیشتەجێی ویلایەتی کوناری نزیک لە سنووری پاکستانە، رایگەیاند، هێزەکانی پاکستان ژمارەیەک مووشەکیان ئاڕاستەی نێو خاکی وڵاتەکەی کردووە و لە ئەنجامدا شەش کەس گیانیان لەدەستداوە.   نەجیبوڵڵا حەسەن، بەڕێوەبەری فەرمانگەی زانیاریی ویلایەتی کونارە، گوتوویەتی "پێنج منداڵ و ژنێک کوژراون و پیاوێکیش برینداربووە. "  ئیحسانوڵا، یەکێک لە دانیشتووانی ناوچە بۆردوومانکراوەکە، دەڵێت هێرشەکە لە لایەن فڕۆکە جەنگییەکانی پاکستانەوە ئەنجامدراوە.   بەرپرسێکی دیکەی ئەفغانستان رایگەیاندووە، کە هێرشێکی دیکەی هاوشێوە لە ویلایەتی خۆستی نزیک لە سنوور، لە لایەن هێلیکۆپتەرەکانی پاکستانەوە ئەنجامدراوە.  بە گوێرەی ئەو بەرپرسە، "تەنیا خانووی خەڵکی سڤیل کراونەتە ئامانج و زیانی گیانی هەبووە. " بەرپرسانی تاڵیبان دواتر هۆشدارییان بە ئیسلام ئاباد دا.   زەبیحوڵڵا موجاهید، گوتەبێژی حکومەتی ئەفغانستان بە رۆژنامەڤانانی گوت، "ئیمارەتی ئیسلامیی ئەفغانستان بە تووندترین شێوە سەرکۆنەی ئەو بۆمباران و هێرشانە دەکات کە لە سنووری پاکستانەوە کراونەتە سەر خاکی ئەفغانستان. ئێمە هەموو بژارەیەک بەکاردێنین بۆ ئەوەی ئەو هێرشانە دووبارە نەبنەوە و داوادەکەین رێز لە سەروەریمان بگیرێت. "  زەبیحوڵڵا گوتیشی، "پێویستە لایەنی پاکستانی بزانێت کە ئەگەر جەنگ دەستپێبکات ئەوا لە بەرژوەندیی هیچ لایێکدا نابێت و دەبێتە هۆی نائارامی لە ناوچەکە. "