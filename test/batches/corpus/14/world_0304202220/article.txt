بەرپرسانی ئۆکراینی دەڵێن، سەربازانی رووسی دەستیان لە هیچ کەسێک نەپاراستووە. ئاناتۆلی فیدۆروک، سەرۆکی شارەوانیی بووچا دەڵێ، "ژمارەی تەرمەکانی نێو گۆڕە بەکۆمەڵەکان ٢٨٠ کەس دەبن. "  سێرگی پۆدۆڤینی، دانیشتوویەکی بووچایە و دەچێتە بەردەم کەنیسەی گەورەی شارەکە و کڕنووشی شوکرانە دەبات، دەڵێت لەنێو ئۆتۆمبێلەکەی بە رێکەوت لە تەقەی سوپای رووسیا رزگاریبووە.  سێرگی پۆدۆڤینی، دانیشتووی بوچا دەڵێت، "پێموایە ئەمە هەمووی کێشەی سیاسییە و تەنیا سیاسییەکان دەتوانن چارەسەری بکەن. "  کۆمەڵگەی نێودەوڵەتی لەسەر ئەم تاوانانە هاتووەتە دەنگ، چاودێریی مافەکانی مرۆڤی نەتەوە یەکگرتووەکان دەڵێت، چەندین کەیسیان بە بەڵگە کردوون کە تێیاندا سوپای رووسیا پێشێلکاریی لە هەریەک لە ناوچەکانی چێرنیهۆیڤ، خارکیڤ و هەرێمی کیێڤ ئەنجامداوە.  داواکاری گشتیی کیێڤ دەڵێت، تەرمی ٤١٠ کەسی سڤیلیان لەو ناوچانە دۆزیونەتەوە کە بەمدواییانە رووسیا چۆڵی کردوون.  وەزیری دەرەوەی ئۆکراینا دەڵێت، هیچ زێدەڕەوی نییە کە دەڵێین، "رووسیا لە داعش خراپترە".  دمیترۆ کولیبا، وەزیری دەرەوەی ئۆکراینا دەڵێت، "کۆمەڵکوژیی بووچا قێزەونترین تاوانی دژ بە مرۆڤایەتییە لە سەدەی ٢١ دا. هەموومان باسی بووچا دەکەین، بەڵام با شارۆچکە و گوندەکانی دیکەی هەرێمی کیێڤ لەبیرنەکەین، کە بەتەواوی بوونەتە سیمای تاوانی جەنگ لەسەر دەستی رووسیا. "  هەریەک لە ئەمریکا و ناتۆ، شۆکبوونی خۆیان بەم دیمەنانەی بووچا پێشاندا، سکرتێری گشتیی نەتەوەیەکگرتووەکان داوای لێکۆڵینەوەیەکی سەربەخۆ لە تاوانەکان دەکات، راوێژکاری ئەڵمانیا رایگەیاندووە، لە بەرامبەر ئەنجامدانی"تاوانی جەنگ"، سزای نوێ بەسەر رووسیا دەسەپێنن.  بەڵام رووسیا هەموو ئەم تۆمەتانە رەتدەکاتەوە و دەڵێت، سوپای وڵاتەکەی هیچ پەیوەندییەکی بە کوژرانی خەڵکی سڤیلەوە نییە.  لە راگەیێندراوێکدا وەزارەتی دەرەوەی رووسیا دەڵێت، ئەو کاتەی بووچا لەژێر دەستی سوپای رووسیادا بوو، پەنجەی هاووڵاتییەکی سڤیلی ئۆکراینی خوێنی لێنەهاتووە و دەڵێت، ئەوکاتەی رووسیا لەوێبوو، ٤٥٢ تۆن هاوکاریی مرۆیی داوە بە خەڵکی. کرێملن ئەم دیمەنانەی بووچا و ماریوپۆل و چەند ناوچەیەکی دیکە بە "دروستکراوی" دەستی میدیای رۆژئاوا وەسفدەکات.