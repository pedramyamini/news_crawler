نزیکەی ٣٠ % تووشبووەکانیش قوتابین و ئەوەش ترسێکی زۆری لای دایک و باوکەکان دروستکردووە. خەڵکی هەندێک ناوچەی پەکین داوایان لێکراوە لە ماڵەکانیان بمێننەوە تاوەکو پشکنینان بۆ دەکرێت و دڵنیایی دەدرێت لەوەی رێگە نادرێت ڤایرۆسەکە بڵاوبێتەوە.   لیو، دانیشتووی پەکین دەڵێت، "نیگەران نیم لەوەی کە پەکین بە تەواوی دابخرێت، چونکە سوپەرمارکێتەکان ئاماژەیان بەوە کردووە کە بڕی پێویست لە ماددەی خۆراکییان هەیە، ئێستاش دەبینین هەڵمەتێکی گەورەی پشکنین لە شارەکە دەستیپێکردووە بە مەبەستی کۆنتڕۆڵکردنی رەوشەکە".   حکومەت رێنمایی و رێکاری تووندی راگەیاندووە. شارەوانیی پەکین رۆژی هەینی بڵاویکردەوە، لە رۆژی شەممەوە هەر کەسێک بیەوێت بچێتە نێو دامەزراوەیەک و شوێنێکی کراوە، دەبێت پشکنینێکی پێبێت کە لە ماوەی ٤٨ کاژێردا ئەنجامدرابێت و بیسەلمێنێت کە هەڵگری ڤایرۆسەکە نییە. ئامانجەکە ئەوەیە رێگە نەدرێت ئەو دۆخەی لە شانگهای هاتووەتە ئاراوە لە پەکین دووبارە بێتەوە.   لیو شوان، دانیشتووی پەکین گوتی، "پێموایە پەکین دۆخی لە شارەکانی دیکە باشتر دەبێت، چونکە پەکین پایتەختی چینە، ئەوەی کە پەیوەندی بە کارەکەشمەوە هەیە، هەر کاتێک رێکار دەگیرێتەبەر زیاتر خۆشحاڵم، چونکە زیاتر هەست بە دڵنیایی دەکەم".   رۆژی هەینی تەنیا لە شانگهای زیاتر لە ٢٠ هەزار تووشبووی کۆرۆنا تۆمارکران، ئەوە سەرەڕای رێکارەکانی حکومەت بۆ رێگەگرتن لە بڵاوبوونەوەی زیاتری ڤایرۆسەکە لەو شارەدا. بەرپرسانی تەندروستیی شانگهای دەڵێن، ئەوەی روودەدات سۆنامییەکە کە هەرگیز چاوەڕێیان نەکردبوو.   چین نزیکەی ١ ملیار و ٤٠٠ ملیۆن کەسە کە نزیکەی ٨٨ % خەڵکی پێگەیشتووی ڤاکسینی کۆرۆنای وەرگرتووە. لە دەستپێکی بڵاوبوونەوەی کۆرۆناشەوە ٢١٤ هەزار و ٢٤٣ تووشبووی کۆرۆنا لەو وڵاتە تۆمارکراون و ٤٩٧٥ تووشبووش گیانیان لەدەستداوە.