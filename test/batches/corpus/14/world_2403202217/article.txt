ئاژانسی پەنابەرانی سەر بە نەتەوەیەکگرتووەکان رۆژی پێنجشەممە ٢٤ - ٣ - ٢٠٢٢ بڵاویکردەوە، ژمارەی ئەو ئۆکراینییانەی وڵاتەکەیان بەهۆی شەڕەوە جێهێشتووە گەیشتووەتە سێ ملیۆن و ٦٧٤ هەزار و ٩٥٢ کەس. ژمارەی ئەو کەسانەشی کە لە نێوخۆی ئۆکراینادا ئاوارەبوون گەیشتووەتە نزیکەی ٦ ملیۆن و ٥٠٠ هەزار کەس.  ئاژانسی تایبەت بە هاوکاریکردنی منداڵانی سەر بە نەتەوەیەگرتووەکان (یونسێف) دەڵێت، زیاتر لە چوار ملیۆن و ٣٠٠ هەزار منداڵ لە نێو ئاوارە و پەنابەرە ئۆکراینییەکاندان. ملیۆنێک و ٨٠٠ هەزار لەگەڵ کەسوکارەکانیان پەنایان بردووەتە بەر وڵاتانی دیکە. هەروەها ٢ ملیۆن و ٥٠٠ هەزاری منداڵی دیکە لە نێوخۆی ئۆکراینادا ئاوارە بوون.    بەگوێرەی ئاژانسی تایبەت بە پەنابەرانی نەتەوەیەکگرتووەکان، دوو ملیۆن و ١٧٣ هەزار و ٩٤٤ پەنابەری ئۆکراینا چوونەتە پۆڵەندا؛ ٥٦٣ هەزار و ٥١٩ پەنابەر چوونەتە رۆمانیا؛ مۆڵدۆڤا ٣٧٤ هەزار و ٥٩ پەنابەری لە ئۆکرایناوە وەرگرتووە؛ هەنگاریا ٣٣٠ هەزار و ٨٧٧ پەنابەری بۆ چووە؛ هەروەها ٢٦٠ هەزار و ٢٤٤ پەنابەرانی دیکەی ئۆکراینا لە سلۆڤاکیا گیرساونەتەوە؛ رووسیاش ٢٧١ هەزار و ٢٥٤ پەنابەری لە ئۆکرایناوە بۆ چووە؛ بێڵاڕووسیش ٥ هەزار و ٥٦٩ پەنابەری ئۆکراینای لێیە.