رۆژی یەکشەممە ٨ ـی ئایاری ٢٠٢٢ جەستن ترودۆ، سەرۆکوەزیرانی کەنەدا بە سەردانێک چووە کیێڤی پایتەختی ئۆکراینا و لە کۆنگرەی رۆژنامەڤانیی هاوبەشدا لەگەڵ ڤۆلۆدیمیر زیلینسکی، سەرۆکی ئۆکراینا رایگەیاند، وڵاتەکەی سزا دەخاتە سەر ٤٠ کەسایەتیی رووسی، ٥ سەرمایەداری نزیک لە حکومەتی رووسیا کە بە گوتەی خۆی پاڵپشتی لە جەنگی رووسیا دەکەن.   ترودۆ پاکێجێکی هاوکاریی سەربازی بۆ ئۆکراینای راگەیاند کە خۆی لە فلایکام، چەکی سووک و ئامڕازەکانی تایبەت بە پووچەڵکردنەوەی مین دەبینێتەوە. سەرۆکی کەنەدا گوتیشی، ٢٥ ملیۆن دۆلار هاوکاری پێشکێشی پڕۆگرامی خۆراکی جیهانی دەکەن بۆ ئەوەی بۆ هاوکاریی ئۆکراینا خەرجی بکات.   سەردانەکەی ترودۆ چاوەڕواننەکراو بوو و تێیدا سەردانی ئیرپین و ناوچەکانی دیکەی دەوروبەری کیێڤی کرد. ترودۆ بە زیلینسکی گوت، کەنەدا پاڵپشتی لە خەڵکی ئۆکراینا دەکات کە وەکو خۆی دەڵێت لەلایەن سوپای رووسیاوە دەکوژرێن.  لە سەرەتای ئەمساڵەوە کەنەدا بە بڕی ١١٨ ملیۆن دۆلار هاوکاریی سەربازیی داوەتە ئۆکراینا و لە بودجەی ساڵی ٢٠٢٢ - ٢٠٢٣ دا ٥٠٠ ملیۆن دۆلار بۆ هاوکاری زیاتری سەربازیی بۆ ئۆکراینا تەرخانکراوە.