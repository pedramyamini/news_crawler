ئانا یەکێکە لە ئاوارەکان و لەگەڵ منداڵە شەش مانگەکەی، دوو مانگ لەژێر زەوی لە ناوچەی پیشەسازیی ئازۆڤستاڵ گیریان خواردبوو.  ئانا زایسێڤا، خەڵکی ماریوپۆلە و دەڵێت، "وەک فیلمێکی ترسناک بوو، ئێمە کێشەی زۆرمان هەبوو، وەکو نەبوونی رووناکی، ئاو و هەموو پێداویستییە سەرەکییەکانی مرۆڤ کە رۆژانە پێویستیەتی، بەڵام سوپاس بۆ هێزەکانمان ئەوان ئاو و خواردنی خۆیان بە ئێمە دەدا و ئێمە دەرفەتی ئەوەمان هەبوو کە ئێستا لە شوێنێکی ئارام بین، ئێمە ١٧ منداڵمان لەگەڵ بوون و زۆرینەی خەڵک ژن بوون، بە گشتی لەو باڵەخانەی ئێمە ٧٥ کەس بووین. دوایین رۆژ کە لە ئازۆڤستاڵ بووین، باوەڕمان نەدەکرد چیدیکە بژین، چونکە هەموو جار دەربازکردنی ئێمە دوادەخرا و هێزەکانی رووسیا بەڵێنەکانیان جێبەجێ نەدەکرد".  بەشێک لەو خەڵکە بڕیاریانداوە بەرەو پۆڵەندا و وڵاتانی دیکەی ئەوروپا کۆچ بکەن. ئانا کەچوو، دانیشتووی گوندی ڤاسیلیڤکا دەڵێت، "من شەش منداڵم هەیە و لەبەر ئەوان زۆر دەترسام بۆیە لە گوندەکەمان هاتمە دەرەوە، منداڵەکانم ئەمساڵ نەیانتوانی بڕۆنە قوتابخانە، چونکە داخرابوو. رووسیا منداڵەکانمیان لە خوێندن دابڕاند. هێزەکانی رووسیا هەندێ جار یارمەتیی مرۆییان دەهێنا، بەڵام خەڵک حەزیان نەدەکرد وەریبگرێت، بەدڵنیاییەوە بەشێکیان وەریاندەگرت، بەڵام من پێم وایە ئەمە یارمەتییەکی مرۆییە بە چەکێک لە بەرامبەری سەرت".    بەپێی ئاماری نەتەوە یەکگرتووەکان بۆ کاروباری پەنابەران تا رۆژی چواری ئەم مانگە ٥,٧٠٧,٩٦٧ هەزار ئۆکراینایان بەجێشتووە.