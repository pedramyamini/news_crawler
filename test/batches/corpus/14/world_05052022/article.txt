جێن ساکی، گوتەبێژی کۆشکی سپی لە کۆنفرانسێکی رۆژنامەڤانی بەشێکی هۆکاری "سەرکەوتنەکان"ی ئۆکراینای گەڕاندەوە بۆ پشتگیری و پڕچەککردنیان، گوتی، ئەوان بۆیە پشتگیریان دەکەن بۆ ئەوەی لە دانوستاندنەکان پێگەیان بەهێز بێت و هەرچیێکیشیان پێویستبێت هاوکاریان بکەن.  ساکی جەختیکردەوە ئەمریکا هەموو شتێک دەکات بۆ ئەوەی هاوکاریی ئۆکراینا بکات ئەم جەنگە بباتەوە، گوتی: "ئۆکراینییەکان مەردانە پشتگیری لە خاکی وڵاتەکەیان دەکەن". دووپاتیشی کردەوە کە ئەمریکا بەردەوام دەبێت لە پاڵپشتیکردنی ئۆکراینییەکان بۆ ئەوەی هەم لەسەر زەمین و هەمیش لە دانوستاندنەکان لە پێگەیەکی بەهێزدا بمێننەوە.  لە ٢٤ی شوباتی ٢٠٢٢ رووسیا جەنگی لە دژی ئۆکراینا راگەیاند، دوای زیاتر لە دوو مانگ لە جەنگ، رووسیا تەنیا شاری خیرسۆن و ماریۆپۆلی گرتووە. هەندێک شوێنیش، کە پێشتر گرتبوونی لێ کشاوەتەوە.