رۆژی شەممە ١٦ - ٤ - ٢٠٢٢ ڤۆلۆدمیر زیلینسکی، سەرۆکی ئۆکراینا لە گوتارێکی ڤیدیۆییدا وێڕای داواکردنی چەکی قورس، بانگهێشتی سەرکردەکانی جیهانی کرد بۆ ئەوەی دەستوەردان لە جەنگدا بکەن و گوشار بخەنە سەر رووسیا بۆ ئەوەی بێتە سەر مێزی گفتوگۆ.   ڤۆلۆدمیر زیلینسکی گوتی: "ووسیا هەوڵدەدات هەموو ئەو کەسانەی لە ماریوپۆل ماون، لەنێو ببات. تەنیا دوو رێگا هەن بۆ راگرتنی ئەمە؛ هاوبەشەکانمان بەشێوەیەکی خێرا و دەمودەست چەکی قورسی پێویستی وەکو فڕۆکەی جەنگیمان پێبدەن بۆ ئەوەی گوشار بخەینە سەر داگیرکەران لە ماریوپۆل و ئابڵووقەی لەسەر هەڵبگرین، یان ئەوەتا رێبازی گفتوگۆ بگرینەبەر، لەوەشدا، دەبێت رۆڵی هاوبەشەکانمان یەکلاکەرەوە بێت".  قسەکانی زیلینسکی لە کاتێکدان، ماریۆپۆل نزیکە لەوەی بکەوێت، زۆربەی شارەکە کەوتووەتە دەست رووسیا و ئەو سەربازە ئۆکراینیانەشی لە شارەکەدا ماون، لەلایەن هێزەکانی رووسیاوە گەمارۆدراون.  رۆژی شەممە رووسیا رایگەیاند کە بە نزیکەیی دەستی بەسەر تەواوی شارەکەدا گرتووە و داوای لە سەربازانی ئۆکراینی کرد  خۆیان بەدەستەوەبدەن، کاژێر ٦: ٠٠ ـی بەیانی رۆژی یەکشەممەی بە کاتی مۆسکۆشی وەکو دوا وادە بۆ دانان. هاوکات داواشی لێکردن کە تاوەکو کاژێر ١٣: ٠٠ ـی هەمان رۆژ بەتەواوی باڵەخانەکان چۆڵ بکەن.