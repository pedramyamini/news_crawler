ئەو مووشەکانە بە داری بامبو دروستکراون و دواتر بە کبریت پڕکراونەتەوە. ئەوەش گڕدانی پەرستگەکانە کە وەک رێزێک لە خزمەتکارانی پەرستگا بودییەکان دەبینرێت.   ئەو فیستڤاڵە چەند ساڵێکە گەورە بووە و بووەتە رۆژێک بۆ کێبڕکێکردن لەسەر دروستکردنی باشترین مووشەکی بامبو و خاوەن باشترین مووشەکیش بە ٤٤٠ دۆلار خەڵات دەکرێت.  لە رێگای پەتێکەوە مووشەکەکان ئاڕاستەی ئامانجەکان دەکرێن. ئەتاپۆڵ کۆنگکام، بەشداربوویەکی پێشبڕکێکەیە و دەڵێت، "پەتەکە تاوەکو ئاستێکی گونجاو بۆ رۆکێتەکانمان بەرزدەکەینەوە. بۆ هەر جارێک بەرزیی مووشەکەکە رێکدەخەینەوە بۆ ئەوەی بگاتە ئەو ئامانجەی کە ئێمە دەمانەوێت. "  تیمێک چاودێری پێشبڕکێکە دەکات. لەگەڵ هەر لێدانێکی ئامانجەکە خاڵێک بۆ بەشداربوو دەنووسرێت. ئەو رۆکێتانەی تێکدەشکێن، دروستکەرەکەیان لە پێشبڕکێکە دووردەخرێتەوە.   پرا سامران تاماڤارۆ، سەرپەرشتیاری پێشبڕکێکەیە و دەڵێت، "بەشێک لە بەشداربووان کە دەیانەوێت رۆکێتەکانیان خێراترین بن، ماددەی تەقەمەنیی زیاتر بەکاردەهێنن، ئەوەش بۆ ئەوەی مووشەکەکە مەودایەکی زۆر بڕوات. "  دوو ساڵ بەهۆی بڵابوونەوەی ڤایرۆسی کۆرۆناوە ئەو فێستڤاڵە بەڕێوەنەدەچوو، بەڵام ئەمساڵ چەندین کەس و تیم بەشداری کێبڕکێکە بوون.