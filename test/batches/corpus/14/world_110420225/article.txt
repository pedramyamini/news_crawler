ستاڤانی، پارێزەر دەڵێت، "بۆ سەرۆک ماکرۆن زۆر زەحمەت بوو، چونکە هێلەگ زەردەکان هاتنە سەر شەقام، پەتای کۆڤید، هەروەها شەڕی ئۆکراینا روویدا. بۆ ئەو ئاسان نەبوو هەڵمەتی هەڵبژاردن بکات و لە هەمان کاتدا سەرۆکی وڵات بێت".  لە بنکەی دەنگدانی ژمارە ١٩، نزیکەی ١٥٥٤ کەس مافی دەنگدانیان هەبوو، خەڵک لەو بنکەیە بە ریز وەستان و یەک بە یەک ناویان کۆنترۆڵ کرا و چوونە کابینەی دەنگدان. لوغۆڤایل دەنگدەرێکی تەمەن ٥٢ ساڵە، ئەو باوکی چوار منداڵە و لە کۆمپانیایەک کار دەکات، داوای گەشەی ئابووری و هاوکاریی کۆمپانیاکان دەکات لە سەرۆکی داهاتووی وڵاتەکەی و دژی ئەوەیە مارین لۆپێن ببێتە سەرۆک.  لۆغۆڤایل دەڵێت، "هەموو ئەو بەربژێرانەی کە راستڕەوی تووندڕەون، بۆ ئەوان بابەتی هەرە گرنگ ئاسایش بوو، ئێستا ئێمە لە ناوچەی ١٩ی پاریسین. لەنێو ناوچەیەکین کە زۆر زۆر کێشەمان هەیە، بەتایبەتی کێشەی ئەمن و ئاسایش. لەبەر ئەو هۆکارانەیە دەنگی راستڕەوەکان زیادیکردووە. ئەگەر لوپێن چانسێکی هەبێت و بتوانێت بیباتەوە، ئەوا بێ چانسی دەبێت بۆ فەرەنسا".  بیاتریس، دەنگدەری فەرەنسی دەڵێت، "هەموو هیوامان هەیە کە گۆڕانکاری رووبدات ئینجا ئەوە چ لەگەڵ ماکرۆن بێت یان لەگەڵ کەسێکی دیکە بێت، بەڵام ئێمە بەو هیوایەین دەنگەکانی ئێمە بتوانێت ببێتە هۆی گۆڕانکارییەک".  هەرچەند ١٢ بەربژێرەکەی سەرۆکایەتیی فەرەنسا زیاتر بیریان لای سیاسەتی دەرەوە و پرسی کۆچبەران و ئیسلامگەراییە، بەڵام بۆ خەڵک دۆخی ئابووری بابەتە هەرە لەپێشەکەیە.  دەنگدەرێک بەناوی ئەلێکسەندەر دەڵێت، "لەو باوەڕەدام ئابووریی فەرەنسا بۆ سەرۆک ماکرۆن زۆر زەحمەت بوو، لەو باوەڕەشدام هەر سەرۆکێکی دیکە بوایە لە جێگەی ماکرۆن نەیدەتوانی باشتری بکات، هەروەها بابەتی کۆڤید هاتە پەنای. هەروەها شەڕ و چەندین شتی دیکەش کەس نەیدەتوانی لەوە زیاتر ئابووریی فەرەنسا باشتر بکات".  پێنج ساڵ لەمەوپێش، ماکرۆن زۆر بە ئاسانی توانیی شکست بە مارین لوپێن بهێنێت، بەڵام بەپێی راپرسییەکان ئەمساڵ ئەگەر ماکرۆن سەریشبکەوێت، بە جیاوازییەکی زۆر کەم سەردەکەوێت و ئەگەر هەڵبژاردن بڕواتە گەڕی دووەم، ئەگەری ئەوە هەیە بە بچووکترین هەڵە، کۆشكی ئێلیزە و سەرۆکایەتیی فەرەنسا رادەستی لوپێن بکات.