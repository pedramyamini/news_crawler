ئەمڕۆ هەینی، زێلێنسکی لە پەیامێکی ڤیدیۆییدا گوتی: "من قسەم لەگەڵ ناوسێدای سەرۆکی لیتوانیا و بێنێتی سەرۆکوەزیرانی ئیسرائیل و جۆنسنی سەرۆکوەزیرانی بەریتانیادا کرد. تەنیا بۆ ئەوەی رووسیا لە یەک شت تێبگات، کە ئەویش ئەوەیە پێویستە بەدوای ئاشتیدا بگەڕێین. پێویستە رووسیاش رێگەی ئاشتی بگرێتەبەر".  سەرۆکی ئۆکراینا هەروەها گوتی: "ئەمە سییەمین رۆژە، واتە مانگێک تێپەڕی. ئەگەر رووسیا زانییبایە چی چاوەڕێیان دەکات، دڵنیام نەدەوێران بێنە ئێرە. لە ماوەی ئەم مانگەدا، بەرگەی هەموو ئاراستە سەرەکییەکانی هێرشی رووسیامان گرت. جیهان سزای وێرانکەریان سەپاندووە. ئێمە هێشتاش گفتوگۆ لەسەر سزای نوێ دەکەین".  رۆژی پێنجشەممە، سەرۆکی ئۆکراینا بە ڤیدیۆ قسەی بۆ لووتکەی ناتۆ  کرد و داوای لێکردن بە لێشاو چەک بۆ ئۆکراینا بنێرن، لە وەڵامدا، هاوپەیمانە رۆژئاواییەکانی سزای زیاتریان بەسەر رووسیادا سەپاند، بەڵێنیاندا یارمەتیی سەربازیی زیاتر بۆ ئۆکراینا بنێرن و تاوتوێی لابردنی رووسیایان لە گرووپی ٢٠ کرد.   بەپێی ئاماری نەتەوە یەکگرتووەکان نەتەوە یەکگرتووەکان ژمارەی ئەو کەسانەی ئۆکراینایان جێهشتووە گەیشتووەتە نزیکەی ٣.٧ ملیۆن کەس. بە گشتیی ١٠ ملیۆن کەس، واتە چارەکێکی دانیشتووانی ئۆکراینا، لەو ناوچانەی کە پێش شەڕەکە لە ژێر دەسەڵاتی حکومەتی کیێڤدا بوون، ناچاربوون بەهۆی تۆپباران و بۆردوومانەوە ماڵەکانیان جێبهێڵن.   هەر بەپێی ئاماری نەتەوە یەکگرتووەکان، لانیکەم ٦٩٨ کەسی سیڤل لە سەرەتای شەڕەکەوە لە ناوچەکانی ژێردەسەڵاتی حکومەتی ئۆکراینا کوژراون و ٧٧١ی دیکەش برینداربوون.