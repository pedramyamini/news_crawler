رۆژی هەینی ١٥ - ٤ - ٢٠٢٢ ڤۆلۆدیمیر زیلینسکی، سەرۆکی ئۆکراینا رایگەیاند، دەکرێت ڤلادیمیر پووتین، سەرۆکی رووسیا لەم شەڕەدا چەکی ئەتۆمی یان کیمیایی بەکاربهێنێت، چونکە ژیانی خەڵکی ئۆکراینای بەلاوە گرنگ نییە.   گوتەکەی سەرۆکی ئۆکراینا لە کاتێکدایە، ژمارەیەک لە بەرپرسانی ئەمریکیش بەدووری نازانن حکومەتی رووسیا چەکی ئەتۆمی لە ئۆکراینادا بەکاربهێنێت، ئەگەر سوپای وڵاتەکەی هیچ پێشڕەوییەک لە بەرەی جەنگدا بەدەستنەهێنێت.   رۆژی پێنجشەممە ١٤ - ٤ - ٢٠٢٢ بیڵ بێرنز، بەرپرسی ئاژانسی هەواڵگریی ناوەندی ئەمریکا ناسراو بە سی ئای ئەی رایگەیاند، سی ئای ئەی زۆر بە وردی سەیری دۆخی نێو ئۆکراینا دەکات، بەڵام تاوەکو ئێستا هیچ هەنگاوێکیان تێبینی نەکردووە کە ئاماژە بێت بۆئەوەی رووسیا نیازی هەیە ئەو جۆرە چەکە بەکاربهێنێت.   بیڵ بێرنز گوتی: "بە لەبەرچاوگرتنی ئەو بێئومێدییەی رووبەڕووی سەرۆک پووتین و سەرکردایەتیی رووسیا بووەتەوە؛ هەروەها بە لەبەرچاوگرتنی ئەو شکستەی ئەوان لە بواری سەربازییەوە رووبەڕووی بوونەتەوە، هیچ کام لە ئێمە ناتوانێت ئەو هەڕەشەیە بە ئاسایی وەربگرێت کە دەکرێت پەنای بۆ ببردرێت، ئەویش بەکارهێنانی چەکی کیمیایی بەشێوەیەکی تاکتیکی یان چەکی ئەتۆمی بە جۆرێک هێزی تەقینەوەکەی زۆر گەورە نەبێت".