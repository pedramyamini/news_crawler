ڤۆلۆدیمیر زێلێنسکی، سەرۆکی ئۆکراینا رایگەیاند، "بە ٣٠ مووشەک یەک ناوچەی لڤیڤ کراوەتە ئامانج. لە ئەنجامی هێرشەکە بۆسەر ناوەندی نێودەوڵەتی بۆ ئاسایش و ئاشتیپارێزی، ٣٥ کەس کوژراون و ١٣٤ کەسی دیکەش بریندار بوون. هیچ شتێکی وا لەوێ نییە کە ببێتە هەڕەشە بۆسەر خاکی رووسیا. سنوورەکانی ناتۆش ٢٠ کیلۆمەتر لەوێوە دوورن".  رووسیا دەڵێت، لە هێرشەکەدا ١٨٠ چەکداری بیانییان کوشتووە. دەشڵێت، لەو بنکەیەدا، ئۆکراینا مەشق و راهێنانی بە چەکداری بیانی کردووە و چەک و کەلوپەلی سەربازیی دەرەکی تێدا کۆگا کردووە.  ئیگۆر کۆناشینکۆڤ، جەنەراڵ لە سوپای رووسیا رایگەیاند، "رژێمی کیێڤ لەم بنکەیە ناوەندێکی راهێنان و هاوئاهەنگیی بۆ بەکرێگیراوی دەرەکی کردووەتەوە، پێش ئەوەی لە دژی رووسیا شەڕیان پێ بکات. هێرشەکەمان سەروو ١٨٠ بەکرێگیراوی دەرەکیی کوشتووە. ئەمە چارەنووسی هەموو بەکرێگیراوێک دەبێت کە دێتە ئۆکراینا".  لە گوندێکی ئۆکراینا، کە تەنیا دوو کیلۆمەتر لە سنووری ئۆکرایناوە دوورە، خەڵکی لە دەنگی مووشەکەکان لە خەو راپەڕیون.  لووسینا لێسیکا، هاووڵاتیی پۆڵەندی دەڵێت، "کاژێر ٠٥: ٠٠ی بەیانی بوو. ئێمە بە دەنگی تەقینەوەیەکی گەورە لە خەو هەڵساین. سەرەتا وامزانی کەسێک لە دەرگامان دەدات، بەڵام کە لە بەلەکۆنەکەدا تەماشامان کرد، رووناکیی تەقینەوەیەکمان بینی. زۆر ترساین و شۆک بووین".  بنکەی سەربازیی یاڤۆریڤ دەکەوێتە باکووری رۆژئاوای شاری لڤیڤ کە بە ناوەندی نێودەوڵەتی بۆ ئاسایش و ئاشتیپارێزی ناسراوە. بنکەکە کەمتر لە ٢٥ کیلۆمەتر لە سنووری پۆڵەندای ئەندام لە ناتۆ دوورە.  بنکە سەربازییەکە لەلایەن ئەمریکا و ناتۆوە بەکارهێندراوە بۆئەوەی مەشق و راهێنان بە سوپای ئۆکراینا بکات و پێشتریش میوانداریی لە مەشق و راهێنانی سەربازیی تایبەت بە ناتۆی کردووە. ئەوەش بەردەوام نیگەرانیی لای رووسیای لێکەوتووەتەوە؛ بە بنکەی دیفاکتۆی ناتۆ لە ئۆکراینا دادەنرێت.  پێشتریش رووسیا هەڕەشەی ئەوەی کردبوو، هەموو ئەو هاوکارییە سەربازییە لە چەک و تەقەمەنی دەکەنە ئامانج کە وڵاتانی رۆژئاوا بە ئۆکراینای دەدات.