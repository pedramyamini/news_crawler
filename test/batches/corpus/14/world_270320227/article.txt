رۆژی شەممە ٢٦ - ٠٣ - ٢٠٢٢ لیز ترەس، وەزیری دەرەوەی بەریتانیا لە هەڤپەیڤینێکدا لەگەڵ رۆژنامەیەکی وڵاتەکەیدا رایگەیاند، بۆئەوەی سزاکانی بەریتانیا بۆسەر سەتان کەس و لایەنی رووسی شلبکرێنەوە، پێویستە رووسیا لەسەر ئەوە رازی بێت کە هێرشەکانی بۆسەر ئۆکراینا رابگرێت.  ئەوەش لە کاتێکدایە کە بە هاوبەشی لەگەڵ هاوپەیمانە رۆژئاواییەکانی، بەریتانیا سزای بەسەر زیاتر لە هەزار کەسایەتی و بازرگانی رووسی و بێلاڕووسیدا سەپاندووە کە دوایین گەڕی سزاکان پێش دوو رۆژ بوو.  ترەس لە هەڤپەیڤینەکەیدا لەگەڵ رۆژنامەی سەندەی تەلەگراف گوتی، سزاکانی سەر رووسیا "تەنیا لە ئەگەری ئاگربەستێکی گشتگیر و کشانەوەی هێزەکانی رووسیا هەڵدەگیرێن، بەڵام دەبێت پابەندییەکیش هەبێت بەوەی کە هێرشی زیاتر ئەنجام نادرێت".  ئەم گوتانەی وەزیری دەرەوەی بەریتانیا لە کاتێکدایە کە لەم چەند رۆژەی دواییدا، ئەنتۆنی بلینکن، وەزیری دەرەوەی ئەمریکا رایگەیاند، سزا بەرفراوانەکانی سەر رووسیا "هەمیشەیی نین" و دەکرێت سزاکان لاببرێن ئەگەر بێتو مۆسکۆ هەڵسوکەوتی خۆی بگۆڕێت.