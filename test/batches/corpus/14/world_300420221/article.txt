زیلینسکی رۆژی هەینی ٢٩ - ٤ - ٢٠٢٢ گوتی: "کاتێک رووسییەکان بەڵێنی شتێک دەدەن، وەکو ئاڵۆگۆڕکردنی زیندانییەکان، بڕوایان پێناکەم. "  سەرۆکی ئۆکراینا رووسیای بە پاشگەزبوونەوە لە بەڵێنەکان و رێککەوتنەکان تۆمەتبارکرد و گوتی، چەندین جار لەسەر ئاڵۆگۆڕکردنی دیلەکانیان رێککەوتوون، بەڵام بە گوتەی خۆی، دواتر لە ناکاو "هەڵەیەک روویداوە. "  زیلینسکی جەختی لەسەر پێویستی سەرکەوتنی گفتوگۆکان بۆ رزگارکردنی هاووڵاتی و سەربازانی ئۆکراینی لە کارگەی ئازۆڤستال لە ماریوپۆل کردەوە و گوتی: "هەریەک لە ئێمە لەوە تێدەگات کە ئەگەر بتوانین ژیانی ئەوان رزگاربکەین، واتە خەڵکی سڤیل، سەربازان و بریندارانمان، ئەوا پێویستە هەموو شتێک لەو پێناوەدا بکەین. "  بەرپرسانی ئۆکراینا دەڵێن، نزیکەی ١٠٠ هەزار کەس لە شاری گەمارۆدراوی ماریوپۆلدا بێ ئاو، خۆراک و دەرمان، گیریان خواردووە.    مەزەندە دەکرێت دوو هەزار سەربازی ئۆکراینی و چەکداری لایەنگریان، لەگەڵ هەزار کەسی سڤیل لە ژێر زەمینی کارگەی ئازۆڤستالدا مابنەوە.