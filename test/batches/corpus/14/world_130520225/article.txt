ئەندامبوونی سوێد و فینلاندیش لە ناتۆ باسێکی گەرمە. دەستپێکی شەڕی نێوان رووسیا و ئۆکراینا لە ٢٤ ـی شوباتی ٢٠٢٢ هۆکاری پێداچوونەوەی ئەو دوو وڵاتەبوو بە سیاسەتی ئاسایشی وڵاتەکانیان. پێشبینیش دەکرێت مەترسییەکانی ئەو شەڕە، رۆڵی بێلایەنانەی سوێد لە ٢٠٠ ساڵی رابردوودا بگۆڕێت.      رۆژی هەینی ١٣ ـی ئایاری ٢٠٢٢، ئانا لیندێ، وەزیری دەرەوەی سوێد لە کۆنفڕانسێکی رۆژنامەڤانیدا لە ستۆکهۆڵم شیکاری سیاسەتی ئەمنیی وڵاتەکەی خستەڕوو و ئاماژەی بەوە کرد، ئەندامبوونیان لە ناتۆ ئاسایشی یەکێتیی ئەوروپا بەهێزتر دەکات و سنوورێک بۆ ناکۆکییەکان لە ئەوروپا دادەنێت. ئانا لیندێ پێی وایە، پێویستییان بە "گەرەنتیی ئەمنیی" هەیە بۆ بوونە ئەندام لە ناتۆ.  دیمیتری مێدڤیدێڤ، جێگری سەرۆکی ئەنجوومەنی ئاسایشی رووسیا مانگی رابردوو هۆشداریی دا لەوەی ئەگەر فینلەندا و سوێد ببنە ئەندامی ناتۆ و گوتی، "ناچاردەبین چەکی ئەتۆم و مووشەکی دەنگبڕ لە نزیک سنوورەکانمان جێگیر بکەین. "  لای خۆیەوە، پیتەر هۆڵتڤیست وەزیری بەرگریی سوێد هۆشداریی دا، "ئەگەر سوێد بییەوێت ببێتە ئەندامی ناتۆ، ترسێک هەیە کە رووسیا کاردانەوە نیشان بدات.   فینلاند کە ژمارەی دانیشتووانەکەی ٥.٥ ملیۆن کەسە، سنوورێکی هەزار و ٣٤٠ کیلۆمەتری لەگەڵ رووسیا هەیە، بەڵام سوێد هیچ سنوورێکی لەگەڵ رووسیا نییە.   بە ئەندامبوونی سوێد و فینلاند لە هاوپەیمانیی ناتۆ کاردانەوەی بەشێک لە وڵاتانی پەیوەندیدار بە پرسەکەی لێکەوتەوە. رەجەب تەیب ئەردۆغان، سەرۆککۆماری تورکیا رۆژی هەینی ١٣ ـی ئایاری ٢٠٢٢، ئەندامبوونی ئەو دوو وڵاتەی لە ناتۆدا بە "هەڵە" نێوبرد و گوتی، "بەدواداچوون بۆ پێشهاتەکان دەکەین سەبارەت بە سوید و فینلاند، بەڵام بە ئەرێنی ناڕوانینە ئەم بابەتە. "    خواستەکانی سوێد و فینلاند بۆ ئەندامبوونی ناتۆ دوای بەدەستهێنانی پشتگیریی ئەڵمانیا زیادیان کرد. رۆژی ٣ ـی ئایاری ٢٠٢٢ ئولاف شۆڵتز، راوێژکاری ئەڵمانیا پێشوازیی لە ماگدالینا ئاندێرسۆن، سەرۆکوەزیرانی سوێد و ساننا مارین، سەرۆکوەزیرانی فینلاند کرد و پرسی بەئەندامبوونی هەردوو وڵات لە هاوپەیمانیی ناتۆ تاوتوێ کرا.  رۆژی پێنجشەممە ١٤ - ٤ - ٢٠٢٢ نێد پرایس، گوتەبێژی وەزارەتی دەرەوەی ئەمریکا لە کۆنفڕانسێکی رۆژنامەڤانیدا رایگەیاند، "دەرگەی هاوپەیمانێتیی ناتۆ کراوەیە و ناتۆ نابێتە هەڕەشە بۆ سەر هیچ کەسێک، ئەگەر کەسەکە هەڕەشە نەبێت بۆ سەر هاوپەیمانیێتییەکە. "   لە ماوەی رابردووشدا، یانس ستۆڵنبێرگ، سەرۆکی هاوپەیمانیی ناتۆ پشتگیری خۆی بۆ دوو وڵاتە راگەیاند کە ببنە ئەندامی ناتۆ، بەڵێنیشی داوە لە کاتی ئەندامبوونیان لە ناتۆ، ئاسایشەکەیان بپارێزن و پڕۆسەی بە ئەندامبوونیان خێرا و ئاسان بێت.