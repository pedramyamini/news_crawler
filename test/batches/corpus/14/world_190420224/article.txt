نووسینگەی سەرۆکوەزیرانی بەریتانیا لە بارەی کۆبوونەوەی ئەمڕۆی نێوان هەردووک سەرۆکوەزیران، مەسرور بارزانی و بۆریس جۆنسن لە داونینگ ستریت راگەیێندراوێکی بڵاوکردەوە.   بە گوێرەی راگەیێندراوەکە، لە کۆبوونەوەکەدا مەسرور بارزانی باسی لە "ئارەزووی" هەرێمی کوردستان بۆ هەناردەکردنی وزە بۆ ئەوروپا کردووە، لە بەرامبەر ئەوەدا بۆریس جۆنسن، "ستاییشی هەوڵەکانی" مەسرور بارزانی کردووە بۆ هاوکاربوونی لە "کەمکردنەوەی پشتبەستنی رۆژئاوا بە نەوت و گازی رووسیا. "  ٢٨ ـی ئادار، لە کۆڕبەندی جیهانیی وزەی ئەنجوومەنی ئەتڵانتیک لە دوبەی، سەرۆکوەزیرانی هەرێمی کوردستان گوتی: "پشتڕاستم کە کوردستان لە ماوەیەکی نزیکدا دەبێتە سەرچاوەیەکی گرنگی وزە بۆ خواستی گەشەسەندووی جیهان. ئێمە لە ماوەیەکی نزیکدا دەبینە هەناردەکاری گاز بۆ سەرانسەری عێراق، تورکیا و ئەوروپا، هەروەها لە دابینکردنی خواستی ئاسایشی وزەیاندا یارمەتییان دەدەین. ئێمە هەر لەم کاتەدا توانای هەناردەکردنی نەوتمان هەیە، کە بووەتە شادەمارێکی ئابووریی سەرەکی بۆ ئێمە و سەرچاوەیەکی گرنگ بۆ هاوبەشەکانمان. ئێمە بڕێکی زۆری یەدەگی دەستلێنەدراوی نەوت و گازمان لە هەرێمەکەماندا هەیە. "  نووسینگەی سەرۆکوەزیرانی بەریتانیا دەشڵێت، بۆریس جۆنسن نێوەڕۆکی سەردانەکەی ئەم دواییەی بۆ کیێڤی پایتەختی ئۆکراینا بۆ مەسرور بارزانی روونکردوەتەوە، هەروەها سەرۆکوەزیرانی بەریتانیا جەختی لە "پێویستیی بەردەوامبوونی کۆمەڵگەی نێودەوڵەتی لە بەرەنگاربوونەوەی داگیرکاریی بێپاساوی رووسیا بۆ سەر ئۆکراینا" کردووەتەوە.  هەردوو سەرۆکوەزیران "تیشکیان خستوەتەسەر بەهێزیی پەیوەندییەکانیان و پەیوەندیی قووڵی بەریتانیایان لەگەڵ گەلی کورد بەرز نرخاندووە"؛ ئەوە بە گوێرەی راگەیێندراوەکە.   نووسینگەی سەرۆکوەزیرانی بەریتانیا دەڵێت، سەرۆکوەزیرانی هەرێمی کوردستان و بەریتانیا "باسیان لەو دەرفەتە گرنگانە کرد کە بۆ هاوبەشیی بەرفراوانتر لەڕووی بازرگانی و وەبەرهێنان" لەنێوان هەردوو لادا هەن.  بە لەبەرچاوگرتنی ئەو ئاستەنگە بەردەوامانەی رووبەڕووی ئاساییشی هەرێمی دەبنەوە، بۆریس جۆنسن "پابەندبوونی بەردەوامی خۆی بە سەقامگیریی عێراق و ئۆپەراسیۆنەکانی بەرەنگاربوونەوەی داعش لە سەرانسەری رۆژهەڵاتی نێوەڕاست دەربڕیوە. "