ڤۆلۆدیمیر کۆتکۆڤیسکی، دانیشتووی خارکیڤ دەڵێت، "رووسەکان ئەم شارەیان وێران کردووە. ئەوان بە هەڕەمەکی بۆردوومان دەکەن. خەڵک هەڵدێن و ژیانی خۆیان لەم هێرشە دڕندانە رزگار دەکەن".  لە ٣١ ـەمین رۆژی هێرشەکانی رووسیا، سوپای ئەو وڵاتە لە بەرەی رۆژهەڵات هێشتا زیاتر لە ١١ کیلۆمەتر، لە باکووریشەوە ١٥ کیلۆمەتر لە شارەکەوە دوورە، لە کاتێکدا خارکیڤ خۆی تەنیا ٣٥ کیلۆمەتر لە سنووری باشووری رووسیاوە دوورە.  بەرپرسانی ئۆکراینی دەڵێن، لانیکەم یەک لەسەر سێی ملیۆنێک و ٤٠٠ هەزار لە دانیشتووانەکەی خارکیڤ لە شارەکە هەڵاتوون. لیهۆر تێریکۆڤ، پارێزگاری خارکیڤ ئاماژە بەوە دەکات، "بارودۆخەکە زۆر سەختە، رووسیا بەردەوام شارەکە بۆردوومان دەکات. پێشبینی دەکەم زیاتر لە ٤٥٠ هەزار کەس هەڵاتبن".  حکومەتی ئۆکراینا دەڵێت، تاوەکو ئێستا بەهۆی بۆردوومان و تۆپبارانەکانی رووسیاوە زیاتر لە ٣٠٠ سڤیل، لەنێویاندا ١٥ منداڵ، کوژراون.  هێزەکانی ئۆکراینا بە چەک و تەقەمەنیی وڵاتانی رۆژئاوا لەسەر راهێنان و بەرگریی سەربازی بەردەوامن؛ تاوەکو ئێستاش وەکو خۆیان دەڵێن، رێگەیان نەداوە رووسەکان لە چوارگۆشەی سێ هەفتەی رابردوو زیاتر لە شارەکەیان نزیکببنەوە.