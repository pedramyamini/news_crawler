رۆژی پێنجشەممە ٢٤ - ٠٣ - ٢٠٢٢ پەرلەمانی ئۆکراینا کۆبووەوە، دوای کۆبوونەوەکە مالپەڕی پەرلەمانی ئەو وڵاتە لە راگەیێندراوێکدا ئاماژەی بەوە کرد، "بەدەنگی ٣٥٠ پەرلەمانتار و بەبێ هیچ دەنگێکی ناڕازی، بڕیاردرا هەر کەسێک هاوکاریی سوپای رووسیا بکات زیندانی بکرێت. "  یاساکە بە ناونیشانی "هاوکاری و پلانگێڕان لەگەڵ دەوڵەتی ستەمکار" دەرکراوە و بەپێی یاساکە ئەو کەسەی هاوکاریی ئەو وڵاتە دەکات لە نێوان ١٠ بۆ ١٢ ساڵ زیندانی دەکرێت.  جگە لە سزای زیندانیکردن، باس لەوە کراوە، "بۆ ماوەی ١٥ ساڵ رێگریی لە تۆمەتباران دەکرێت لە وەرگرتنی پۆستە کارگێڕییەکان بە پۆستە ناوخۆییەکانەوە، هەروەها ماڵ و موڵکی تۆمەتبارانیش دەستی بەسەردا دەگیرێت. "  ئەوە یەکەمین بڕیاری پەرلەمانی ئۆکراینایە لەو کاتەوەی کە رووسیا هێرشی بۆسەر وڵاتەکە دەستپێکردووە.