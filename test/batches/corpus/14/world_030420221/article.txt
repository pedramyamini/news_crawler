رۆژی شەممە، لە رێوەڕەسمێکی گشتیدا کە ماوەی دوو ساڵ بوو بەهۆی پەتای کۆرۆنا دواخرابوو، جۆ بایدن، سەرۆکی ئەمریکا دەستبەکاربوونی ژێردەریایی ئەتۆمیی ئەمریکی بە ناوی یو ئێس ئێس دێلاوێر راگەیاند.   بایدن لە شاری ویلمینگتۆنی کارۆلاینای باکوور، بە بەشداربووانی رێوەڕەسمەکەی گوت: "وەکو فەرماندەی گشتیی هێزەکان، من بڕوام وایە کە ئێمە وەکو وڵات، ئەرکی پێرۆزی ئێمە ئەوەیە، ئەو سەربازانەی دەیاننێرینە سەر رێگەی مەترسی، ئامادەیان بکەین و چەکیان پێبدەین و لە کاتی گەڕانەوەشیان خزمەتی خۆیان و خێزانەکانیان بکەین. "  ئەو ژێردەریاییە بە ناوی ویلایەتی دێلاوێرەوە کراوە، کە ماڵی سەرۆکی ئەمریکای لێیە.   بایدن لە بارەیەوە دەڵێت: "ئەمە بەشێکە لە نەریتی دوور و درێژی خزمەتکردنی شکۆمەندانەی وڵاتەکەمان و بەهێزکردنی ئاساییشی نیشتمانمان. "  لە نیسانی ساڵی ٢٠٢٠، کاتێک کە پەتای کۆرۆنا بە نێو ئەمریکادا بڵاودەبووەوە، دێلاوێر یو ئێس ئێس لە ژێر دەریادا دەستی بەکارەکانی کرد و لەو کاتەوە بەردەوام بووە لە راهێنان.   ناساندنی فەرمیی ئەو ژێردەرییاییە هاوکاتە لەگەڵ جەنگی نێوان رووسیا و ئۆکراینا و دوای ئەوەش دێت کە بایدن رەشنووسی پڕۆژە بودجەیەکی بەرگریی بە بڕی ٧٩٥ ملیار دۆلار راگەیاند، واتە پنتاگۆن پارەیەکی زیاتری لەبەردەستدا دەبێت.   دەستەی کاری ژێردەریاییەکە لە ١٣٦ دەریاڤان پێکدێت.  یو ئێس ئێس بە جۆرێک دروستکراوە کە ژێردەریاییە دوژمنەکان و کەشتییەکانی سەر رووی دەریاش بدۆزێتەوە و تێکیانبشكێنێت، هەروەها دەتوانێت مووشەکی کرووزی جۆری تۆماهۆکیش بهاوێژێت، ئەوە بەگوێرەی هێزی دەریایی ئەمریکا.  ژێردەریاییەکە ١١٥ مەتر درێژە و دەتوانێت ٨٠٠ مەتر بۆ قوولایی دەریا شۆڕبێتەوە و بە خێرایی ٢٥ گرێ (واتە نزیکەی دوو کیلۆمەتر لە کاژێرێکدا) بڕوات.