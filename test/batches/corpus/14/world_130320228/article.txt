وەزارەتی دەرەوەی ئەمریکا، شەوی رابردووی ١٣ی ئاداری ٢٠٢٢ لە وەڵامی چەند پرسیارێکدا بەشێوەی نووسراو وەڵامی تۆڕی میدیایی رووداوی دایەوە و رایگەیاند " شەوی رابردوو (کاژێر ١: ٢٠ خولەکی ١٣ی ئادار)، سوپای پاسداران زنجیرە هێرشێکی بالیستی  لە ئێرانەوە بۆ سەر هەرێمی کوردستان لە باکووری عێراق ئەنجامدا. ئێمە بەرپرسیارێتیی ئاشکرای سوپای پاسدارانمان بۆ ئەم هێرشە بینیوە".    هەرچەندە بەپێی راگەیێندراوی وەزارەتی ناوخۆ و دەزگای دژە تیرۆری هەرێمی کوردستان، هەر ١٢ مووشەکەکە بە ئاڕاستەی کۆنسوڵخانەی تازەی ئەمریکا بوون، بەڵام وەزارەتی دەرەوەی ئەمریکا لە وەڵامی رووداو دا دەڵێت، "ئەمریکا ئامانجی هێرشەکە نەبوو، هەر دەنگۆیەکی میدیایی پێچەوانەی ئەمە هەڵەیە".  وەزارەتی دەرەوەی ئەمریکا لە هەمانکاتدا ئەوە رووندەکاتەوە کە "ئەمە بەواتای خۆلادان نایێت لەو راستییەی کە ئەمە هێرشێکی زۆر خراپی ئێران بوو بۆ سەر دراوسێیەکەی".   هەروەها وەزارەتی دەرەوەی ئەمریکا لە وەڵامی رووداو دا، روونیدەکاتەوە کە ئەوەی کراوەتە ئامانجی لەوبارەدا، زۆربەی موشەکەکان ئەگەر هەمووشیان نەبن، ئاڕاستەی ماڵی تایبەتی هاووڵاتییەکی کوردی عێراق کراون. ئەم هێرشە لەلایەن سوپای پاسدارانەوە بە هەر بیانوویەک بێت، هێرش بوو بۆ سەر سەروەریی عێراق و ناوچەی سیڤیل نشین".  ماڵی شێخ باز شێخ کەریم بەرزنجی بەڕێوەبەری جێبەجێکاری کار گرووپ لەسەر رێگەی هەولێر - پیرمام کرایە ئامانجی سەرەکیی هێرشەکەی ئێران، بەپێی زانیارییەکانی رووداو ٤ مووشەک بەر ماڵەکە کەوتوون و، زیانێکی ماددی زۆر بەر شوێنەکە و چەند ماڵێکی دیکە و کوردستان ٢٤ کەوتووە و، پاسەوانێک و شۆفێرێکی تاکسی برینداربوون. لەکاتێکدا سوپای پاسدارانی ئێران دوێنێ ١٣ی ئاداری ٢٠٢٢ رایگەیاند کە " ناوەندی بەڕێوەبەرایەتیی پیلان و شەڕانگێزییەکانی زایۆنیزم "ی  کردووەتە ئامانج.   وەزارەتی دەرەوەی ئەمریکا لە وەڵامی رووداو دا دەڵێ " ئەمریکا لە پاڵ هاوبەشە عێراقی و کوردییەکانی دەبێت لە بەرامبەر ئەو هێرشە خراپەی کرایە سەر عێراق. ئامادەین لەگەڵ هاوبەشە عێراقی وکوردییەکان و ئەوانیدیکە لە ناوچەکە کاربکەین بۆ ئەوەی ئێران بە بەرپرسیار بزانین".   لە هەمانکاتدا جەیك سوڵیڤان، راوێژكاری ئاسایشی نیشتمانیی ئەمریكا رۆژی یەكشەممە ١٣ی ئاداری ٢٠٢٢ لەبارەی  هێرشی سەر هەولێر لە بەرەبەیانی رۆژی یەکشەممە بە مووشەکی بالیستی بە میدیای وڵاتەكەی راگەیاند، "لە راوێژداین لەگەڵ حكومەتی عێراق و حكومەتی هەرێمی كوردستان، بەشێكی بۆ ئەوەی یارمەتییان بدەین توانای بەرگریی مووشەكییان دەستبكەوێت تاوەكو بتوانن لە شارەكانیان دا بەرگری و پارێزگاری لە خۆیان بكەن. "