ئەو ژنە، کە نەیویستووە ناو و رووخساری ئاشکرابکرێن، یەکێکە لە قوربانییانی دەستدرێژیی سێکسی لە ئۆکراینا، لە ٣ی ئادار کاتێک لەگەڵ بنەماڵەکەی نانی ئێوارەیان دەخوارد، بە گوتەی خۆی، چەند سەربازێکی رووسی بە سەرخۆشی چوونەتە نێو ماڵەکەیان، یەکێک لە سەربازەکان تەنیا رستەیەکی گوتووە و ئەوەی ویستوویەتی کردوویەتی.  ئەو قوربانییە بە رووداوی گوت، "ئەوان داوای چا و ئاویان کرد، بەڵام لەنێو ماڵ ئاو نەبوو. چووم لە حەوشە ئاو بێنم، یەکێکیان لەگەڵم هات و لە دەرەوە پێی گوتم: دەتەوێت بە زۆر پێتی بکەم، یان خۆت دەزانیت چیم دەوێت؟ من ١٥ خولەک دەرفەتت پێدەدەم تاوەکو بیری لێبکەیتەوە! زۆر ترسابووم و دوای ١٥ خولەک رازیبووم و گوتم باشە. "  وەکو خۆی باسی دەکات، لە ماوەی مانگێکدا سێ جار دەستدرێژیی سێکسیی کراوەتەسەر، بەشێک لە سەربازەکانی رووسیا بەردەوام لە ماڵی ئەواندا ماونەتەوە.  ئەو ژنە گوتیشی، "لە ماڵ دەرچووم کە خواردن بهێنم، یەکێک لە سەربازەکان کە من نەمدەناسی و پێشتر لە ماڵی ئێمە نەبوو، لە باخچەی ماڵی دراوسێکەمان منی گرت، بە تەواوی سەرخۆش بوو و چەند فیشەکێکی لای گوێم و سەرم تەقاند و دەستدرێژیی کردەسەرم. ژیان بەردەوامە و من دەبێت بەردەوام بم، چونکە من کوڕێکی ١٣ ساڵانم هەیە. "  هەر لەو شەقامە دەستدرێژیی سێکسی کراوەتە سەر دایکێک و کچەکەی. بەپێی ئامارەکان لە ناوچەکانی دەوروبەری کیێڤ، دەستدرێژیی سێکسی کراوەتە سەر ١٠٦ ژن و کچ، باری دەروونیی زۆربەیان خراپە، بەردەوام لەگەڵ دەروونناسەکان لە پەیوەندیدان.  ئۆلێکساندرا کڤیتکۆ، دەروونناس کە دانیشتووی لڤیڤە، ئاماژەی بەوە کرد، "رەنگە هەواڵی ئەو کوڕە ١١ ساڵانەتان بیستبێت کە دەستدرێژیی کراوەتەسەر، وایلێهاتبوو کە بە تەواوی نەیدەتوانی قسە بکات، بەڵام من بەردەوام لەگەڵی قسەم دەکرد و ئەو وێنەی بۆم دەکێشا، ئەمڕۆ دایکی تەلەفۆنی کرد و گوتی: ئەمڕۆ دەستی بە قسەکردن کردووەتەوە. "  گوندی دروژنیا بە دووریی ٦٠ کیلۆمەتر دەکەوێتە باکووری شاری کیێڤ، دانیشتووانی ئەو گوندە لە سەرەتای مانگی سێ تاوەکو کۆتاییەکەی، لەژێر چاودێری و هەڕەشەی هێزەکانی رووسیادا بوون. ئەوان گوندەکەیان چۆڵ کرد، بەڵام بیرەوەرییە تاڵەکان بۆ ژنانی خەڵکی گوندەکە بەجێماون.