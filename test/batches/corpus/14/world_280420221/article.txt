ترێڤر رید، سەربازی ئەمریکی کە لای رووسیا دەستبەسەربوو، لەگەڵ کۆنستانتین یارۆشینکۆ، فڕۆکەوانیی رووس گۆڕینەوەیان پێکرا. ترێڤر رادەستی ئەمریکییەکان و کۆنستانتین یارۆشینکۆ رادەستی رووسەکان کرایەوە.   رووسیا ریدی تۆمەتبارکردبوو بەوەی ساڵی ٢٠١٩ لە مۆسکۆ بە سەرخۆشی ئۆتۆمبیلی لێخوڕیوە و گیانی دوو پۆلیسی خستووەتە مەترسییەوە، بەڵام ئەمریکا ئەو تۆمەتبارکردنەی بەبێ مانا و بێ بنەما ناودەبرد. هەروەها ئەمریکا یارۆشینکۆ تۆمەتباردەکات بەوەی ساڵی ٢٠١٠ هەوڵیداوە لە لیبریاوە کۆکایین بگوازێتەوە ئەمریکا.   رووسیا تەمموزی ٢٠١٩ بە ئەمریکای راگەیاند ئەگەر یارۆشینکۆیان رادەست بکەن، مۆسکۆ ئامادەیە هەر دیل و دەستبەسەرێکیان ئەمریکییان رادەست بکاتەوە. ئەوەبوو ئەمریکا بە ئەرێنی لەم بابەتەی روانی.   جۆ بایدن، سەرۆکی ئەمریکا لەبارەی ئەو گۆڕینەوەی دیلە گوتی: "ئەمڕۆ چاوەڕێ دەکەین ترێڤر رید ئازاد ببێت و بە خێزانەکەی شادببێتەوە کە زۆر بیری دەکەن".  بایدن ئاماژەیکرد کە بە قورسی بڕیاری گۆڕینەوەی دیلیان دەرکردووە و رایگەیاند دوای مامەڵە و دیالۆگی زۆر گەیشتوونەتە رێککەوتن لەسەر گۆڕینەوەیەکی لەمجۆرە.  میدیای تورکی بڵاویکردەوە جەیک سولیڤان، راوێژکاری ئەنجوومەنی ئاسایشی ئەمریکا سوپای تورکیای کردووە بەوەی هاوکار بووە لە گۆڕینەوەی دیلەکان و ئاماژەی بەوە کردووە رێز لەو هاوکارییە دەگرن، کە تورکیا وەکو هاوپەیمانێک پێشکێشی ئەوانی کردووە.