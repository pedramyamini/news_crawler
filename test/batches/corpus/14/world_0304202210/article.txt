بۆ رێگەگرتن لە سوپای رووسیا هەندێکجار ئۆکراینییەکان پردیان تەقاندووەتەوە. بەگوێرەی بەرپرسانی ئیرپین، ٥٠ % ی ژێرخانی شارەکە وێران بووە.  ئۆکسانا فێرمەنی ٤٧ ساڵ کە دانیشتووی ئیرپین - ە، باسی ئەو ساتە دەکات کە ئاگری جەنگ گەیشتووەتە شارەکەیان و دەڵێت، "کاژێر ٠٤: ٠٠ی بەیانی شەڕ گەیشتە ئێرە. کاژێر ٠٧: ٤٥ی بەیانی ئاژەڵە ماڵییەکانم و هەندێک خواردنم هەڵگرت و هەڵاتم. پێڕا نەگەیشتم مانگاکەم ببەم، چونکە شەڕەکە دەستیپێکردبوو".  ئێستا، سوپای رووسیا پاشەکشەی کردووە بۆ شاری بوچای رۆژئاوای ئیرپین کە تەنیا دوو کیلۆمەتر لێیەوە دوورە.  بۆگدان کە دانیشتووی ئیرپین - ە، لەگەڵ هاوڕێکانی سێ هەفتەی رابردوو لەنێو جەنگدا ژیاون، دەڵێت، "هەموو ٣٠ چرکە جارێک گوێمان لە دەنگی تۆپباران دەبوو کە لە بوچاوە ئاراستە دەکران. دەنگی سێ تاوەکو پێنج تۆپت دەبیست، دواتر بێدەنگ دەبوو، هەر ئەوەندە تاوەکو تۆپەکانیان ئامادە دەکردەوە و دواتر سێ تاوەکو پێنج تۆپی دیکەیان دەهاوێشت".  لە گوندی دمیتریڤکا کە پێنج کیلۆمەتر لە باشووری رۆژئاوای ئیرپینەوە دوورە، ١٣ تانکی رووسی بە تێکشکاوی بەجێماون. تەرمی سەربازانیشیان هەڵنەگیراونەتەوە.  دوای کەمێک هێوربوونی بارودۆخەکە، سوپای ئۆکراینا گەڕاوەتەوە نێو شارەکە. تیمەکانی فریاکەوتنیش دەستیانکردووە بە گواستنەوەی تەرمی کوژراوان. بەگوێرەی بەرپرسانی شارەکە، ٢٠٠ کەسی سڤیل لە هێرشەکەی رووسیا بۆسەر ئیرپین کوژراون.