ئەمڕۆ شەممە ٢١ - ٠٥ - ٢٠٢٢ کۆریای باکوور ٢٢٠ هەزار تووشبووی تای تۆمارکرد، بەمەش کۆی ژمارەی تووشبووان لە وڵاتەکە گەیشتە ٢.٤ ملیۆن کەس، هاوکات ٦٦ کەسیش گیانیان لەدەستداوە.  کیم جۆنگ ئوون بانگەشەی ئەوەدەکات کە سەرکەوتنی گەورەیان بەسەر کۆرۆنادا تۆمارکردووە، بەڵام بەشێک لە شارەزایانی پزیشکی گومانیان لە ژمارەکان هەیە و پێیانوایە ژمارەی تووشبوون و گیانلەدەستدان بە پەتاکە لە کۆریای باکوور زۆر لەوە زیاترە کە پیۆنگیانگ بڵاویکردووەتەوە.  کۆمەڵگەی نێودەوڵەتی نیگەرانە لە دۆخی تەندروستیی خەڵک لە کۆریای باکوور، بەتایبەتی بەهۆی ئەوەی وڵاتەکە لەژێر گەمارۆی نێودەوڵەتییە و لە زۆربەی خزمەتگوزارییە تەندروستییەکان بۆ شەڕی دژی پەتاکان لەنێویاندا کۆرۆنا بێبەشە.