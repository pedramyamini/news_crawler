دەسەڵاتە ناوخۆییەکانی نێو کۆمارەکە رایانگەیاندووە، لە ئاکامی کەوتنەوەی مووشەکێک لە ناوچەکانی ژێر کۆنترۆڵی گرووپەکانی سەر بە کۆماری دانپێدانەنراوی دۆنێتسک، کە لایەنگری رووسیان، لانیکەم ٢٠ کەسی سڤیل کوژراون و چەندین کەسی دیکەش برینداربوون.  شایەتحاڵان بە چەند سەرچاوەیەکی میدیاییان گوتووە، هێزە بەرگرییە ئاسمانییەکانی دۆنێتسک توانییان مووشەکێكی سوپای ئۆکراینا بە ئاسمانی ناوچەی شیڤخینکۆ بتەقێننەوە و دواتر پارچەکانی مووشەکەکە بە چەند لایەکدا رۆیشتوون و بوونەتەهۆی کوژران و برینداربوونی خەڵکی سڤیل.  ئۆتۆمبێلی ئاگرکوژێنەوە و ئەمبوڵانس لەگەڵ هێزە ئەمنییەکان دوای رووداوەکە گەیشتوونەتە ئەو شوێنە.  تاوەکو ئێستا زانیاری زیاتر و وردتر لەبارەی رووداوەکەوە نییە، بەڵام لایەنی ئۆکراینی رەتیدەکاتەوە مووشەکی بە ئاراستەی ناوچە سڤیلەکان هاوێشتبێت.