پێشبڕكێیەکە لە شارۆچکەی سیراڤیزا لە هەرێمی توکسانی باکووری ئیتاڵیا بەڕێوەچوو. هەر یاریزانە و سواری گوێدرێژێک ببوو، هەوڵیان دەدا و زۆریان لە گوێدرێژەکانیان دەکرد بۆ ئەوەی پێشبکەون. فابیۆ ترینتانی، سوودی لە توانای جەستەیی گوێدرێژەکەی وەرگرت و پلەی یەکەمی بەدەستهێنا.  فابیۆ ترینتانی، براوەی کێبکڕکێی گوێدرێژ بۆساڵی ٢٠٢٢ لە ئیتاڵیان دەڵێت، "هەستێکی زۆر خۆشم هەیە. پێشبڕکێیەکی قورسبوو. لەکاتێک هەستمکرد دەدۆڕێم، بەڵام دواتر کە پێش کێبکڕکێکارەکەم کەوتمەوە، زانیم ئیدی براوەم. لە خەیاڵی خۆمدا دەستمکرد بە ئاهەنگگێڕان. "  شارۆچکەی سیراڤیزا بە پێشبڕکێی گوێدرێژ ناوبانگی دەرکردووە. پێشبڕکێیەکە بەشێکە لە ڤیستیڤاڵێکی گەورەتری فۆلکلۆری کە خەڵک بە جلوبەرگی میللی خۆیان تێیدا بەشداردەبن.  دانیشتوویەکی شارۆچکەی سیراڤیزا گوتی، "دەستپێکردنەوەیەکی باشە. پێموایە ئەمڕۆ بەلای هیچ کەسێک بردنەوە گرنگ نییە. ئەوەی گرنگە دەستپێکردنەوەی پێشبڕکێیەکەیە، چونکە زۆر بیرمان دەکرد. "  لە پەنجاکانی سەدەی رابردووەوە، پێشبڕکێی گوێدرێژ لەو شارۆچکەیەی وڵاتی ئیتاڵیا بەڕێوەدەچێت، هەموو ساڵێک سەرنجی سەتان گەشتیار بۆخۆی رادەکێشێت.  هەشت گوێدرێژ لە پێشبڕكێیەکەدا بەشداربوون، هەر گوێدرێژە و نوێنەرایەتی یەکێک لە هەشت گەڕەکەکانی شارۆچکەی سیراڤیزا دەکات، براوە تاوەکو ساڵی داهاتوو شانازی بە گوێدرێژەکەیەوە دەکات.