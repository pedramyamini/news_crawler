رێکخراوی تەندروستیی جیهانی لە راپۆرتێکدا کە رۆژی سێشەممە ١٠ - ٥ - ٢٠٢٢ لەژێر ناوی '' کەمکردنەوەی زیانەکانی خواردنەوە کحولییەکان بە رێکخستنی بەبازاڕکردن و رێکلامی نایاسایی '' بڵاویکردووەتەوە، باس لە کاریگەرییە نەرێنییەکانی خواردنەوە کحولییەکان دەکات.  لە راپۆرتەکەدا باس لەوە کراوە کە لە سەرانسەری جیهاندا ساڵانە نزیکەی سێ ملیۆن کەس بەهۆی خواردنەوە کحولییەکانەوە گیانلەدەستدەدەن و ئەوەش ٥ % ـی تێکڕای هۆکارەکانی مردن پێکدەهێنێت.  لە بەشێکی راپۆرتەکەدا ئاماژە بەوە کراوە کە خواردنەوە کحولییەکان کاریگەرییەکی گەورەیان لەسەر گەنجان هەیە و ساڵانە نزیکەی ١٣.٥ % ـی ئەوانەی بەهۆی خواردنەوە کحولییەکانەوە گیانلەدەستدەدەن تەمەنیان لەنێوان ٢٠ بۆ ٣٩ ساڵدایە.   راپۆرتەکە دەڵێت، بەرفراوانبوونی میدیای دیجیتاڵی کارئاسان بووە لە ناساندنی خواردنەوە کحولییەکان و بڵاوبوونەوەی بە جیهاندا و لە چالاکییە وەرزشییە گەورەکانیشدا رێکلام و ناساندنی مەیخواردنەوە کحولییەکان زۆر بەدیدەکرێت.   وەکو لە راپۆرتەکەدا هاتووە، لە فیلمە سینەماییەکاندا رێکلامکردن و ناساندنی خواردنەوە کحولییەکان زیادیکردووە. بۆ نموونە، لە ویلایەتە یەکگرتووەکانی ئەمریکا لە ساڵی ١٩٩٦ تاوەکو ٢٠١٥ لە نزیکەی ٥٠ فیلمدا کە زۆرترین بینەریان هەبووە، رێکلام بۆ خواردنەوە کحولییەکان کراوە.