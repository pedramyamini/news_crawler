ئەم گۆڕانەی کەشوهەوا خواستی لەسەر بەکارهێنانی کارەبا لەلایەن هاووڵاتییانەوە زیادکردووە، ڤیبووتی گارگ، لێکۆڵینڤان لە پەیمانگەی ئابووری و دارایی وزە دەڵێت، "کاتێک خواست لەسەر بەکارهێنانی کارەبا زیاتر دەبێت، پێویستی وێستگەکانی بەرهەمهێنانی کارەبا بۆ خەڵووز زیاتر دەبێت. ئەمەش وادەکات بارودۆخێکی نائاسایی بێتە ئاراوە و خەڵووز لە وێستگەکان ببڕێت".  ٧٥ % ی وێستگەکانی بەرهەمهێنانی کارەبا لە هیندستان بە خەڵووز کار دەکەن. بەهۆی گوشاری زۆر لەسەریان، لە کۆی ١٦٥ کانە خەڵووزەکەی، ٩٤ یان تووشی کورتهێنانی بەرهەم بوون.  هەربۆیە بڕی کارەبای پێویست بەرهەم ناهێنرێت و رۆژانە لە چەندین شاری ئەو وڵاتەدا بۆ ماوەی زیاتر لە ٧ کاژێر کارەبا دەبڕێت.  رەزوان خان، ئاسنگەرە و دەڵێت، "کارەکانمان دەوەستن چونکە بێ کارەبا دەمێنینەوە. هێشتا دەبێت پارەی کرێکارەکانمان بدەین، هەرچەندە وەکو پێشووتر پارە پەیدا ناکەین کە کارەبا ٢٤ کاژێر بوو".  شارەزایان دەڵێن، بەرزی پلەکانی گەرما کاریگەرییەکی راستەوخۆی لەسەر بەرهەمە کشتوکاڵییەکانی هیندستان دروستکردووە؛ کە گرنگترینیان گەنمە.  دێڤیندەر شارما، شارەزای ئاسایشی کشتوکاڵ دەڵێت، "کاتێک پلەی گەرمی گونجاوت نابێت و لەناکاو پلەکانی گەرما بەرزدەبنەوە، ئەمە دەبێتە هۆی لەناوچوونی پەڕی گوڵە گەنمەکان و بەربوونەوەی دەنکەکانی".  هیندستان دووەم گەورەترین بەرهەمهێنەری گەنمە لە جیهاندا و ساڵانە ١٠٧ ملیۆن و ٥٩٠ هەزار تۆن گەنم بەرهەمدەهێنێت.  شارەزایان دەڵێن، بەهۆی بەرزبوونەوەی پلەکانی گەرماوە، ئەمساڵ بەرهەرمهێنانی گەنم لە هیندستان بە رێژەی ٢٥ % کەمدەبێتەوە.