ماریۆپۆل لەڕووی ئیدارییەوە بەشێکە لە هەرێمی دۆنباس کە هەردوو کۆماری دانپێدانەنراوی گەلی لوهانسک و دۆنێتسکی لەخۆگرتووە و ئێستا بەشی زۆری خاکەکەی لەژێر دەستی هێزە چەکدارە لایەنگرەکانی رووسیایە. ماریۆپۆل لەلایەن رووسیاوە گەمارۆ دراوە و لە بەرەی رۆژهەڵات و رۆژئاوایەوە هێزەکانی رووسیا نزیکەی ٧ کیلۆمەتر لە شارەکەوە دوورن. سوپای ئۆکراینا بەرگریی دەکات و هەندێک جاریش ناوچەکانی ناوەڕاستی دۆنێتسک بۆردوومان دەکات.  رێڕەوە مرۆییەکانی ماریۆپۆل رێگە بە دانیشتووانی دەدات یان بەرەو ناوچەکانی ژێر دەستی سوپای ئۆکراینا بڕۆن یان بەرەو ناوچەکانی ژێر کۆنترۆڵی هێزە لایەنگرەکانی رووسیا.  لەو ناوچەیەی ژێر دەسەڵاتی کۆماری دانپێدانەنراوی گەلی دۆنێتسک، زیاتر لە ٥ کەمپی کاتی بۆ پێشوازیکردن لە ئاوارە ماریۆپۆلییەکان دانراون.  ئیکاتێرینا، ئاوارەی ماریۆپۆلە و باسی لەوە کرد، "ئێمە سەربازانی کۆماری گەلی دۆنێتسکمان بینی و داوای هاوکاریمان لێکردن، چونکە ماڵەکەمان بە بۆمبی سوپای ئۆکراینا رووخابوو. ئەوان هاوکارییان کردین و ئێمەیان هێنایە ئێرە".  ئۆکراینا، رووسیا بە بوردومانی هەڕەمەکی و کوشتنی سەرووی ٢ هەزار سڤیل تۆمەتبار دەکات، ئێستا لە ماریۆپۆلی ٤٢٠ هەزار کەسی، ئاو و کارەبا لە زۆرینەی ناوچەکان بڕاوە و خزمەتگوزاری نەماوە.  ناتالیا، ئاوارەیەکی دیکەی ماریۆپۆلە و ئاماژە بەوە دەکات، "بەربەست و سەختی و بەتبەختی ژیان، دوێنێ ٢٤ کاژێر بۆردومان بەسەر سەرمانەوە بوو، خەڵک هەڵدەهات من بۆ چەند کاژێرێك بە پێ رۆیشتم تاوەکو گەیشتمە شوێنێک و لەوێوە ئۆتۆمبێلێک بە رێکەوت هات و منی هێنایە ئێرە. خەڵک هەمووی لەژێر زەمینەکاندا دەژین، ئەوان لە بۆمب و مووشەکەکان خۆیان دەپارێزن، نە ئاو و نە کارەبا نەماوە، هیچ ژیانێك لەوێ نەماوە".  ماریۆپۆل بە پێگە ستراتیژییەکەی لەسەر دەریای ئازۆڤ، یەکێکە لەو ناوچانەی کە رووسیا هەر لە سەرەتای دەستپێکردنی هێرشە سەربازییەکەی هەوڵیداوە کۆنترۆڵی بکات و بە هەرێمی دۆنباسەوە بیبەستێتەوە. ئۆکراینا ئەو هەنگاوە بە پلانێکی رووسیا بۆ دابەشکردنی خاکی وڵاتەکەی دەزانێت و چڕترکردنی بۆردومانەکان و کردنەوەی رێڕەوە مرۆییەکانیش بە رێگەیەک بۆ گەیشتن بەو ئامانجە تەماشای دەکات.