د. رزگار عەلی، بەڕێوەبەری بەڕێوەبەرایەتیی خۆپاراستنی تەندروستیی سلێمانی بە تۆڕی میدیایی رووداوی راگەیاند، ئەوان وەك تەندروستیی سلێمانی ژوورێكی عەمەلیاتیان بۆ خۆپاراستن لە نەخۆشی كۆرۆنا پێكهێناوە، چەند بڕیارێكیان دەركردووە، لەوانە، رێوشوێنی خۆپارێزی لەسەر سنوور و فڕۆكەخانەكان دەگیرێتەبەر بۆ گەشتیاران، بەتایبەتی ئەو عێراقییانەی لە چینەوە دەگەڕێنەوە بۆ ماوەی ١٥ رۆژ لە ژێر چاودێرییدا دەمێننەوە.  بەڕێوەبەری بەڕێوەبەرایەتیی خۆپاراستنی تەندروستیی سلێمانی دەڵێت، هاوكات پێدانی رێنمایی لەشێوەی نامیلكە بەگەشتیارانی ناو فڕۆكەخانەكان و كردنەوەی خولی خێرا بۆ كارمەندانی فڕۆكەخانەكان و رێگرتن لەگەشتكردن بۆ وڵاتی چین و دروستكردنی هێڵێكی گەرمی تەلەفۆنی ٢٤ كاژێری كە لەلایەن بەڕێوەبەرایەتیی گشتیی تەندروستیی سلێمانی لە چەند رۆژی داهاتوودا دەكەوێتە كار.  د. رزگار عەلی داوا لە هاونیشتمان دەكات "خۆیان بەدوور بگرن لە راوكردن و دەستلێدان لە ئاژەڵ و باڵندەی كێوی".  كۆرۆنا ڤایرۆسێكی گوازراوەیە و تووشی كۆئەندامی هەناسە دەبێت. كۆكەی قورس، تای بەرز و هەناسە تووند لە نیشانە سەرەكییەكانی نەخۆشییەكەن. تاوەکو ئێستا لە کوردستان هیچ حاڵەتێکی تووشبوون بە ڤایرۆسی کۆرۆنا دەستنیشاننەکراوە.