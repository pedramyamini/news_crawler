وەزارەتی بەرگریی رووسیا رایگەیاند، "پێشبینی دەکەن واشنتن چەکی ئەتۆمیی، کیمیایی یان بایۆلۆجی لە ئۆکراینا بەکاربهێنێت و دواتر رووسیای پێ تۆمەتبار بکات". پێیوایە، ئەم جووڵەیەی وڵاتانی رۆژئاوا رەنگە بۆ ناچارکردنی گەمارۆ خستنەسەر رووسیا بێت لەلایەن چین و هیندستانەوە.   وەزارەتی بەرگریی رووسیا ئاماژە بەوەش دەکات، جووڵەکەی ئەمریکا بۆ وەستاندنی "سەرکەوتنەکانی" رووسیایە لە ئۆپەراسیۆنە سەربازییەکانیدا. دەشڵێت، "ئۆکراینا بیر لە تەقاندنەوەی کێڵگەیەکی تایبەت بە پاشماوەی ئەتۆمیی لە شاری کامێنسکۆی ئۆکراینا دەکاتەوە. "  سەبارەت بە مەترسییەکانی بەکارهێنانی چەکی ئەتۆمیی لەلایەن رووسیاوە، رێککەوتی ١٩ ـی نیسانی ٢٠٢٢، سێرگی لاڤرۆڤ، وەزیری دەرەوەی رووسیا ئەو بژاردەیەی بە دوورزانی و گوتی، "رووسیا بیر لە بەکارهێنانی چەکی ئەتۆمیی لە ئۆکراینا ناکاتەوە. "