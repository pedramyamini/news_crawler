دێنیس دیاز، سەربازی پێشووی ئەمریکا گوتی، "رووسیا لەو کاتەوەی دەستیان کردووە بە کوشتنی منداڵ و ژنان بووە بە شەڕفرۆشێکی گەورە، بۆ من وەکو سەربازێکی مارینز و هاووڵاتییەکی ئەمریکی ئەوە راستنییە، بەهیچ شێوەیەک راستنییە، ئەمەش یەکێکە لە پاڵنەری ویژدانی بوو کە بچمە ئۆکراینا و شەڕ بکەم بۆ ئازدی ئۆکراینا، چەکم پێنییە، پێیان گوتین چەکی خۆمان نەهێنین و لەوێ چەکمان پێدەدەن.''  سەرباری ئەوەی خاوەنی چوار منداڵە و دەزانێت گەڕانەوەی لەم شەڕەدا مسۆگەر نییە، بەڵام بڕیاری داوە لە کۆتایی ئەم   مانگە بەرەو ئۆکراینا بەڕێبکەوێت، پێشتریش لە شەڕی دیکە بەشداری کردووە و ئەزموونی سەربازی هەیە.  دێنیس دیاز، سەربازی پێشووی ئەمریکا گوتیشی، "سەربازی پێشووی مارێنزم، لە داگیرکردنی وڵاتی عێڕاق بەشداربووم، لە رووی شەڕەوە ئەزموونێکی زۆرم هەیە"  جگە لە دێنزیز، بە هەزاران ئەمریکی دیکە ناوی خۆیان تۆمارکردووە، هەندێکیان هیچ ئەزموونێکی شەڕیان نییە، بەڵام بڕیاریانداوە بچنە ئۆکرانیا و شەڕبکەن، لەسەر مەترسیی چوونی ئەو گەنجانە بۆ شەڕ کە ئەزموونیان نییە، دکتۆر کاتلان، پڕپفیسۆر لە زانکۆی بۆستن کە شارەزایی لە پرسی سەربازی هەیە دەڵێت، ئەوانەی ئەزموونیان نییە، رەنگە نەک هاوکارنەبن، بەڵکو ببنە بارگرانیش بۆ سوپای ئۆکرانیا.  کاتلان نۆلان، شارەزای سەربازی و پەیوەندییە نێودەوڵەتییەکان باسی لەوە کرد، "پێویستە وردبینی بۆ ئەو کەسانە بکەن، چونکە خەڵکێکی زۆر گەنج داوایانکردووە کە هەرگیز شەڕیان نەدیووە، یاری ڤیدیۆییان کردووە و بینیویانە، فیلمیان بینیووە و پێیان وایە چێژ لەم شەڕە دەبینن و سەرکێشی بە ژیانی خۆیان دەکەن، بەڵام ئەوانە ئەو کەسانە نین کە دەبێت پەسندبکرێن، ئەوانەی پەسند دەکرێن، دەبێت سەربازی بە ئەزموونی ئەمریکی بن.''  بەگشتی لەنێو ئەمریکییەکان بۆچوونی جیاواز هەیە لەسەر خۆبەخشەکان، بەڵام ئەوانەی قسەیان بۆ رووداو کرد، پشتیوانییان لە چوونی خۆبەخشەکان بۆ چوونە ئۆکرانیا دەکرد.     د. رۆبێرت سکۆت مەککێرنن، پزیشکی ددان ئاماژە بەوە دەکات، "ئەو ئەمریکییانەی ناوی خۆیان تۆماکردووە تاوەکو بچنە ئۆکراینا وەک خۆبەخش شەڕی پووتین بکەن، ئەوە بڕیاری خۆیانە، بەڵام بڕیارێکی زۆر ئازایانە و بوێرانەیە.''  وانزا، وەبەرهێنەرێکی ئەمریکییە و دەڵێت، "پێموایە بڕیاڕێکی خودییە، ئەگەر کەسێک بیەوێت ژیانی خۆی بکاتە قوربانی و بچێت شەڕ بکات، من پشتیوانیان دەکەم، بەڵام من خۆم ناچم.''  ویتنی کە هاووڵاتییەکی دیکەی ئەمریکییە گوتی، "پێموایە ئەمە کارێکی باشە کە دەیکەن، ئەمە ئەوە نیشان دەدات کە چۆن ئەمریکییەکان هاوکاری خەڵکانی دیکە لە کۆمەڵگەی نێودەوڵەتی دەکەن.''  چوونی بەشێک لە ئەمریکییەکان بۆشەڕ لە ئۆکراینا بەشێوەیەکی خۆبەخشی لەکاتێکدایە کە حکومەتی ئەمریکا داوا لە هاووڵاتیانیان دەکات، خۆیان لە چوون بۆ ئۆکرانیا بەدووربگرن و ئەوانەش کە لەوێن بگەڕێنەوە وڵاتەکەیان.