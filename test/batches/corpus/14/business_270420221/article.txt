لیژنەی پەیوەندییەکانی دەرەوەی کۆنگرێس بە ئامادەبوونی ئەنتۆنی بلینکن، وەزیری دەرەوەی ئەمریکا یەکەمین کۆبوونەوەی گشتیی خۆی لەبارەی پرۆژە یاسای بودجەکە دەستپێکرد، فۆکەسی سەرەکیی ئەو بودجەیەش بۆ پەرەدان و پارێزگاریکردنە لە بەهاکانی ئەمریکا لەنێویاندا پرسی دیموکراسی و هەروەها پارێزگاریکردن لە ئازادیی رادەربڕین و مافەکانی مرۆڤ.  بۆب مێنێندز، سەرۆکی لیژنەی پەیوەندییەکانی دەرەوەی ئەمریکا رایگەیاند، '' ئێمە کە سەیری جیهان دەکەین، لە کوباوە بۆ مالی، ئێران، چین و هەروەها بە دڵنیاییەوە رووسیا. زۆردارەکان ئازادیی قسەکردنیان نەهێشتووە، خەڵک دەستگیر دەکەن، بۆ کۆنترۆڵکردنی خەڵکەکەیان تەکنەلۆجیایان سنووردار کردووە، چەتە و چەکی تایبەت بەکاردەهێنن بۆ بەئامانجکردنی خەڵکی بێتاوان. ئەمە رووبەڕووبوونەوەیە لەنێوان تاکڕەوە تووندوتیژەکان و ئێمەمانان کە لەپێناو چەسپاندنی یاسای نێودەوڵەتی خەبات دەکەین، بۆ دیموکراسی، مافەکانی مرۆڤ و ئازادیی رادەربڕین لە سەرتاسەری جیهان، دیپلۆماتکارەکانمان و پڕۆفیشناڵە پێشکەوتووەکانمان و بودجەکەشمان کە ئەمڕۆ تاوتوێی دەکەین، لە بەرەی پێشەوەی ئەم شەڕەدان. "  قەبارەی بودجەکە ٦٠.٤ ملیار دۆلارە و بودجەکە دابەشکراوە بەسەر کارەکانی وەزارەتی دەرەوەی ئەمریکا لە سەرتاسەری جیهان، لەنێویاندا لە عێراق و هەرێمی کوردستان.  بەشێکی ئەو پارەیەش بۆ عێراق و هەرێمی کوردستان دابینکراوە، پێکدێت لە ٤٧.٥ ملیۆن دۆلار بۆ پرۆگرامەکانی هەڵگرتنەوەی مین، رووبەڕووبوونەوەی تیرۆر و رێگریکردن لە بڵابوونەوەی چەکی کۆکوژ و پرۆگرامە هاوشێوەکانی، ٢.٥ دۆلار ملیۆن بۆ رووبەڕووبوونەوەی ماددەی هۆشبەر، یەک ملیۆن دۆلار بۆ مەشق و پەروەردەی نێودەوڵەتیی سەربازی، ١٠٠ ملیۆن دۆلار بۆ هاوکاریی دارایی هێزەکان، ملیۆنێک و ٢٤ هەزار دۆلار بۆ پرۆگرامە دیپلۆماسییەکان و ١٥٦ ملیۆن بۆ هاوکاری و پشتیوانیی ئابووری.  لە کۆبوونەوەکەی کۆنگرێسیش لەبارەی پرۆژە بودجەکە، زۆرترینی پرسیارەکان بۆ وەزیری دەرەوەی ئەمریکا لەبارەی ئێران و رێککەوتنی ئەتۆمی، گرووپە چەکدارەکانی سەر بە ئێران لە ناوچەکە و چۆنێتیی رووبەڕووبوونەوەی ئەمریکا بوون. بلینکن ئاماژەی بەوە دا، ئەگەر لەگەڵ ئێرانیش بگەنە رێککەوتن، رێککەوتنەکە کێشەی گرووپە چەکدارەکان چارەسەر ناکات.  ئەنتۆنی بلینکن، وەزیری دەرەوەی ئەمریکا رایگەیاند، '' رێککەوتن چارەسەری چالاکییەکانی گرووپە میلیشیاکان ناکات، بۆیە ئێمە دوو شتمان لەپێشە، یەکێکیان ئەوەیە کاتێک دێتە سەر ئەو چالاکییانە، شتەکان خراپتر دەبن ئەگەر چەکی ئەتۆمییان هەبێت، یان بەمزووانە پێی بگەن، ئەمە هانیان دەدات بە پارێزبەندییەکی زیاترەوە رەفتار بکەن؛ دووەم، رێککەوتنێک ئەگەر پێی بگەین، بە هیچ شێوازێک تواناکانمان یان خواستمان بۆ رووبەڕووبوونەوەیان کەم ناکاتەوە.''  پرۆژە بودجەکەی وەزارەتی دەرەوەی ئەمریکا بۆ چەندین مەبەستی جیاواز داواکراوە، هەر لە کاری دیپلۆماسی و پشتیوانیکردنی ئابووریی هاوپەیمانەکانیان تاوەکو دەگاتە پارێزگاریکردن لە مافەکانی مرۆڤ و یەکسانیی جێندەری. لەم چەند مانگەی داهاتووشدا کۆنگرێسی ئەمریکا بە وردی خوێندنەوەی بۆ دەکات و دواتریش پرۆژە بودجەکە دەخاتە دەنگدانەوە.