بە گوتەی بەرپرسانی سریلانکا، حکومەتەکەیان ٥١ ملیار دۆلار قەرزی دەرەکی لەسەرە. خۆپێشاندانەکان ماهیندا راجاپاکسا، سەرۆکوەزیرانی سریلانکایان ناچار بە دەستلەکارکێشانەوە کرد.  کاوشالیا فێرناندۆ، ئەکتەر و چالاکڤانی مرۆییە و دەڵێت، "دەستلەکارکێشانەوەی سەرۆکوەزیران گەورەیی بوو. خەڵک زۆر دڵخۆشن بەمە، بەڵام ئێمە دەمانەوێت تەواوی بەرپرسانی حکومەت دەستلەکاربکێشنەوە، چونکە زۆر گەندەڵن. "   بەشێکی دیکە لە دانیشتووانی سریلانکا پاڵپشتی مانەوەی حکومەت لە دەسەڵات دەکەن و رووبەڕووی خۆپێشاندەران بوونەتەوە.  بەهۆی رووبەڕووبونەوەی لایەنگرانی حکومەت و خۆپێشاندەران، هەشت کەس گیانیانلەدەستداوە و ٢١٩ کەسی دیکەش بریندار بوون.  ساجیش پریماداسا، سەرکردەی ئۆپۆزیسیۆنی سریلانکا باس لەوە دەکات، "سەتان هەزار هاووڵاتیی لە نۆرەدان. کەموکوڕی لە هەموو شوێنێکە. خۆراک، سووتەمەنی، کەرەستەی خاو و دەرمان کەمە. لە هەندێک نەخۆشخانە بەهۆی کەمیی دەرمانەوە نەشتەرگەرییەکان راوەستاون. "   تاوەکو دێت تووندوتیژییەکان زیاتر دەبن، پۆلیس دەڵێت، نزیکەی ١٠٤ باڵەخانە لە کۆڵۆمبۆی پایتەخت لەلایەن هاووڵاتییانی ناڕازییەوە سووتێنراون کە ٤١ ـیان بەرپرسانی حکومەت خاوەندارێتییان دەکەن.  بەرپرسانی ئەمنیی سریلانکا ٨٥ هەزار پۆلیسیان بۆ هێورکردنەوەی دۆخەکە راسپاردووە و فەرمانیان پێکردوون راستەوخۆ تەقە لەوانە بکەن کە دەبنە هۆی تووندوتیژیی.  مۆهەندس ئاراڤیند، خۆپێشاندەرێکی دژی حکومەتە و گوتی، "ئەگەر هەموو خۆپێشاندەرانی ناڕازی هێرشیان بکرێتە سەر و خوێنڕشتن و تووندوتیژیی تەواوی وڵاتەکە بگرێتەوە، هێشتا حکومەتی سریلانکا هیچ ناکات لە دژی بکەرانی ئەو جۆرە کارانە. "   هێزێکی زۆری سەربازی لە نێو شەقامەکانی پایتەختی سریلانکا بڵاوەیان پێکراوە، قەدەخەی هاتووچۆش لە تەواوی کۆڵۆمبۆ راگەیێندراوە.  هاووڵاتییانیش دەڵێن، لە خۆپێشاندان بەردەوام دەبن تاوەکو ئەوکاتەی سەرۆکی وڵات و تەواوی کاربەدەستانی دیکەی حکومەت دەستلەکاردەکێشنەوە.