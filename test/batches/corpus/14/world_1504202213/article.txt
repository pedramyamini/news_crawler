پۆلیسی سوێد لە راگەیێندراوێکدا بڵاویکردەوە، خۆپێشاندانەکە رۆژی هەینی ١٥ - ٤ - ٢٠٢٢ بەڕێوەچووە و گرژی دروستبووە و چوار پۆلیس برینداربوون.   خۆپێشاندانەکەی رۆژی هەینی لە کاتێکدایە، رۆژی پێنجشەممەش خۆپێشاندان بەڕێوەچوو، ئەوەش دوای ئەوەی راسمووس پالوودان، سەرۆکی پارتی راستڕەوی "سترام کورس"ـی دانیمارکی کە بەوە ناسراوە کەسێکی دژە موسڵمان و دژە پەنابەرانە، چووە ناوچەیەکی شاری لینکۆپینگی سوێد و قورئانێکی لەسەر زەوی دانا و سووتاندی.   لە خۆپێشاندانەکەی رۆژی پێنجشەممەیشدا سێ پۆلیس برینداربوون و دوو خۆپێشاندەریش دەستگیرکران.   ئەندرێ تۆرنبێرگ، بەڕێوەبەری پۆلیسیی نیشتمانیی سوێد رایگەیاند: "ئێمە لە کۆمەڵگەیەکی دیموکراسی دەژین و یەکێک لە گرنگترین ئەرکەکانی پۆلیسیش بریتییە لە دڵنیابوونەوە لەوەی کە خەڵکی بتوانن یاسا پارێزراوەکانیان بەکاربهێنن و بۆچوونی خۆیان دەربڕن".   ئەندرێ تۆرنبێرگ گوتی: "پۆلیس بەرپرسیارێتی ئەوەی لە ئەستۆدایە هەمووکات لە حاڵەتی پێشێلکارییدا دەستوەردان بکات".   لە ماوەی ساڵانی رابردوودا چەند کارێکی هاوشێوە لە لایەن گرووپە تەواو راستڕەوە دانیمارکییەکانەوە کراوە و کاردانەوەی بەدودا هاتووە.   پالوودان لە ساڵی ٢٠١٩ دا کۆپییەکی دیکە لە قورئانی پیرۆزی سووتاند و هەنگاوەکانیشی بوونە هۆی ئەوەی ژمارەیەک حکومەتی ئەوروپی رێگە نەدەن بچێتە نێو وڵاتەکانیانەوە.   لە ئەیلوولی ٢٠٢٠ دا حکومەتی سوێد بڕیاریدا رێگە نەدات بەو هاووڵاتییە دانیمارکییە بۆ ماوەی ساڵێک بچێتە نێو وڵاتەکەی. لە کۆتایی تشرینی یەکەمی رابردوویشدا حکومەتی ئەڵمانیا بڕیاریدا رێگە نەدات ناوبراو بچێتە نێو وڵاتەکەی.   سترام کورس پارتێکی ئەوپەڕی راستڕەوی دانیمارکە و لە ساڵی ٢٠١٧ لە لایەن پولدانەوە دامەزرا. پارتەکە لە هەڵبژاردنی پەرلەمانیی ساڵی ٢٠١٩ی وڵاتدا بەشداریکرد و ١.٨ % ی دەنگەکانی بردەوە؛ بۆ ئەوەی پارتێک نوێنەری لەنێو پەرلەمانی ئەو وڵاتەدا هەبێت پێویستە بەربەستی ٢ % بشکێنێت.