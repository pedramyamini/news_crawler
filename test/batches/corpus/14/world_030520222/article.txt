ئانتۆنی بلینکن لە رۆژی جیهانی ئازادیی رۆژنامەڤانیدا بەڵێنیدا کە حکومەتی ئەمریکا "رێوشوێنی فراوان" دژی سەرکووتکردنی رۆژنامەڤانان و هەروەها رێکاری پێویست بۆ بەهێزکردنی ئازادیی رۆژنامەڤانی بگرێتەبەر.  ئانتۆنی بلینکن، وەزیری دەرەوەی ئەمریکا گوتی، "لە سەرتاسەری جیهان، حکومەت و لایەنە نادەوڵەتییەکان وەکو گرووپە تیرۆرستییەکان و رێکخراوە تاوانکارییەکان هەڕەشەیان لە رۆژنامەڤانان کردووە، هەراسانیان کردوون و زیندانیان کردوون و هێرشیان کردوونەتە سەر. لە کۆتایی ٢٠٢١ دا ٢٩٣ رۆژنامەڤان لە زیندان بوون. "   بەگوێرەی وەزارەتی دەرەوەی ئەمریکا، لەوەتەی شەڕی ئۆکراینا دەستیپێکردووە، ١١ رۆژنامەڤان گیانیان لەدەستداوە.  ستیوارت رامزی، رۆژنامەڤانی بەریتانی کە لە ماریۆپۆلە بۆ رووماڵی شەڕەکە باس لەوە دەکات، "ژیان لە ئۆکراینا بۆ ئێمەش رووی لە خراپبوونە، جەنگ لێمان نزیکتر بووەتەوە. تەنانەت خەڵکی سڤیلیش پڕچەک کراون و خاڵی پشکنین لە هەموو شوێنێک دانراوە؛ ئەمە دۆخەکەی زۆر ناجێگیر و مەترسیدار کردووە. "  پەیامنێرانی بێسنوور لە نوێترین راپۆرتیدا ریزبەندیی وڵاتانی لە بواری ئازادیی رۆژنامەڤانییدا بڵاوکردوەتەوە و ١٠٠ نمرەی وەک پێوەری هەڵسەنگاندن بۆ وڵاتان داناوە.   عێراق ساڵی رابردوو ژمارەی خاڵەکانی ٤٤ بوو، ئێستا بۆ ٢٨ خاڵ دابەزیوە، تورکیا لە ٥٠ خاڵەوە بۆ ٤١ خاڵ، ئێران لە ٢٧ خاڵەوە بۆ ٢٣ خاڵ و سووریاش لە ٢٩ خاڵەوە بۆ ٢٨ خاڵ دابەزیوە.