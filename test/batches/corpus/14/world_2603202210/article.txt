ئەمڕۆ یەکشەممە ٢٦ - ٠٣ - ٢٠٢٢ ماتەوش مۆراڤێتسکی، سەرۆکوەزیرانی پۆڵەندا لەبارەی شەڕی رووسیا و ئۆکرایناوە بە تۆڕی میدیایی رووداوی راگەیاند، "ئەم شەڕە تەنیا لەپێناو ئازادیی ئۆکراینا، لەپێناو سەروەری یاخود یەکپارچەیی ئۆکراینا نییە، بەڵکو ئەمە شەڕی بەرگریکردنە لە تەواوی جیهانی دیموکرات".  جۆ بایدن، سەرۆکی ئەمریکا ئەمڕۆ لە وارشۆ، پایتەختی پۆڵەندا گوتارێکی لەبارەی دۆخی ئۆکراینا پێشکێشکرد و داوای کرد ڤلادیمیر پووتین، سەرۆکی رووسیا لە دەسەڵات لاببرێت.  سەرۆکوەزیرانی پۆڵەندا لەبارەی رۆڵی ئەمریکا دەڵێت، "من زۆر سوپاسگوزاری ئەمریکام بۆ ئەو رۆڵە یەکلاییکەرەوەی سەرۆک بایدن و ئیدارەی ئەمریکا لەو شەڕەدا گێڕاویانە، قەیرانی مرۆیی شتێکە و پۆڵەندا بەشبەحاڵی خۆی تێیدا بەشدارە".  هەروەها دەشڵێت، "ئەمریکا زۆر چالاکە، چالاکە نەک تەنیا لەڕووی ناردنی چەکی بەرگرییەوە، بەڵکو لە رێکخستنیشەوە چالاکە... دەنگی ئێمە لە برووکسل بەهێزترە، بەڵام دەنگی ئەمریکا زۆر گرنگە".  دەقی پرسیار و وەڵامی سەرۆکوەزیرانی پۆڵەندا و پەیامنێری رووداو:  رووداو: ئەمریکا وەکو پێویست هاوکاربووە لە رووی بەهاناوەچوونی پەنابەرانەوە؟  ماتەوش مۆراڤێتسکی: من زۆر سوپاسگوزاری ئەمریکام بۆ ئەو رۆڵە یەکلاییکەرەوەی سەرۆک بایدن و ئیدارەی ئەمریکا لەو شەڕەدا گێڕاویانە، قەیرانی مرۆیی شتێکە و پۆڵەندا بەشبەحاڵی خۆی تێیدا بەشدارە. ئێمە دڵ و دەرگەمان بەڕووی خەڵکی ئۆکراینا کردووەتەوە، ئێمە دەزانین کە ئەمە بەشێکی بچووکی وێنە گەورەکەیە. وێنە گەورەکە شەڕی ئۆکراینایە. ئەم شەڕە تەنیا لەپێناو ئازادیی ئۆکراینا، لەپێناو سەروەری یاخود یەکپارچەیی ئۆکراینا نییە، بەڵکو ئەمە شەڕی بەرگریکردنە لە تەواوی جیهانی دیموکرات. لێرەوە ئەمریکا زۆر چالاکە، چالاکە نەک تەنیا لەڕووی ناردنی چەکی بەرگرییەوە، بەڵکو لە رێکخستنیشەوە چالاکە... دەنگی ئێمە لە برووکسل بەهێزترە، بەڵام دەنگی ئەمریکا زۆر گرنگە. بەیەکەوە لەگەڵ هاوبەشەکانمان دەتوانین هانی هاوبەشەکانمان بدەین سزای بەئازارتر و تووندتر بەسەر رووسیا بسەپێنین. ئەمەش ئێجگار گرنگە، چونکە دەبێت رووسیا بزانێت کە دەبێت شەڕەکە بوەستێنێت، ئەگەر نەیوەستێنێت، سزا بەدوای سزا بەسەریاندا دەسەپێت. وانەبێت ئێمە هەرگیز لە هاڕینی ئەو هێزە دڕندە سەربازییە ناوەستین، چونکە ئەمانە خەڵکی سڤیل و منداڵ دەکوژن، ژنان دەکوژن، کە سەرۆک بایدن بە دەنگێکی زوڵاڵەوە لێرەوە ئەمەی بە جیهان راگەیاند.  رووداو: قسە لەسەر زیادبوونی پێگەی سەربازی ئەمریکا دەکرێت لێرە و لە راستیدا پرسیاری دیکەشمان هەیە، ئایا قسەتان لەسەر پرسی فڕۆکەکان [مەبەستی رۆژ عەلی زاڵ داوای پۆڵەندایە بۆ بەکارهێنانی فڕۆکەکانییان لەلایەن ئەمریکاوە] کرد؟  ماتەوش مۆراڤێتسکی: لە ماوەی چەند رۆژی رابردوودا قسەمان لەسەر تەواوی بابەتەکە کردووە، قسە لەسەر پێگەی هێزی سەربازی ئەمریکا کراوە، من زۆر خۆشحاڵم کە ئەمریکا پێگەی سەربازی لێرە زیادکردووە، ئەمەش زۆر گرنگە چونکە ئەمە هێڵی بەرگرییە، ئەمە قەڵخانی رۆژهەڵاتی ناتۆیە، پۆڵەندا، لیتوانیا وڵاتانی بالتیک و وڵاتانی دیکە وەکو رۆمانیا و سلۆڤاکیا، ئەمانە هێڵی بەرگرین. پێویستمان بە پاڵپشتییە و ئێمە کاری خۆمان دەکەین، یارمەتیی ئۆکراینا دەدەین، بەڵام ئەمەیان کاتێکی هەستیارە لە مێژووماندا.