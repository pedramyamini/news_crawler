شی جین پینگ، سەرۆکی چین دەستپێشخەرییەکی چوار خاڵی تایبەت بە قەیرانی ئۆکراینای ئامادەکرد و لە یەکەمین کۆبوونەوەی ئۆنلاینیدا لە دوای دەستپێکردنی شەڕی ئۆکراینا لەگەڵ سەرکردەکانی یەکێتی ئەوروپا، دەستپێشخەرییەکەی خستەڕوو و داوایکرد، کار بکرێت بۆ پەرەدان بە گفتوگۆکانی ئاشتی، رێگری لە گەورەتربوونی قەیرانی مرۆیی، سەرپەرشتی و چاودێریکردنی ئاشتییەکی درێژخایەن لە هەردوو ناوچەی ئەوروپا و ئۆرۆئاسیا و رێگریکردن لە گەورەتربوونی ململانێ ناوچەییەکان.  کۆبوونەوەکە رۆژی هەینی ١ ـی نیسان بەڕێوەچوو و تێیدا سەرۆکی چین و گەورە بەرپرسانی پارتی کۆمۆنیستی وڵات بە ئۆنلاین لەگەڵ ئۆرسۆلا ڤۆن دێرلاین، سەرۆکی کۆمیسیۆنی یەکێتی ئەوروپا و چارلس میشێل، سەرۆکی ئەنجوومەنی یەکێتی ئەوروپا گفتوگۆیان کرد و سەرۆکی چین نیگەرانیی خۆی دەربڕی لە هەڵکشانی قەیرانی ئۆکراینا و گەیشتنی بەم ئاستەی کە ئێستا هەیە.  لە کۆبوونەوەکەدا سەرۆکی چین جەختی لە هەڵوێستیی وڵاتەکەی کردەوە کە بە " پشتگیریکردنی ئاشتی" ناویبرد و داواشی کرد رێز لە یاسای نێودەوڵەتیی و نەریتە دانپێدانراوە نێودەوڵەتییەکان بگیرێت و کار بە گوێرەی بڕگەکانی پەیماننامەی نەتەوە یەکگرتووەکان بکرێت و داوایکرد دیدی هاوبەش بۆ ئاسایش و ئاشتی نێودەوڵەتی بگیرێتەبەر.  شی جین پینگ، سەرۆکی چین لە کۆبوونەوەکەدا پاڵپشتی وڵاتەکەی بۆ ئەنجامدانی گفتوگۆ لە نێوان رووسیا، یەکێتی ئەوروپا، ئەمریکا و هاوپەیمانیی ناتۆ خستەڕوو بەمەبەستی چارەسەرکردنی ئەو ئاڵۆزییانەی کە چەندین ساڵە لەنێوانیاندا کەڵەکە بوون و گوتیشی، پێویستە ئەو لایەنانە پێکەوە کار بۆ درووستکردنی چوارچێوەیەکی پڕ لە باڵانس و کاریگەر، تایبەت بە ئاسایشی ئەوروپا.