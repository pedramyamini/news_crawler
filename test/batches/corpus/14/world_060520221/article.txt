ئەو دیمەنانەی لە ڤیدیۆکەدا دەردەکەوێت، لەلایەن وەزارەتی نێوخۆی کۆماری دانپێدانەنراوی دۆنێتسکەوە بڵاوکراونەتەوە و شوێنی بەئامانجکراویش کارگەی ئازۆڤستاڵە لە ماریوپۆل.   تانکەکان بە پیتی z  و سەربازەکانیش بە قوماشێکی سپی بەسەر قۆڵیانەوە دەناسرێنەوە. سەربازێکی کۆماری دانپێدانەنراوی دۆنێتسک دەڵێت، بەردەمیان مینڕێژ کراوە، "ژیانی سەربازەکانمان لە شوێنەکانی دیکە پاراست. ئێستاش بە شەو و رۆژ هۆشیارین و هەر جووڵەیەک بکەن، ئامادەین و وەڵامیان دەدەینەوە. "   سەربازەکانی سوپای ئۆکراینا ماوەی ٧٢ رۆژە شارەکەیان جێنەهێشتووە. سوپای رووسیا دەڵێت، لە پێنجشەممەوە تاوەکو رۆژی شەممە بۆ گواستنەوەی خەڵكی سڤیل رێڕەوی مرۆیی دەکەنەوە.   سڤیاتۆسلاڤ پالامار، جێگری فەرماندەی یەکەی ئازۆڤ دەڵێت، "سێیەم رۆژە لەسەر یەک، دووژمن هێرش دەکاتە سەر ناوچەی ئازۆڤستاڵ و شەڕێکی خوێناوی تێیدا بەردەوامە. رووسیا بەڵێنی ئاگربەستی شکاندەوە. "   سەرەڕای بەردەوامیی شەڕ، بەگوێرەی بەرپرسانی ئۆکراینا، لە ماوەی دوو رۆژی رابردوودا ١٥٦ ژن و منداڵ لە ناوچەی پیشەسازیی ئازۆڤستاڵ گوێزراونەتەوە.   نزیکەی ٢٠٠ کەسی دیکەی سڤیل لە ژێرزەمینەکانی کارگەکەدا ماون و چاوەڕێی ئەوە دەکەن لەو کاتە کەمەی لە بەردەمیاندا ماوە لەو ناوچەیە بچنە دەرەوە.