ژان گیبۆ پێش ١٨ ساڵ کێڵگەیەکی پێگەیاندنی تەماتەی لە شاری رێن - ی رۆژئاوای فەرەنسا لەسەر رووبەری ٢.٣ هێکتار زەوی دامەزراندووە. لە باری ئاساییدا، بۆ پێگەیشتنی تەماتەکان، دەبێت پلەی گەرمیی خانووە پلاستیکییەکە ٢٠ پلەی سیلیزی بێت، بەڵام ئێستا ١٢ پلەیە.   ژان گیبۆ بەهۆی بەرزبوونەوەی نرخی گاز، چیدی ناتوانێت وەکو جاران خانووە پلاستیکییەکانی گەرمبکاتەوە و دەڵێت، "نرخی گاز کە لە باری ئاساییدا ٢٥ % بۆ ٣٠ % ـی تێچووەکانی ئێرە پێکدێنێت، ئەگەر بۆ ئەمساڵ بەردەوام بین لە بەکارهێنانی گاز بە هەمان بڕی پارساڵ، ئەوا باجی گاز تاوەکو ٢٠٠ % بەرزدەبێتەوە. ئەمەش ئەستەمە بکرێت. "   بەهۆی کاریگەریی جەنگی ئۆکرایناوە نرخی گاز ١٠ ئەوەندەی نرخی ئاسایی خۆی بەرزبووەتەوە.   کریستۆف رۆسێ، سەرۆکی دامەزراوەی سۆلارێن گوتی، "پێشتر تێچووی هەر یەک مێگاواتی کارەبا ٢٠ تاوەکو ٣٠ یۆرۆ بوو، بەهۆی بەرزبوونەوەی نرخی گاز، ئێستا تێچووی یەک مێگاوات کارەبا تاوەکو ٢٠٠ بۆ ٢٢٠ یۆڕۆ بەرزبووەتەوە. "   فەرەنسا رووبەرێکی هەزار و ٢٠٠ هێکتاریی بۆ پێگەیاندنی تەماتە هەیە و لە ساڵی ٢٠٢٠ دا ٦٤٢ هەزار تۆن تەماتەی بەرهەمهێناوە. بەڵام بەهۆی تێچووی سیستەمی گەرمکەرەوە پێشبینی دەکرێت ٩٥ % ـی کێڵگەکانی تەماتە زیانیان پێبگات.