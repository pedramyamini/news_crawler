ماکرۆن، ماری لوپێنی بە پشتگیریکردنی ڤیلادیمیر پووتین تۆمەتبارکرد، ئیدی هەردوو بەربژێرەکە ئەوەی لە دڵیاندا بوو گوتیان.  ئیمانوێل ماکرۆن، بەربژێری سەرۆکایەتی فەرەنسا گوتی، "ئەمە هەواڵێکی ناخۆشە بۆ وڵاتی ئێمە، چونکە ئێوە پشت بە رژێمی رووسیا دەبەستن، ئێوە پشت بە پووتین دەبەستن. "  تویتێکی لوپێن قورسایی تۆمەتەکەی لەسەر ماری لوپێن کەمکردەوە.  ماری لوپێن، بەربژێری سەرۆکایەتی فەرەنسا دەڵێت، "تویتێکی خۆم دۆزیوەتەوە لە ٩ی تشرینی دووەمی ٢٠١٤ کردووە، گوتوومە پشتگیری لە ئۆکراینایێکی سەربەخۆ دەکەم کە ئامانجی ئەمریکا یاخود یەکێتیی ئەرووپا یان رووسیا نەبێت، ئەمە هەڵوێستی منە. "  بەڵام پرسی هەستیارتر لەگۆڕێ بوون کە پەیوەندییان بە نێوخۆی فەرەنساوە هەبوو، بۆ نموونە هەڕەشەی قەدەخەکردنی لەچک لەلایەن ماری لوپێنەوە.  ماری لوپێن باسی لەوە کرد، "من لەگەڵ قەدەخەکردنی لەچکم لە شوێنە گشتییەکان. زۆر بە روونی ئەوەم گوتووە. پێموایە لەچک پابەندیێکە لەلایەن ئیسلامییەکانەوە سەپێندراوە. پێموایە بەشێکی گەورەی ئەو ژنە لاوانەی دەیکەنە سەریان بژاردەی دیکەیان نییە. راستییەکەی هەر ناوێرن قسەی لەسەر بکەن، چونکە ئەوانەی نایکەنە سەریان دەردەکەوێت پەراوێزدەخرێن، بە ناپاک لێکدەدرێنەوە. "  بەلای ماکرۆن، قەدەخەی لەچک واتا هاندانی کۆمەڵگە بەرەو شەڕی نێوخۆیی، تۆمەتێک، ماری لوپێنی زۆر تووڕە کرد.  ئیمانوێل ماکرۆن ئاماژە بەوە دەکات، "پرسی لەچک گرێدراوی ئاینێکە، ئاماژەی ئاینێکی دەرەکییە، ئەمەیە. ئەمە رێک پرسی لەچککردنە. من پابەندی یاسای ١٩٠٥ ـم، ئەمە کۆماری ئێمەیە. کۆمارەکەمان سیکۆلارە. سیکۆلار بەواتای شەڕی ئاین نایەت، بۆیە من قەدەخە ناخەمە سەر لەچک یا کیپا یاخود پابەندی هەر ئاینێکی دیکە لە شوێنە گشتییەکان. "  ماکرۆنی سەرۆکی پارتی کۆماری بۆ پێشەوە، لوپێنی سەرۆکی پارتی گردبوونەوەی نیشتیمانی بە گومان لە پرسی گۆڕانی کەشوهەوا تۆمەتبارکرد، لوپێنیش ماکرۆنی بەدووڕوو لەو بابەتە ناوبرد. ئەم دیبەیتە بەرچاوڕوونی زیاتری دایە خەڵکی فەرەنسا کە ئەنجامەکەی لە ٢٤ی نیسان دەردەکەوێت، کاتێک بۆ هەڵبژاردنی یەكێک لەو دوو بەربژێرە دەچنە سەر سندووقەکانی دەنگدان، بەپێی دوایین راپرسی سەنتەری ئیپسۆس، چانسی چوونی ماکرۆن بۆ کۆشکی ئێلیزێ لە لوپێن زیاترە.