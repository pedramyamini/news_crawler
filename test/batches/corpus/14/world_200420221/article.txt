ڤلادیمیر بە پێنووسەکەی تابلۆی کۆتری ئاشتی دەکێشێت، ئەو هاووڵاتییە رووسییە، تەمەنی ٨٤ ساڵە و دانیشتووی شارۆچکەی بۆرۆڤسکیە لە رۆژئاوای مۆسکۆ و دەڵێت، زیاتر لە ٤٠ ساڵە تابلۆ لەسەر دیوارەکان دەکێشێت. دوای دەستپێکردنی جەنگی نێوان رووسیا و ئۆکراینا، ئەو بە کارە هونەرییەکانی بانگەواز بۆ راگرتنی جەنگ دەکات.  ڤلادیمیر ئۆڤجینیکۆڤ، نیگارکێش گوتی، "من بۆ پیشاندانی بیروبۆچوونی خۆم وێنە دەکێشم. دەمەوێت تێڕوانینی خۆم سەبارەت بەوەی روودەدات بخەمە روو. دەمەوێت بە کارەکانم کاریگەریم لەسەر بیرکردنەوەی خەڵک هەبێت".  ڤلادیمیر دەڵێت، پۆلیسی شارۆچکەکە پێیان گوتووە تابلۆکانی سوکایەتی بە سوپای رووسیا دەکەن، بە گوتەی خۆی، پۆلیس یەک لە تابلۆکانی کە ئاڵای ئۆکراینای لەخۆگرتبوو رەشکردووەتەوە و بە بڕی ٤٣٠ دۆلار سزایانداوە.  یەکێکی دیکە لە تابلۆکانی ڤلادیمیر کچێکی رووسی و کچێکی ئۆکراینی دەستیان ناوەتە نێو دەستی یەکتری. ئەو بەوە دڵخۆشە کە تاوەکو ئێستا تابلۆکەی نەشێوێندراوە.   ڤلادیمیر ئۆڤجینیکۆڤ، نیگارکێش باس لەوە دەکات، "ئەم کچانە پرچیان لەسەر شێوەی ئاڵای رووسیا و ئۆکراینا رەنگکردووە، ئەمە نیشانەی هاوڕێیەتییە. هاوشێوەی وێنەیەکی سەردەمی یەکێتیی سۆڤیەتە. سەیربکە ئێستا چیمان کردووە، هەموو ئەو هاوڕێیەتییە لەنێوچوو. بەڕاستی بیرکردنەوە لە رابردوو خەمبارم دەکات".  ڤلادیمیر پێیوایە تابلۆکانی پەیوەندییان بە سیاسەتی وڵاتەکەیەوە نییە و ئەو تەنیا لە پێناو مرۆڤایەتی دەیانکێشێت. نیگارکێشەکە بڕیاری داوە لە نەخشاندنی تابلۆکانی بەردەوامبێت ئەگەرچی رووبەڕووی یاسا کراوەتەوە، داواش لە هونەرمەندانی دیکە دەکات هاوشێوەی ئەو بەرەنگاری جەنگ ببنەوە.