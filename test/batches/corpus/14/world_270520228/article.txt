سوێد و فینلەندا لەلایەن ئەنقەرەوە تۆمەتبار کراون بە پشتیوانیکردن لە پەکەکە. هۆیەکەشی ئەوەیە کە وەک تورکیا دەڵێت، خۆپیشاندانی پشتیوانی لە رۆژئاوای کوردستان لە سوێد دەکرێن و هەندێک پەرلەمانتاری سوێدیش پشتیوانی لە پەکەکە دەکەن.   مەبەستی تورکیا لەو پەرلەمانتارە، ئامینە کاکەباوەیە. کار گەیشتە ئەوەی کە لەسەر زاری باڵیۆزی تورکیا لە سوێد داوای رادەستکردنەوەی ئامینە بکرێت کە شارەزایانی دەستووری و مەدەنی بە داوایەکی کۆمیدییان زانی، چونکە کاکە باوە هاووڵاتیی و پەرلەمانتاری سوێدە و وەڵاتینامەی تورکیای نییە.   لە ماوەی رابردوودا حکومەتی نوێی سوێد بە دەنگی یەکلاییکەرەوەی کاکەباوە توانیی متمانەی پەرلەمانی بەدەستبهێنێ و مەرجی ئەو بۆ پشتیوانی لە حکومەتەکە پشتیوانیکردن لە ئیدارەی خۆسەری رۆژئاوای کوردستان بوو.   لە رۆژانی رابردوودا سەرۆکوەزیرانی سوێد و سەرۆکی فینلەندا لەگەڵ سەرۆککۆماری تورکیا قسەیان کرد، بەڵام وەک راوێژکارێکی رەجەب تەیب ئەردۆغان بە تەلەفیزیۆنی فەرمیی سوێدی راگەیاندووە، "هەمووان رێککەوتوون لەسەر ئەوەی کە رێکنەکەون. "   سوێد و فینلەندا پێویستیان بە رەزامەندیی تورکیایە بۆ ئەندامبوون لە هاوپەیمانێتیی ناتۆ. ئەو هاوپەیمانێتییە ٣٠ ئەندامی هەیە و هەر ئەندامێکی نوێ زیادببێت دەبێ هەر ٣٠ ئەندامەکە رەزامەندی لەسەر ئەندامبوونەکەی بدەن.