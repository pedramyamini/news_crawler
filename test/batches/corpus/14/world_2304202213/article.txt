بە گوێرەی راپرسییەکە کە رۆژی شەممە، واتە کەمتر لە ٢٤ کاژێر پێش گەڕی دووەمی هەڵبژاردنەکان کراوە، ئیمانوێل ماکرۆن ٥٥.٥ % ـی دەنگەکان و ماری لوپێنیش ٤٤.٥ % بەدەستدەهێنێت.  راپرسییەکە هەروەها پێشانیدەدات کە لایەنگرانی بەربژێرە دەرنەچووەکانی خوولی یەکەم لە خوولی دووەمدا دەنگ بە کێ دەدەن.   بەجۆرێک کە، ٣٣ % ـی ئەوانەی دەنگیان بە ژان لیوک میلانشۆ، بەربژێری پارتی نەچەمانەوەی ئەوپەڕی چەپڕە دابوو، دەڵێن، دەنگ بە ماکرۆن دەدەن. ١٦ % ـی دیکەشیان دەنگ بە لوپێن دەدەن.   میلانشۆ لە گەڕی یەکەمدا بە بەدەستهێنانی ٢٢ % ـی دەنگەکان، واتە ٧,٧١٢,٥٢٠ دەنگ، سێیەم بوو.   بەڵام زۆربەی هەرە زۆری ئەوانەی کە دەنگیان بە ئێریک زێموور، بەربژێری راستڕەوی تووندڕەوی سەر بە پارتی بەدەستهێنانەوە دابوو، خۆیان یەکلاکردووەتەوە کە پشتگیری لە ماری لوپێن دەکەن کە لە تێڕوانین و بیرکردنەوە و فەلسەفەی سیاسیدا زۆر لە زێموور نزیکە.   ٧٦ % ـی دەنگدەرانی زێموور دەڵێن، دەنگ بە ماری لوپێن دەدەن. تەنیا ٩ % یان دەنگ بە ماکرۆن دەدەن  زێمور ٢,٤٨٥,٢٢٦ دەنگی هەبوو، واتە ٧.١ % ـی کۆی دەنگەکانی گەڕی یەکەمی هەڵبژاردنەکانی بەدەستهێنابوو و ریزبەندی چوارەمی گرتبوو.