لە کۆنفرانسێکی رۆژنامەڤانیدا لە بروکسل، پایتەختی بەلجیکا کە هاوکات بارەگای سەرەکی ناتۆ و  هەروەها یەکێتیی ئەوروپایە، یانس ستۆلتینبێرگ گوتی: "هیچ گومان لە مافی فینلاند و سوێددا نییە لە هەڵبژاردنی رێگەیان بەرەو ئەوەی، کە بەرژەوەندییان بپارێزێت و گەلانی ئەو دوو وڵاتەش هاوشێوەی هەموو گەلانی دیکەی ئەوروپا مافی بڕیاردان لەسەر داهاتووی خۆیانیان هەیە".  هەر یەک لە فینلاند و سوێد، ئەندامی یەکێتیی ئەوروپان،  بەڵام هیچکامیان تاوەکو ئێستا نەبوونەتە ئەندامی ناتۆ. فینلاند دراوسێی رووسیایە و زیاتر لە هەزار و ٣٤٠ کیلۆمەتر سنووری هاوبەشیان هەیە.  لەدوای هێرشە سەربازییەکەی رووسیا بۆ سەر ئۆکراینا، پرسی ئەنداموونی فینلاند و سوێد لە ناتۆ بە گەرمی لەسەر ئاستی حکومەت و شەقامی ئەو دوو وڵاتە تاوتوێکرا و هەردوو وڵاتیش بە دووری نازانن ببنە ئەندامی ناتۆ.  رووسیا لە وەڵامدا هۆشداریدایە هەردوو وڵات و رایگەیاند، ئەندامیێتی فینلاند و سوێد لە ناتۆ ناچاری دەکات جووڵە بەهێزە ئەتۆمییەکەی بکات و جارێكی دیکە چاو بەو شوێن و جێگانە بخشێنێتەوە، کە ئێستا هێزە ئەتۆمییەکانی تێدا جێگیرکردووە.  سکرتێری ناتۆ دەڵێت: "کاتێك رووسیا هەڕەشە لە فینلاند و سوێد دەکات و لە بەرزکردنەوەی داواکەیان بۆ ئەندامبوونی لە ناتۆ دەیانترسێنێت، ئەوە ئەو راستییە دەسەلمێنێت کە رووسیا رێز لە مافی سەرەکیی هەر گەلێک لە دیاریکردنی رێگەی خۆی، ناگرێت".  ستۆلتینبێرگ گوتی: "ناتۆ پێشوازی گەرم لە ئەندامبوونی فینلاند و سوێد دەکات، ئەگەر داواکاریی ئەندامیێتییان بەرز بکەنەوە، ئەوا لە ماوەیەکی خێرادا کارەکەیان بۆ جێبەجێ دەکەین. "