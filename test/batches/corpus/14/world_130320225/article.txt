زێلێنسکی لە کۆنفرانسێکی رۆژنامەڤانی ئۆنلاین، جەختیکردەوە کە ئۆکراینییەکان تاوەکو دوا هەناسە بەرگریی لە کیێڤی پایتەخت دەکەن.  ئەو گوتانەی زێلێنسکی لەکاتێکدایە، بەگوێرەی وێنەی مانگە دەستکردەکان، رووسیا هێزێکی زۆری لە دەورووبەری کیێڤ کۆکردووەتەوە، چاوەڕوانی یەکلاییبوونەوەی دانوستاندنەکان لەگەڵ شاندی ئۆکراینی دەکات بەرلەوەی وەکو بەرپرسانی ئۆکراینی دەڵێن، هێرشێكی فراوان دەستپێبکات.  شاندی رووسی و ئۆکراینی دوای چەندین گەڕی دانوستاندن تەنیا توانیویانە رێڕەوێکی مرۆیی لە ماریۆپۆل بۆ دەرچوونی خەڵک فەراهام بکەن.  ڤیلادیمیر پووتین، سەرۆکی رووسیا، رۆژی شەممە رایگەیاند، پێشکەوتنی باش لەلایەن شاندی دانوستاندکاریان دەربارەی دۆخی زەمینی لە ئۆکراینا بەدەستهاتووە، بەڵام جەختی کردەوە کە دەبێت ئۆکراینا چەک دابنێت و دەستبەرداری بیرۆکەی ناتسیزم بێتەوە.  ئۆکراینییەکان رەتیدەکەنەوە چەک دابنێت و تۆمەتی نازیبوونیش لەلایەن رووسیاوە بە پاساوێک بۆ بەردەوامبوون لە هێرشکردنە سەر ئۆکراینا ناودەبەن.