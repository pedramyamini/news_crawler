جۆ بایدن بۆ یەکەمجار لەوەتەی شەڕی ئۆکراینا هەڵگیرساوە، داوای لادانی ڤیلادیمیر پووتین، سەرۆکی رووسیا لە دەسەڵات دەکات، دوای  بایدن ماوەی نزیکەی نیو کاژێر قسەی کرد و لە کۆتایی گوتارەکەیدا گوتی، "بۆ خاتری خوا ناکرێت ئەم پیاوە لە دەسەڵات بمێنێتەوە. "  ئەمە تووندترین گوتاری بایدنە لە دژی پووتین و رەنگدانەوەی گۆڕانکارییەکی گەورەیە لە سیاسەتی دەرەوەی واشنتن لە بەرامبەر کرێملن، ئەمە لەکاتێکدا پێشتر بەرپرسانی ئەمریکی گوتوویانە، رۆیشتنی پووتین لە دەسەڵات ئامانجی ئەوان نییە.  دیمیتری پیسکۆڤ، گوتەبێژی کۆشکی کرێملن راستەوخۆ وەڵامی گوتارەکەی بایدنی دایەوە، "ئەمە لەلایەن بایدنەوە بڕیاری لەسەر نادرێت، دەبێت ئەمە بژارەیەکی خەڵکی رووسیای فیدڕاڵ بێت. "  دواتر کۆشکی سپی روونکردنەوەی لەبارەی قسەکانی بایدن بڵاوکردەوە و گوتی، مەبەستی سەرۆکی ئەمریکا گۆڕینی "رژێم نەبووە لە رووسیا. "  بایدن گوتی، "ئۆکراینا بووەتە بەرەیەکی جەنگ لەنێوان ئۆتۆکراسی و دیموکراسی، هێرشی رووسیای بۆ سەر ئۆکراینای بردە چوارچێوەی شەڕی نێوان کرێملن لەگەڵ رۆژئاوا".  بایدن گوتی، پەیامی من بۆ خەڵکی ئۆکراینا ئەوەیە، لە پاڵتان دەمێنینەوە، چەند خولەکێک بەر لە دەستپێکی گوتارەکەی بایدن لە وارشۆ، هێرشێکی مووشەکی کرایە سەر گەورەترین کۆگای سووتەمەنی لە لڤیڤی نزیک سنووری پۆلەندا، لەکاتێکدا لەوەتەی شەڕی ئۆکراینا دەستیپێکردووە، هێرشی هاوشێوە بۆ سەر شارە سنوورییەکە کەمبووە. ئەم شوێنەی هێرشی کراوەتەسەر، تەنیا ٢٠٠ میل لەو شوێنەوە دوورە کە بایدن گوتاری لێی پێشكێش دەکرد.  هێرشەکی رووسیا بۆ سەر لڤیڤ بۆ هەموو لایەک سوپرایز بوو، ئەم هێرشە بۆ سەر رۆژئاوای ئۆکراینا تەنیا رۆژێک دوای ئەوەدێت، رووسیا رایگەیاند، قۆناخی یەکەمی شەڕی ئۆکراینایان تەواوکردووە و لەمەودوا سەرنجیان لەسەر رۆژهەڵاتی ئۆکراینا دەبێت.   بایدن لە گوتارەکەیدا هۆشدارییەکی تووندی دایە پووتین، گوتی "تەنانەت بیریش لەوە مەکەوە بستێک بەرەو خاکی ناتۆ جووڵە بکەی. " سەرۆکی ئەمریکا پابەندی خۆی بۆ یاسایەکی رێکخراوی ناتۆ دەربڕی کە دەڵێت، "بەهێزی تەواوی دەسەڵاتی بە کۆمەڵ" وەڵامدەدەینەوە.  بایدن لە کۆتایی قسەکانیدا روونیکردەوە کە شەڕی ئۆکراینا کە ئەندامی ناتۆ نییە، پێویست بەوە ناکات ئەمریکا راستەوخۆ تێیەوە بگلێت. گوتی، "هێزەکانی ئەمریکا بۆ ئەوە لە ئەوروپا نین شەڕی رووسیا بکەن، هێزەکانی ئەمریکا لێرەن بەرگریی لە ناتۆ بکەن. "