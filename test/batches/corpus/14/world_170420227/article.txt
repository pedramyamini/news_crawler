ستێپان سامۆتیرسکیی تەمەن ٧٥ ساڵ بەهۆی جەنگەوە ماڵی خۆی لە شوێنێکی دیکە جێهێشتووە و چووەتە شارۆچکەی سڤیاتۆهیرسک؛ بەڵام لەوێش رۆژانە دەنگی تەقە و تۆپباران دەبیستێت.  ستێپان سامۆتیرسکی، ئاوارە دەڵێت، "دەنگی تەقە لە هەموو شوێنێکەوە دێت؛ نازانین چی روودەدات. تەنیا گوێمان لە دەنگی تەقەیە، بەڵام چی روودەدات؟ ئەوە نازانین. "  بەشێک لە خەڵکی شارۆچکەکە بڕیاریانداوە شوێنەکەیان چۆڵنەکەن؛ سەربازی ئۆکراینیش لەنێو خەڵکیدا دەبینرێن و دەڵێن، بەرگری دەکەن.  ڤۆلۆدیمیر، سەربازی ئۆکراینا ئاماژە بەوە دەکات، "بە چڕی تۆپباران دەکرێین. تۆپخانەی ئێمەش بە هەموو هێزیەوە کار دەکات و پاشەکشە بە دووژمن دەکات. نازانین سبەی چی روودەدات. "  بەشێکی دانیشتووانی گوندەکەش چوونەتە ریزی سوپاوە بۆئەوەی لە دژی سوپای رووسیا شەڕ بکەن؛ زاهرۆڤ یەکێکە لەوانە و دەڵێت، "پێتوایە دادەنیشم و تەماشا دەکەم؟ پێتوایە رێگە بەم دڕندانە دەدەم بێن و دەستدرێژی بکەنە سەر ماڵ و منداڵم؟ هەرگیز! ئەگەر بشمرم دەمەوێت لانیکەم پێنج سەربازی رووسی لەگەڵ خۆم ببەم. "  رۆژی شەممە بۆ ماوەی چوار کاژێر شەڕ لەنێوان سوپای ئۆکراینا و رووسیادا دروستبوو. سوپای ئۆکراینا دەڵێت، ژمارەیەک تانک و زرێپۆشی رووسی کەوتوونەتە دەستیان.