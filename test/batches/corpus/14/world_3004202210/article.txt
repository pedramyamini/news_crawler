ئەو هاووڵاتییە تۆمەتبارە بەوەی لە تۆڕە کۆمەڵایەتییەکان پشتگیریی هێرشی رووسیا، ستاییشی پووتین و سووکایەتیی بە ئاڵای ئۆکراینا کردووە. ئەفسەرێک وێنەکان پیشانی ڤیکتۆر دەدات و لیێ دەپرسێت کە ئایا هێشتا پاڵپشتی لە رووسیا دەکات؟   ڤیکتۆر لە وەڵامی ئەو ئەفسەرەدا گوتی، "بەڵێ من پاڵپشتیم دەکرد، بەڵام ئێستا نایکەم". داوای لێدەکەن شتەکانی کۆبکاتەوە بۆ ئەوەی بیبەن. هاوژینەکەی بە گریان و تکا داوا دەکات ڤیکتۆر ئازار نەدەن.   ڤیکتۆر تەنیا یەکێکە لەو ٤٠٠ کەسەی بە تۆمەتی پاڵپشتیکردن و سیخوڕیکردن بۆ رووسیا لە خارکیڤ دەستگیرکراوە کە بە گوێرەی یاسای ئۆکراینی، دەکرێ تاوەکو ١٥ ساڵ زیندانی بکرێت.  رۆمان دۆدین، سەرۆکی نووسینگەی ئاساییشی ئۆکراینا لە خارکیڤ باسی لەوە کرد، "هێزە چەکدارەکانمان گوڕوتینێکی گەورەیان هەیە، ئێمەش پێویستە زانیارییان پێبدەین و نەهێڵین لە دواوە خەنجەریان لێبدرێت. "  هەر لە خارکیڤ، هێزە ئەمنییەکە بە مەبەستی پشکنین، بەسەر شوقەیەکی دیکەدا دەدات. کوڕێک تۆمەتبارە بە ئاشکراکردن و ناردنی شوێنی پێگە گرنگەکانی هێزەکانی ئۆکراینا بۆ سوپای رووسیا تاوەکو تۆپباران و بۆردوومان بکرێن.   ئودا، ئەفسەری ئاساییشی ئۆکراینا دەڵێت، "هاووڵاتییەکە دوای تۆپباران دەستگیرکرا. ئەو بە کامێرایەک ڤیدیۆی هەموو شتێکی تۆمارکردووە. کاتێک هەوڵماندا پەیوەندیی پێوە بکەین، کاردانەوەیەکی گوماناویی هەبوو و سەرنجمان کەوتە سەری. تەلەفۆنەکەمان پشکنی، بینیمان وێنە و پەیوەندیی لەگەڵ دوژمندا هەبووە. "  تاوەکو ئێستا بە تۆمەتی چاوساخیکردن و سیخوڕیکردن بۆ رووسیا، دۆسیەی تاوانکاری بۆ ٢٠٠ کەس لە سەرانسەری ئۆکراینا کراوەتەوە، ١١ پارتی لایەنگری رووسیا قەدەخەکراون و دوو جەنەڕاڵی ئەمنیش لە کار دوورخراونەتەوە.