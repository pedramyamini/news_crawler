دوای کۆنترۆڵکردنەوەی بووچا، خاتوو تیتیانا دەچێتە سەر گۆڕی کوڕەکەی و دەڵێت، کوڕەکەی هەڕەمەکی تەقەی لێکراوە و کوژراوە. ماکسیم بە نیشانشکێن گوللەیەکی بە نێوچەوانییەوە نراوە، ئەو یەکێکە لە سەتان هاووڵاتیی ئۆکراینی کە سەرەتای مانگی نیسان تەرمەکانیان بە دەست و چاو بەستراوی لە شەقامەکانی بووچا دۆزرانەوە.  تێتیانا ئوستیمینکۆ، دانیشتووی بووچا گوتی، "گوێبیستی دەنگی تەقەی رووسەکانبووم، بەڵام من دڵنیابووم ئاخۆ کوڕەکەم لەو ناوچەبوو یاخود نا. کە دەنگی تەقە تەواوبوو، پەیوەندیم پێیەوەکرد. کەسێکی دیکە تەلەفۆنەکەی هەڵگرت، هاوارمکرد؛ کوڕەکەم کوڕەکەم، دراوسێیەکمان کە کوڕەکەم ئۆتۆمبێلەکەی لەبەر دەرگەی راگرتبوو گوتی، کوڕەکەت رۆیشت! "  ئۆلیکساندەر بە پەرۆشەوە یەکە بە یەکەی کیسە پلاستیکییە رەشەکان دەکاتەوە. نزادەکات کوڕەکەی ئەوی تێدا نەبێت.  ئۆلیکساندر کۆڤتون، دانیشتووی بووچا دەڵێت، "لەهەموو شوێنێک بەدوایدا دەگەڕێین، پرسیار دەکەین تەرمەکەیمان بۆ بدۆزنەوە. قسەمان لەگەڵ ژنێک کرد کە کاری ئەم شتانەیە و وێنەی پێ پیشانداین. هیواخوازین ناوی لەنێو ئەم لیستانەدا نەبێت. "  فەرماندە ئۆکراینییەکان لەسەر داوای ڤۆلۆدیمیر زیلینسکیی سەرۆکیان، دەستیانکردووە بە بەڵگەکردنی تەرمەکان. ٤ ـی نیسان، زیلینسکی کە چەند جارێک هەوڵی تیرۆرکردنی دراوە، لە رێوشوێنێکی ئەمنیی توونددا خۆی رۆیشت بۆ بووچا و لە نزیکەوە شایەتی تەرمی سەتان هاووڵاتی ئۆکراینی بوو، لەسەر شەقام و گۆڕە بە کۆمەڵەکان.  ڤۆلۆدیمیر زیلینسکی، سەرۆکی ئۆکراینا باسی لەوە کرد، "ئەمانە تاوانی جەنگن، جیهان وەکو جینۆسایدی دەناسێنێت. ئەمڕۆ ئێوە لێرەن و دەبینینن چی روویداوە. "  تەرمی هاووڵاتییانی سڤیل لەسەر شەقامەکان، لە پارک و حەوشەی ماڵان، لە ژێرزەمینەکان، هەموو کووچە و کۆڵانێکی شاری بووچا دۆزرانەوە. بەرپرسانی ئۆکراینی بە قێزەونترین "کۆمەڵکوژی" سەدەی بیستویەکەمین ناوی دەبەن. پەنجەی تۆمەت بۆ رووسیا درێژدەکەن.  تیمیترۆ کولیبا، وەزیری دەرەوەی ئۆکراینا باس لەوە دەکات، "کۆمەڵکوژی بووچا قێزەونترین تاوانی دژ بە مرۆڤایەتییە لە سەدەی ٢١ دا. هەموومان باسی بووچا دەکەین، بەڵام با شارۆچکە و گوندەکانی دیکەی هەرێمی کیێڤ لەبیرنەکەین کە بەتەواوی بوونەتە سیمای تاوانی جەنگ لەسەر دەستی رووسیا. "  سێرهی کاپلیچنی، کارمەندێکی شارەوانیی بووچا گۆڕێکی بە کۆمەڵ نیشاندەدات و دەڵێت، ئەمانە تەقەیان لێکرا و کوژراون، سوپای رووسیا دەرفەتیان پێنەداون تەرمەکانیان بەخاکبسپێرن.  سێرهی کاپلیچنی، کارمەندی شارەوانیی بووچا ئاما بەوە دەکات، "ئێرە ئەو ناوچەیەیە کە رێگەمان پێدرابوو بێین تەرمەکانمانی لێ کۆبکەینەوە و بەخاکیان بسپێرین، بەڵام کە تیمەکانمان دەهاتنە دەرەوە، لە خاڵەکانی پشکنین تەقەیان لە ئۆتۆمبێلەکانمان کرد. تیمەکانمان لەسەر بەرپرسیاریێتی خۆیان تەرمیان کۆدەکردنەوە تاوەکو سەگ نەیانخوات. "  کاپلیچنی لیوبالیوبا، دانیشتووی بووچا بە گریانەوە گوتی، "دەزانی من هیوادەخوازم ئەمە بەسەر دوژمنیشمدا نەیەت. دایکێک منداڵی دەبێت ئازاری پێوەدەچێژێت. ئەم برینە هەرگیز ساڕێژ نابێت. "  تەرمی سەر شەقامەکانی بووچا دەنگدانەوەی نێودەوڵەتی هەبووە. ئەمریکا و هاوپەیمانە نزیکەکانی دەڵێن، ئەمە هێرشێکی بەمەبەستە و ئامانج لێی کۆمەڵکوژیی ئۆکراینییەکان بووە.  جۆ بایدن، سەرۆکی ئەمریکا ئاماژەی بەوە کرد، "خەڵکی سڤیل بێ بەزەییانە کۆمەڵکوژکراون، تەرمیان فرێدراوەتە نێو گۆڕە بەکۆمەڵەکان. هەستی دڕندەیی و نامرۆڤانەی حاشاهەڵنەگر خراوەتە بەرچاوی جیهان تاوەکو بیبینێت. "  رووسیا تۆمەتەکان رەتدەکاتەوە و دەڵێت، تاوەکو ٣٠ ـی ئادار لە بووچابوون، هاووڵاتیێکی سڤیل ئازاری پێنەگەیشت. وێنەکانی مانگی دەستکردی ماکسار شتێکی دیکە دەڵێن. ١٩ ـی ئادار وێنەی تەرمی قوربانیان گرتووە کە ئەوکات رووسیا لە شارۆچکەکە بوو.  وەزارەتی بەرگریی رووسیا ئەم کۆمەڵکوژییە بەدروستکراوی دەستی ئۆکراینا ناودەبات، میدیای رۆژئاواش بە لۆبیکردنی تۆمەتباردەکات.  ماریا زاخارۆڤا، گوتەبێژی وەزارەتی دەرەوەی رووسیا دەڵێت، "من میدیای رۆژئاوا تۆمەتبار دەکەم، بەتایبەتی میدیا ئەمریکییەکان، نەک تەنیا بۆ بڵاوکردنەوەی هەواڵی ساختە و ناڕاست، بەڵکو لە تێوەگلان لە تاوان لە شاری بووچا. "  رۆژ دوای رۆژ شایەتحاڵی زیاتر دەردەکەون، قسە لەسەر تەرمەکان دەکەن، بەدوای ئازیزانیان دەگەڕێن.  میکۆلا باباک، دانیشتووی بووچا باسی لەوە کرد، "کە رۆژی ٣١ ـی ئادار تاریک داهات، گوێم لە دەنگی زرێپۆش بوو کەوتە کار؛ دوایی گوێم لە جنێو و هاوارکردن بوو، هەندێ سەرباز لە نزیک بازاڕی APC رایاندەکرد و دواییش رۆیشتن. ئیدی نەمبینینەوە. "  ناتالیا ئەلێکسەندرۆڤا، دانیشتووویەکی دیکەی بووچا گوتی، "برازاکەم لە ٨ ـی ئاداردا کوژرا؛ ئەو لە ماوەی ئەو هەموو رۆژانەی رابردوودا لە ژێرزەمینەکەدا بوو. چوار رۆژ لەمەوبەر پێمانزانی و بەخاکمان سپارد. گوللەیەک نرابوو بە گوێچکەیەوە. "  ئاندری گاڵڤین، قەشەیەکی بووچا باسی لەوە کرد، "لە ژێر داگیرکاری رووسیادا خەڵکی زۆر دەکوژران و چەندین کەس لە ناو ئۆتۆمبێلدا دەکوژران، کاتێک هەوڵیاندەدا شارەکە چۆڵ بکەن. "  تانیا نێداشکیڤس، دانیشتوویەکی دیکەی بووچا ئەوەی خستەڕوو، "تکایە لێتان دەپاڕێمەوە شتێک بکەن! ئەوە منم قسە دەکەم، ژنێکی ئۆکراینیم، دوو منداڵم هەیە. تکایە ئاشتی بەرپا بکەن لەسەر زەوی تاوەکو کەسی دیکە ئازار نەچێژێت، نە خەڵکی ئۆکراینا و نە رووسیا. ئێمە تەنیا دەمانەوێت بژین".  هێشتا زانیاری تەواو لەسەر شەڕەکەی بووجا و تەرمی سەر شەقام و کووچەو کۆڵانەکانی ئەو شارە پشتڕاست نەکراوەتەوە، کە کێ دەستی تێدا هەیە و کەی و چۆن ئەنجامدراون، وڵاتانی رۆژئاوا لەسەر ئەم تاوانانە کۆڵێک سزایان بەسەر رووسیادا سەپاندووە، لەنێویاندا دەیان دیپلۆماتکاری رووسی لە ئەوروپا دەرکران، ئەمریکا سزای بەسەر خانەوادەی ڤیلادیمیر پووتین و سێرگی لاڤرۆڤی وەزیری دەرەوە سەپاند.  رووسیا دەڵێت، ڤۆلۆدیمیر زیلینسکی بەرپرسیارییەتی ئەم تۆمەتانە لە ئەستۆ دەگرێت. زیلینسکیش قسەی خۆی هەیە. ڤۆلۆدیمیر زیلینسکی، سەرۆکی ئۆکراینا گوتی، "ژن و پیاوە  ئۆکراینییە کوژراوەکان لە بووچا و ئیرپین و لە شارەکانی دی کە سەربازانی رووسیا بۆی چوون، دوایین بڕیار دەخاتە بەردەم هەر هاووڵاتێکی رووسی بۆ ئەوەی خۆیان یەکلاییبکەنەوە، لەگەڵ جەنگدان یاخود ئاشتی؟ ئەگەر لەگەڵ جەنگدان، ئەوا بۆ هەمیشە و تا کۆتایی ژیانتان لە کۆمەڵگە دادەبڕێن و لە کۆتاییشدا هەموو شتێک لەدەستدەدەن. "  بەرپرسانی ئۆکراینی سەرەتای مانگی نیسان گوتیان، تەرمی لانیکەم ٤١٠ کەسی سڤیلیان لە بووچادا دۆزیوەتەوە، بەڵام رۆژ دوای رۆژ تەرمی زیاتر لە ژێرزەمین و لەنێو ماڵان دەدۆزرێنەوە.  بووچا شارۆچکەیەکی ستراتیژییە، دەکەوێتە باشووری رۆژئاوای کیێڤی پایتەختی ئۆکراینا، بەر لە شەڕ جێگەی ٢٨ هەزار کەسبوو، تاوەکو رووسیا چۆلیکرد، زۆرینەی خەڵكەکەی دەربەدەربوون. رووسیا دەیویست بووچا وەکو دەروازەیەک بۆ چوونە نێو پایتەخت بەکار بهێنێت. دوای بۆردوومان و تۆپبارانی بەردەوامی سوپای رووسیا، ئێستا بەشی زۆری ژێرخانی بووچا لەنێوچووە، شارەکە خاپووربووە و کەم باڵەخانە ماوە زەبرێکی بەرنەکەوتبێت.