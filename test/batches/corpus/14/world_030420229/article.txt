درەو کۆکۆیی، خاوەنی پێشانگەی ئۆتۆمبێل لە ناشڤیڵ، کە بە ' کوردستانی بچووک ' ی ئەمریکا ناسراوە دەڵێت، "لێرە شێوازی فرۆشتنی ئۆتۆمبێل ئەوەیە کە زۆربەی خەڵک بە قیست ئۆتۆمبێل دەفرۆشێت، خاوەنی ئەو پێشانگەیەش کە ئۆتۆمبێلەکە دەفرۆشێت حەز دەکات چاوی لەسەر ئەو ئۆتۆمبێلە بێت تاوەکو کڕیار قیستەکانی تەواودەکات".  پێشانگەکانی ئۆتۆمبێلی ناشڤیڵ بە پێچەوانەی هەرێمی کوردستان زۆربەی کات چۆڵن و بێجگە لە ئۆتۆمبێل بە کەمی کڕیار دەبینیت، هۆکاری سەرەکییش ئەوەیە کە زیاتر مامەڵەکان لەڕێگەی ئۆنلاینەوە دەکرێن و پێویست بەوە ناکات کڕیار بۆ دۆزینەوەی ئۆتۆمبێلی دڵخوازی خۆی سەردانی پێشانگەکە بکات.  درەو کۆکۆیی دەڵێت، "بەو پێیەی هەموو کەسێک دەتوانێت کۆمپیوتەر بەکاربهێنێت، زیاتر لەڕێگەی ئۆنلاینەوە کاری کڕین و فرۆشتنی ئۆتۆمبێل دەکەین. نەک هەر ئۆتۆمبێل، زۆربەی شت هەر لەڕێگەی ئۆنلاینەوەیە".  یەکێک لە پێشانگەکانی ئۆتۆمبێل لە ناشڤیڵ کە خاوەنەکەی کوردە، تێیدا زیاتر ئەو ئۆتۆمبێلانە کڕین و فرۆشتنیان پێوە دەکرێت کە تووشی رووداوی هاتووچۆ بوون و لێدرانیان هەیە.  رێبەر مزوری خاوەنی پێشانگەیەکی ئەو ئۆتۆمبێلانەیە کە زیاتر تووشی رووداوی هاتووچۆ بوون و دەڵێت، ئۆتۆمبێلەکان چاکدەکەنەوە و دواتر دەیانفرۆشنەوە. لەدوای دیاریکردنی ئۆتۆمبێل لەلایەن کڕیار و تەواوبوونی پشکنینی ئۆتۆمبێلەکە، هەر لە پێشانگەکانەوە لەلایەن خاوەن پێشانگاکە لە ماوەی کەمتر لە کاژێرێکدا ئۆتۆمبێلەکە بەناوی کڕیارەکە دەکرێت.  لە ناشڤیڵ پێشانگەکان بە تەنیا بۆ کڕین و فرۆشتنی ئۆتۆمبێل نین، بەڵکو شوێنی چاککردنەوەی ئۆتۆمبێلیشن.  ئایزک نێکیوتوو، بازرگان دەڵێت، '' ئۆتۆمبێلەکەم بۆ سێرڤسی بەردەوام و چاککردنەوە دەهێنم، رێبەر کەسێکی زۆر بێ فیز و لێزان و زۆر پابەندە بە کات، هەرکاتێک ئۆتۆمبێلەکەت بهێنیت، کاتێکت پێدەدات و لە کاتی خۆیدا چاکی دەکاتەوە، ئەمەش یەکێکە لەو خزمەتگوزارییانەی کە بەلای منەوە لە هەموو شتێک گرنگترە".  بازرگانیکردن بە ئۆتۆمبێل یەکێکە لە بازرگانییە ئاسانەکان و هەندێک لەو کوردانەی ئەو کارە دەکەن، تەنیا بە ئۆنلاین کارەکان دەکەن و پێویست بە کردنەوەی پێشانگەش ناکات.