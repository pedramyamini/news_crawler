بەگوێرەی رۆژنامەی ئافتون بێلادت، ئان لێندێ، وەزیری دەرەوەی سوێد رایگەیاندووە، وڵاتەکەی وەکو وڵاتانی دیکەی یەکێتیی ئەوروپا، پێیوایە پارتی کرێکارانی کوردستان - پەکەکە "رێکخراوێکی تیرۆیستییە. " ئەو گوتانەی وەزیرەکەی سوێد دوای گوتەکانی رەجەب تەیب ئەردۆغان، سەرۆککۆماری تورکیا دێت لەبارەی هەوڵەکانی وڵاتانی فینلاند و سوێد بۆ چوونە نێو رێکخراوی ناتۆ.  بەگوێرەی ئەو رۆژنامە نێوخۆییەی سوێد، وەزیری دەرەوەی سوێد گوتوویەتی، "راست نییە کە دەگوترێت ئێمە پەکەکە وەکو رێکخراوێکی تیرۆریستی ناناسێنین، ئەگەر تێڕوانینێکی لەو شێوەیە هەبووە، دەبێت راستبکرێتەوە. "  بڕیارە ئەمڕۆ یەکشەممە ١٥ - ٠٥ - ٢٠٢٢، مەولوود چاوشئۆغلۆ، وەزیری دەرەوەی تورکیا و ئان لێندێ، وەزیری دەرەوەی سوێد کۆببنەوە.  پێشتر وەزیری دەرەوەی تورکیا رایگەیاندبوو، هەر وڵاتێک ئەگەر بیەوێت ببێتە ئەندام لە رێکخراوی ناتۆ، "نابێت پشتگیری لە پەکەکە و یەپەگە بکات. "  لەلایەکی دیکەوە پێکا هاڤیستۆ، وەزیری دەرەوەی فینلاند رایگەیاندووە، وڵاتەکەی رۆژی چوارشەممە ١٨ی ئایار داواکاریی بوونە ئەندام لە رێکخراوی ناتۆ پێشکێش دەکات.