لە سەرەتای گەڕانەوەی بزووتنەوەی تاڵیبان بۆ دەسەڵات لە ئەفغانستان، لە مانگی ئابی ٢٠٢١، چەندین فەرمانی قەدەخەکردن لەسەر ئازادییەکانی ئافرەت لەو وڵاتە دەرچوون. ئەم بڕیارە نوێیەی حکومەتی تاڵیبان بۆ رێگریکردن لە ئافرەتان لە گەشتە نێودەوڵەتییەکان دوای ئەوە دێت کە پێشتر هاتووچۆکردنی ژن بە تەنیا لە ناوخۆی وڵاتەکە قەدەخە کرابوو، هەروەها لە ٢٣ی ئاداری ٢٠٢٢ خوێندنی کچان لە قۆناخەکانی ناوەندی و دواناوەندی قەدەخە کرا.  بڕیارەکە لە دوای کۆبوونەوەی نوێنەرانی حکومەتی تاڵیبان و بەرپرسی دوو هێڵی ئاسمانیی ئەو وڵاتە دەرچوو. هێڵی ئاسمانیی ئاریانا ئەفغان و کام ئایر هەواڵەکەیان بۆ میدیا پشتڕاستکردەوە.  لە نووسراوێکدا بەرپرسی یەکێک لەو دوو هێڵە ئاسمانییە فەرمان بە کارمەندەکانی دەکات، "هیچ ژنێک بۆی نییە بە تەنیا گەشتی ناوخۆیی یاخود نێودەوڵەتی بکات، ئەگەر کەسێکی رەگەزی نێری خێزانەکەی لەگەڵدا نەبێت".  حوکمەتی ئێستای تاڵیبان بەڵێنی حکومڕانییەکی میانڕەوی بە کۆمەڵگەی نێودەوڵەتی داوە جیاواز لەو شێوازە بەڕێوەبردنەی کە لە ١٩٩٦ بۆ ٢٠٠١ پەیڕەوی دەکرد، لە پێناو داننان بە رەوایەتی دەسەڵاتەکەیدا لە لایەن کۆمەڵگەی نێودەوڵەتییەوە، بەڵام لە دوای گەڕانەوەی بۆ دەسەڵات لە مانگی ئابی ٢٠٢١، لە زۆربەی دام و دەزگاکاندا فەرمانبەرە ئافرەتەکانی لەسەر کارەکانیان دوورخستووەتەوە و فەرمانی باڵاپۆشی سەرتاسەری بۆ ئافەرتان داوە.  رۆژی ٢٤ - ٣ - ٢٠٢٢، دوای بڕیارەکەی پێشووی تاڵیبان لەسەر قەدەخەکردنی خوێندنی کچان، وەزیرانی دەرەوەی بەریتانیا، کەنەدا، فەرەنسا، ئیتاڵیا، نەرویج، ویلایەتە یەکگرتووەکانی ئەمریکا و نوێنەری باڵای یەکێتیی ئەوروپا راگەیێندراوێکیان بڵاوکردەوە و رایانگەیاند، بڕیارەکەی تاڵیبان کاریگەریی دەبێت لەسەر داننانی نێودەوڵەتی بە رەوایەتیی دەسەڵاتی ئەو بزووتنەوەیەدا لە ئەفغانستان.  هاوکات رۆژی هەینی ٢٥ - ٣ - ٢٠٢٢ جالینا پۆرتەر، جێگری گوتەبێژی کۆشکی سپی رایگەیاند، ئەمریکا پلانی کۆبوونەوەکەی دەوحەی لەگەڵ بزووتنەوەکە هەڵوەشاندووەتەوە بەهۆی داخستنی قوتابخانەی کچان.