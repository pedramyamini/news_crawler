ئۆلێکساندەر مارکوشین، سەرۆکی شارەوانیی ئیرپینە، دەڵێت، "ژمارەیەکی زۆری خەڵکی بەهۆی تۆپبارانەکانیانەوە مردوون. ژمارەیەکی زۆریش بەهۆی تەقەی رووسە فاشیستەکانەوە مردن. ئەوان تەقەیان لە کچ و ژنان دەکرد و بە تانک بەسەر لاشەیاندا دەڕۆیشتن. "    لە شەقامەکانی شارەکەدا، بە ئاشکرا تەرمی ئەو کەسانە دەبیندرێن کە بەر تۆپبارانی سوپای رووسیا کەوتوون. تیمەکانی فریاکەوتنیش دەستیانکردووە بە هەڵگرتنی تەرمەکان..   پێترۆ کیسیلۆڤ، سەرۆکی بەشی فریاکەوتنە لە کیێڤ، دەڵێت: "پێویست بوو تەرمەکان بگوازینەوە، چونکە لەسەر شەقام کەوتوون. دواتر بە شکۆوە بەخاکیان دەسپێرین. "   بەگوێرەی سوپای ئۆکراینا، لە ٢٤ ـی شوباتەوە تاوەکو ئێستا ٢٠٠ کەس لە سەرباز و سڤیل لە شاری ئیرپین بە دەستی سوپای رووسیا کوژراون.  ئێستاش سوپای رووسیا بەرەو شاری بوچای رۆژئاوای ئیرپین پاشەکشەی کردووە کە تەنیا دوو کیلۆمەتر لێیەوە دوورە و کەمتر لە ١٠ کیلۆمەتریش لە کیێڤی پایتەختەوە دوورە.   هەرچەندە رووسیا بەڵێنی دابوو کە هێرشەکانی لە دەوروبەری کیێڤ و چێرنهیڤ کەمبکاتەوە، بەڵام بۆردوومان و تۆپباران بەردەوامن. بەیانیی ئەمڕۆ پێنجشەممەش ڤۆلۆدیمیر زیلینسکی، سەرۆکی ئۆکراینا رایگەیاند، ئەوان خۆیان بۆ هێرشی نوێی رووسیا ئامادە دەکەن.