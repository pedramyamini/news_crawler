ژەنەڕاڵ ئاخات ئەسعەدودین، ئەفسەری خانەنشین دەڵێت، "رۆژی سەرکەوتن رۆژێکی گرنگە بۆ هەموو وڵاتەکەمان و هەموو خەڵکەکەمان، چونکە باوان و باپیرانمان جەنگاون و ژمارەیەکی زۆریشیان نەگەڕاونەتەوە، بۆیە ئەمە رۆژێکی پیرۆزە لای ئێمە. "   لە گۆڕەپانی سووریش لە مۆسکۆ بە مارشی سەربازی و نمایشی چەکی قورس ئامادەکاری بۆ بۆنەکە دەکرێت کە بڕیارە دووشەممە ٠٩ - ٠٥ - ٢٠٢٢ بەڕێوەبچێت.   رۆژی سەرکەوتن بۆ ئەمساڵ جگە لەوەی بیرهێنانەوەی کۆتاییهاتنی جەنگێک کە ٧٧ ساڵ لەمەوبەر روویداوە و رووسەکان بەسەر ئەڵمانەکاندا سەرکەوتن، رووسەکان دڵیان لای سەربازەکانیانە کە ئێستا لە ئۆکراینا شەڕدەکەن.   ئۆلگا ئێگۆرۆڤا، دانیشتووی مۆسکۆ دەڵێت، "شتی گرنگ ئەوەیە کە سەربازانمان ئاگایان لەخۆیان بێت و ئێمەش تاوەکو کۆتایی لەگەڵیان دەبین بۆ ئەوەی ئەم شەڕانگێزە نازییانە تێکبشکێنن، هەروەکو چۆن باوانمان ئەو کارەیان کرد. "  یەکێتیی سۆڤیەت لە ساڵی ١٩١٧ دامەزرا کە ١٥ وڵاتی لەخۆدەگرت و ئۆکرایناش بەشێک بوو لێی، بەڵام لە ساڵی ١٩٩١ و لەدوای هەڵوەشانەوەی یەكێتییەکە، ئۆکراینا سەربەخۆیی خۆی وەرگرت.  ئەمریکاش دەڵێت، رووسیا دەیویست رۆژی دووشەممە ئاهەنگی سەرکەوتن لە شەقامەکانی کیێڤ بگێڕێت، بەڵام دەڵێت شەڕەکەی دۆڕاندووە و نەیتوانیوە ئامانجەکەی بپێکێت.