جیاواز لەگەڵ مانگی زەوی، ئەو پاشكۆیە بچووكەی مەریخ شێوازی ناڕێكە و لە پەتاتە دەچێت، لە كورتە ڤیدیۆیەكەدا زۆر بە روونی دەردەكەوێت وەك تەنێكی تاریك كە بە پێش دیسكی خۆردا تێدەپەڕێت و دیاردەكەش لە ٠٢ - ٠٤ - ٢٠٢٢ روویداوە، كە دەكاتە رۆژی ٣٩٧ ەمینی نیشتنەوەی (پێرسیڤیرانس) لەسەر رووی مەریخ.   خۆرگیرانەکەی مەریخ، كەمتر لە ٤٠ چركەی خایاندبوو، واتە زۆر كورتتر لە ماوەی خۆرگیرانەكانی سەر زەوی كە دەگاتە نزیکەی ٧ خولەك، هۆكارەكەش بچووكیی قەبارەی (فۆبۆس)ە كە نزیكەی ١٥٧ جار بچووكترە لە مانگ.  ئەمە سێیەمجارە پسپۆڕانی فەلەكناسی چاودێری دیاردەی خۆرگیرانی مەریخ دەكەن. پێشتر بۆ یەكەمجار لە رێگەی هەردوو گەڕۆكەكانی (ئۆپەرتیونیتی) و (سپیریت)  لە ساڵی ٢٠٠٤ دا ئەم دیاردە ناوازەیان بینیبوو، بەڵام بێگومان بە كوالیتییەكی كەمتر لە زوومی بەهێزی كامێرای (پێرسیڤیرانس).   راشێڵ هیوسۆن، پسپۆڕ لە دەزگای (Malin Space Science Systems) لە ساندیێگۆ و یەكێ لە ئەندامانی تیمی بەكاربەری كامێرای (Mastcam - Z) رایگەیاند: "پێشتر دەمزانی كە كواڵێتی گرتە ڤیدیۆییەكەی (پێرسیڤیرانس) بۆ ئەو خۆرگیرانە جیاواز دەبێت لەوانەی پێشووتر، بەڵام پێشبینیم نەدەكرد بەو شێوە وردەكاریی و ئاستە بەرزە بێت".