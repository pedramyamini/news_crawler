سوێد کە نزیکەی ٢٠٠ ساڵە بێلایەنە و نەچووەتە نێو هیچ هاوپەیمانییەتیێک لە دژی لایەنێک، بەڵام هێرشەکانی رووسیا بۆسەر ئۆکراینا، ئەو وڵاتە و هەروەها فینلاندی ترساند کە ئەگەر بێلایەن بن رەنگە پەلاماربدرێن لەلایەن رووسیاوە، بۆیە بە فەرمیی داوای ئەندامبوونیان لە ناتۆ کرد.  بەربەستی بەردەم ئەندامبوونی سوێد و فینلاند   ناتۆ ئێستا خاوەنی ٣٠ ئەندامە و هەر وڵاتێک بیەوێت ببێتە ئەندامی ناتو پێویستە هەر ٣٠ وڵاتەکە رازی بن و تەنانەت ئەگەر ٢٩ وڵات رازی بن و وڵاتێک بە تەنیا رازی نەبێت، ئەوا وەک ڤیتۆ وایە بۆ رەتکردنەوەی، ئێستا تەنیا تورکیا دژی بە ئەندامبوونی فینلاند و سوێدە، هۆکارێکی سەرەکی رازینەبوونی تورکیاش بۆ سوێد، پشتیوانی ئەو وڵاتەیە لە پەکەکە و لایەنە نزیکەکانی لە پەکەکە.  رەجەب تەیب ئەردۆغان، سەرۆککۆماری تورکیا رایگەیاندبوو، "سوێد پشتیوانی لە پەکەکە دەکات و تەنانەت لە شەڕی نێوان پەکەکە و سوپای تورکیا چەکی سوێدی لەلایەن پەکەکەوە بەکارهاتووە" و تۆمەتباریشی دەکات وەک ئەڵمانیا، فەرەنسا و ئەمریکا چەک بە پەکەکە و لایەنە نزیکەکانی پەکەکە دەدات.   هەروەها ئەردۆغان دەشڵێت، "لەنێو شەقامەکانی سوێد ئاڵای پەکەکە و وێنەی ئۆجەلان بە ئاشکرا بەرزدەکرێتەوە و پشتگیریان لێدەکرێت"، ئەمەش بۆئەوان "جێگەی قبوڵکردن نییە. "  لەلایەکی دیکەوە، حکومەتی تورکیا بە فەرمیی داوای رادەستکردنەوەی کۆمەڵێک کادیری پەکەکە دەکات کە لە سوێد نیشتەجێن، بەڵام سوێد ئامادەنییە رادەستیان بکاتەوە.   ئازاد جۆزێف بارمانی، سەرۆکی کۆمەڵەی مامۆستایانی کورد - سوێد لە بەرنامەی دیاسپۆرای رووداو کە هێمن عەبدوڵڵا پێشکێشی دەکات، راگەیاند، "حکومەتی سوێد بەهیچ شێوەیەک هیچ داواکراوێک رادەستی حکومەتی تورکیا ناکاتەوە مەگەر ئەو هۆکارەش ببێتە هۆی ئەندامنەبوونی وڵاتەکە لە ناتۆ. "   ئێستا سوێد لەنێوان رازیکردنی تورکیا و جێبەجێکردنی یاسای مافی ئازادی رادەربڕین لە وڵاتەکەی گیری خواردووە، بەڵام چاوی لەوەیە لە رێگەی گفتۆگۆوە بتوانێت تاوەکو کۆبوونەوەی ناتۆ لە کۆتایی مانگی داهاتوو ئەنجامدەدرێت بتوانێت تورکیا رازی بکات، بەڵام ئەردۆغان پێشتر رایگەیاندبوو، "پێویست ناکات سوێد و فینلاند خۆیان ماندوو بکەن و رێگە بە ئەندامبوونیان نادەین. "   لەلایەکی دیکەوە، ماگدالینا ئەندێرسۆن، سەرۆکوەزیرانی سوێد کە سەر بە پارتی سۆسیال دیموکراتەکانە، لەلایەن ئەردۆغانەوە تۆمەتبار کراوە پشتیوانی هێزەکانی سووریای دیموکرات و رۆژئاوای کوردستان دەکات، رایگەیاندووە، هەڵوێستی وڵات و حکومەتەکەی گۆڕانی بەسەردا نایەت. ئەمە جگە لەوەی میدیایی تورکیا پێشتر وەزیری بەرگریی سوێد بە پشتیوانی پەکەکە تۆمەتبار کرد.   فینلاندیش دوای ٧٣ ساڵ بێلایەنی سیاسیی و سەربازی، بڕیای داوە ببێتە ئەندامی ناتۆ، بۆیە هێزەکانی بە درێژایی سنوورە هەزار و ٣٤٠ کیلۆمەترییە ساردەکەی لەگەڵ رووسیا ئامادە دەکات.   سانا مارین، سەرۆکوەزیرانی فینلاند دەڵێت، "هیوادارین لە چەند رۆژی کەمی داهاتوودا پەرلەمان بڕیاریبوون بە ئەنداممان لە ناتۆ پەسند بکات. "   تورکیا ڤیتۆی لە دژی فینلاندیش هەیە و پێیوایە ئەندامبوونی سوێد و فینلاند هیچ سوودێک بە ناتۆ ناگەیێنن و رێگە بە ئەندامبوونیان نادەن.   سۆلی نینیستۆ، سەرۆکی فینلاند لە کۆنفرانسێکی رۆژنامەڤانیی هاوبەشدا لەگەڵ جۆ بایدن، سەرۆکی ئەمریکا و ماگدالێنا ئەندەرسن، سەرۆکوەزیرانی سوێد لە واشنتن لە رۆژی پینجشەممەی رابردوو رایگەیاند، ئامادەن لەبارەی نیگەرانییەکانی تورکیاوە قسە لەگەڵ بەرپرسانی ئەو وڵاتە بکەن.  لە کاتی هێرشی تورکیا بۆسەر رۆژئاوای کوردستان، هەریەکە لە سوێد و فینلاند دژی هێرشەکە وەستانەوە و لە بەرامبەردا ئابڵووقەی فرۆشتنی چەکیان بەسەر تورکیادا سەپاند.