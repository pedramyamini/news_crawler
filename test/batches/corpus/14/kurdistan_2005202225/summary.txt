سوێد و فینلاند بڕیارێکی مێژووییان داوە، هەردوو وڵات دەستبەرداری بێلایەنییان لە بلۆکبەندییە نێودەوڵەتییەکاندا دەبن و بەرەی رۆژئاوا هەڵدەبژێرن. هەرچەندە زۆربەی وڵاتانی سەر بە بەرەی رۆژئاوا چەپڵەیان بۆ ئەو دوو وڵاتە لێدا، بەڵام تورکیا هەڵوێستێکی تووندی هەیە. هۆیەکەشی ئەوەیە کە دەڵێت، فینلاند و زۆرتریش سوێد پشتیوانی لە پەکەکە دەکەن. تورکیا دەڵێت، لیستێکی داواکراوانیان داوەتە سوێد بۆئەوەی رادەست بکرێنەوە. ئەوانە ئەو پەنابەرە سیاسییانەن کە ئەم هەفتەیە قسەیان بۆ میدیای سوێدی کردووە و دەڵێن، "مەترسی لەسەر ژیانیان هەیە لە تورکیا"، بەشی زۆریشیان کوردن.