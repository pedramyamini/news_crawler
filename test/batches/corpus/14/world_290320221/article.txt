رۆژی دووشەممە ٢٨ - ٠٣ - ٢٠٢٢ ڤۆلۆدیمیر زیلینسکی، سەرۆکی ئۆکراینا لە گوتاری رۆژانەیدا رەخنەی لە وڵاتانی رۆژئاوا گرت بەوەی کە وەکو خۆی دەڵێت، چاوەڕێی بەکارهێنانی چەکی کیمیایین لەلایەن رووسیاوە بۆئەوەی گەمارۆ بخەنە سەر نەوتەکەی.  سەرۆکی ئۆکراینا لەوبارەیەوە لە وڵاتانی رۆژئاوا دەپرسێت، "ئایا ئەو هەموو کردەوەیەی رووسیا کە لە ئۆکراینا ئەنجامی داون، بەس نین بۆئەوەی ئابڵوقەی بخەنە سەر؟ ئایا بۆمبی فسفۆڕی بەس نین بۆ ئەمە؟ ئایا تۆپبارانکردنی کێڵگەی کیمیایی و ئەتۆمی ئەوە ناهێنن گەمارۆ بخەنە سەر نەوتەکەی رووسیا؟ "  ڤۆلۆدیمیر زیلینسکی دەشڵێت، "ئێستا زۆر ئاماژە و هۆشداری هەن کە سزاکان تووندتر دەکرێنەوە، وەکو گەماۆر بۆسەر بەرهەمە نەوتییەکانی رووسیا بۆ ئەوروپا، ئەوەش لە حاڵەتی بەکارهێنانی چەکی کیمیایی لەلایەن رووسیاوە. هیچ وشەیەک نییە ستایشی ئەمە بکات. تەنیا بیربکەنەوە، ئێستا بە کوێ گەیشتووین؛ گەیشتووینەتە بارێک، چاوەڕێی بەکارهێنانی چەکی کیمیایی دەکەین [بۆئەوەی گەماۆر بخرێتە سەر نەوتی رووسیا] ".  سەرۆکی ئۆکراینا ئاماژەی بەوەش کرد، "لە نووسینگەی سەرۆکایەتی گرووپێکی کەسانی پسپۆڕ پێکدێنین لە ئۆکراینییەکان و کەسانی نێودەوڵەتی کە ئەرکیان هەڵسەنگاندنی بەردەوامی سزاکان بۆسەر رووسیا دەبێت، بۆئەوەی بزانن کاریگەریی سزاکان چییە. ئامانجمانە سزاکان وەکو ئەوەی مەبەستمانە کار بکەن و هیچ رێگەیەکی خۆدزینەوە لێیان نەبێت".