جۆ بایدن لەنێو فڕۆکەدا بوو لە ژاپۆن دەگەڕایەوە کاتێک هەواڵی تەقەکردنەکەی تێکساسی پێگەیشت، بەڵام کە گەیشتەوە کۆشکی سپی، بەبێ دواخستن گوتارێکی پێشکێشکرد، بە ئاشکرا پێیەوە دیاربوو کە لەکاتی گوتار پێشکێشکردنەکە هەموو گیانی دەلەرزی، سەرۆکی ئەمریکا داوای لە ئەمریکییەکان کرد بەڕووی لۆبیکردنی سیاسییانەی چەک بوەستنەوە و رووداوەکەشی گەڕاندەوە بۆ رێگریکردن لە تووندوتۆڵکردنی یاساکانی هەڵگرتنی چەک.  دواین رووداوی تەقەکردنی گەورە لە ئەمریکا روویدابێت لە ساڵی ٢٠١٢ بوو کاتێک کەسێک بەچەکەوە هەڵیکوتایە سەر قوتابخانەی ساندی هووک لە کەنەکتیکەت، ٢٦ کەسی کوشت، لەو کاتەوە ٩٠٠ رووداوی تەقەکردن لە قوتابخانەکان تۆمارکراون.  جۆ بایدن "بێزاربووم لەوە، دەبێت کردار بنوێنین"  جۆ بایدن داوای قەدەخەی هەڵگرتنی چەک دەکات و دەڵێت "کاتێک قەدەخەمان خستە سەری، رووداوی دەستڕێژی گوللە کەمی کرد، کە وادەی یاساکە بەسەرچوو، دەستڕێژی گوللە سێ هێندە زیادیکرد. "  هەر لەبارەی رووداوەکە، بایدن ئاماژەی بەوەشکرد، بیرۆکەی ئەوەی گەنجێکی ١٨ ساڵ بتوانێت بڕوات لە مارکێتێک دوو چەک بکڕێت، هەڵەیە. "پرسیار دەکات و دەڵێت "تۆ چەکت بۆ چییە ئەگەر بۆ کوشتنی خەڵک نەبێت؟ "  کۆشكی سپی داوایکردووە وەکو رێزگرتنێک لە قوربانیان، ئاڵاکان لەسەر دامەزراوە فیدراڵییەکان بهێندرێنە خوارەوە، لە تەواوی قوتابخانەکانی ئەمریکا ترس لە دڵی کەسوکاری قوتابییان نیشتووە.  قوتابخانەی سەرەتایی رۆب وانە بە ٥٠٠ قوتابی دەڵێتەوە کە زۆربەیان بە رەچەڵەک خەڵکی ئەمریکای لاتینن.  نزیکەی ١٠ رۆژ لەمەوبەر و لە بوفالۆ گەنجێک بە چەکەوە هەڵیکوتایە سەر سوپەرمارکێتێک لە گەڕەکێکی زۆرینە رەشپێست و ١٠ کەسی کوشت.  رۆژێک دواتر کەسێک لە لاگونا وودس لە کالیفۆرنیا هەڵیکوتایە سەر کەنیسەیەک و کەسێکی کوشت و ٥ ـی دیکەی بریندارکردن.  بەگوێرەی سەنتەری کۆنترۆڵکردن و رێگریکردن لە نەخۆشییەکانی ئەمریکا، لە ٢٠٢٠ دا ١٩٣٥٠ رووداوی تەقەکردن لە ئەمریکا روویانداوە، کە ٣٥ % زیادیکردووە بە بەراورد بە ٢٠١٩ دا.  سیناتۆر کریس مەرفی کە نوێنەرایەتی ویلایەتی کەنەکتیکەت دەکات ئەو شوێنەی ١٠ ساڵ لەمەوبەر رووداوی تەقەکردنی تێیدا روویدا، لە کۆنگرێس دەستی بە گریان کرد، بە پاڕانەوە داوایکرد، رێگەچارەیەک بۆ قەدەخەکردنی چەک بدۆزنەوە.  زانیاریی زیاتر بۆ راپۆرتەکە: رێکار عەزیز