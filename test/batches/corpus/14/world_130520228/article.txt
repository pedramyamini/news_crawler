کامیز شەدادی، نێردراوی رووداو لە نزیک ئازۆڤستاڵی ماریوپۆڵە، ئەو کارگەیەی کە ماوەی نزیکەی سێ مانگە شەڕ و پێکدادان تێیدا بەردەوامە. دوای کۆنتڕۆڵکردنی شارەکە، جگە لە ئازۆڤستاڵ، خەڵکی شارەکە لەژێرزەمینەکان دێنەدەرەوە.  نێردراوی تۆڕی میدیایی رووداو چووەتە لای خێزانێک کە خەریکی راوەماسین. ئەوان دەڵێن، هاتوون کاتێکی خۆش بۆ کچەکەیان دروستبکەن، چونکە ئێستا باوەڕیان وایە کە ئیدی ماڵەکەمان بۆردوومان ناکرێتەوە.  ناتالیا دانیشتووی ماریۆپۆڵە و دەڵێت، " ١٠ ـی ئادار رۆژبوونی کچەکەم بوو، بێگومان ئێمەش لەژێرزەمیندا بووین، لە ناکاو فڕۆکەیەک مووشەکێکی هاوێشت و کەوتە بەردەم ماڵمان، ئەگەرچی خۆمان راگرت، بەڵام کاتێک دەرگە و پەنجەرەکان بەسەرماندا دەکەوتن، تەنیا شت کە بە مێشکمدا هات ئەوە بوو کە گوتم خوایە کچەکەم سەلامەت بێت. من تەنیا بیرم لەو دەکردەوە، ئەو پرسیاری لە من کرد و گوتی: دایکە شتێکی خراپم کردووە؟ بۆچی لە رۆژی لەدایکبوونی مندا ئەو کارەساتە روودەدات؟، منیش گوتم، نەخێر کچم تۆ هیچ تاوانێکت نییە و کەسمان تاوانمان نییە. "  پێشتر ژمارەی دانیشتووانی شارەکە نزیکەی ٥٠٠ هەزار کەس بوو، بەڵام ئێستا لە کۆڵانەکانی ئەو شارە زۆر بە کەمی خەڵک دەبینرێن، ئەوانەش تەنیا بۆ بەدەستهێنانی پێداویستییەکانی رۆژانەیان چوونەتە دەرەوە.  باوکی داشا کە بەبۆنەی ساڵیادی لەدایکبوونی کچەکەیەوە لەگەڵ هاوژین و کچەکەیان بەیەکەوە چوونەتە دەرەوە، تۆڕێکی تایبەتی بە راوکردنی ماسی دروستکردووە و لە رووبارێکی شارۆچکەکەدا ماسی بۆ کچەکەی دەگرێت.   ناتالیا، دایکی داشا باسی لەوەش کرد، "ئەوەی کە لە هەموو ناخۆشترە ئەوەیە کاتێک سەیر دەکەیت و هیچت لە دەست نایەت، کاخەز و پێنووسێکم هەڵگرت و لیستێک داواکاریم بۆ کچەکەم نووسی، بۆ ئەوەی کاتێک ئێمە لە ژیان نەماین، ئەو بگەڕێت و داواکارییەکانی بەدەستبهێنێت. "  داشا لەو بڕوایەدایە کە ئیدی جارێکی دیکە ماڵەکەیان ناکەوێتە ژێر تۆپباران، ئەو لەو بڕوایەشدایە کە دەتوانێت ئامانجەکانی بەدیبهێنێت.  داشا بە رووداوی گوت، "هیوادارم کە ببمە دیزاینەر، دەمەوێت لەسەر جلوبەرگ نیگاری جوان دروستبکەم، کەسێک بیدورێت و دواتر بفرۆشرێت، لەژیرزەمینەکاندا زۆر نیگارم کێشاوە، ئەوەش لەبەر رۆشنایی چراکان، بەرە بەرە نیگارکێشەکانم باشتر دەبن. "  باوکی داشا هەرچەندە دەیەوێت خۆی وەکو کەسێکی دڵخۆش نیشانبدات، بەڵام لەگەڵ بیستنی هەر دەنگی تەقە یان تۆپبارانێک لە کارگەی ئازۆفستاڵ، ئیدی خەمەکانی زیاتر دەبنەوە.