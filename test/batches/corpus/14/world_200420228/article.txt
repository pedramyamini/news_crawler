رووسیا ئێوارەی رۆژی چوارشەممەی بە دوایین وادە بۆ سەربازانی ئۆکراینی لە شاری ماریوپۆل دانابوو بەوەی کە یان دەبێت چەک دانێن و خۆیان رادەستی سوپای رووسیا بکەن، یانیش هێرشیان دەکرێتە سەر و دەکوژرێت. وادەکە بێ هیچ خۆبەدەستەوەدانێکی بەکۆمەڵ تێپەڕی. بەڵام فەرماندەیەکی هێزەکانی ئۆکراینا کە لە نێو شارە گەمارۆدراوەکەدا ماوە، رایگەیاند، سەربازەکانی کاتێکی ئەوتۆیان بۆ بەرگریکردن بە دەستەوە نەماوە و ئەگەر هاوکاری نەکرێن، ئەوا رەنگە تەنیا چەند رۆژ یان چەند کاژێرێکی دیکە لە ژیاندا بمێننەوە.   هاوکات نەتەوە یەکگرتووەکان رایگەیاند، ژمارەی ئەو کەسانەی لە سەرەتای شەڕەکەوە ئۆکراینایان جێهێشتووە، بۆ سەرووی ٥ ملیۆن کەس بەرزبووەتەوە کە نیوەی زیاتریان منداڵن.   حکومەتی ئۆکراینا رایگەیاند، تاوەکو ئێستا رێگریان لە پێشڕەویی هێرشی رووسیا بۆ سەر هەرێمی دۆنباس کردووە کە هەزاران سەربازی رووسی تێیدا بەشدارن.   لە گرتەیەکی ڤیدیۆییدا، فەرماندەی لیوای ٣٦ی مارێنزی ئۆکراینا داوای لە کۆمەڵگەی نێودەوڵەتی کرد یارمەتییان بدەن تاوەکو لە گەمارۆکە رزگاریان بێت.