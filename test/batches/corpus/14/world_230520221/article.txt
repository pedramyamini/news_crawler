پڕۆژەکە لە ١٧ی حوزەیرانی داهاتوو دەستپێدەکات، پسپۆڕان هیوایان وایە بگەنە ئەو دەرەنجامەی كەوا چۆن ئەو خۆڵبارینانە دەبنە هۆكاری گەرم یان فێنككردنەوە و كاریگەرییەكانی دیكە لەسەر هەسارەی زەوی، هاوکات ئەم پڕۆژەیە یارمەتیی پسپۆڕان دەدات بۆ لێكۆڵینەوە لەبارەی سەرچاوەی پێكهاتەی ناسراو بە (تۆزوخۆڵی كانزایی) لەسەر رووی زەوی.  پسپۆڕانی ئەو پڕۆژەیە سەختی و دژواریی پڕۆژەکە ناشارنەوە و دەڵێن: بۆ گەیشتن بە دەرەنجامێكی بەرچاو و باوەڕپێكراو، لەهەمان كاتدا پشت پێبەستراو، پێویستیان بە ١ ملیار پێوانەكارییە تاوەكو بتوانن لە جووڵە جیاجیاكانی شەپۆلەكانی خۆڵبارین لە سەرانسەری جیهاندا حاڵی ببن.   پێوانە و دەرەنجامەكانی ئەو پڕۆژەیە یارمەتیی سەرپەرشتیارانی دەدات بۆ پڕكردنەوەی بۆشایی نەبوونی داتای ناوچە وشك و بەبیابانبووەكانی جیهان، هەروەها، یارمەتی پسپۆڕانی كەشناسی دەدات بۆ گەیشتن بە باشترین رێگە بۆ پێشبینیكردنی هاتنی ئەمجۆرە شەپۆلانە و چۆنێتیی پاراستنی مرۆڤ لە كاریگەرییە مەترسیدارەكانی.  لەلایەكی دیكەوە، پسپۆڕانی كەشناسی و بەرگەهەوای زەوی دەیانەوێ بگەنە وەڵامی كۆتایی لەسەر پرسی ئاخۆ ئەو تۆزوخۆڵەی لەنێو بەرگەهەوای زەویدا هەیە یارمەتیدەر و هۆكارێكە بۆ گەرمكردن یان فێنككردنەوەی بەرگەهەوای زەوی یان نا.