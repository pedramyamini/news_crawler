سەرچاوەیەکی ئاگادار لە هێرشکردنە سەر دوو کۆگاکەی نێو رووسیا بە "میدڵ ئیست ئای"ی راگەیاندووە، فڕۆکەی بێفڕۆکەوانی بایراکتار TB ٢ی دروستکراوی تورکیا لەو هێرشەدا بەکارهاتووە کە ئۆکراینا بۆسەر بریانسک ئەنجامیداوە، کە شارێکی بچووکی رووسیایە دەکەوێتە دووریی ٣٧٠ کیلۆمەتر لە باشووری مۆسکۆی پایتەختی رووسیا.  هەروەها باوەڕوایە کە ئۆکراینا لەپشت هێرشێکی هاوشێوە بێت بۆسەر کۆگایەکی سووتەمەنی لە بێلگۆرۆد / رووسیا، کە رۆژی ١ی نیسان ئەنجامدراوە، بەڵام هێرشەکەی سەر شاری بریانسک بە سەرکەوتووتر دەزانرێت، چونکە سنووری بەرگریی ئاسمانیی رووسیای بە قوڵایی نزیکەی ١٥٠ کیلۆمەتر بڕیوە.  میدیای فەرمیی رووسیا رایگەیاندووە، ئاگر لە کۆگایەکی نەوتی ناحکومی لە بریانسک کەوتووەتەوە کە ١٠ هەزار تۆن سووتەمەنیی تێدابووە. هەروەها ئاماژەی بەوەش کردووە، ئاگرێکی دیکەش لە کۆگایەکی سووتەمەنیی سەر بە سوپا کەوتووەتەوە کە پێنج هەزار تۆن سووتەمەنیی تێدابووە. ئەو شارە کە ئاگرەکانی تێدا کەوتووەتەوە بە بنکەیەکی لۆجستی بۆ سوپای رووسیا لە شەڕی ئۆکراینا دادەنرێت.  ستیجن میتزەر، شارەزایەکی بواری سەربازی پێیوایە کە فڕۆکەی بێفڕۆکەوانی بایراکتاری TB ٢ی تورکی لە هێرشەکەدا بەکارهاتووە، بەڵام بەهۆی ئەوەی هێشتا رووسیا لە هاوێشتنی مووشەک بۆسەر ئەو بنکانە بەردەوامە کە فڕۆکەی بێفڕۆکەوانی TB ٢ یان تێدایە، بۆیە بە ئاشکرا ناتوانرێت فڕۆکە بێفڕۆکەوانەکان ببیندرێن.  راپۆرتەکانی رووسیا ئەوە دەخەنەڕوو کە هەمان ئەو رۆژەی هێرش کراوەتە سەر کۆگاکانی سووتەمەنی لە بریانسک، ئۆکراینا فڕۆکەیەکی بێفڕۆکەوانی TB ٢ی لەدەستداوە، وەکو باس دەکرێت لەکاتی گەڕانەوەی فڕۆکە بێفڕۆکەوانەکە بووە بۆ بنکەکەی.  ئەو سەرچاوەی ئاگاداربووە لە هێرشکردنە سەر دوو کۆگاکەی نێو رووسیا جەختی لەوەش کردووەتەوە کە فڕۆکەی بێفڕۆکەوانی بایراکتار TB ٢ رۆڵی لە نوقمکردنی کەشتیی جەنگیی مۆسکڤای رووسی هەبووە کە رۆژی ١٤ی نیسان لە دەریای رەش نوقم بوو.  تورکیا و ئۆکراینا لە بواری پیشەسازیی سەربازیدا هەماهەنگییەکی نزیکیان هەیە، لە چەند ساڵی رابردووشدا ئەو هەماهەنگییە زیاتر بووە. لە ماوەی دوو ساڵی رابردووشدا تورکیا زیاتر لە ٢٠ فڕۆکەی بێفڕۆکەوانی بایراکتاری بە ئۆکراینا فرۆشتووە.  پێشتر فڕۆکەی بێفڕۆکەوانی بایراکتار TB ٢ی تورکی چەند سەرکەوتنێکی لە لیبیا، سووریا و ناگۆرنۆ - کاراباخ بەدەستهێناوە.