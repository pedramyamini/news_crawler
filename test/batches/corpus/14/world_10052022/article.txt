رۆژی دووشەممە ٩ی ئایاری ٢٠٢٢ چارڵس میشێل، سەرۆکی ئەنجوومەنی ئەوروپا سەردانی شاری ئۆدێسای باشووری ئۆکراینای لەسەر دەریای رەش کرد. دواتر لە تویتێکدا بە ئۆکراینییەکانی راگەیاند، رووسیا دەیەوێت رۆحی ئازادی و دیموکراسییان لێ بکوژێت.  سەرۆکی ئەنجوومەنی ئەوروپا گوتیشی، "هەرگیز" رووسیا لەو هەوڵەیدا سەرکەوتوو نابێت و بەڵێنیشی دا کە یەكێتیی ئەوروپا یارمەتیی بونیاتنانەوەی وڵاتێکی، وەکو خۆی دەڵێت، "مۆدێرن و دیموکراسی" دەدات. بە گوتەی میشێل "خەڵکی ئۆکراینا ئەشکەنجەدراون و کوژراون".  رۆژی دووشەممە، ڤۆلۆدیمیر زیلینسکی، سەرۆکی ئۆکراینا لە گوتارێکی ڤیدیۆییدا رایگەیاند، چاوەڕوان دەکەن لە مانگی حوزەیرانی ئەمساڵدا وڵاتەکەیان ببێتە ئەندامی یەکێتیی ئەوروپا.  سەرۆکی ئۆکراینا گوتیشی، سەرەڕای ئامادەبوونی سەرۆکی ئەنجوومەنی ئەوروپا، سوپای رووسیا جارێکی دیکە مووشەکبارانی شاری ئۆدێسایان کرد، "رووسیا هەمیشە هەڵوێستی لەبەردەم ئەوروپییەکاندا بەو شێوەیە نواندووە. "  زیلینسکی ئاماژەی بەوەش کرد، "هەمیشە لە ٩ی ئایاردا، ئەوروپییەکان باجی ئەو ئاشتییەیان بیردەکەوتەوە کە ٧٧ ساڵ بەر لە ئێستا بۆ ئاشتی دراوە. ئەوان قسەیان لەسەر رێگریکردن لە دووبارەبوونەوەی جەنگێکی وا نەگریس دەکرد. روونە ئێستا دۆخەکە جیاوازە. ئێستا لە پایتەختی وڵاتانی ئەوروپا، بابەتی سەرەکی کە قسەی لەسەر دەکرێت، باجی ئەو ئاشتییەیە کە دەبێت لەمەودوا بدرێت. "  بەگوێرەی بەرپرسانی یەکێتیی ئەوروپا، هێرشەکە لەکاتی کۆبوونەوەی سەرۆکی ئەنجوومەنی ئەوروپا لەگەڵ دێنیس شمیگالی، سەرۆکوەزیرانی ئۆکراینا روویداوە.