لە ئۆکراینا گیانەوەران لەنێو ماڵەکاندا بەدوای خۆراکدا دەگەڕێن، زۆر بە کەمی بەنزین دەستدەکەوێت؛ بەو پێیەش زۆر بە کەمی هاتووچۆی ئۆتۆمبێل لە شەقامەکاندا دەبیندرێت.  دمیترۆ پلیتینچۆک، هاووڵاتیی ئۆکراینی دەچێتە نێو هۆڵێکی بۆنەکانی شاری میکۆلایڤ، کە وەکو خۆی دەڵێت، بەر مووشەکی کرووز کەوتووە و لەکاتی مووشەکباراندا " ٣٦ کەسی تێدابووە و هەموویان گیانیان لەدەستداوە. "  لە میکۆلایڤ، ئاوی خواردنەوە بە زەحمەت دەستدەکەوێت، رۆژانە تانکەری ئاو دەگەڕێن و هەر خێزانێک رۆژانە ١٢٠ لیتر ئاوی پێدەدرێت؛ بەرپرسانی شارەکەش دەڵێن، لانیکەم مانگێکیان پێویستە تاوەکو هێڵی ئاوی شارەکە چاک دەکرێتەوە.  زینەیدا سیمۆنچینکۆ، دانیشتووی میکۆلایڤ دەڵێت، "پووتین نەخۆشە. ئایا کەسێک نییە بیکوژێت؟ کەسێک نییە ئەو پیاوە پیرە لاببات؟ "  بەگوێرەی نوێترین ئاماری نەتەوە یەکگرتووەکان، ١٥ ملیۆن و ٧٠٠ هەزار کەس لە تەواوی ئۆکراینادا پێویستیان بە هاوکاریی مرۆییە و لەو ژمارەیەش هەشت ملیۆن کەسیان ئاوارەن.  بۆ هاوکاریکردنی ئەو هاووڵاتییە ئۆکراینییانەش نەتەوە یەکگرتووەکان داوای ٢.٢ ملیار دۆلاری کردووە، بەڵام تاوەکو ئێستا ٦١ % ی ئەو بڕەی بۆ دابینکراوە.