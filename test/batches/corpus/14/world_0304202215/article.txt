فەرخ حەبیب، وەزیری راگەیاندنی پاکستان پشتڕاستیکردەوە کە هەڵبژاردنی نوێ لە وڵاتەکەی لە ماوەی ٩٠ بەڕێوەدەچێت.  ئەمڕۆ یەکشەممە پەرلەمانی پاکستان لە هەنگاوێکی چاوەڕواننەکراودا پڕۆژەبڕیارێکی بۆ سەندنەوەی متمانە لە سەرۆکوەزیران بە گوێرەی ماددەی پێنجی دەستووری پاکستان رەتکردەوە؛ ئەم رووداوە کاردانەوەی ئۆپۆزیسیۆنی لێکەوتەوە.  قاسم خان سووری، جێگری سەرۆکی پەرلەمان کە سەرپەرشتی ئەو دانیشتنەی پەرلەمانی دەکرد، رایگەیاند، بەگوێرەی ماددەی پێنجی دەستوور، پڕۆژەبڕیاری سەندنەوەی متمانە لە سەرۆکوەزیران لە چوارچێوەی پیلانگێڕییەکاندا بۆ زیانگەیاندن بە بەرژەوەندییە نیشتمانییەکان و راشیگەیاند، پەرلەمان رێگری دەکات لە دەنگدان لەسەر هەر پڕۆژەبڕیارێک کە جێگەی متمانە نەبێت.  ئەم پەرەسەندنە دوای دانیشتنێکی پەرلەمان لەسەر داوای ئۆپۆزیسیۆنی وڵات هات کە تێیدا سەرۆکوەزیرانیان تۆمەتبارکرد بە خراپ بەڕێوەبردنی کاروباری نێوخۆی وڵات و سیاسەتی دەرەوە.  بەڵام عمران خان، سەرۆکوەزیرانی پاکستان ئەمریکای تۆمەتبارکرد بە هەوڵی لەکارلادانی لەپێناو گۆڕینی سیستمی بەڕێوەبردن لە وڵاتەکەی؛ ئەم هەوڵەی بە دەستوەردانی واشنتن لە سیاسەتی نێوخۆ ناوبرد.  ئەمڕۆ یەکشەممە ٣ - ٤ - ٢٠٢٢ عمران خان داوای لە گەلی پاکستان کرد بە تێکڕا لە هەموو شار و شارۆچکەکان دژایەتیکردنی حکومەتەکەی رەتبکەنەوە.  ئەمڕۆ لە ئیسلام ئاباد رێگەی سەرەکیی بەردەم دامەزراوە حکومییەکان داخران، ئەمەش بۆ رێگریکردن لە پشێوی و هەر خۆپێشاندانێک.  ئۆپۆزیسیۆنی پاکستان وازی نەهێناوە؛ لە دادگەی باڵادا سکاڵای دژی بڕیارەکەی پەرلەمان بۆ رێگریکردن لە سەندنەوەی متمانە لە حکومەتەکەی عمران خان تۆمارکرد.