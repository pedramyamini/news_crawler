ئێستا یەکێتیی ئەوروپا نزیکەی ٤٥ % بۆ ٥٠ % ـی نەوتی رووسیا دەکڕێت. ئەڵمانیا جگە لە گاز و خەڵوز، کڕیاری سەرەکی نەوتەکەیە و ساڵانە ٣٤ % ئەو نەوتەی هاوردەی دەکات نەوتی رووسیایە؛ ئەڵمانیا رێبەرایەتیی کۆدەنگیەک دەکات لە رێگەی ئۆرسولا ڤۆن دێر لاین، سەرۆکی کۆمیسیۆنی یەکێتیی ئەوروپا بۆئەوەی پشتبەستن بە وزەی ئەوروپا کەمبکرێتەوە.  رۆژی چوارشەممە ٤ - ٥ - ٢٠٢٢ ڤۆن دێر لاین بە پەرلەمانی ئەوروپای گوت، "جەخت لەوە دەکەینەوە کە هەنگاو بە هەنگاو نەوتی رووسیا ناهێڵین. لە ماوەی شەش مانگدا هاوردەی نەوتی خاوی رووسی رادەگرین و لە کۆتایی ساڵەکەدا هەموو بەرهەمە پاڵێوراوەکانی رووسیا دەوەستێنین. "   زۆربەی ئەندامانی یەکێتیی ئەوروپا لەگەڵ ئەڵمانیا هاودەنگن بۆ دەستبەرداربوون لە نەوتی رووسیا لە کۆتایی ئەمساڵ، بەڵام سلۆڤینا و هەنگاریا ناڕازین. سلۆڤیینیا داوا دەکات وادەکەی تاوەکو کۆتایی ٢٠٢٣ بۆ درێژبکرێتەوە، بەڵام هەنگاریا داوای ٥ ساڵی دیکە دەکات.  لەمپەرە گەورەکە ڤیکتۆر ئۆربان، سەرۆکوەزیرانی هەنگاریایە. ئۆربان رۆژی پێنجشەممە ٥ - ٥ - ٢٠٢٢ بە میدیای وڵاتەکەی راگەیاند، "جێبەجێکردنی داواکاریی ئەڵمانیا و یەکێتیی ئەوروپا داڕوخانی ئابووری وڵاتەکەمانە؛ بۆیە داوامکردووە یەکێتیی ئەوروپا ئەو وادەیەی بۆ نەکڕینی نەوتی رووسیا تاوەکو کۆتایی ساڵی ٢٠٢٧ درێژبکرێتەوە. "   هەنگاریا ٧٠ % ـی وزەی وڵاتەکەی لە رووسیا هاوردە دەکات، جگە لەوەش ئۆربانی کەسێکی نزیکە لە پووتین و هاوڕێی دێرینییەتی. بەشێک لە ئەوروپییەکان پێیان وایە هەرگیز ئۆربان دەنگنادات بە نەکڕینی نەوتی رووسیا؛ بۆیە گومان دەکرێت هەوڵەکەی ئەڵمانیا لە نەکڕینی نەوتی رووسیا شکست بهێنێت.   ڤیکتۆر ئۆربان لە ساڵی ٢٠١٠ ـەوە سەرۆکوەزیرانی هەنگاریایە و دووەمین کەسە لە دوای کاڵمان تیسای سەرۆکوەزیرانی پێشووتری ئەو وڵاتە کە زۆرترین ماوە سەرۆکوەزیرانی ئەو وڵاتە بووبێت.  رووسیا لە ساڵی ٢٠٢١ دا رۆژانە زیاتر لە ١٠ ملیۆن بەرمیل نەوتی بەرهەمهێناوە. شارەزایانی بواری وزە پێیانوایە لە ساڵی ٢٠٢٢ ـدا ئاستی بەرهەمهێنانی نەوتی رووسیا بە بڕی ٨٦٨ هەزار تاوەکو ٩٥٠ هەزار بەرمیل لە رۆژێکدا کەم بکات. ئەوەش دەبێتە نزمترین ئاستی بەرهەمهێنان لە دوای ساڵی ٢٠٠٣ ـەوە.