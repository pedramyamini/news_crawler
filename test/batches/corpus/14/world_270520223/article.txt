پەیامنێری رووداو چووەتە ڤالیما، یەکەم خاڵی سنووریی نێوان فینلاند و رووسیا لە باشووری رۆژهەڵاتی فینلاند. یەکەم شەقامی هاتووچۆی نێوان فینلاند و یەکێتیی سۆڤیەتی پێشوو لە ساڵی ١٩٥٨ لەو شوێنە کرایەوە. شاری سانپێتەرسبورگ تەنیا ٢١٠ کیلۆمەتر لێیەوە دوورە. پێش شەڕی رووسیا و ئۆکراینا رۆژانە نزیکەی ١٠ هەزار کەس لەو سنوورەوە هاتووچۆیان دەکرد، بەڵام ئێستا رۆژانە ئەوانەی لەو سنوورەوە هاتووچۆ دەکەن لە ١٥٠٠ کەس تێناپەڕێت، واتا نزیکەی ٨٥ % کەمبووەتەوە.   بەهۆی گەمارۆکانی یەکێتیی ئەوروپا بۆ سەر رووسیا، ئێستا تەنیا ئەو کەسانەی خاوەنی ڤیزای چەند ساڵین هاتووچۆ دەکەن. لەو ١٥٠٠ کەسەی رۆژانە لەو سنوورەوە سەردانی رووسیا دەکەن ٦٠ % یان خەڵکی رووسیان.   لە شارۆچکەی ڤیرۆلاخت کە دوایین شارۆچکەی سەر سنووری نێوان فیلاند و رووسیایە لە باشووری رۆژهەڵاتی فینلاند نزیکەی سێ  هەزار کەس دەژین. عەلی چیلیک و فیلسی چیلیک ماوەی ٢٢ ساڵە لەم شارۆچکەیە دەژین و خەڵکی دێرسمی باکووری کوردستانن.  دوو کوڕیان هەیە یەکێکیان ئێستا خزمەتی سەربازی دەکات. عەلی دەڵێت، نزیکی لە سنوور هەندێکجار تووشی دڵەڕاکێیان دەکات هەروەها بەهۆی کەمبوونی هاتووچۆشەوە کڕیاریان کەمیکردووە.   خەڵکی ئەو گوندە بەهۆی نزیکی لە سنوورەوە تێکەڵاویی زۆریان لەگەڵ خەڵکی رووسیا هەیە. ساڵانە نزیکەی سێ ملیۆن رووسی سەردانی ئەو ناوچەیان کردووە.  یۆکۆ ڤۆکۆ، سەرباز بووە و دەڵێت، "من ئەفسەری ئامادەباشی بووم، بە دەیان ساڵە لایەنگری ئەوەم کە ببینە ئەندامی ناتۆ. پەروەردەی سەربازی خۆشم هەر لێرە بینوە. بڕواناکەم رووسیا بوێرێت هێرشبکاتە سەرمان، چونکە ئێمە هێزی بەرگری هەم زەوینی و هەم ئاسمانی بەهێزمان هەیە و ئێستا رووسیا گیریخواردووە لە ئۆکراینا بڕوا ناکەم بیر لەوە بکاتەوە هێرشبکاتە سەر وڵاتەکەمان".   فینلاند ١٣٠٠ کیلۆمەتری سنووری لەگەڵ رووسیا هەیە. خەڵکی ئەم گوندە دەڵێن ئەزموونی تاڵیان لەگەڵ رووسیا هەیە. ٧٦ % ـی خەڵکی ئەو وڵاتە کە دانیشتووانی تەنها پێنج ملیۆن و نیوە دەڵێن "بەڵێ" بۆ بوونە ئەندام لە ناتۆ.