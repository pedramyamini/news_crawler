ژمارەی دانیشتووانی هەرێمی نۆردراین - ڤێستفالنی ئەڵمانیا نزیکەی ١٨ ملیۆنە کەسە و ١٣ ملیۆن کەس مافی بەشدارییان لە هەڵبژاردنەکەدا هەیە و هەر دەنگدەرێک دوو دەنگ دەدات، یەکێکیان بۆ حیزب ئەوەی دیکەیان بۆ بەربژێرێک، هەروەها هەرێمەکە چوارەم گەورەترین هەرێمی ئەڵمانیایە، دابەشی سەر ١٢٨ بازنەی هەڵبژاردن کراوە و لە هەر بازنەیەک بەربژێرێک راستەوخۆ سەردەکەوێت، ئەو بەربژێرەی راستەوخۆ سەردەکەوێت کاریگەری زۆر زیاتری هەیە لە سیاسەتی حکومەتی فێدراڵ لە چاو ئەو بەربژێرەی لە رێگەی لیستی حیزبەکەیەوە سەردەکەوێت.  بەپێی یاسای هەڵبژاردنیی ئەڵمانیا، هەر حیزبێک ٥ % ـی دەنگ کەمتر بەدەستبهێنێت، مافی گەیشتنی بە پەرلەمانی هەرێمەکان نییە، بەڵام ئەو لایەنەی کەمتر ٥ % ـی دەنگەکان بهێنێت، بەڵام ئەگەر سێ بەربژێری لە سێ بازنەی جیاواز راستەوخۆ سەرکەوتن، ئەوا قەرەبووی ئەو ٥ % ـەی بۆ دەکرێتەوە و بەربژێرە سەرکەوتووەکانی دەگەنە پەرلەمان.  ئێستا پەرلەمانی هەرێمی نۆردراین - ڤێستفالنی ئەڵمانیا وەک ئاماژەم بۆی کرد، ١٩٩ کورسییە، لە هەڵبژاردنیی ساڵی ٢٠١٧ دا کورسییەکانی بەمشێوەیە دابەشبوون؛ پارتی کریستیان دیموکرات ٣٣ % ـی کورسییەکانی هەیە کە دەکاتە  ٧٢ کورسی، هەروەها پارتی سۆسیال دیموکرات ٦٩ کورسی هەیە و پارتی لیبرال ٢٨ و پارتی سەوز ١٤ کورسی و لەگەڵ ئەوانی دیکەش.  بەپێی نوێترین راپرسییەکان، لە هەرێمەکە پێشبینی دەکرێت لەم هەڵبژاردنە سەوزەکان ژمارەی کورسییەکانی دوو هێندەی ئێستا بێت، واتە نزیکببێتەوە لە ٣٠ کورسی، هەروەها سۆسیال دیموکراتەکان کورسییەکانی وەک خۆی بمێنێتەوە، بەڵام کریستیان دیموکراتەکان بەپێی راپرسییەکان کورسییەکانی کەمدەکات.  گەورەترین دیاسپۆرای کوردی لە ئەوروپا لە هەرێمی نۆردراین - ڤێستڤاڵن لە ئەڵمانیا دەژین، بەپێی ئامارە نافەرمییەکان یەک ملیۆن کورد تێیدا دەژین و حکومەت و پەرلەمانی خۆجێی هەرێمی نۆردراین - ڤێستفالن پەیوەندیی باشیان لەگەڵ حکومەتی هەرێمی کوردستاندا هەیە، بەتایبەتی لەگەڵ پارێزگای دهۆک، بۆ ئەم هەڵبژاردنە چەندین کورد بەشدارن و رکابەری گەیشتن بە پەرلەمانی هەرێمەکە دەکەن، بەڵام تەنیا سێ بەربژێر بە راشکاوی دەڵێن کە کوردن و شانازی بە کوردبوونی خۆیان دەکەن و رکابەری گەیشتن بە پەرلەمانی هەرێمەکەیان دەکەن، ئەو سێ بەربژێرە باس لەوە دەکەن ئەنجامی هەڵبژاردنەکە کاریگەری لەسەر دۆخی هەرێمەکە بەگشتی دەبێت و هەروەها بەسەر کوردی نیشتەجێی هەرێمەکەش، هەروەها لەگەڵ هەرێمی کوردستانیش.