چاوەڕێدەکرێت لە کۆبوونەوەی رۆژی پێنجشەممەیاندا، سەرکردەی وڵاتانی ناتۆ بڕیار لەسەر ناردنی سەربازی زیاتر بۆ رۆژهەڵاتی ئەوروپا بدەن، هەروەها پاکێجی نوێی یارمەتیی سەربازی بۆ ئۆکراینا رابگەیێنن.   سبەی مانگێک بەسەر هێرشی رووسیا بۆ سەر ئۆکراینا تێدەپەڕێت. ناتۆ بەردەوام رەتیکردووەتەوە راستەوخۆ رووبەڕووی رووسیا بێتەوە، بەڵام لەو کاتەوە وڵاتانی رۆژئاوا سزای ئابووریی گەورەیان بەسەر مۆسکۆدا سەپاندووە و هێزێکی گەورەیان ناردووە بۆ رۆژهەڵاتی ئەوروپا بۆ ئەوەی مەترسییەکان لە سنووری ناتۆ دووربخەنەوە.   یانس ستۆڵتنبێرگ، سکرترێری گشتیی هاوپەیمانیی ناتۆ رۆژی چوارشەممە رایگەیاند، سەرکردەکانی ناتۆ سبەی بڕیار لەسەر ناردنی "چوار گرووپی جەنگی" بۆ بولگاریا، هەنگاریا، رۆمانیا و سلۆڤاکیا دەدەن.  ستۆڵتنبێرگ، ئاماژەی بەوەشکرد، هێزەکانی ئاسمانی، وشکانی و دەریایی لە باڵی رۆژهەڵاتی ناتۆ زیاد دەکەن.  بڕیارە سبەی ڤۆلۆدمیر زێلێنسکی، سەرۆکی ئۆکراینا لە رێگەی ڤیدیۆکۆنفرانسەوە، لە کۆبوونەوەی ناتۆدا گوتارێک پێشکێش بکات و دووبارە داوای سیستەمی بەرگری و فڕۆکەی جەنگی بکات.  ستۆڵتنبێرگ پێشبینی ئەوە دەکات لە کۆبوونەوەکەدا هاوپەیمانەکان لەسەر "دابینکردنی پاڵپشتیی زیاتر، لە نێویشیاندا، یارمەتی ئاسایشی ئینتەرنێت و کەلوپەلی دیکە بۆ پاراستنی ئۆکراینا لە هەڕەشەی کیمیایی، بایۆلۆژی، رادیۆلۆژی و ئەتۆمییەکان" رێکبکەون.