کۆبوونەوەکان بەشێکی بە شێوەی ئۆنلاین و بەشێکیشی بەشێوەی ڤیزیکن و چەندین مژاری گرنگ لە نێویاندا، پرسی گۆڕانی کەش و هەوا، راگوزەری دیجیتاڵی و هەڵاوسان و ئابووری لەرزۆک تاوتوێدەکەن.  سەمیر تڕابێڵسی، پڕۆفیسۆری ئابووری دەڵێت، "سەبارەت بە کۆبوونەوەکە و پرۆگرامەکە، دەستخۆشی لە سندووقی نەختینەی نێوەدەوڵەتی و بانکی جیهانی دەکەم بۆ ئەو پرۆگرامە مەزنە، هەنگاوەکان بە ئاڕاستەی دوورکەوتنەوەن لەو کارانەی کە ژینگە پیس دەکەن بۆ ئەو کارانەی ژینگە دەپارێزن، هەروەها شەفاییەت لەبارەی قەرزی گشتی، کەمکردنەوەی هەڵاوسان، دەزانی گفتوگۆکانیش لەسەر ئەوەن کە چۆن جیهان خۆی لەگەڵ دوو شۆک دەگونجێنێت، یەکەمین شۆک لەگەڵ کۆڤید ١٩ و هەروەها شۆکی دووەمش ئەو شەڕە خەمناکەی نێوان رووسیا و ئۆکرانیایە.''  گرنگترین مژاریش کە گفتوگۆی لەبارەوەکرا قەیرانی ئۆکراینا و لێکەوتە ئابوورییەکانی ئەو شەڕەبوو.  سەرۆکوەزیرانی ئۆکرایناش لە یەکێک لە کۆبوونەوەکاندا بەشداربوو و داوای هاوکاری دارایی بۆ وڵاتەکەی کرد و رایگەیاند، بە گشتی پێویستیان بە ٦٠٠ ملیار دۆلارە بۆ بووژاندنەوەی ئابووری و هەروەها نۆژەنکردنەوەی وڵاتەکەیان.  دێنیز شیمهاڵ، سەرۆکوەزیرانی ئۆکراینا گوتی، "بۆ پلانێکی کورتخایەن، پێویستمان بە پردێکی داراییە بۆ ماوەی پێنج مانگ، بۆ هەر مانگێک چوار تاوەکو پێنج ملیار دۆلاری پێویستە، بۆ پلانێکی درێژخایەنیش، پێیوستمان بە پلانێکی بووژانەوەیە بۆ ئۆکراینا، هاوشێوەی پلانی مارشڵ کە لەدوای جەنگی دووەمی جیهانی بۆ ئەوروپا داندرا.''  بەهۆی شەڕی ئۆکراینا یەکێک لەو مژارانەی دیکە کە لە کۆبوونەوەکەدا بە بایەخەوە باسی لێوەکرا، ئەویش پرسی ئاسایشی خۆراک و مەترسییەکانی سەر ئاسایشی خۆراک بوو، بەو پێییەی ئۆکراینا و رووسیا سێیەمین گەورە دابینکەری گەنمن لەسەر ئاستی جیهان.  لە کۆبوونەوەکانی بەهارەی ئەمساڵدا، شاندی نزیکەی ١٩٠ وڵات بەشێوەی فیزیکی و بەشێوەی ئۆنڵاینیش بەشداربوون، لەنێویاندا شاندێکی حکومەتی عێراق بەسەرۆکایەتی عەلی عەلاوی، وەزیری دارایی عێراق.  محەممەد زەهەبی، پارێزگاری بانکی ناوەندی مۆریتانیا گوتی، "ئەم قەیرانە نرخی وزە و ماددە خۆراکییەکانی بەرزکردووەتەوە. لە کۆبوونەوەکان سیاسەتی نەختینە تاوتوێکرا بۆ ئەوەی کێشەی هەڵاوسان چارەسەربکرێت کە لەسەردەمی شەڕدا زیاتر زەقبووەتەوە و ئابووری سستبووە. لە کاتی قەیران و شەڕدا دەبێت ئامرازەکانی سیاسەتی نەختی کاربکرێنەوە.''  کۆبوونەوەکان تاوەکو رۆژی یەکشەممە بەردەوام دەبن و چەندین مژاری دیکەی پەیوەست بە ئابووری وڵاتان و جیهانیش دەخرێنە بەرباس و گفتوگۆیان لەبارەوە دەکرێن.