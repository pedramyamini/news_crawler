ئامارەکان باس لەوە دەکەن زیاتر لە ١٤٧ هەزار کۆچبەری ئۆکراینی چوونەتە ئەو وڵاتە و هەر ئەمەش وایکردووە هەموو هەرێمەکانی ئەڵمانیا بکەونە ئامادەباشی بۆ پێشوازیکردن لەو کۆچبەرانە. ئەندام پەرلەمانێکی ئەڵمانی دەڵێت، ئەو کۆچبەرانە دەتوانن خۆیتان ناونووس بکەن بۆ ئەوەی لە خزمەتگوزاریی تەندروستی و پێدانی پارەی مانگانە سوودمەندبن و بەپێی یاساش دەتوانن داوای مانەوە لەو وڵاتە بکەن.  رۆژانە سەتان کۆچبەری ئۆکراینی دەگەنە وێستگەیەکی شەمەندەفەری شاری کوڵن و ناویان تۆماردەکرێن و بەرەو کەمپی کۆچبەران دەنێردرێن.   لاریسا و خوشک و منداڵەکانیان بێ هاوژینەکانیان لە شاری ئیپرینەوە  گەیشتوونەتە ئەلمانیا  ١٨٠٠ کم  بڕێوە.  لاریسا کولیک، لە شاری ئیپرینەوە گەیشتووەتە کۆڵن و ١٨٠٠ کیلۆمەتری بڕیوە، و دەڵێت، "ماڵ و حاڵ و هەموو شتێکمان بەجێهشت لە شەڕ رامانکردووە. هاتووینەتە ئەڵمانیا لێرە داوامان ئەوەیە هاوکاریمان بکەن و شوێنێکمان پێبدەن. ئێمە لە ترسی گیانی خۆمان وڵاتەکەمان بەجێهشتووە".  لە رێکخراوی خاچی زەرد و شین ئەڵمانی - ئۆکراینی لە شاری کۆڵن کە لەگەڵ سەرهەڵدانی شەڕ دەرمان و خۆراک و کەلوپەلی پێداویستیی رۆژانە لە ئەڵمانیاوە بۆ بۆ ئۆکراینا دەنێرن تاوەکو ئێستا زیاتر لە ٦٠٠ تۆن هاوکارییان ناردووە.  ليندا مای، دامەزرێنەری رێکخراوی زەرد و شین دەڵێت، "هاوکارییەکان لە رۆژی یەکەمی جەنگەوە تا ئێستا بێ ئەندازە زۆرە، ئەوەی هێز و توانامان دەداتێ ئەوەیە کە لەلایەک دەرمان و پێداویستیی منداڵان، خواردنی منداڵان و خۆراک رۆژانە بۆ ئۆکراینا دەنێرین، لە لایەکی دیکەشەوە خواردن و پێداویستیی رۆژانە دەنێرین بۆ کەمپی کۆچبەران بۆ کۆچبەرە ئۆکراینییەکان. هەروەها لە سەرەتادا پاسمان رێکخست و بە سەتان کۆچبەرمان لە پۆڵەندا گواستەوە بۆ ئێرە، بەڵام ئێستا شەمەندەفەری ئەڵمانیا بەبێ بەرامبەی کۆچبەرەکان دەێهنن".   تەنها لە هەرێمی نۆردراینڤێست ڤالن تا ئێستا زیاتر لە حەوت هەزار کۆچبەر ناویان تۆمارکراوە. بەگشتی لە ئەڵمانیا دەگوترێت زیاتر لە ١٤٧ هەزار کۆچبەری ئۆکراینی هاتوونەتە ئەڵمانیا. سێ ملیۆنیش ئۆکراینیایان بەجێهشتووە پێشبینی دەکرێت ١٠ ملیۆن کەسی دیکە ئاوارە ببن.   بێریڤان ئەماس، ئەندام پەرلەمان پارتی سەوزەکانی ئەڵمانیا دەڵێت، "ژمارەیەکی زۆری کۆچبەرانی ئۆکراینا لە ئەڵمانیان، بەڵام هێشتا بەفەرمی ناوی خۆیان تۆمار نەکردووە. جیاوازیی نێوان کۆچبەرانی ئۆکراینا و نێوان کۆچبەرانی سووریا و عێراقی ئەوەیە، کە ئەوان دەتوانن ٩٠ رۆژ لە ئەڵمانیا بمێننەوە بێ ناونووسین. بەڵام ناونووسین زۆر گرنگە بەردی بناخەیە بۆ وەرگرتنی مافەکانیان. شوێنی مانەوەیان بۆ ئامادە دەکرێت، مووچە وەردەگرن، بیمەی تەندروستی بۆ دەکرێت. هەروەها دەتوانن داوای مافی مانەوە بکەن بەپێی بڕگەی ٢٤ ".   لێشاوی کۆچبەرانی ئۆکراینی هێندە زۆر و خێرایە بەرلین ناتوانێت بەپێی پێویست پێشوازییان لێبکات شارەوانیی بەرلین پێویستی بە ٤٠٠ کارمەند و سەتان خۆبەخشە بۆ ئەوەی بتوانێت ٢٤ کاژێر پێشوازی لە کۆچبەران بکات.   رۆژانە هەزاران کۆچبەر دێن و ژمارەکەش رۆژ بە رۆژ زیاتر دەبێت. ئێستا یەكێتیی ئەوروپا کار بۆ ئەوە دەکات کۆچبەرانی ئۆکراینا دابەشی سەر وڵاتانی ئەوروپا بکرێت، چونکە ئەڵمانیا و چەند وڵاتێکی دراوسێی بە تەنیا ناتوانن بەتەنیا پێشوازی لەو هەموو کۆچبەرە.