ئەندامێکی تیمی پووچەڵکردنەوەی مین بە رووداوی گوت، " ١٦ کەس لەم ناوچەیەدا کار دەکەن، یەکەم کارمان ئەوەیە بەنێو ماڵاندا بگەڕيین، چونکە خەڵک دەگەڕێنەوە نێو ماڵەکانیان و ئێمە دەمانەوێت هەموو شتە مەترسیدارەکان هەڵبگرین، دوای ئەوە باخچەکان و دواتر شوێنە رووخاوەکان و هەموو ناوچەکە پاک دەکەینەوە. "  لە هەموو ئۆکراینا ٦٠٠ کەس لەژێر ناوی تیمەکانی خزمەتگوزاریی حکومەت تایبەت بە بارودۆخە نایاساییەکان کاری دۆزینەوەی تەقەمەنی و پووچەڵکردنەوەی مین دەکەن، لە ماوەی ٣٥ رۆژ کارکردنیان، سێ کەس گیانیان لەدەستداوە و  هەشت کەسیش بریندار بوون و یەکیان قاچی لەدەستداوە.   لە گوندی ئیڤانیڤکا پاشماوەی تانک، مووشەک و مین دەبیندرێت، ئەو گوندە سەر بە پارێزگای چێرنهیڤە، لە گوندە نزیکەکانی ئەو پارێزگایە، پاشماوەی تەقەمەنی و وێرانی زیاتر دەبیندرێت.  ئەو ئەندامەی تیمی پووچەڵکردنەوەی مین باسی لەوەش کرد، "هەموو ئەم مینانە کۆدەکرێنەوە، بەشێکیان تەقیونەتەوە و بەشێکیان نەتەقیونەتەوە کە هەموومان کۆکردەوە، ئینجا دەیانبەینە شوێنێک و لەنێویان دەبەین، زۆر مەترسیدارە ئەگەر هەر لێرە لەنێویان ببەین، چونکە لێرە گوندەکان زۆر و نزیک لە یەکن، بۆیە ئێمە کاتمان پێویستە. کامیۆن دێت و دانە دانە هەڵیاندەگرین و دوایی لەنێویان دەبەین. "  لەماوەی رۆژێکدا تەنیا لە دوو گوند، ئەو تیمەی هەڵگرتنەوەی مین، ٣٠٠ پارچەی پاشماوەی جەنگیان دۆزیوەتەوە، کۆتایی هەموو هەفتەیەک کۆکراوەی تەقەمەنییەکان لەنێودەبەن و تاوەکو ئەو کاتەی شەڕ بەردەوام بێت، گەڕان بەدوای تەقەمەنییەکانیش  بەردەوامە.