دۆمینیک واگۆرن، شارەزای سەربازی دەڵێت، "پێموایە جێگەی خۆیەتی بڵێین، رۆژی سەرکەوتن و سەرکەوتن بەسەر نازییەکانی ئەڵمانیا یەکێکە لەو چەند شتەی هەموو رووسییەکان زۆر بە پیرۆزی دەزانن لەسەر ئاستی وڵات. دوای کەوتنی کۆمیونیزم و ستالینیزم و ییزمەکانی دیکە، ئایدۆلۆژیایێکی دیکەی راستەقینە بۆ رووسەکان نەماوەتەوە تاوەکو لە پشتیەوە بوەستن. بەڵام ئەوان لە پشت ئەمە دەوەستنەوە. زۆر شانازیشی پێوەدەکەن. "  لەم کاتەدا کە رووسیا لەگەڵ ئۆکراینا لە شەڕدایە، ئەو یادکردنەوەیە گرنگترین بۆنەیە لە فەرهەنگی ئێستای نەتەوایەتیی رووسیا، شارەزایانی سەربازی هۆشداریدەدەن لەو رۆژەدا رووسیا جووڵەی فراوان بە هێزەکانی بکات.  بەگوێرەی بەرپرسانی ئۆکراینی، لە ٢٤ی شوباتەوە نزیکەی ٢٥ هەزار سەربازی رووسی کوژراون، هاوپەیمانی ناتۆ دەڵێت، لەنێوان ٧٠٠٠ بۆ ١٥٠٠٠ سەربازی رووسی کوژراون، دوایین ئاماری رووسیش لە ٢٥ی ئادار دەڵێت، ١٣٥١ سەربازیان کوژراون، تاوەکو ئێستا رووسیا تەنیا ماریوپۆل و خێرسۆنی وەکو دوو گەورە شاری ئۆکراینا کۆنتڕۆڵکردووە.  دۆمینیک واگۆرن دەشڵێت، "ئایا ئەم رۆژە دەکاتە رۆژی سەرکەوتن؟ لەوانەیە بڵێت گرتنی ماریوپۆل یاخود خێرسۆن یاخود کۆنتڕۆڵکردنی تەواوی دۆنباس جۆرێکە لە سەرکەوتن، لەوانەشە بڵێت ئۆکراینای لە نازییەکان پاککردەوە لەبەرئەوەی سوپای ئازۆڤی لەناوبرد و ماریوپۆلی گرت.. دەتوانێت جۆرێک سەرکەوتن رابگەیێنێت یاخود جەنگێک بەرپابکات و جووڵەی گشتی بە هێزەکانی بکات. "  ئەو شارەزا سەربازییە و چەندین شارەزای دیکەی سەربازی، داوادەکەن لەمەبەداوە هۆشدارییەکانی پووتین لە بەکارهێنانی بۆمبی وێرانکەر یاخود چەکی ئەتۆمی بە هەند وەربگیرێت.   لە یادکردنەوەکەدا ٧٧ فڕۆکە بە ئاسمانی مۆسکۆدا دەسووڕێنەوە، لەنێویاندا فڕۆکەی گەورەی ناسراو بە "رۆژی قیامەت" کە توانای هەڵگرتنی بۆمبی ئەتۆمی هەیە.   لەسەر زەویش مووشەکی کیشوەربڕی یارس نمایشدەکات کە توانای هەڵگرتنی چەکی ئەتۆمی هەیە، لەگەڵ سیستمی مووشەکی بالیستی ئیسکەندەر. لەم بۆنەیەدا داوا لە رووسەکان کراوە وێنەی کەسوکاریان بهێنن کە لە شەڕی ئۆکراینادا کوژراون.