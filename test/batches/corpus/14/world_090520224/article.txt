رۆژی یەکشەممە ٨ ـی ئایاری ٢٠٢٢ ڤۆلۆدیمیر زیلینسکی، سەرۆکی ئۆکراینا بەشداری لە کۆبوونەوەی ڤێرچواڵی وڵاتانی گرووپی حەوت کرد و تێیدا داوای لەو وڵاتانە کرد لە پاڵپشتیکردنی ئۆکراینا بەردەوام بن و گوتی، ئەگەر هێرشی رووسیا بۆ سەر ئۆکراینا بەردەوام بێت، مانگانە پێویستییان بە ٥ بۆ ٧ ملیار دۆلار دەبێت.   زیلینسکی ئاماژەی بەوەش کرد کە پاکێجی نوێی سزاکانی رۆژئاوا زیاتر پڕۆسەی هەناردە و هاوردەی رووسیا سنووردار دەکەن.  باس لەوەش دەکات، ئەو داهاتەی رووسیا لە بازرگانیکردنی لەگەڵ وڵاتانی رۆژئاوا دەستی دەکەوێت، لە جەنگی دژی ئۆکراینا خەرجی دەکات.   لە بەشێکی دیکەی گوتارەکەیدا، زیلینسکی پێشنیازی دروستکردنی رێکخراوێکی لە وڵاتانی هەناردەکاری دانەوێڵە کرد کە وەکو خۆی دەڵێت، رێز لە یاسا نێودەوڵەتییەکان و دیموکراسی بگرێت، مافەکانی مرۆڤ بپارێزێت و بتوانێت سەقامگیریی خۆراک فەراهەم بکات بۆ ئەوەی رووبەڕووی برسێتی لە جیهاندا ببنەوە. گوتیشی لە "کاتی گونجاودا" وردەکاریی لەبارەی پێشنیازەکە دەخەنەڕوو.