سەرۆکی بەشی پاراستنی سڤیل و کاروباری سەربازی جنێڤ دەڵێت، ژێر زەمینەکان بە جۆرێک دروستکراون کە تۆپباران، بۆردوومان و تەنانەت چەکی ئەتۆمیش کاریگەرییان لێناکات.   نیکۆلا سکویلاچی، سەرۆکی بەشی پاراستنی سڤیل و کاروباری سەربازی لە جنێڤ گوتی، "هەر کەسێک دەبێت شوێنی پاراستنی تایبەت بەخۆی هەبێت، لەژێر هەر بینایەکی ئەم ناوچەیەدا، پەناگەی تایبەت هەیە و پەناگەی گشتیش هەن بۆئەوەی وەک قوتابخانە و شوێنی دیکە بەکاربهێندرێن و ژمارەیان ٣٠٠ پەناگەیە. "    هاوشانی کاژێرەکانی، ژێرزەمینەکانی سویسرا بوونەتە مۆرکێکی تایبەت بەو وڵاتە. بەرپرسان دەڵێن، تەنیا ٥ رۆژیان دەوێت بۆ ئەوەی پەناگەکان بۆ خۆپاراستن لە هێرشی ئەتۆمی بەکاربهێننەوە.   ماری کلۆد، سەرۆکی نووسینگەی ئاسایشی سڤیل و سەربازی لە ڤالێ باسی لەوە کرد، "دەزانین کە وێستگەی ئەتۆمیی کارەبا لە سویسرا و بەشێکی ئەوروپا هەن، بۆیە ئەم ژێرزەمینانە سوودبەخشن. کاتێک تەماشای جیهان دەکەین و دەبینین کە چی روودەدات، پێموایە دەبێت بیانهێڵینەوە و ئامادەیان بکەین. "   ژمارەی دانیشتوانی سویسرا ٨.٦ ملیۆن کەسە؛ ٣٦٥ هەزار پەناگە لەو وڵاتەدا هەن و شوێنی ٩ ملیۆن کەسیان تێدا دەبێتەوە. لە شاری جنێڤ پەناگەکان بەشی ٧٥ % ـی دانیشتووانەکەی دەکەن، ئەوەش کەمترینە لە سەرتاسەری وڵاتدا.