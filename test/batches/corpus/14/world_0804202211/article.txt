رۆژی هەینی ٨ - ٤ - ٢٠٢٢، رەدوان زێباری، ئەندامی ئەنجوومەنی کوردی ئەمریکا لە نیویۆرک بە تۆڕی میدیایی رووداوی راگەیاند، بەمەبەستی رێزگرتن لە نەورۆز و بەشداری کۆمەڵگەی کوردی لە شاری بینگهامتن، رۆژی ١ی نیسانی ٢٠٢٢، بە ئامادەبوونی سەرۆکی شارەوانی شارەکە و ژمارەیەک چالاکڤانی کوردی بینگهامتن، لەبەردەم باڵەخانەی شارەوانی شارەکە، ئاڵای کوردستان لە پاڵ ئاڵای ئەمریکا هەڵکرا.  رەدوان زێباری دەشڵیت، لە دوای بڵاوبوونەوەی کۆرۆنا ئەوە یەکەمین رێوڕەسمی نەورۆز بوو لە نیویۆرک ئەنجامبدرێت. سەرۆکی شارەوانی بینگهامتنیش لەگەڵیان بەشداربوو و گوتی، '' هەڵکردنی ئاڵای کوردستان دەکەینە نەریتێکی ساڵانە و لە نەورۆزدا ئاڵاکە هەڵدەکەین. "   ئاڵای کوردستان بۆ ماوەی دوو رۆژ لەبەردەم باڵەخانەی شارەوانی بینگهامتن مایەوە و دواتر لابرا. جارید کراهام، سەرۆکی شارەوانی بینگهامتن لە نیویۆرک لە رێورەسمی هەڵکردنی ئاڵای کوردستان گوتەیەکی پێشکێش کرد و رایگەیاند، ئەوان پێزانیان بۆ بەشداری کورد لە کۆمەڵگەکەیاندا هەیە.   سەرۆکی شارەوانی بینگهامتن گوتیشی، '' لە چەندین دەیەی رابردوودا، ئێمە ئازایەتی گەلی کوردمان بینیووە، پێزانیشمان بۆ ئەوە هەیە کە کۆمەڵگەی کوردی لە بینگهامتن بەشدارییەکی گەورەیان هەبووە لە جووڵە و فرەڕەنگی لە شارەکەماندا.''  بە گوتەی رەدوان زێباری، لە بینگهامتن نزیکەی ١٥٠ خێزانی کورد هەن و ساڵانە یادی بۆنە نیشتمانییەکان لە شارەکەیاندا دەکەنەوە.