ڤاڵێنتینا دانیێڵا، دانیشتووی گوندی یاهیدنێ - ی سەر بە پارێزگای چێرنهیڤ - ی ئۆکراینا دەڵێت، ئەوەندە جێگایان کەم و تەسک بوو، کە زۆربەیان لەتەنیشت یەک دادەنیشتن، "لێرە هیچ رووناکییەک نەبوو، هەندێک کەس لایتی دەستی یان مۆمیان پێبوو، دوو رۆژی یەکەم زۆر گوشارمان هەبوو، چونکە خواردنمان کەم بوو، کەمێک بیسکویت و کێکمان پێبوو، دواتر هێزەکانی رووسیا خواردنە بەسەرچووەکانی خۆیانیان پێمان دەدا. "  ئەو کاتانەی مۆمەکان هەڵدەکران، منداڵان بۆ بەسەربردنی کات و رزگاری لەو سەرما و بێتاقەتییەی تێیدا بوون، لەسەر دیوارەکان وێنەیان دەکێشا. پەناگەکە پێنج ژووری هەیە، ٧٠ منداڵ لە تەمەنی یەک مانگی تاوەکو ١٧ ساڵان لەگەڵ کەسانی بەتەمەن و نەخۆش لەو ژوورانەدا بوون، گەورەترین ژووریش ١٤٠ کەسی تێدابووە.  ڤاڵێنتینا دانیێڵا دەڵێت، "لێرە هیچ هەوایەک نەبوو، هیچ ئۆکسجینێک نەمابوو، بەزۆر هەناسەمان دەدا و گەرم دەبوو، هیچ دەرفەتێک نەبوو کە هەناسەیەکی ئاسایی هەڵمژین، ئیدی مردنی خەڵک دەستیپێدەکرد. هەر لێرە پیاوێک مرد کە تەمەنی ٩٠ ساڵ دەبوو؛ هەموو رۆژ کەسێک دەمرد. لێرە چوار منداڵ دەخەوتن، هەندێکجار کە کەسێک دەمرد، رێگەیان دەدا تەرمەکان ببەینە دەرەوە، بەڵام زۆرجار رێگەیان نەدەدا و ئەو تەرمانە بۆ ماوەی ٢٤ کاژێر هەروا لەبەردەم ئەو منداڵانە دەمانەوە. "  ئیڤانن پێترۆڤیچ کە دانیشتووی هەمان گوندی ئۆکراینایە، باس لەوە دەکات، "چوار تەرم لێرە بوون، ئێمە چووین و پێمانوتن کە رێگەبدەن لانیکەم تەرمەکان ببەین و بیانسووتێنین، ئەوان گوتیان باشە؛ سێ پیاو چووینە سەرەوە و چاڵێکمان هەڵکەند و تەرمەکانمان سووتاند. "  ڤاڵێنتینا دانیێڵا رۆژژمێرێکی دروستکردووە و دەڵێت، "دوای سێ رۆژ، ئیدی کاتمان لەدەست دەرچوو، بۆیە ئەمەم دروستکرد تاوەکو ئاگامان لە رۆژەکان بێت، ٣٠ی مانگ بوو هێزەکانی رووسیا رۆیشتن، بەڵام کەس نەیدەوێرا بڕواتەوە بۆ ماڵی خۆی لەترسی بوونی مین و تەقەمەنی و هەر لێرە بووین، ٣١ی مانگ هێزەکانی ئۆکراینا هاتن و ئێمە زۆر خۆشحاڵ بووین کە ئەوانمان بینی. ئەم لیستانەش هی ئەو کەسانەن کە مردن. "  لەو ماوەیەدا کە لەو پەناگەیە بوون ١٠ کەسیان مردوون. لە هەفتەی دووەمی مانەوەیان لە پەناگەکە، رۆژانە کاژێرێک رێگەیان پێدەدرا بچنە سەرەوە. بە گوتەی ئەو هاووڵاتییە ئۆکراینییانە، چەندین جار سەربازە رووسییەکان بە مەبەستی بردنی کچە گەنجەکان چوونەتە خوارەوە، بەڵام هەموو کات بەتەمەنەکان رێگرییان لێکردوون و کچەکان بە لەچک خۆیان دادەپۆشی. هەموو دانیشتووانی ئەم گوندە تاوەکو ماوەیەکی زۆر تووشی شۆک بوون و منداڵان چارەسەریان وەرگرتووە.