رۆژی هەینی، ٢٢ ـی نیسانی ٢٠٢٢ بۆریس جۆنسن، سەرۆکوەزیرانی بەریتانیا لە کۆنفڕانسێکی رۆژنامەڤانیی هاوبەشدا لەگەڵ هاوتا هیندستانییەکەی لە نیودەلهی پایتەختی هیندستان لە وەڵامی پرسیارێکدا کە ئایا پێشبینی دەکەن رووسیا جەنگەکە بباتەوە، گوتی، ئەوە ئەگەرێکی راستبینانەیە و دەکرێت رووبدات.   جۆنسن گوتیشی، بارودۆخی ئۆکراینا بەجۆرێکە ناتواندرێت پێشبینی بەرەوپێشچوونەکانی تێدا بکرێت.   سەرۆکوەزیرانی بەریتانیا رایگەیاند، حکومەتی وڵاتەکەی تانک دەنێرێتە پۆڵەندا بۆ ئەوەی وەکو خۆی دەڵێت جێگەی تانکی T - ٧٢ ـی سەردەمی سۆڤیەت بگرنەوە کە پۆڵەندا دەیانداتە ئۆکراینا بۆ ئەوەی لە دژی رووسیا بەکاریان بهێنن. ئەوەش وەکو هاندانێک بۆ پۆڵەندا و وڵاتانی دیکەی بەرەی رۆژهەڵاتی ئەوروپا بۆ ئەوەی چەک و تەقەمەنیی زیاتر بدەنە ئۆکراینا.  بۆریس جۆنسن دەڵێت، گوشاری سەر ڤلادیمیر پووتین، سەرۆکی رووسیا زیاددەکەن و ئاماژە بەوە دەکات کە ئەو سزایانەی بەسەریدا سەپێندراون ئەنجامی "باشیان" هەبووە و دەڵێت، بەو هۆیەوە ئێستا رووسیا ناتوانێت فڕۆکەکانی دژی ئۆکراینا بەکاربهێنێت.