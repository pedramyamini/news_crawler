رۆژی هەینی ٢٥ - ٣ - ٢٠٢٢ ڤلادیمیر پووتین، سەرۆکی رووسیا لە گوتارێکی تەلەڤیزیۆنیدا لە مۆسکۆ راگەیاند، وڵاتانی رۆژئاوا هەوڵ دەدەن رووسیا و خەڵکەکەی لە جیهانی دەرەوە داببڕێنن.   پووتین گوتی، کارەکانی ئاوازدانەرە رووسەکان لە کۆنسێرتەکان پیشاننادرێن و نووسینی نووسەرە رووسەکانیش لە ژمارەیەک وڵاتانی رۆژئاوادا قەدەخەکراون.   سەرۆکی رووسیا ئەو هەنگاوەی وڵاتانی رۆژئاوا بە هەنگاوێکی نازییەکان لە ئەڵمانیا بەراورد کرد، کاتێک وەکو پووتین خۆی دەڵێت، نزیکەی ٩٠ ساڵ پێش ئێستا پەرتووکی رووسییان قەدەخەکردبوو.   لەدوای هێرشی رووسیا بۆ سەر ئۆکراینا لە ٢٤ ـی شوبات، ئەمریکا و وڵاتانی رۆژئاوا دەستیان کرد بە سەپاندنی سزای ئابووریی و سیاسی بەسەر رووسیادا و هەوڵیانداوە بە تایبەتی لەو دوو رووەوە رووسیا گۆشەگیر بکەن. سزاکان هەر لەو بوارانەدا نەوەستان و وەرزش و کولتووریش لەو سزایانە بەدەر نەبوون.