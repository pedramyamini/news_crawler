رۆژی دووشەممە، ٤ - ٤ - ٢٠٢٢، ئانالینا بایەربووک، وەزیری دەرەوەی ئەڵمانیا رایگەیاند: "ئەو وێنانەی کە لەناوچەی بوچای ئۆکراینا لەدوای کشانەوەی هێزەکانی رووسیا بینیمانن، نیازی رووسیا بۆ وێرانکردن پیشاندەدەن، کە لە دەرەوەی هەموو سنوورەکانە".  ئانالینا بایەربووک گوتی: "وێنەکانی بوچا دڕندەیی لە رادەبەدەر و باوەڕپێنەکراوی سەرۆکایەتی رووسیا و ئەوانەی کە دوای پرۆپاگەندەکەی کەوتوون، پێشان دەدات".  بایەربووک گوتیشی"ئێمە لەسەر بنەمای ئەو دڕندەییە بڕیارمان داوە بە دەرکردنی ٤٠ دیپلوماتکاری رووسی لە ئەڵمانیا، ئەو دیپلوماتکارە رووسانە هەموو رۆژێک لە ئەڵمانیا دژ بە ئازادیمان و پێکەوەبوونی کۆمەڵایەتیمان کاریان کردووە، ئەو کارکردنەی ئەوانیش هەڕەشەیە بۆ ئەو کەسانەی دەیانەوێت لە رێگەی ئێمەوە بە ئاسایش بگەن.  وەزیری دەرەوەی ئەڵمانیا ئاماژەی بەوەدا لە وەڵامی کۆمەڵکوژییەکەی بوچا بە باڵیۆزی رووسیایان راگەیاندووە، کە چیدیکە لە ئاست ئەو کردانە لێبووردەیی پیشاننادەن.  لە شاری بوچا کە دەکەوێتە نزیک کیێڤی پایتەختی ئۆکراینا، هێزەکانی رووسیا کشاونەتەوە، بەڵام جێدەستیان دیارە و لەسەر شەقامەکاندا دەیان تەرم کەوتوون، کە منداڵیشیان تێدایە.  ئاناتۆلی فیدۆروک، سەرۆکی شارەوانیی بوچا دەڵێت، ژمارەی تەرمەکانی نێو گۆڕە بەکۆمەڵەکان ٢٨٠ کەس دەبن. حکومەتی ئۆکرایناش دەڵێت، رووسیا کۆمەڵکوژی و تاوانی جەنگی ئەنجامداوە.  کۆمەڵگەی نێودەوڵەتی لەسەر ئەم تاوانانە هاتووەتە دەنگ، چاودێری مافەکانی مرۆڤی نەتەوە یەکگرتووەکان دەڵێت، چەندین کەیسیان بە بەڵگە کردوون، کە تێیاندا سوپای رووسیا پێشێلکاریی لە هەریەکە لە ناوچەکانی چرنهیڤ، خارکیڤ و هەرێمی کیێڤ ئەنجامداوە.  داواکاری گشتیی کیێڤ دەڵێت، تەرمی ٤١٠ کەسی سڤیلیان لەو ناوچانە دۆزیونەتەوە کە بەمدواییانە رووسیا چۆڵیکردوون. وەزیری دەرەوەی ئۆکراینا دەڵێت، هیچ زێدەڕۆیی نییە کە دەڵێین، "رووسیا لە داعش خراپترە".  بەڵام رووسیا هەموو ئەو تۆمەتانە رەتدەکاتەوە و دەڵێت، سوپای وڵاتەکەی هیچ پەیوەندییەکی بە کوژرانی خەڵکی سڤیلەوە نییە.  لە راگەیێندراوێکدا وەزارەتی دەرەوەی رووسیا دەڵێت، ئەوکاتەی بوچا لەژێر دەستی سوپای رووسیادا بوو، پەنجەی هاووڵاتییەکی سڤیلی ئۆکراینی خوێنی لێنەهاتووە و ئەوکاتەی رووسیا لەوێبوو ٤٥٢ تۆن هاوکاریی مرۆیی داوە بە خەڵکی. کرێملین ئەو دیمەنانەی بوچا و ماریوپۆل و چەند ناوچەیەکی دیکە بە دروستکراوی دەستی میدیای رۆژئاوا وەسفدەکات.