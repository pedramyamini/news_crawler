دانوستاندنی ئاشتی لەنێوان شاندەکانی ئۆکراینا و رووسیا بەشێوەی ڤێرچواڵ دەستیانپێکردووەتەوە، بەڵام مۆسکۆ، ئۆکراینا بە ئەنجامدانی هێرشی ئاسمانی بۆ سەر خاکەکەی تۆمەتبار دەکات و هۆشداری دەدات لەوەی کە دەکرێت ئەو هێرشە ببێتە هۆی وەستاندنی دانوستاندنەکان.   رۆژی هەینی ١ - ٤ - ٢٠٢٢ یەڤاچیسلاڤ گلادکۆڤ، سەرۆک شارەوانی شاری بێلگۆرۆدی رووسیا رایگەیاند، بەرەبەیانی رۆژی هەینی ئۆکراینا بە هێلیکۆپتەری جۆری میل - ئێم ئای - ٢٤ کۆگەیەکی نەوتی لەو شارە بۆردوومانکردووە و دوو کارمەندی کۆگەکەش برینداربوون. شارەکە دەکەوێتە باشووری رووسیا بە دووری ٤٠ کیلۆمەتر لە باکووری سنووری ئۆکراینا.  کاتێک لەو بارەیەوە پرسیار لە گوتەبێژی کۆشکی سپی کرا، جێن ساکی رایگەیاند، تەنیا دەستدرێژیکارێک هەبێت "پووتینە".  تاوەکو ئێستا کیێڤ نە رەتیکردووەتەوە هێرشەکەی ئەنجامدابێت و نە بەرپرسیارێتی ئەنجامدانیشی گرتووەتە ئەستۆ. لە دوای هێرشەکەوە هەریەکە لە سەرۆکی ئۆکراینا و وەزیری دەرەوەی ئۆکراینا قسەیان کردووە، بەڵام هیچ شتێکیان لەو بارەوە رانەگەیاندووە.