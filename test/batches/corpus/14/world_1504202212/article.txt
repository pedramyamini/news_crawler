میخایێل کاسیانۆڤ یەکەمین سەرۆکوەزیرانی سەردەمی پووتین بوو کە لە ساڵی ٢٠٠٠ تاوەکو ٢٠٠٤ ئەو پۆستەی هەبوو، ئەو ئێستا یەکێکە لە سەرکردە ئۆپۆزیسیۆنە دەگمەنەکانی رووسیا کە بتوانێت بە راشکاوی رەخنە لە پووتین و حکومەتەکەی بگرێت.  کاسیانۆڤ دەڵێت: "لە لایەنی پزیشکییەوە، نازانم پووتین شێت بووە یان نا، بەڵام لە لایەنی سیاسییەوە بە تەواوی شێت بووە، چونکە ئەم رەفتارانەی دژی هەموو بنەماکانی سەدەی بیست و یەک و دژی هەموو رووەکانی ژیانی هەموو جیهانن. ئەو دەیەوێت بمانگەڕێنێتەوە بۆ سەدەی نۆزدەم. "  کاسیانۆڤ کە پێش ئەوەی ببێتە سەرۆکوەزیران، لە ماوەی سەرۆکایەتیی بۆریس یێلتسین، لە ساڵی ١٩٩٩ تاوەکو ٢٠٠٠ وەزیری دارایی بووە، باس لەوە دەکات کە پووتین چاوەڕێی نەدەکرد کاردانەوەی وڵاتانی رۆژئاوا لە بەرامبەر هێرشکردنە سەر ئۆکراینا بەم ئەندازەیە "بەهێز" بێت و گوتیشی، کاریگەریی سزاکانی ئەوروپا و ئەمریکا بۆ سەر مۆسکۆ لە ماوەی چەند مانگی داهاتوودا بازنەی حکومەت و بازرگانە نزیکەکانی تێدەپەڕێنێت و چینی ناوەڕاستیش هەستیان پێدەکات.   سەرۆکوەزیرانی پێشووتری رووسیا دەشڵێت: " ٢٠ ملیۆن لە کۆی ١٤٥ ملیۆن رووسی، خەڵکی هەژارن، ئەوان هەست بەمە ناکەن، چونکە هەر خۆیان هەژار بوون، بەڵام ئەو خەڵکەی لە شارەکان دەژیت، واتە چینی ناوەڕاست هەستی پێدەکەن. ئەوان ژیانی رۆژانەیان تێکدەچێت و وەک جاران ناژین. بۆیە دووبارە بیر لەو هەموو کێشە و رووداوانەی دەوروبەریان دەکەنەوە و چاو بە هەڵوێستی خۆیان بەرامبەر ئەم جەنگ و داگیرکارییە دەخشێننەوە. "  بەگوتەی کاسیانۆڤ، خەڵکێکی زۆر لە رووسیا بەداخەوە پاڵپشتی لە پووتین دەکەن، دەشڵێت، "ناڵێم زۆرینەیان، بەڵام بەشێکی زۆریان، زۆر هەست بە بێهیوابوون دەکەم لە بەرامبەر ئەوەدا، بەڵام ئەوە شتێکی ئاساییە، چونکە پڕوپاگەندەیەکی زۆر ئاڵۆز و رێکخراو هەڵیاندەخەڵەتێنێت و هەندێکیان وا بیردەکەنەوە پووتین پاساوی رەوای بۆ ئەم جەنگە هەیە، بەڵام ئەوە هیچ راستییەکی نییە. هیچ بنەمایەک نییە، هیچ هۆکارێک نییە، هیچ هەراسانکارییەک لە لایەن ئۆکرایناوە نییە، هیچ شتێکیش لە لایەن رۆژئاواوە نەبووە کە ببێتە هۆی تاودانی ئەم جەنگە. "  کاسیانۆڤ باس لەوەش دەکات: "دوایین جار ڤیلادیمیر پووتینم بینیبێت، ١٧ ساڵ لەمەوبەر بوو، " دەشڵێت، دەسەڵات لە مۆسکۆ لە شێوەی "تاک ستوونێکە" و "تەنیا پووتین" خاوەن بڕیارە.   بۆ تێگەییشتن لە هۆکاری هێرشکردنە سەر ئۆکراینا کە خۆی بە "داگیرکاری" و "جەنگێکی تاوانکارانە" ناوی دەبات، سەرۆکوەزیرانی پێشووتری رووسیا پێیوایە: "پێویستە بگەڕێینەوە بۆ ساڵی ٢٠٠٨ کاتێک ئۆکراینا و جۆرجیا داوای نەخشەرێگەیەکی تایبەتیان کرد تاوەکو ببنە ئەندامی ناتۆ لە ساڵی ٢٠٠٨. لەو کاتەدا پووتین بڕیاریدا کە هەموو ئەو نیازانە رابگرێت و ئاگری شەڕی جۆرجیای خۆشکرد و جۆرجیای داگیرکرد و یەک لەسەر سێی خاکەکەی جیاکردەوە، واتە دوو ناوچەی داگیرکرد؛ ئەبخازایا و ئۆسیتیای باشوور. لەو کاتەدا پلانی ئاگربەست راگەیێندرا، بەڕێز پووتین و حکومەتەکەی بەڵێنیاندا هەموو ئەو شەڕانە رابگرن، هەموو ئەو داگیرکاریانە رابگڕن و هەموو سەربازەکانیان بکشێننەوە، بەڵام لەگەڵ ئەوەشدا، دوای تێپەڕبوونی سێ مانگ، هیچ یەک لەو خاڵانە جێبەجێ نەکران، بەڵام وڵاتانی رۆژئاوا بڕیاریاندا بگەڕێنەوە سەر پەیوەندییەکانیان لەگەڵ حکومەتی بەڕێز پووتین لە بواری بازرگانییەوە. بەڕێز پووتینیش ئەوەی وەکو مۆڵەتێک بینی بۆ ئەوەی بەم جۆرە مامەڵە بکات. "  بەبڕوای کاسیانۆڤ، "هەربۆیەش لە ساڵی ٢٠١٤ لکاندنی کریمیامان بینی، هەروەها شەڕی رۆژهەڵاتی ئۆکراینامان لە دۆنباس بینی. راستە کە کاردانەوەکە ئەو کات هەندێک تووندتر بوو، بەڵام وەکو پێویست تووند نەبوو، بەڵکو تەنیا ئەو سزایانە بوون کە سەپێندران کە بێگومان ئەو کات کاریگەرییان لەسەر ئابووریی رووسیا هەبوو، بەڵام وەکو پێویست نەبوون، چونکە هەر مانگێگ لەمەوبەر بینیمان بەڕێز پووتین پێش داگیرکارییەکە گووتی: ئێمە دەمانزانی ئەو سزایانە چی دەبن، بۆیە خۆمان ئامادەکردبوو بۆیان. "  وێڕای "سزا قورسەکانی" رۆژئاوا بۆ سەر کەرتی دارایی، ئابووری، نەوت و گازی رووسیا، کاسیانۆڤ دەڵێت هێشتاش "حکومەتی رووسیا یەک ملیار دۆلاری ئەمریکای لە فرۆشی نەوت و گاز دەستدەکەوێت. "  پێچەوانەی گوتەکانی پووتین، سەرۆکوەزیرانی پێشووی رووسیا رەتیدەکاتەوە وڵاتانی رۆژئاوا لە دوای جەنگی سارد هیچ گەرەنتی و بەڵێنێکیان بە یەکێتیی سۆڤیەت و دواتریش رووسیا دابێت بەوەی کە سنووری ناتۆ بەرەو رۆژهەڵات فراوان نابێت.   ئەو پێیوایە تاکە گەرەنتی "بریتییە لە هەبوونی پەیوەندیی باش لەگەڵ رۆژئاوا. " دەشڵێت، کاتێک کە لە پۆستی سەرۆکوەزیراندا بووە، خەونی بووە لە ماوەیەکی نزیکدا رووسیا ببێتە ئەندامی هاوپەیمانیی ناتۆ کە ئێستا پووتین بە نەیاری سەرەکیی رووسیا و هەڕەشە بۆ سەر سنوورەکانی دەزانێت.   کاسیانۆڤ دەڵێت، "من پرسیارم لە میخایێل گۆرباچۆڤ [سەرۆکی پێشووتری یەکێتیی سۆڤیەت] کرد و گوتی هیچ بەڵێنێکی لەو جۆرە لە ئارادا نییە، تەنیا بەڵێنێک هەبوو کە [ناتۆ] بۆ نێو ئەڵمانیای رۆژهەڵات پەلنەهاوێت، چونکە هێشتا سەرباز و پێگە سەربازییەکانی رووسیای لێبوون، بەڵام هیچ بەڵێنێک لەسەر فراوانبوونی ناتۆ نەدرابوو. "  هەروەها ئاماژە بەوە دەکات کە بۆریس یێڵسن، یەکەمین سەرۆکی رووسیا دوای رووخانی یەکێتیی سۆڤیەت، هیچ باسی لە بەڵێنی فراواننەبوونی ناتۆی نەکردووە، بەڵکو "دانوستاندن لەسەر بە ئەندامبوونی رووسیا لە ناتۆ هەبوو. "  کاسیانۆڤ ئەوەش رووندەکاتەوە، خودی خۆی و پووتینیش دانوستاندنیان لەسەر بە ئەندامبوونی رووسیا لە هاوپەیمانییە بەرگرییە رۆژئاواییەکەدا کردووە. هەروەها دەشڵێت، پووتین پێی گوتبوو کە "من بە دووری نابینم" رووسیا ببێتە ئەندامی ناتۆ، بەڵام لە ساڵی ٢٠٠٦ ـەوە بە شێوەیەکی "چاوەڕواننەکراو" هەڵوێستی خۆی گۆڕی و گوتی: "رووسیا بە دوژمن دەورە دراوە"، بە بڕوای کاسیانۆڤ، هەر ئەوەش بوو وایکرد رووسیا هێرش بکاتە سەر جۆرجیا و بە گوتەی خۆی ببێتە وەڵاتێکی "دیکتاتۆری. "