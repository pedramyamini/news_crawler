رێکخراوی ئۆ ڤی دی ئینفۆ، کە تایبەتە بە چاودێریکردنی دەستگیرکراوانی خۆپێشاندانەکانی رووسیا، رایگەیاند کە لە ١٧ شاری رووسیادا، پۆلیس لانیکەم ٢١١ خۆپێشاندەری دەستگیرکردووە.  لە پارکێکی نزیک لە کۆشکی کرملین لە شاری مۆسکۆی پایتەختی رووسیا لە ژێر بەفرباریندا خۆپێشاندان دژی هێرشی رووسیا بۆ سەر ئۆکراینا کرا.  خۆپێشاندەران دروشمی "نا بۆ جەنگ"یان دەگوتەوە، لە کاتێکدا، کە لە لایەن پۆلیسەوە دووردەخرانەوە.   هەروەها ژمارەیەک چالاکڤان هەڵمەتێکیان لەسەر تۆڕە کۆمەڵایەتییەکان راگەیاند بۆ ئەوەی لە ٣٠ شاری رووسیا کارمەند و فەرمانبەران مان لە کارکردن بگرن.  رێکخەرانی هەڵمەتەکە لە راگەیێندراوێکدا گوتیان دەیانەوێت ناڕەزایی دژی "داڕمانی ئابووریی رووسیا" دەرببڕن" و دژی ئۆپەراسیۆنی سەربازیی وڵاتەکەیان لە نێو ئۆکراینادا بوەستنەوە و داوای ئازادکردنی ئەلێکسی ناڤالنی، سەرکردەی ئۆپۆزیسیۆن بکەن. ئەوان دەڵێن: "رووسیا شایەنی ئاشتی، دیموکراسی و خۆشگوزەرانییە. "  بەگوێرەی رێکخراوی ئۆ ڤی دی ئینفۆ، لە ٢٤ی شوباتەوە، واتە لە سەرەتای هێرشی رووسیا بۆ سەر ئۆکراینا، زیاتر لە ١٥ هەزار خۆپێشاندەری دژی هێرشەکە لە رووسیا دەستگیرکراون.  رووسیا هێرشەکە بە "ئۆپەراسیۆنی پاراستنی دۆنباس" ناودەبات و پێیوایە ئۆکراینا بووەتە هەڕەشە بۆ کۆمارە دانپێدانەنراوەکانی لوهانسک و دۆنێتسک کە دەکەونە هەرێمی دۆنباسی رۆژهەڵاتی ئۆکراینا.  هەروەها لە سەرەتای هێرشەکەیدا رایگەیاند کە دەیەوێت ئۆکراینا لەو چەکانە دابماڵێت کە بەهەڕەشە بۆ سەر ئاساییشی خۆی دەزانێت.  یەکێکی دیکە لە نیگەرانییەکانی مۆسکۆ لە پێش هێرشەکەش ئەوە بوو دراوسێکەی ببێتە ئەندامی هاوپەیمانیی ناتۆ، لە کاتێکدا کە کیێڤ پێداگربوو لەسەر ئەوەی مافی خۆیەتی ببێتە ئەندامی هەر هاوپەیمانیێکی بەرگری. وڵاتانی رۆژئاواش لەوەدا پاڵپشتیی ئۆکراینایان دەکرد.  دوای مانگێک لە شەڕ و لە گفتوگۆکانی ئیستەنبووڵدا، لایەنی ئۆکراینی ئامادەیی وڵاتەکەی بۆ دەستبەرداربوون لە هەوڵەکانی بە ئەندامبوون لە ناتۆ دەربڕی، بەو مەرجەی کە هاوپەیمانیێکی نێودەوڵەتی بە بەشداریی وڵاتە زلهێزەکانی جیهان پێکبهێنرێت بۆ ئەوەی گەرەنتیی ئاساییشەکەی بکات.   گفتوگۆکانی نێوان هەردوو وڵات لە رێگەی پەیوەندیی ڤیدیۆییەوە، لە رۆژی هەینی بەردەوام بوون بۆ ئەوەی رێگە بۆ کۆبوونەوەی وەزیرانی دەرەوە و سەرۆکەکانی هەردوو وڵات خۆشبکرێت تاوەکو بتوانن رێککەوتنی کۆتایی ئاگربەست واژۆ بکەن.