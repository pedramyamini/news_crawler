تیمێکی رۆژنامەڤانی کاتێک بەرەو نێوەندی شاری چێرنیهۆڤی باکووری ئۆکراینا دەڕۆشتن، لە نیوەی رێگە رووبەڕووی تۆپباران دەبنەوە، لە ئوتۆمبێلەکەیان دادەبەزن و لەسەر زەوی رادەکشێن. دۆخەکە مەترسیداربوو و هەربۆیە سواری ئۆتۆمبێلەکانیان دەبنەوە و دەگەڕێنەوە.   وەکو لە جامی ئۆتۆمبێلەکەیانەوە دیارە، بەشێک لە خەڵکی چێرنیهۆڤ بە پێ و بە ئۆتۆمبێل بەرەو رۆژئاوا، شارەکەیان جێدەهێڵن.   تیمە رۆژنامەڤانییەکە دواجار دەچنە گوندێکی رۆژئاوای چێرنیهۆڤ. یوری کارمەندی فریاکەوتنە و لە چێرنیهۆڤەوە گەڕاوەتەوە.  ژمارەیەک ساچمی گوللە تۆپی بەرکەوتووە و بەهۆی دەنگی تەقینەوەشەوە گوێی باش نابیستێت.   یوری زێبرۆڤسکی، کارەمەندی فریاکەوتن دەڵێت، "من بە تەنیا چوومە چێرنیهۆڤ. ئۆتۆمبێلی تێکشکاوم بینی، ئۆتۆمبێلی سڤیل بوون، هەموویان سووتا بوون؛ کەسێکی سڤیلم بینی لە نزیک جانتاکانی کەوتبوو و مردبوو".  ئەناتۆلی مێخێدێنکۆ، شوفێری پاسە و دەڵێت، "چێرنیهۆڤ بە تانک و فڕۆکە لێی دەدرێت. هەندێ کەس ماوەی دوو هەفتەیە نەیانتوانیوە بچنە دەرەوە. "  باکوور و بەشێکی رۆژئاوای باشووری چێرنیهۆڤ لە لایەن رووسیاوە کۆنتڕۆڵکراوە. هەردوو لایەنی رووسی و ئۆکراینیش لە شارەکە یەکدی تۆپباران دەکەن. کۆنتڕۆڵکردنی شارەکە، هەنگاوێکی ستراتیژی دەبێت بۆ رووسیا و لە باکوورەوە لە کیێڤ نزیکدەبێتەوە.