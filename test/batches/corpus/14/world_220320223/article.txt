رۆژی سێشەممە ٢٢ - ٣ - ٢٠٢٢ لە گوتارێکدا لە بارەگای سەرەکیی نەتەوەیەکگرتووەکان لە شاری نیویۆرکی ئەمریکا، گوتێرێز گوتی، کاتی ئەوە هاتووە رووسیا "جەنگە بێئاکامەکەی" لە ئۆکراینا بوەستێنێت، راشیگەیاند ململانێکە بواری ئەوەی تێدا نییە هیچ لایەنێک بیباتەوە.   سکرتێری گشتیی نەتەوەیەگرتووەکان بە رۆژنامەڤانانی گوت، جەنگەکە هیچ ئەنجامێکی نابێت. هەروەها لە بارەی دۆخی شاری ماریۆپۆلەوە کە ماوەی نزیکەی سێ هەفتەیە لەژێر گەمارۆی رووسیادایە، گوتێرێز گوتی: "تەنانەت ئەگەر ماریۆپۆلیش بکەوێت، ناتوانرێت ئۆکراینا شار بەشار، شەقام بە شەقام و ماڵ بە ماڵ داگیربکرێت. "  سکرتێری گشتیی نەتەوەیەکگرتووەکان باسی لەوەش کرد، تاکە ئەنجامی ئەم شەڕە "ئازارچەشتنی زیاتر، وێرانکاریی زیاتر و تۆقاندنی زیاتر" دەبێت.   شاندە دانوستاندنکارەکانی کیێڤ و مۆسکۆ لە گفتوگۆکانیان بەشێوەی ئۆنلاین بەردەوامن بۆ ئەوەی کۆتایی بە شەڕی نێوان وڵاتەکانیان بهێنن کە ماوەی نزیکەی مانگێکە بەردەوامە، بەڵام هەوڵە دیپلۆماسییەکە بە ئامانجەکانی نەگەییشتووە.   گوتێرێز گوتی، بڕوای وایە گفتوگۆکان بەشی ئەوەیان تێدایە شەڕەکە بوەستێنن.   بڕیارە کۆمەڵەی گشتیی نەتەوەیەکگرتووەکان ئەمڕۆ دانیشتنێکی بەپەلە بۆ دەنگدان لەسەر پڕۆژە بڕیارێکی مەکسیک و فەرەنسا ئەنجامبدات بۆ ئەوەی هێرشی رووسیا بۆ سەر ئۆکراینا وەکو "داگیرکارییەک" سەرکۆنە بکەن.   پێشتریش هەر لەم مانگەدا، لە کۆی ١٩٣ ئەندامی نەتەوەیەکگرتووەکان، ١٤١ یان پاڵپشتییان لە پڕۆژە بڕیارێکی هاوشێوە کرد.   ئەو دەنگدانەی ئەم جارە دەریدەخات کە ئایا رووسیا لەم ماوەیەدا هیچ پاڵپشتیی بەدەستهێناوە یان لەدەستیداوە.  ئەفریقای باشوور کە لە دانیشتنی پێشوودا لە ٢ ـی ئادار بێلایەن مایەوە، ئەم جارە پڕۆژە بڕیارێکی پێشکێشکردووە بۆ کۆتاییهێنان بە شەڕ، بێ ئەوەی ناوی رووسیا وەکو پێشێلکار بهێنێت.