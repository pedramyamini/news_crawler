رۆژی پێنجشەممە، ٥ ـی ئایاری ٢٠٢٢ دیمیتری پێسکۆڤ، گوتەبێژی کۆشکی سەرۆکایەتیی رووسیا بە رۆژنامەڤانانی گوت، ئەمریکا، بەریتانیا و ئەندامانی دیکەی ناتۆ هەموویان پێکەوە بەشێوەیەکی بەردەوام زانیاریی هەواڵگری دەدەنە سوپای ئۆکراینا؛ گوتیشی ئەو چەکەی ئەو وڵاتانە دەیدەنە ئۆکراینا وایکردووە خێرایی تەواوکردنی ئۆپەراسیۆنی رووسیا هێواشبێتەوە.   رۆژی چوارشەممە، پێسکۆڤ بە میدیای ئەمریکی راگەیاند کە هەواڵگریی ئەمریکا یارمەتیی سوپای ئۆکراینای داوە بۆ ئەوەی وەکو خۆی دەڵێت دەیان ژەنەڕاڵی رووسی بکەنە ئامانج و بکوژرێن.   ئەوەش لەکاتێکدایە کە لەو کاتەوەی لە کۆتایی مانگی شوباتی ئەمساڵدا رووسیا هێرشەکەی بۆ سەر ئۆکراینا دەستپێکردووە، وڵاتانی رۆژئاوا دەستیان بە ناردنی هاوکاریی سەربازیی بۆ ئۆکراینا کردووە و لە دوایین هەنگاویشدا رۆژی پێنجشەممە ٥ ـی ئایار لە وارشۆی پۆڵەندا کۆنفرانسێک بۆ کۆکردنەوەی کۆمەک و هاوکاری بۆ ئۆکراینا بەڕێوەچوو.   ماتوێز مۆراویکی، سەرۆکوەزیرانی پۆڵەندا رایگەیاند، ٦.٣ ملیار دۆلار بۆ هاوکاریکردنی ئۆکراینا کۆکراوەتەوە.   هەفتەی رابردووش ئیدارەی بایدن داوایەکی پێشکێشی کۆنگرێس کرد بۆ ئەوەی بە بڕی ٢٠.٤ ملیار دۆلار هاوکاریی سەربازی بۆ ئۆکراینا دابینبکات.