تانکی سووتاوی هەردوو لایەنی ئۆکراینی و رووسی لە شەقامەکان دەبینرێن. ئێستا بەشێکی شارەکە لە دەستی هێزەکانی رووسیادایە. بە گوێرەی بەرپرسانی ئۆکراینا، ٩٥ % ـی باڵەخانەکانی ماریۆپۆل بەهۆی تۆپباران و بۆردوومانەوە زیانیان بەرکەوتووە.   دانیشتوویەکی ماریوپۆل دەڵێت، "ئەمە شوقەکەمە. ژێرزەمینێکمان هەیە لە کاتی بۆردوومان پەنای بۆ دەبەین. هێشتا هیچ یارمەتییەکی مرۆییمان پێنەگەییشتووە. لە گەڕەکی ژمارە ١٧ هەندێ شت هەیە، بەڵام هیچ شتێک بۆ ئێرە نەهێنراوە. "  سەربازانی رووسیا لە نێوشارەکەدا پەڕۆی سپییان لە بازووی خۆیان بەستووە بۆ ئەوەی لەلایەن هاوسەنگەرەکانیانەوە بە هەڵە نەکرێنە ئامانج. حکومەتی ئۆکراینا دەڵێت، ١٢ پاسی پڕ لە یارمەتیی مرۆیی ناردبوو بۆ خەڵکی شارەکە، بەڵام ئەو سەربازە رووسییانە دەستیان بەسەردا گرتووە.   ئێرینا ڤێرشێچوک، جێگری سەرۆکوەزیرانی ئۆکراینا گوتی، "بەداخەوە، یارمەتییە مرۆییەکە لەلایەن داگیرکارانەوە بردراوە کە ١٤ تۆنی خۆراک و دەرمان بوو. "  بە گوێرەی بەرپرسانی ئۆکراینی، لە کۆی ٤٣٠ هەزار کەس لە دانیشتووانی ماریۆپۆل، تەنیا نزیکەی ١٠٠ هەزار کەس لەو شارە ماون. بەرپرسانی ئۆکراینا دەشڵێن، رۆژی هەینی ٤١ پاسیان ناردبووە شارەکە بۆ گواستنەوەی خەڵکی سڤیل، بەڵام هێزە رووسییەکان هەموو پاسەکانیان ناچارکردبوو بە بەتاڵی بگەڕێنەوە.   ئەوان هێزەکانی رووسیاش تۆمەتباردەکەن بەوەی کە نزیکەی ٤٥ هەزار دانیشتووی شارەکەیان بە زۆرەملێ گواستووەتەوە بۆ ناوچەکانی ژێر دەسەڵاتی خۆیان؛ تۆمەتێک مۆسکۆ رەتیدەکاتەوە.