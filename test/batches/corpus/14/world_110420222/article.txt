کێڤن کۆمبێ، لایەنگرێکی ئیمانوێل ماکرۆنە و دەڵێت، "ئێستا زۆر دڵنیابووینەوە، چونکە دەبوو ئەنجامەکە رابگەیێندرایە و ئەوە روویدا. هیوادارین لە ٢٤ ـی مانگیشدا هەمان شت رووبدات و بۆ سەرۆک ماکرۆن ئاهەنگ بگێڕین. "    ماکرۆن لە یەکەم گوتاریدا دوای راگەیاندنی ئەنجامەکە گوتی، "فەرەنسایەکمان دەوێت خۆشگوزەرانی بۆ هەمووان بهێنێت"، ئەوە ساتێکە کە لایەنگرانی ماکرۆن دەیانەوێت وەک یادگاری تۆماری بکەن.   ماکرۆن پلەی یەکەمی دەنگەکانی لە گەڕی یەکەمی هەڵبژاردندا بەدەستهێنا، بەڵام ژمارە و رێژەی دەنگەکانی هێندە نین یەکسەر بیکاتەوە سەرۆک، بۆیە لە گەڕی دووەمدا لەگەڵ ماری لوپێن رکابەری دەکات.   ستانیسلاس گورینی، لایەنگرێکی دیکەی ماکرۆنە و گوتی، "هەموو سەرنجمان لەسەر گەڕی دووەمە. زۆر شت هەیە بۆ گۆڕینی ژیانی فەرەنسییەکان بکرێت. دڵنیایین سەرۆککۆمار ئەنجامێکی باشتر لە ساڵی ٢٠١٧ بەدەستدەهێنێت. "   ماکرۆن بە سەرکەوتنی لە هەڵبژاردنی ساڵی ٢٠١٧ دا و بە بەدەستهێنانی ٦٦ % ـی دەنگەکان بووە گەنجترین سەرۆکی ئەو وڵاتە،   ئەگەر ئەمساڵیش سەربکەوێتەوە، دەبێتە یەکەمین سەرۆک لە دوای جاک شیراکەوە لە ساڵی ٢٠٠٢ کە بۆ جاری دووەم ببێتەوە سەرۆکی فەرەنسا.