رۆژی پێنجشەممە، ٢٨ ـی نیسانی ٢٠٢٢ ئەنتۆنیۆ گۆتێرێز، سکرتێری گشتیی نەتەوە یەکگرتووەکان لە کۆنفرانسێکی هاوبەشی رۆژنامەڤانیدا لەگەڵ ڤۆلۆدیمیر زیلینسکی، سەرۆکی ئۆکراینا لە کیێڤی پایتەخت رایگەیاند، داوای کردووە بۆ ئەوەی هاوکاریی نەتەوە یەکگرتووەکان بۆ ئۆکراینا زیادبکرێت، تاوەکو ئێستاش هاوکاریی مرۆییان پێشکێشی ٣.٤ ملیۆن کەس لە ئۆکراینا کردووە.   گۆتێرێز ئاشکرای کرد ئامانجیانە ئەو ژمارەیە بۆ دوو هێندە زیادبکەن بۆ ئەوەی تاوەکو مانگی ئاب هاوکاری بگەیێننە ٧ ملیۆن کەس. گوتیشی کە رێکخراوی نەتەوەیەکگرتووەکان خۆی بۆ "خراپترین" سیناریۆ ئامادە دەکات کە ئەویش گەیاندنی هاوکاریی مرۆییە بۆ ٢٥ ملیۆن کەس.   لە شاری ماریوپۆلی باشووری رۆژهەڵاتی ئۆکراینا، بەشێک لە سەربازانی سوپای ئۆکراینا لە کارگەی پیشەسازیی ئازۆڤستاڵ گەمارۆدراون و بەرپرسانی ئۆکراینیش دەڵێن، لەگەڵیاندا نزیکەی هەزار کەسی سڤیل خۆیان حەشارداوە و هۆشداریدەدەن لەوەی کە ئاوی پاک و دەرمانیان دەستناکەوێت.    لەو بارەوە گۆتێرێز گوتی کە هەزاران کەس لە ماریوپۆل پێویستییان بە هاوکاریی مرۆیی هەیە.   بە ماوەیەکی کەم لەدوای کۆنفرانسە رۆژنامەڤانییەکەی نێوانیان، چەند تەقینەوەیەک کیێڤیان هەژاند و ئاگر لە دوو باڵەخانە بەرزبووەوە. ئەوەش لەکاتێکدایە کە پێش سەردانەکەی گۆتێرێز بۆ ئۆکراینا، بۆ ماوەی زیاتر لە هەفتەیەک دەبوو بەر هێرشی وا نەکەوتبوو.   هاوکات، هێرشەکان لەدوای ئەوە بوون کە سکرتێری گشتیی نەتەوەیەکگرتووەکان سەردانی شارۆچکەکانی دەوروبەری کیێڤی کرد بۆ ئەوەی قەبارەی زیانەکانی جەنگ بە چاوی خۆی ببینێت.   لە بەشێکی گوتەکانیدا، گۆتێرێز ئاماژەی بەوەکرد ئەنجوومەنی ئاسایشی نەتەوە یەکگرتووەکان شکستی هێناوە لەوەی کۆتایی بە جەنگەکە بهێنێت.