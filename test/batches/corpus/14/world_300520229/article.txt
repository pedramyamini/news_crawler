بڕیار بوو ئێوارەی رۆژی دووشەممە، ڤۆلۆدمیر زیلینسکی، سەرۆکی ئۆکراینا بە ڤیدیۆکۆنفرانس لە کۆبوونەوەی سەرکردەکانی ٢٧ وڵاتە ئەوروپییەکە قسە بکات.   زیلینسکی بەردەوام داوای کردووە یەکێتیی ئەوروپا سزا بخاتە سەر کەرتی وزەی رووسیا، بۆ ئەوەی مۆسکۆ لە ملیاران دۆلار بێبەش بێت.   چارڵس میشێڵ، سەرۆکی ئەنجوومەنی ئەوروپا رایگەیاند: "دەمانەوێت هەنگاوێک لە بارەی سزاکانەوە بنێین. پاکێجی شەشەمی سزاکان چەندین هەفتەیە لەسەر مێزە، بۆیە گرنگە بڕیار بدرێت. ئێستا کاتیەتی. دڵنیاشم کە دەتوانین هەموومان پێکەوە بڕیارێک بدەین و دووبارە هەڵوێستێکی یەکگرتوو لەسەر ئەم بابەتە گرنگە نیشانبدەین".  بەڵام هەنگاریا، سلۆڤاکیا، چیک و بولگاریا دژی ئەوەن و دەڵێن ناتوانن هەنگاوێکی لەو جۆرە بنێن. هەنگاریا زیاتر لە ٦٠ % ی نەوت و ٨٥ % ی گازەکەی لە رووسیاوە هاوردە دەکات.   ڤیکتۆر ئۆربان، سەرۆکوەزیرانی ئەو وڵاتە بەردەوام جەختی لەوە کردبووەوە کە نابێت لە کۆبوونەوەکەدا باس لە گەمارۆخستنە سەر نەوتی رووسیا بکرێت.  لە بەرامبەر هێرشکردنە سەر ئۆکراینا، یەکێتیی ئەوروپا پێنج جار سزای بەسەر رووسیادا سەپاندووە.  سانا مارین، سەرۆکوەزیرانی فینلاند دەڵێت: "پێموایە ئەم پاکێجەی سزاکان بە رادەیەک زەحمەتە کە دەتوانێت کاریگەریی گەورە بخاتە سەر ئابووریی رووسیا. ئەمەش شتێکە کە ئەمڕۆ قسەی لە بارەوە دەکەین. بەڵام بێگومان، ئێمە لەوەش تێدەگەین کە وڵاتە جیاجیاکان هەڵوێستی جیاجیایان هەیە لە بارەی وزە. بێگومان پێویستە ئێمەش ئەوە ببینین. "  لە سزاکانیدا، یەکێتیی ئەوروپا زیاتر لە هەزار کەسی بە ئامانجکردووە، لە نێویشیاندا خودی ڤیلادمیر پووتین، سەرۆکی رووسیا و بەرپرسانی باڵای حکومەت، هەروەها بازرگانانی نزیک لە حکومەت، بانکەکان، کەرتی خەڵووز و چەندینی دیکە.   پاکێجی شەشەمی سزاکان ٤ی ئایار راگەیێنرا، بەڵام رێککنەکەوتنیان لەسەر نەوت، یەکێتییەکەی تووشی حەپەسان کردووە و ناچاربووە ئاستی ئامانجەکانی دابەزێنێت.   ئۆلاف شۆڵتز، راوێژکاری ئەڵمانیا رایگەیاند: "من بڕوای تەواوم هەیە کە ئەمڕۆ یان سبەی، دەتوانین بەردەوامبین لە تاوتوێکردنی چارەسەرێکی باش لەگەڵ یەکدی. من پێشتریش گوتوومە کە هەموو هۆکارێکمان هەیە بۆ ئەوەی کۆدەنگ بین. هیچ کەس ناتوانێت پێشبینی بکات کە ئایا ئەو شتە روودەدات. بەڵام هەموو ئەو شتانەی من گوێم لێ دەبن لەوە دەچن کە دەکرێت سازانێک هەبێت. چ زووبێت یا درەنگ، ئەو شتە روودەدات".  ئامانجی یەکێتییەکە لە پاکێجی شەشەم ئەوە بوو لە ماوەی شەش مانگدا هاوردەی نەوتی خاوی رووسی رابگرن و لە کۆتایی ساڵی ٢٠٢٢ ـشدا بەرهەمە پاڵێوراوەکانی نەوت بوەستێنن.   جۆزێپ بۆرێل، بەرپرسی سیاسەتی دەرەوەی یەکێتیی ئەوروپا دەڵێت: "پێویستە بە کۆی دەنگ بڕیار بدەین. بۆ ئەوەی کۆدەنگیش بەدەستبێنین، پێویستە هەندێ داواکاریی جێبەجێبکەین و هەندێ شت لەبەرچاوبگرین، هەندێ کێشە و دۆخی هەر وڵاتێکی ئەندام لەبەرچاو بگرین. من دڵنیاشم کە بەرەو هەڵوێستێکی کردەیی هەنگاو دەنێین بۆ ئەوەی خێرا هاوردەی نەوتی رووسیا قەدەخە بکەین. پێویستە دابینکردنی پارە بۆ بزوێنەری جەنگی رووسیا بوەستێنین. "  یەکێتیی ئەوروپا ٢٥ % ی نەوتەکەی لە رووسیاوە هاوردە دەکات کە زۆربەی دەکرێتە بەنزین و دیزڵ.