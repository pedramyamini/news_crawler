ڤۆلۆدیمیر زیلینسکی، سەرۆکی ئۆکراینا دەڵێت، "مووشەکەکانی رووسیا یەکێک لە شارەکانی باشووری وڵاتی کردە ئامانج؛ شاری میکۆلایڤ، شاری دروستکردنی کەشتی، شارێکی ئاشتیخواز، ئەو شارەی کە تەنیا خەونی گەڕانەوەی پێگەکەی لە دروستکردنی کەشتی لە دەریای رەشدا هەبوو".   تیمەکانی فریاکەوتن زوو گەیشتنە شوێنەکە بۆ یارمەتیدانی خەڵکەکە، ئەوانەی لە باڵەخانەکەدا بوون تاساون.   رزگاربوویەکی بۆردوومانەکە باس لەوە دەکات، "ئەوەی روودەدات کارەساتە. کچێک لە هەمان ئەو نهۆمە مرد کە منی تێدا دەژیام. چی بڵێم؟ نازانم؛ ئەوەندەم پێکرا کە باوەشێکم پێدا کرد".   پێش دەستپێکردنی هێرشی رووسیا بۆسەر ئۆکراینا، ٤٨٦ هەزار کەس لە میکۆلایڤ دەژیان، بەڵام لە ماوەی ئەم چەند هەفتەیەی شەڕدا نزیکەی ٢٥٠ هەزار کەسیان شارەکەیان جێهێشتووە، ئەوانەش کە ماونەتەوە کێشەی کەمی ئاوی خواردنەوە، کارەبا، دەرمان و خواردنیان هەیە.