ئەوروپا ساڵانە ١٥٥ ملیار مەترسێجا گاز لە رووسیاوە هاوردە دەکات. ئەمەریکا و کۆمیسیۆنی یەکێتیی ئەوروپا هەنگاوی یەکەمیان دا و گرێبەستیان واژۆ کرد. ئەمریکا بەلێنیدا گازی شل بۆ ئەوروپا هەناردە بکات. سەرەتا ١٥ ملیار مەتر سێجا و پاشانیش ٥٠ ملیار مەترسێجا. وڵاتانی ئەندام نەک تەنیا ئێستا بەدوای جێگرەوەیەکدا دەگەڕێن، بەڵکو دەبێت ئامادەسازیش بکەن دەست بە دروستکردنی وێستگە بکەن.   کریستیانس کارینس، سەرۆکوەزیرانی لاتڤیا دەڵێت، "ئێمە بڕێکی زۆری وزە، نەوت و گازی رووسیا هاوردە دەکەین، زۆر گرنگە بە زووترینکات لەم سەرچاوانەی وزە دوورکەوینەوە. دوو رێگەش بۆ ئەوە هەیە، یەکەمیان ئەوەیە کە سەرچاوەکانمان زیادبکەین، واتە نەوت و گاز لە هاوبەشانی دیکەمان بکڕین و ژێرخان و بۆری گواستنەوەی نوێی گازی سرووشتیی شلکراو دابمەزرێنین بۆ ئەوەی بتوانین ئەو کارە بکەین، دووەم رێگەش ئەوەیە؛ روو بکەینە وزەی نوێبووەوە و کۆگاکردنی وزە. "  لە وەڵامی پرسیارێکی ئاڵا شاڵی، پەیامنێری رووداو لەسەر ئەوەی کە ئاخۆ ئەوان پێیانوایە گازی ئەمریکا ببێتە جێگرەوەی گازی رووسیا؟، کریستیانس کارینس، سەرۆکوەزیرانی لاتڤیا گوتی، "بێگومان هەناردەی گازی نەرویج، ئەمریکا، باکووری ئەفریقا و رۆژهەڵاتی نێوەڕاست، هەموویان بژاردەی باشن، چونکە ئەوان رووسیا نین. "  لە دوای جەنگی جیهانی دووەمەوە هیچ ولاتێک هاوشێوەی ئێستای رووسیا رووبەڕووی سزای ئابووریی و دارایی نەبووەتەوە. هەرچەندە رووسیا رایگەیاند، نەوت و گاز بە دراوی رۆبل دەفرۆشێت کە ئەوەش وڵاتانی ئەندامی ناتۆی تووشی شۆککرد، بەڵام لە گەل ئەوەشدا ئەڵمانیا، نەمسا و چەندین وڵاتی دیکە دژی گەمارۆی وزەبوون بەرامبەر بە رووسیا. ئەڵمانیا لە ٥٠ % ـی گاز لە رووسیاوە هاورە دەکات.   ئالا شالی: بەرێز راوێژکاری ئەلمانیا ئایا پوتین پێشێلی گرێبەست دەکات، کاتێک رایگەیاند کە فرۆشتنی گازی سرووشتی بە ئەوروپا، تەنیا مامەڵە بە دراوی روبڵ - ی رووسی دەکات، ئەڵمانیا چی دەکات بۆ ئەوەی ئەو پابەندی گرێبەستەکە بێت.  ئۆلاف شۆلت، راوێژکاری ئەڵمانیا لە وەڵامی پرسیارێکی رووداو ئاماژەی بەوە کرد، "ئیمەش ئەو راگەیێندراوەمان پێگەیشت هاوشێوەی بەڕێزتان، لە هەمانکاتدا پەیوەندیمان کرد بەو کۆمپانییایانەی کە گاز و نەوت و خەڵووز دەکڕن لەڕێگەی ئەوانەوە خواستمان ئاگاداری دۆخەکە بین. ئەنجامەکەیش ئەوەیە کە لە ناو زۆرینەی گرێبەستەکاندا کە واژوکراون، یەکلاکراوەتەوە بە چ دراوێک مامەڵە دەکرێت، زۆرینەیان بە یۆرۆیە، ئێمە وەک هەموو حکومەتەکان هاوشێوەی هاووڵاتییان زۆر نیگەرانین بەهۆی ئەو شەڕە و کاریگەرییەکانی. "   وڵاتانی ئەندام لە ناتۆ بڕیاریاندا لەمەودوا بەیەکەوە گاز بکڕن تاوەکو رێگە لە بەرزبوونەوەی نرخی وزە بگرن. لە هەمانکاتدا رایانگەیاند کە سەربەخۆیی ئەوروپا لە گاز و نەوتی رووسیا زۆر خێراتر دەبێت وەک لەوەی پێشبینیدەکرا.