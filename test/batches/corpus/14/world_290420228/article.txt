پۆلیسی ئیسرائیل بڵاویکردەوە، سەرلەبەیانی رۆژی هەینی ٢٩ - ٤ - ٢٠٢٢ ژمارەیەک فەلەستینی لە شاری ئورشەلیم - قودس دەستیان بە وەشاندنی بەرد کردووە و هەربۆیە هێزێکی پۆلیس هەوڵیداوە دۆخەکە کۆنترۆڵ بکات و دوو کەسیان دەستگیرکردوون.   دۆخەکە بۆ ماوەیەک ئارام بووەوە، بەڵام دواتر گرژی لەنێوان خۆپێشاندەرانی فەلەستینی و ئەندامانی هێزە ئەمنییەکانی ئیسرائیل دروستبوو. هێزە ئەمنییەکانی ئیسرائیل گازی فرمێسکڕێژ و گوللەی پلاستیکییان بە مەبەستی بڵاوەپێکردنی خۆپێشاندەران بەکارهێنا. بە گوێرەی راگەیێندراوی مانگی سووری فەلەستینی، ٤٢ کەس برینداربوون و ٢٢ کەس لەوان گوێزراونەتەوە بۆ نەخۆشخانە.   لە ماوەی سێ هەفتەی رابردوودا و لە ئەنجامی دروستبوونی گرژی لەنێوان خۆپێشاندەرانی فەلەستینی و هێزە ئەمنییەکانی ئیسرائیل لە نزیک مزگەوتی ئەقسا لە شاری قودس - ئورشەلیم نزیکەی ٣٠٠ فەلەستینی برینداربوون.   مزگەوتی ئەقسا دەکەوێتە رۆژهەڵاتی شاری قودس - ئورشەلیم کە ئەو ناوچەیە لە ئەنجامی شەڕی شەش رۆژەی ساڵی ١٩٦٧ دا کەوتە ژێر دەسەڵاتی ئیسرائیل.   هەر لە ماوەی ئەم چەند هەفتەیەی رابردوویشدا ژمارەیەک کاری تووندوتیژی لەنێو ئیسرائیل ئەنجامدراون.  بەرپرسانی ئیسرائیل دەڵێن، لە ٢٢ ـی ئادارەوە ١٢ ئیسرائیلی و دوو هاووڵاتی ئۆکراینی لە چوار هێرشی جیاوازدا لەنێو ئیسرائیل کوژراون. دووان لەو هێرشانە لە سنووری تەلئەڤیڤ ئەنجامدران.  هەر لە ٢٢ ـی ئادارەوە ٢٦ فەلەستینی و سێ ئیسرائیلی لە کەرتی رۆژئاوای فەلەستین کوژراون.