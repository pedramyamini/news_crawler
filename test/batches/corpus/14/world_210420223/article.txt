مووشەکی سارمات لە یەکەم تاقیکردنەوەیدا توانی مەودای ٦ هەزار کیلۆمەتر ببڕێت؛ مووشەکەکە لە ناوچەی پلێسێتسک لە باکووری رۆژئاوای رووسیا تاقیکرایەوە و لە نیمچەدوورگەی کاماچکا ئامانجەکەی پێکا.  تاقیکردنەوەی مووشەکە نوێیەکەی رووسیا شتێکی چاوەڕواننەکراو نەبوو بۆ وڵاتانی رۆژاوا، بەڵام ئەنجامدانی تاقیکردنەوەکە لەم کاتەدا وەکو پەیامێکی رووسیا بۆ وڵاتانی رۆژئاوا لێکدرایەوە، بە تایبەتی رووسیا لە جەنگدایە لەگەڵ وڵاتێک، کە زۆربەی رۆژئاوا پشتگیری دەکات.  ڤلادیمیر پووتین دوای تاقیکردنەوەی مووشەکەکە لە پەیامێکی ڤیدیۆییدا گوتی: "ئەم سیستەمە نوێیە تایبەتمەندییەکی زۆر بەرزی تەکنیکی و تاکتیکی هەیە و لە توانایدایە هەموو سیستەمێکی بەرگری دژە مووشەک تێپەڕێنێت. ئەم چەکە نوێیە هیچ رکابەرێکی لە جیهان نییە و وا بەزوویش نایبێت".  سەرۆکی رووسیا رووی لە وڵاتانی رکابەری رووسیا کرد و گوتی: "ئەم چەکە زۆر بەنرخە، ورەی هێزە سەربازییەکانمان بەرزدەکاتەوە، ئاسایشی رووسیا لە بەرامبەر هەڕەشەکانی دەرەوە دڵنیا دەکاتەوە و ئاگاداری بەوانە دەدات، کە هەڕەشە لە وڵاتەکەمان دەکەن بۆ ئەوەی بە جوانی بیربکەنەوە".  لە سەرەتای دەستپێکردنی هێرشەکانی بۆ سەر ئۆکراینا، ڤلادیمیر پووتین ئاماژەی بە توانا ئەتۆمییەکانی وڵاتەکەی کرد و وڵاتانی رۆژئاوای ئاگادارکردەوە لەوەی ئەگەر بیانەوێت رێگری لە هێرشەکان بکەن، "رووبەڕووی دەرەنجامێکیان دەکاتەوە، کە لە مێژوویاندا نەبینرابێت".  وەزارەتی بەرگریی رووسیا راگەیاند، رۆژی چوارشەممە کاژێر ١٢: ٠٣ خولەکی پاشنیوەڕۆ بە کاتی مۆسکۆ، مووشەکی بالیستیی سارمات لە بنکەیەکی مووشەکهاوێشتنەوە تاقیکراوەتەوە.