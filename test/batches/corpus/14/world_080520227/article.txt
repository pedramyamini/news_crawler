لە گوندێکی ئۆکراینا بنەماڵەیەکی چوار کەسی دوور لە دەنگی زەنگی ئاگادارکردنەوە و تەقینەوە کاری کشتوکاڵ و ئاژەڵداری دەکەن. هەموو جۆرە بەرهەمێکیان هەیە، بەشێکی بۆ خۆیان و بەشێکی بۆ فرۆشتنە. خێزانەکە لە گوندی سوپینا دادەنیشن یەکێک لەو گوندانەی کە نزیکن لە شاری دنیپرۆ، سێیەم گەورەترین شاری ئۆکراینا.   رۆمان بارانێنکۆ، دانیشتوویەکی گوندی سوپینایە و دەڵێت، "لە گوندەکەمان هەست بە ئاسایش دەکەین، بەڵام لە شار دۆخەکە زۆر باش نییە. ئێمە دەترسین بەڵام هیوادارین هێزەکانی رووسیا نەیەنە گوندەکەمان، ئێمە باوەڕمان بە سەربازەکانمان هەیە. "   گەنم، گەنمەشامی، سۆیا، رۆنی خواردن و رۆنی پیشەسازی زۆرترین ئەو بەرهەمانەن کە لە ئۆکراینا بەرهەم دێن. پەتاتە یەکێک لەو بەرهەمانەیە کە زۆربەی گوندنشینان بۆ خواردنی رۆژانەی خۆیان دەیچێنن.   یووجین، دانیشتوویەکی دیکەی گوندەکەیە و دەڵێت، "بەدڵنیاییەوە دۆخێکی خراپ و قورسە، بەڵام ئێمە دەژین، دەزانین ئۆکراینا وەک خۆی لێدێتەوە، دەزانین کە سەربازەکانمان لە شەڕەکەدا سەرکەوتوو دەبن. "   کەشوهەوای گونجاو و خاکی بەپیت وایکردووە، زۆربەی گوندەکان بە ئاوەدانی بمێنن. بەپێی ئاماری وەزارەتی کشتوکاڵی ئۆکراینا، تەنیا لە مانگی نیسانی ٢٠٢١ دوو ملیۆن و ٨٠٠ هەزار تۆن دانەوێڵەی هەناردە کردبوو، بەڵام بەهۆی هێرشەکانی رووسیا مانگی نیسانی ئەمساڵ بۆ ٩٢٣ هەزار تۆن دابەزیوە.   هەروەها ساڵی رابردوو، ئۆکراینا ٦.٤ ملیۆن تۆن بەرهەمی رۆنی خواردنی هەبووە کە شەش ملیۆنی هەناردە کردووە، بەڵام شەڕ جگە لە گرانیکردنی رۆن بەرهەمهێنانیشی بۆ ئەمساڵ کەمکردووە.