کیریل پێتکۆڤ، سەرۆکوەزیرانی بولگاریا رۆژی دووشەممە ٢٥ی نیسانی ٢٠٢٢ رایگەیاند، "داوا لە هەموو ئەو هاووڵاتییە بولگارییانە دەکەم کە دەیانەوێت یارمەتیی ئۆکراینا بکەن، وەکو من مووچەیەکیان ببەخشن. قسەکردن ئاسانە، بەڵام کردار قورسە. "  بە پیشاندانی پسوڵەیەکی بانکی لە بەخشینی مووچەکەی، سەرۆکوەزیرانی بولگاریا ئاماژەی بەوە کردووە، مووچەی مانگێکی خۆیی بەخشیوە بۆ پاڵپشتیکردنی دارایی ئۆکراینا بۆ ئەو مەبەستە.  پێتکۆڤ باسی لەوەش کردووە، ناردنی هاوکاریی سەربازی بۆ ئۆکراینا پێویستی بە یەکگرتوویی کۆمەڵایەتی و سیاسی هەیە، دەشڵێت، "دید و بۆچوونی زۆر تووند هەن" لەسەر پرسی ئۆکراینا، "پێموایە کە کاتی ئەوە هاتووە کە ئەو وزەی رای گشتی بگۆڕین بۆ کرداری راستەقینە. "  سەرۆکوەزیرانی بولگاریا پێچەوانەی هەندێک نیگەرانی لە وڵاتەکەی، پێیوانییە رووسیا جەنگ دژی ئەو وڵاتانەی ئەوروپا رابگەیێنێت کە چەک و جبەخانە دەنێرن بۆ ئۆکراینا.  دیمیترۆ کولێبا، وەزیری دەرەوەی ئۆکراینا پێشوازیی لە هەڵوێستەکەی پێتکۆڤ کردووە کە هانی خەڵک دەدات بۆ کۆکردنەوەی هاوکاریی دارایی بۆ ئۆکراینا و هاوکاریکردنی لە بەهێزکردنی بەرگریی وڵاتەکەی.  کولێبا رایگەیاندووە، "ئەم هەنگاوە هاوسۆزیی راستەقینەی بولگاریا لەگەڵ ئۆکراینا دەردەخات. "  ئەوەش لە کاتێکدایە کە بەپێی ئامارەکانی نەتەوە یەکگرتووەکان، بەهۆی جەنگی رووسیا و ئۆکراینا، لانیکەم دوو هەزار و ٦٦٥ هاووڵاتیی سڤیلی ئۆکراینی لە سەرەتای دەستپێکردنی جەنگەوە کوژراون، سێ هەزار و ٥٣ کەسی دیکە برینداربوون.  هەروەها تاوەکو ئێستا پێنج ملیۆن و ٢٠٠ هەزار ئۆکراینی وڵاتەکەیانیان جێهێشتووە و روویان لە وڵاتانی دیکە کردووە، ٧.٧ ملیۆن ئۆکراینیی دیکەش لەنێو وڵاتەکەیان ئاوارە بوون.