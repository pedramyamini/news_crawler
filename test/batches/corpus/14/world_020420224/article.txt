برايان دیس، راوێژکاری ئابووریی کۆشکی سپی دەڵێت، "قەبارەی ئەو بڕەی دەخرێتە بازاڕەوە، پێشتر نەبووە کە رۆژی یەک ملیۆن بەرمیلە. هەروەها ماوەکەیشی پێشتر شتی لەو شێوەیە نەکراوە کە بۆ شەش مانگە. ماوەکە بەو شێوەیە رێکخراوە و دیزاین کراوە کە وەکو پردێک بێت، پردێکی مامناوەند، مەودا بۆ ئەوەی بمانگەیێنێتە ئەو کاتەی کە پێمان وایە تێیدا بەرهەمهێنانی وزەی ئەمریکا جارێکی دیکە ئاسایی دەبێتەوە. "   لەگەڵ ئەوەی کە بڕیارەکەی کۆشکی سپی هەوڵێکە بۆ کەمکردنەوەی گوشارەکانی شەڕی رووسیا و ئۆکراینا لەسەر بازاڕی وزەی ئەمریکا و جیهان، بەڵام چاودێرانی بازاڕی وزە پێیانوانییە کە خستنەبازاڕی ئەو رێژەیەی نەوت، قەیرانی وزە چارەسەر بکات.   ئەمریکا تەنیا سووتەمەنی کۆگەکانی خۆی ناخاتە بازاڕەوە، لەگەڵ وڵاتانی دیکەش هاوئاهەنگی دەکات، تاوەکو پێکەوە خستنەبازاڕی سووتەمەنی زیاد بکەن.  جۆ بایدن، سەرۆکی ئەمریکا باسی لەوە کرد، "ئەم بەیانییە زیاتر لە سی وڵاتی جیهان، کۆبوونەوەیەکی نائاساییان ئەنجام دا و رێککەوتن لەسەر ئەوەی کە دەیان ملیۆن بەرمیل نەوتی زیاتر بخەنە بازاڕەکانەوە. "   هەرچەندە سەرۆکی ئەمریکا وردەکاریی ناوی وڵاتەکان و قەبارە و کاتی سووتەمەنی خستنە بازاڕیانی ئاشکرا نەکرد، بەڵام بازاڕی سووتەمەنی راستەوخۆ کاردانەوەی بەرامبەر بە بڕیار و راگەیاندنەکەی واشنتن هەبوو، نرخی نەوتی برێنت و تەکساس بە نزیکەی لەدا ٦ بۆ ٧ دابەزی.   ئێستا کۆگە ستراتیژییەکانی ئەمریکا نزیکەی ٥٦٨ بەرمیل نەوتی خاویان تێدایە، کۆشکی سپی بە هیوایە تاوەکو ئەو نەوتەی کە ئێستا خراوەتە بازاڕەوە تەواو دەبێت. بەرهەمهێنانی وزە لە ناوخۆی ئەمریکا زیاد بکات و گرنگیش بە وزەی خاوێن بدرێت بۆ ئەوەی کۆشکی سپی جارێکی دیکە ناچار نەبێت، نەوتی کۆگە ستراتیژییەکانی بخاتە بازاڕەوە.