سۆفی وێڵمز، وەزیری دەرەوەی بەلجیکا رایگەیاند، وڵاتەکەی ٢١ دیپلۆماتی رووسیا دەردەکات، کە لە باڵیۆزخانەی رووسیا لە برۆکسلی پایتەختی وڵاتەکە و کۆنسوڵخانەی رووسیا لە شاری ئەنتوێرپی بەلجیکا کاریان کردووە.  وەزیری دەرەوەی بەلجیکا ئاماژەی بەوەش کردووە، ئەو کارەی حکومەتی بەلجیکا هاوکاتە لەگەڵ دەرکردنی ١٧ دیپلۆماتی دیکەی رووسیا لەلایەن هۆڵەنداوە. وەزیری دەرەوەی هۆڵەندا هۆکاری دەرکردنەکەی بۆ ئەوە گەڕاندووەتەوە کە ئەو کەسانە "بە نهێنی" ئەفسەری هەواڵگریی رووسیا بوون.  هاوکات سایمۆن کۆڤنی، وەزیری دەرەوەی ئێرلەندا رایگەیاند، داوای لە چوار "بەرپرسی باڵا"ی رووسی کردووە کە لە باڵیۆزخانەی رووسیا لە دوبلین کار دەکەن، ئەو وڵاتە جێبێڵن. بە پاساوی ئەوەی ئەو چوار بەرپرسە پابەندی ستانداردە نێودەوڵەتییەکانی دیپلۆماسی نەبوون.  وەزارەتی دەرەوەی کۆماری چیک بڵاویکردووەتەوە، ٧٢ کاژێری بۆ جێگری باڵیۆزی رووسیا لە پراگ داناوە کە وڵاتەکە بەجێبهێڵێت. وەزارەتەکە لە پەڕەی فەرمیی خۆی بڵاویکردووەتەوە، "بەیەکەوە لەگەڵ هاوبەشەکانمان، بوونی هەواڵگریی رووسیا لە یەکێتیی ئەوروپا کەم دەکەینەوە".  پێشووتریش، رۆژی ١٨ی ئادار، وڵاتانی باڵتیک (ئیستۆنیا، لاتڤیا و لیتوانیا) ١٠ دیپلۆماتی رووسیایان لە وڵاتەکانیان دەرکرد. لە بەرامبەردا رووسیا ١٠ دیپلۆماتی ئەو وڵاتانەی لە وڵاتەکەی دەرکرد.