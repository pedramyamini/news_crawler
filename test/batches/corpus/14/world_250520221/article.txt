پیاوە تەمەن ٣٤ ساڵەکە لە ساڵی ٢٠٢٠ لە شارۆچکەی کڕکڕادەی باکووری هۆڵەندا دەستگیرکرا، دوای ئەوەی کە داوای مافی پەنابەرێتی کردبوو.   بریجت ڤان دێ مودیچ، گوتەبێژی داواکاری گشتیی هۆڵەندا رایگەیاند، ئەو هاووڵاتییە سوورییە تۆمەتبارە بە ئەنجامدانی تاوانی جەنگ و تاوانی دژی مرۆڤایەتی.   ئەو گوتەبێژە لە راگەیێندراوەکەیدا گوتی: "ئەو کەسە هەروەها تۆمەتبارە بە بەشداریکردن لە رێکخراوێک کە ئامانجی ئەنجامدانی تاوانی نێودەوڵەتی بووە. "  رۆژی هەینی، ٢٧ ـی ئەم مانگە، تۆمەتبارەکە دەچێتە دادگە و دادگاییکردنەکەی بە داخراوی بەڕێوەدەچێت.  ناوی تۆمەتبارەکە ئاشکرا نەکراوە، بەڵام تۆمەتی ئەوەی دراوەتە پاڵ کە ئەندامی لیوای قودس بووە کە سەر بە حکومەتی بەشار ئەسەدە.   مەزەندە دەکرێت شەڕی سووریا بووبێتە هۆی کوژرانی نزیکەی نیو ملیۆن کەس و ئاوارەبوون و کۆچبەربوونی ملیۆنانی دیکە.   شەڕەکە ساڵی ٢٠١١ دوای خۆپێشاندانی دژی حکومەتی بەشار ئەسەد دەستیپێکرد. دواتر، خەڵکێکی زۆر لە وڵاتانی جیاوازی جیهانەوە روویان لە سووریا کرد و پەیوەندییان بە گرووپە جیاوازەکانەوە کرد، وەک رێکخراوی داعش.   ڤان دێ مۆدیچ دەڵێت، ئەو گرووپە چەکدارانە "پەیوەندییان بە هێرشە بەربڵاو و نەخشەبۆ دانراوەکانی سەر خەڵکی سڤیلەوە هەیە. " دەشڵێت، "ئەوان بەکاردەهێندران، بۆ نموونە، بۆ سەرکوتکردنی خۆپێشاندانی خەڵکی سڤیل و دەستگیرکردنیان. "   داواکاری گشتیی هۆڵەندا لیوای قودسی سوپای سووریا بە رێکخراوێکی تاوانکاری هاوشێوەی داعش دادەنێت، ئەوە بە گوێرەی گوتەبێژی داواکارە گشتییەکە.   لە کانوونی دووەمی ئەمساڵدا، دادگەیەکی ئەڵمانی ئەفسەرێکی پێشووی سوپای سووریای بە زیندانیکردنی تاهەتایی سزادا لە بەرامبەر ئەنجامدانی تاوانی دژی مرۆڤایەتی، کە ئەوە یەکەمین دادگەییکردن بوو لەسەر ئاستی جیهان دژی بەکارهێنانی ئەشکەنجە لەلایەن حکومەتی سووریاوە بکرێت.