ئیلۆن مەسک، خاوەن کۆمپانیای تێسلا بۆ ئۆتۆمبیلی کارەبایی و سپەیس ئێکس، بۆ کەشتییە ئاسمانییەکان، ئامانجی کڕینی تویتەر "بە گۆڕینی بۆ سەکۆی ئازادی رادەربڕین" راگەیاند.  مەسک پێشتر سوور بوو لەسەر "نەهێشتنی نامە نەخوازراوەکان و هەروەها بابەتە ریکلامییەکان"ی نێو تویتەر؛ لە بەرامبەردا رایگەیاندبوو، دەیەوێت پشت بە چەند هاوکێشە و خەوارزمییەکی بیرکاری ببەستێت بۆ زۆرکردن و فرەرەنگکردنی سەرچاوەکانی داهاتی.  بەڵام شارەزایانی سۆشیالمیدیا پێیانوایە ئەو بیرۆکانەی مەسک "بە پەلە" داڕێژراون پێناچێت پشتیان بە هیچ "پلانێکی تۆکمە" بەستبێت، تەنانەت باوەڕیان وایە بیرۆکە و قسەکانی مەسک "دژیەکی زەقیان" تێدان.  لەو بارەیەوە، بیندیکت ئیڤانز، شارەزای بواری کۆمپانیاکانی تەکنەلۆژیا دەڵێت: "هەر کە مەسک راستییەکانی بۆ دەرکەوت، تووشی شۆکێکی کارەساتبار دەبێت".  کریس بێل، مامۆستای زانستی کۆمەڵایەتی لە زانکۆی "دیوک"ی ئەمریکی دەڵێت: "لە نەوەتەکانی سەتەی رابردوو، ئەوانەی کە تێکەڵ بە ئینتەرنێت و کاری ئینتەرنێتی بووبوون، هەڵگری ئەو مۆراڵە بوون و پێیانوابوو کە سەرجەم بیروبۆچوونەکان دەبێت لە ناوەند و سەکۆکان بە کراوەیی گفتوگۆیان لەبارەیەوە بکرێت، بەڵام ئەو کارە ئێستا زۆر ئاڵۆزترە لەوەی کە مەسک و هاوبیرەکانی، باوەڕیان پێیەتی".  بێل دەڵێت: "مەسک دەیەوێت پابەندی یاسا بێت، بەڵام کێشەکە لەوەدایە لە جیهانی تویتەردا دەبێت لەگەڵ چەندین یاسای جیاجیا مامەڵە بکەیت؛ بۆ نموونە ئەو نامە نەخوازراوانەی کە مەسک دەیەوێت کۆتاییان پێبهێنێت، بەگوێرەی یاسای ئەمریکا بەشێکن لە ئازادی رادەربڕین و دەچنە ئەو چوارچێوەیەوە و ناتوانیت بە ئاسانی هێرشیان بکەیتە سەر".  لەلایەکی دیکەوە، لە ئەوروپا یاسایەکی نوێ دانراوە ئامانج لێی، باشترکردنی دەق و نووسینی نێو تۆڕەکۆمەڵایەتییەکان و قەلاچۆکردنی دەقە نایاساییەکانە، ئەوە وا دەکات خەڵکێکی زیاتر لەو تۆڕانە دووربکەوێتەوە.  هاوکات کردنەوەی تەواوی دەرگا بە رووی زانیاریی هەڵە و چەواشەکاری و هەندێک وشەی نەشیاو و دەقی نایاسایی، ئەگەری ترساندنی بەشێكی زۆری بەکارهێنەرانی تۆڕە کۆمەڵایەتییەکانی لێدەکەوێتەوە، بەڵگەش لەسەر ئەوە شکستی تۆڕە کۆمەڵایەتییەکانی سەر بە گرووپە تووندڕەو و پەڕگیرەکانی ئەمریکایە کە دروشمی ئازادیی رادەربڕینیان بەرزکردبووەوە، بە واتایەکی دیکە دەربڕینی بیروبۆچوونە پەڕگیرەکان بەشێوەیەکی ئازادانە، بەشێكی زۆری خەڵک دەترسێنێت.  پۆلدەر کەیسی فیزلەر، مامۆستای مۆرالی دیجیتالی لە زانکۆی کالیفۆرنیا دەڵێت: "تویتەر کۆمەڵگە نییە کە هەموو کەسێكی تێدایە و هەر کەسێک هەڵگری بیروبۆچوونی خۆی بێت، بەڵکو تویتەر سەکۆیەکە و پێویستی بە رێنمایی و نەریت هەیە، چونکە ئەو شتەی کە کەسێک دەینووسێت و بە گاڵتە تەماشای دەکات لەوانەیە بۆ کەسێكی دیکە بریندارکەر بێت و هانی تووندوتیژی بدات".  ئیلۆن مەسک لەبارەی هاوکێشە و دیجیتاڵی بیرکاری نێو تۆڕە کۆمەڵایەتییەکان، داوای شەفافییەتی زیاتری کردووە.  مەسک دەڵێت پێویستە تویتکردن رێکبخرێتەوە و هەندێ تویت لە بەرامبەر تویتی دیکە ئەولەوییەت و مافی پێشینەیان پێبدرێت؛ پێدانی ئەو مافەش بە گوتەی شارەزایان، پێویستی بە ئاشکراکردنی هاوکێشە بیرکارییەکانە کە ئەگەر بکرێت "نهێنی" بەکارهێنەرانی تویتەر ئاشکرا دەبێت.  فیزلەر دەڵێت: "من نازانم مەسک و هاوبیرەکانی بیر لە چی دەکەنەوە؟ ئەوان دەڵێن دەبێت ئەو هاوکێشانە ئاشکرا بن بۆ خەڵک، بەڵام راستییەکەی ئەو هاوکێشانە بریتین لە ساندویچێكی کەرە و هەنگوین نییە، بەڵکو ئەو سیستەمێكی رۆبۆتییە بەگوێرەی داتا کۆکراوەکان کار دەکات و ئاشکراکردنی ئەو داتایانە ئاڵۆزی زیاتر و کێشەی فراوانتر لەبارەی نهێنی بەکارهێنەرانی تویتەر و تۆڕە کۆمەڵایەتییەکانی دیکەی لێدەکەوێتەوە".  فیزلەر دەڵێت: "هەرچەندە بیرۆکەکەی مەسک پاکە و نیازی ئەو پێدانی دەسەڵات و ئازادی زیاترە بە خەڵک، بەڵام راستییەکەی ئەوەیە ئەو هەنگاوە دەرفەت دەداتە خراپەکاران راگەیێندراو و تویتەکانیان پێش ئەوانی دیکە بخەن و کاریگەری زیاتر و خێراتر بکەنە سەر خەڵک. هەروەها دەڵێت: "لە کاتێكدا بەکارهێنەرانی ئێستای تویتەر توانای وەرگرتنی بابەتە باشەکان و شاردنەوەی خراپەکانیان هەیە، مەسک دێت و دەڵێت دەبێت تویتەر شەفافتر و روونتر و کراوەتر بێت و ببێتە سەکۆیەک بۆ ئازادی زیاتر".  پێشنیازەکانی مەسک سەبارەت بە ریکلامی نێو تویتەر زیان بەو تۆڕە دەگەیێنێت. ئەو نیازی خۆی ئاشکرا کردووە کە دژی پشت بەستنە  بە ریکلام لە تویتەر.  گۆستاڤۆ شوێد، مامۆستای لێکۆڵینەوە داراییەکان لە زانکۆی نیویۆرک دەڵێت: "ئێمە نازانین مەسک بە نیازی چییە، ئایا بە دوای قازانجێكی دیاریکراودا دەگەڕێت یان تەنیا لە چوارچێوەی رەهەندە فەلسەفی و کۆمەڵایەتییەکاندا دەمێنێتەوە؟، هەرچەندە ئەو ساماندارترین پیاوی جیهانە، بەڵام هێشتا دەبێت ئەو گارانتی وەرگرتنی قازانج لە تویتەر بکات".  مەسک بۆ ئەوەی ٤٤ ملیار دۆلار پارەی کڕینی تویتەر بدات پێویستی بە قەرزی بانکەکانە، بانکەکانیش بۆ ئەوەی پارە بدەن تەماشای پشکەکانی کۆمپانیای ئۆتۆمبێلی تێسلا دەکەن، کە مەسک خاوەنەکەیەتی، هەروەها تەماشای قازانجی پشکەکانی تویتەر دەکەن کە کۆتایی هەردوو ساڵی ٢٠٢٠ و ٢٠٢١ زیانیان بەرکەوتبوو.  کرێس بایل دەڵێت: "راستە مەسک وەک بازرگان و ئەندازیارێک سەرکەوتنی زۆری بەدەستهێنا، بەڵام ئیدارەدانی تویتەر وەک ئەوە نییە ئۆتۆمبیلێك دروست بکەیت تاوەکو بە ئۆتۆماتیکی بەبێ شۆفێر بەڕێوەبچێت، بەڵکو ئەمە تویتەرە، تویتەریش بەرهەمێکی مرۆییە و پەیوەندی بە مرۆڤەکانەوە هەیە.