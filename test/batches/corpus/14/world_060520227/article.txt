سەربازێکی ئۆکراینی بە ناوی ڤۆلۆدمیر بە ئۆتۆمبێلێکی سەربازیی کۆنەوە، بەرەو بەرەکانی پێشەوە بەڕێکەوتووە و دەڵێت، "بەرەی پێشەوە زۆر فراوان بووە ئێستا، زانیاریی وردمان لانییە، بەردەوام دەگۆڕێت. شەڕێکی سەخت بەڕێوەدەچێت. بۆیە چاوەڕێدەکەین بزانین چی روودەدات. "  لێرەوە چاودێریی جموجوڵی سەربازە رووسییەکان دەکەن و دەڵێن ئامادە نین بەرەو نێو شارەکە بکشێنەوە.  دیمیترۆ سیرێنکۆ، سەربازی ئۆکراینی دەڵێت، "کاتی پێویستمان هەیە بۆ سەنگەرلێدان و خۆحەشاردان و چاوەڕێکردنی پێشڕەوییەکانی دووژمن. هەرگیز ئێرە جێناهێڵین، خۆمان دەشارینەوە و هەرگیز ناڕۆین. چونکە ئامانجی ئەوان ئەوەیە پاشەکشەمان پێبکەن بۆ ئەوەی بێنە پێشەوە. "  بەهارێکی تەڕ رووی لەم گوندەی سەر بە شاری پۆکرۆڤسک کردووە، بەڵام خەڵکەکە ماڵ و حاڵیان جێهشتووە.   دیمیترۆ سیرێنکۆ دەڵێت، "ئەمە تۆپبارانی رووسیە داگیرکارەکانە بۆ سەر خاکی ئۆکراینا. رەنگە وا بیریانکردبێتەوە سەربازانی ئۆکراینی لەوێ بن. بەڵام وەکو دەبینی، جگە لە قاز و گوندێکی چۆڵ، هیچ شتێکی دیکەی لێ نییە".   تانک و زرێپۆشەکانی رووسیاش لەسەر رێگەی گوندەکە بە تێكشکاوی دەبینرێن. سەربازە ئۆکراینییەکان، چاوەڕێدەکەن لە کاتی هەوڵدان بۆ کۆنتڕۆڵکردنی دۆنباس، ئەو ناوچەیەیان دووبارە بکەوێتەوە بەر هێرشی رووسیا.