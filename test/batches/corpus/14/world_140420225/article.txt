بۆریس جۆنسن، سەرۆکوەزیرانی بەریتانیا دەڵێت، "لە ئەمڕۆوە هاوبەشی نوێی ئێمە بۆ هاوئاهەنگی لە بارەی کۆچ و گەشەپێدانی ئابووری بە واتای ئەوە دێت کە هەر کەسێک بە نایاسایی بێتە نێو بەریتانیا، لەگەڵ ئەوانەی کە لە کانوونی دووەمەوە بە نایاسایی گەییشتوون، لەوانەیە بگوازرێنەوە بۆ رواندا. ئەم رێبازە نوێیە رێگەی سەلامەت و یاسایی بۆ پەناخوازی دابیندەکات و لە هەمان کاتیشدا بازرگانیی چەتەکان رادەوەستێنێت. "  ئەو هەنگاوەی لەندەن لەکاتێکدایە، لە چوار مانگی ئەمساڵدا ٤٠٠٠ کۆچبەر بە نایاسایی لەڕێگەی نۆکەندی ئینگلیز پەڕیونەتەوە بەریتانیا. ئەو ژمارەیەش چوار هێندەی پەڕینەوەی کۆچبەرانە لە چوارمانگی یەکەمی ٢٠٢١ دا.  ئەگەر کۆچبەران لە بەریتانیا دەستگیربکرێن ٦٥٠٠ کیلۆمەتر دووردەخرێنەوە و رادەستی ئەو وڵاتەی ناوەڕاستی ئەفریقا دەکرێن. رووبەری رواندا ٢٦ هەزار کیلۆمەتر دووجایە، ژمارەی دانیشتوانی ١٣ ملیۆن کەسە، نزیکەی ٧٠ % ـی وڵاتەکە کریستیانن. بەرپرسانی رواندا دەڵێن، بەوپەڕی خۆشحاڵییەوە پێشوازی لە کۆچبەران دەکەن.  ڤینسێنت بیروتا، وەزیری کاروباری دەرەوەی رواندا باس لەوە دەکات، "رواندا خۆشحاڵە لەگەڵ بەریتانیا لەو هاوبەشییە کاربکات بە گواستنەوەی کۆچبەران بۆ رواندا، گرنگی بە توانای کەسی و دامەزراندن و دەرفەتی دی دەدەین. دەرفەتیان پێدەدەین ژیانێکی نوێ لە وڵاتەکەمان دەستپێبکەن. "  ٢٦ ـی کانوونی یەکەمی ٢٠٢١ لە رێوڕەسمێکدا تەرمی ١٦ کۆچبەری کورد گەڕێندانەوە بۆ هەرێمی کوردستان. ئەو کۆچبەرانە بەشێک بوون لەو ٣٠ کۆچبەرەی کۆتایی ساڵی پار لە بەلەمەکەیان لە نۆکەنگی ئینگلیز ژێرئاوکەوتن، رووداوەکە بە  ترایژیکیترین لە ماوەی چەند دەیەی رابردوو ناوبرا، لەدوای ئەو رووداوەوە بەریتانیا دەستیکرد بە توندوتۆڵکردنی سنوورەکانی بەڕووی کۆچبەرە نایاساییەکان.  بەگوێرەی ئۆفیسی کاروباری ناوخۆی بەریتانیا، رۆژانە ٢٠٠ کۆچبەر لەڕێگەی نۆکەندی ئینگلیزەوە دەپەڕنەوە بەریتانیا، لە ٢٠٢١ دا ٢٨ هەزار کۆچبەر پەڕینەوە، لەکاتێکدا لە ٢٠٢٠ ژمارەیان ٨٤٠٠ کۆچبەربوو.