رۆژی ١٥ ـی نیسان وەکو رۆژی خۆر لە کۆریای باکوور دەناسرێت کە دەکاتە رۆژی لەدایکبوونی کیم ئیل سۆنگی باپیرەی کیم جۆنگ ئوونی سەرۆکی ئێستای ئەو وڵاتە و یەكێکە لە رۆژە هەرە گرنگەکان لە ساڵنامەی سیاسیی پیۆنگیانگدا.   کیم جونگ ئوون، سەرۆکی ئێستای کۆریای باکوور لە رێوڕەسمەکەدا بەشداربوو و هەزاران کەس بە چەپڵە پێشوازییان لە سەرۆکەکەیان کرد.   میدیای فەرمیی وڵاتەکە چەند ڤیدیۆیەکی بڵاوکردەوە و دەڵێت، دیمەنی راستەوخۆی ئاهەنگەکە بوون کە لە گۆڕەپانێکی گەورەی پیۆنگیانگی پایتەخت بەڕێوەچوو کە هاوکات ئەو گۆڕەپانەش بە ناوی باپیرەی کیم جۆنگ ئوون کراوە و تێیدا چەندین جۆری سەما نمایشکران.   کیم ئیل سۆنگ لە ساڵی ١٩٩٤ کۆچی دواییکرد، بەڵام وەکو سەرۆکی هەمیشەیی وڵاتەکە ناودەبرێت. هەر لە منداڵییەوە هاووڵاتیانی کۆریای باکوور فێری پیرۆزکردن و بەرز راگرتنی ناوی ئەو دەکرێن.  ژنان بە پۆشینی جلوبەرگی کولتووریی رەنگاوڕەنگ و پیاوانیش بە پۆشینی  جلی رەش و سپی بەدەم میوزیکی نیشتیمانیی وڵاتەکەیاندا سەمایان کرد.   بەڕێوەچوونی ئەم رێوڕەسمە سێ هەفتە لەدوای ئەوە دێت کە کۆریای باکوور گەورەترین مووشەکی بالیستیی کیشوەربڕی خۆی تاقیکردەوە کە ئەوەش لە ماوەی ٥ ساڵی رابردوودا بە بەهێزترین تاقیکردنەوەی مووشەکی ئەو وڵاتە دادەنرێت.