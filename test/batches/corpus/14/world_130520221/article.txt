پاش ئەوەی لەگەڵ شۆفێرێکی پارێزگای دهۆک تووشی رووداوێک بوو گیانی لەدەستدا. دایکی مامۆستاکە سکاڵای لەسەر شۆفێرەکە تۆمارکردووە، لە پاش رووداوەکەوە دوو جار چووەتە دهۆک بۆ بەڕێوەچوونی رێکارەکانی دادگە، بەڵام تاوەکو ئێستا کەیسەکە یەکلانەکراوەتەوە.   مسجین لوڕنا، دایکی فلیپس دەڵێت، "من ئەو کولتوورە نازانم، من پارەم ناوێت، تەنیا دادپەروەریم دەوێت. دەمەوێت تۆمەتبارەکە سزای خۆی وەربگرێت، چونکە ئەگەر سزای خۆی وەرنەگرێت ئەنجامدانی تاوانەکە دووبارە دەکاتەوە. "   خانەوادەی فلیپس و هاوڕێکانی لە بەردەم دادگەی دهۆک گردبوونەوە، تاوەکو بەڕێوەچوونی دادگە دوانەخرێت و دەیانەوێت مافی فلیپس ون نەبێت.   دایکی ئەو مامۆستایەی لە دهۆک گیانی لەدەستدا، گوتی، "دوێنێ کوڕەکەی من، ئەمڕۆ و سبەینێ چەند کەسێکی دیکە. چەند کەس گیان لەدەستدەدەن تاوەکو سزای خۆی وەربگرێت. من دەمەوێت دادگاییەکە بەڕێوەبچێت. "   هێرش رەشید، پارێزەری شۆفێرەکەی دهۆک دەڵێت، لە پێنج مانگدا تەنیا یەک جار دانیشتنی کەیسەکە دواخراوە. گوتیشی، "خانەوادە بەریتانییەکە داوای ٣٠٠ هەزار دۆلاریان کردووە وەک قەرەبوو. "   لای خۆشییەوە، مەسعود محەممەد، پارێزەری بنەماڵە بەریتانییەکە رەتیدەکاتەوە داوای ئەو بڕە پارەیەیان کردبێت.. داوا دەکات دادگە رۆژی یەکشەممە کەیسەکەیان یەکلابکاتەوە.   بۆ ماوەی دوو ساڵ و چوار مانگ فلیپس مامۆستا بوو لە قوتابخانەیەکی بەریتانیی نێودەوڵەتی لە دهۆک و پەیوەندییەکی باشی لەگەڵ خوێندکار و مامۆستاکان هەبوو.