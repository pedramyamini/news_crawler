محەممەد فەزلوڵڵا، پزیشک لە رێکخراوی پزیشکانی بێسنوور دەڵێت، "ئێمە بە زۆری شوێنی برینی چەقۆ، گوللە و داخکردن بە لەشیانەوە دەبینین. تەنانەت بەشێکیان بە کارەبا، دار و سۆندەش ئەشکەنجەدراون. "  نەتەوە یەکگرتووەکان لە دوایین راپۆرتی خۆیدا دەڵێت، لە ساڵی ٢٠٢١ دا، ٣١ هەزار کۆچبەر هەوڵی پەڕینەوەیان لە دەریای نێوەڕاستەوە بۆ ئەوروپا داوە و سێ هەزار و ٧٧ کەسیان خنکاون.  بەگوێرەی رێکخراوی کۆچی نێودەوڵەتی، لە سەرەتای ئەمساڵەوە ٦٤٤ کۆچبەر لە کاتی پەڕینەوەیان لە دەریای نێوەڕاستدا خنکاون یانیش بێسەروشوێن بوون.  دەریای ئیجە یەكێکە لەو رێڕەوە سەرەکییانەی هاونیشتمانییان و کۆچبەرانی رۆژهەڵاتی نێوەڕاست بۆ گەیشتن بە ئەوروپا بەکاری دەهێنن.   بەگوێرەی ئامارەکانی نەتەوە یەکگرتووەکان، لە ساڵی ٢٠٢١ دا، چوار هەزار و ١٠٩ کۆچبەر لە دەریای ئیجەوە بۆ یۆنان پەڕیونەتەوە.  بەگوێرەی ئاماری وەزارەتی ناوخۆی تورکیاش، لە ساڵی ٢٠٢١ دا، ١٧ هەزار و ٥٨٧ کۆچبەر لە کاتی پەڕینەوەیان لە ئیجەدا دەستگیرکراون.  ئەوە لەکاتێکدایە، لە سێ مانگی یەکەمی ئەمساڵدا، سێ کۆچبەر لە کاتی پەڕینەوە بۆ یۆنان لە دەریای ئیجەدا خنکاون. هەزار و ٢٦١ کۆچبەر و ٥٦ قاچاخچیش دەستگیرکراون.