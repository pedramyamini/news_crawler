جەمال عەمیرات، دەنگدەرێکی لوبنانە و دەڵێت، "هۆکاری سەرەکی بۆ نەبوونی کورد لە پەرلەمان ئەوەیە کە کورد گرنگی زۆری بە پرسی سیاسیی نەداوە، تەنیا هەوڵی شەرمنانە هەبووە، بەڵام ئێستا دەستیپێکردووە و زیاتر تێکەڵی کاری سیاسیی دەبن. پێشتر گرنگییان بە بازرگانیی و کارکردن دەدا، سیاسەتی هەڵە و شەڕ وڵاتی وێران کرد، هیچ شوێن و لایەنێک نییە کە کورد لەسەر هەڵوێست و گوتارێک یەکبخات. "   لوقمان محۆ، سەرۆکی کۆمەڵەی لوبنانی - کوردی بایکۆتی هەڵبژاردنی کردووە، بەهۆی ئەوەی ئەو لایەنانەی نزیکن لەوەوە بایکۆتییان کردووە.   لوقمان محۆ ئاماژە بەوەش دەکات، "من گومان دەکەم ٢٠ % ـی کوردانی لوبنان دەنگ بدەن. من خۆم دەنگ نادەم، بەهۆی ئەوەی سەعد حەریری بەشداریی نەکردووە. ئەمە پڕەنسیپی ئێمەیە. "   پەرلەمانی لوبنان لە ١٢٨ کورسی پێکدێت. ٦٤ کورسی بۆ موسڵمانانە و ٦٤ کورسی بۆ کریستیانەکانە. لە نێوانیاندا کورسییەکان بەسەر ئاینزا و مەزهەبەکان دابەشکراوە. کورد لەسەر سوننە مەزهەبەکان هەژمار کراوە، بەڵام هیچ کورسییەکی پێنەدراوە.