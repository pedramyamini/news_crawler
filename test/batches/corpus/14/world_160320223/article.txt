بەهۆی بەردەوامی بۆردوومانەکانی رووسیا بۆسەر شارەکە، بە دەیان ماڵ و باڵەخانەی نیشتەجێبوون سووتاون، ئافرەتێکی بەتەمەن بەدیار ماڵەکە سووتاوەکەیەوە دۆش داماوە کە هێشتا دووکەڵی لێ بەرزدەبێتەوە. لە گریان ناوەستێت و تیمەکانی فریاگوزاریش دڵنەوایی دەدەنەوە. ئەو ئافرەتە یەکێکە لە دەیان زیانبەرکەتوووی هێرشێکی رووسیا بۆ سەر باڵەخەنەیەکی ١٦ نهۆمی لە رۆژئاوای کیێڤی پایتەختی ئۆکراینا.  گورا لیوبۆڤ، دانیشتووی کیێڤە و دەڵێت، "کاژێر ٠٤: ٢٠ خوولەک بوو، دەنگێکی گەورە هات، کچەکەم رایکرد بزانێ زیندووم، دەرگە و پەنجەرەی خانووەکەمان هیچی بەسەر یەکەوە نەما. لەگەڵ کچەکەم نەمان دەتوانی دەرگەی ژووری زاواکەمان و نەوەکەمان بکەینەوە. دەرگەکەمان شکاند و توانیمان رزگاریان بکەین. "  بە گوێرەی راگەیێندراوی فەرمیی شارەوانیی کیێڤ، لە ئەنجامی هێرشەکەدا هاووڵاتییەک گیانی لەدەستداوە و ٢٧ کەسیش برینداربوون. خەڵکی باڵەخانەکە شۆک بوون، نازانن کێیان لەم هێرشەدا لەدەستداوە، بەڵام لەوە دڵنیان شەڕ گەیشتووەتە بەر دەرگەیان.  ئارتەر، دانیشتوویەکی دیکەی کیێڤە و باسی لەوە کرد، "دەوروبەری کاژێر ٥ بە دەنگی تەقینەوەیەک لە خەو راچڵەکیم. یەکەمجار وامزانی باڵەخانەی دراوسێمانە دەسووتێت. دەرگەم کردەوە، بینیم دووکەڵ لای ئێمەیە و ئینجا زانیم باڵەخانەکەی ئێمەیە دەسوتێت. "  بەرپرسانی ئۆکراینا قەدەخەیەکی هاتووچۆی ٣٥ کاژێریان لە کێیڤ راگەیاندووە، داوا لە خەڵک دەکەن لە ماڵەکانیان بمێننەوە، سەرۆکی شارەوانی کیێڤ دەڵێت، پایتەخت لە "کاتێکی سەخت و پڕ مەترسیدایە". نەتەوەیەکگرتووەکان دەڵێت، تاوەکو ئێستا ٥٩٦ کەسی سڤیل لە شەڕی سێ هەفتەی ئۆکراینا و رووسیادا کوژراون.