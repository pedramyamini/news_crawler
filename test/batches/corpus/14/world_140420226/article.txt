رۆژی پێنجشەممە ١٤ - ٤ - ٢٠٢٢ کۆمپانیای تویتەر راگەیێندراوێکی بڵاوکردەوە و تێیدا هاتووە، ئۆفەرێکیان لە ئیلۆن مەسکەوە بەدەستگەیشتووە بۆئەوەی ئەو دەوڵەمەندە تەواوی پشکەکانی کۆمپانیاکە بکڕێت.   لە راگەیێندراوەکەی تویتەردا هاتووە، "دەستەی بەڕێوەبەرانی تویتەر بە وردی سەیری پێشنیازەکە دەکەن و بڕیارێک دەدەن کە لە بەرژەوەندی تویتەر و تەواوی خاوەن پشکەکانیدا بێت".   ئەو راگەیێندراوەی تویتەر دوای ئەوە هات، رۆژی پێنجشەممە ئیلۆن مەسک ئامادەیی خۆی بۆ کڕینی تەواوی پشکەکانی تویتەر راگەیاند.   ئیلۆن مەسک گوتی، متمانەی بە شێوازی بەڕێوەبردنی کۆمپانیاکە نییە و هەربۆیە پێویستە گۆڕانکارییەکی تەواوی تێدا بکرێت و ئەنجامدانی ئەو گۆڕانکارییەش پێویستی بەوەیە هەموو پشکەکانی بکڕێت.   سەرۆکی جێبەجێکاری کۆمپانیای تێسلا گوتی، ئامادەیە زیاتر لە ٤٠ ملیار دۆلار بدات بۆ کڕینی تەواوی پشکەکانی کۆمپانیاکە و ئاماژەی بەوەش کرد، ئەگەر ئۆفەرەکەی رەتبکرێتەوە، ئەوا دەکرێت ئەو ئامادەیی ئەوەی هەبێت پشکی خۆی لەو کۆمپانیایە بفرۆشێت.   ئیلۆن مەسک، سەرۆکی جێبەجێکاری کۆمپانیای تێسلایە و داهاتەکەی بە ٢٥٩ ملیار دۆلار دەخەمڵێندرێت. ئەو خاوەنی ٩.٢ % ـی پشکی تویتەرە و هەربۆیە پێویستە نزیکەی ٤٠ ملیار دۆلاری دیکە بدات بۆئەوەی پلاتفۆڕمەکە بە تەواوی بخاتە ژێر دەسەڵاتی خۆی.