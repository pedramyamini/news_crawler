رۆژی پێنجشەممە، ٢١ ـی نیسانی ٢٠٢٢ ڤۆلۆدیمیر زیلینسکی، سەرۆکی ئۆکراینا لە ڤیدیۆ کۆنفڕانسێکدا کە تێیدا قسەی بۆ پەرلەمانی پۆرتوگال کرد، داوای لەو وڵاتە کرد بۆ ئەوەی پاڵپشتیی لە بەرەی ئەوروپی بکات چیدی نەوت و گازی رووسیا نەکڕێت، داواشی کرد بە سەپاندنی سزای زیاتر، گوشاری زیاتر بخرێتە سەر رووسیا. داواشی لەو وڵاتەی یەکێتیی ئەوروپا کرد هاوکاری زیاتری سەربازی بداتە ئۆکراینا.  لە بەشێكی گوتارەکەیدا، زیلینسکی گوتی کە تەنیا بە سەپاندنی سزا بەسەریدا، دەکرێت گوشار لە رووسیا بکرێت بۆ ئەوەی داوای ئاشتی بکات.  سەرۆکی ئۆکراینا باسی دۆخی ئەو ئۆکراینییانەی کرد کە گواستراونەتەوە ژێر دەسەڵاتی رووسیا و گوتی: "داگیرکاریی رووسیا تاوەکو ئێستا لانیکەم ٥٠٠ هەزار هاووڵاتیمان لەو شوێنانەی داگیری کردوون راگواستوون.  ئەمە ئەو شتەیە کە خراپترین رژێمی تۆتالیتاری لە رابردوودا کردوویەتی. ئۆکراینییە دیپۆرتکراوەکان لە هۆیەکانی پەیوەندیکردن بێبەشکراون و هەموو شتێکیان لێ سەندراوەتەوە، تەنانەت بەڵگەنامەکانیان. دواتریش بەسەر ناوچە دوورەکانی رووسیادا بڵاوەیان پێکراوە".  زیلینسکی هەروەها گوتی: "داگیرکەران کەمپی تایبەتی فلتەرکردنیان بەکارهێناوە بۆ ئەوەی خەڵکی بەسەر ناوچەکاندا دابەش بکەن. بەشێك لەوانەی دەگەنە ئەوێ دەکوژرێن و کچەکانیش دەستدرێژیی سێکسییان دەکرێتەسەر. "   قسەکانی سەرۆکی ئۆکراینا لەکاتێکدایە، ماوەی هەفتەیەکە رووسیا سەرنجی ئۆپەراسیۆنەکانی گواستووەتەوە بۆ سەر ناوچەی دۆنباس و رۆژهەڵاتی ئۆکراینا.