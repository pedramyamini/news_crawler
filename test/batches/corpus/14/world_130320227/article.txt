ئەمڕۆ یەکشەممە ١٣ - ٣ - ٢٠٢٢ ئیگۆر کوناشینکۆف، گوتەبێژی وەزارەتی بەرگریی رووسیا رایگەیاند، لە دەستپێکی ئۆپەراسیۆنەکەوە ٩٩ فڕۆکە، ١٢٨ درۆن، ١١٩٤ تانک و زرێپۆش، ١٢١ مووشەکهاوێژ و ٤٤٣ تۆپهاوێژی ئۆکراینایان تێکشکاندووە.  گوتەبێژەکەی وەزارەتی بەرگریی رووسیا ئاماژەی بەوەکرد ئەمڕۆ یەکشەممە هێزەکانیان نزیکەی ١٤ کم پێشڕەوییان لە نێو ئۆکراینا کردووە و چوار شاریشیان لە دۆنباس کۆنتڕۆڵکردووە.   هەرچی لایەنی ئۆکراینییە ئامارێکی دیکەی جەنگ بڵاودەکاتەوە.   وەزارەتی بەرگریی ئۆکراینا دەڵێت، تاوەکو ئیستا زیاتر لە ١٢ هەزار سەربازی رووسی کوژراون، زیاتر لە ٣٥٠ تانک، ٨٠ هێلیکۆپتەر، ١٢٥ تۆپهاوێژ، ١١٥٠ ئۆتۆمبێلی گوێزەرەوەی سەرباز و نزیکەی ٦٠ فڕۆکەی جەنگیی رووسیایان تێکشکاندووە.   ئەوەی کە پەیوەندی بە سەربازانی ئۆکرایناوە هەیە، ڤۆلۆدیمیر زیلنسکی، سەرۆکی ئۆکراینا رۆژی شەممە ١٢ - ٣ - ٢٠٢٢ رایگەیاند، تاوەکو ئێستا نزیکەی ١٣٠٠ سەربازی وڵاتەکەی کوژراون.   رۆژی ٢ی ئاداری ٢٠٢٢ رووسیا رایگەیاند، لە دەستپێکی ئۆپەراسیۆنەکەیانەوە ٤٩٨ سەربازی وڵاتەکەیان کوژراون، بەڵام زیلینسکی دەڵێت، ژمارەکە زۆرە و ئێستا گەیشتوەتە نزیکەی ١٢ هەزار کەس.