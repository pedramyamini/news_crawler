رووسیا ئەو هەواڵانە رەتدەکاتەوە کە رووسیا بە دەستپێکردنی بۆردوومان و تۆپبارانی چڕ بۆ سەر ناوچە پیشەسازییەکە تۆمەتبار دەکەن. کرێملن دەڵێت، هێزەکانیان ئاگربەستێکی سێ رۆژی بۆ کردنەوەی رێڕەوی مرۆیی رادەگەیێنن.  ڤۆلۆدێمیر زیلینسکی، سەرۆکی ئۆکراینا داوای لە ئەنتۆنیۆ گۆتێرێز، سکرتێری گشتیی رێکخراوی نەتەوە یەکگرتووەکان کردووە هاوکاریی تیمەکانی فریاگوزاری ئۆکراینا بکەن لە دەربازکردنی ئەو هاووڵاتی و سەربازانەی بریندارن و لە کارگەکەدا ماونەتەوە و دەشڵێت: "ژیانی ئەو کەسانەی کە لە کارگەکەدان لە مەترسیدایە، هەموو کەس بۆ ئێمە گرنگە".  ئەوە لە کاتێکدایە بەرپرسانی رووسیا دەڵێن، هێزەکانیان تاقیکردنەوەیان بە جۆرێک لە مووشەک کردووە کە توانای هەڵگرتنی کڵاوەی ئەتۆمییان هەیە، بە گوتەی وەزارەتی بەرگریی رووسیا تاقیکردنەوەکان لە شاری کالینینگراند ئەنجامدراون کە شارێکی دوورەدەستی سەر بە رووسیایە و دەکەوێتە نێوان لیتوانیا و پۆڵەندا.  هاوکات ئاندری نێبیتۆڤ، پۆلیسی هەرێمیی کیێڤ رایگەیاند، تەرمی ٢٠ هاووڵاتی دیکە لە دەوروبەری شاری کیێڤ دۆزرانەوە، پۆلیسی کیێڤ دەڵێت، ژمارەی ئەو تەرمانەی لەو ناوچەیە دۆزراونەتەوە گەیشتووەتە هەزار و ٢٣٥ تەرم و دوایین تەرمەکان لە شارۆچکەی بۆرۆدیانکا دۆزراونەتەوە کە ٢٥ کیلۆمەتر لە شارۆچکەی بووچاوە دوورە.  لە سەرووبەندی ئەم رووداوانەدا جۆ بایدن، سەرۆکی ویلایەتە یەکگرتووەکانی ئەمریکا رایگەیاندووە، ئەو بۆ سەپاندنی سزای نوێ بەسەر رووسیادا ئامادەیە، ئەو سەرۆکە دەڵێت، بە نیازە تاوتوێی ئەو بابەتە لەگەڵ هاوپەیمانەکانی لە گرووپی حەوت لە چەند رۆژی داهاتوودا بکات.  ئەو بڕیارەی سەرۆکی ئەمریکا لە کاتێکدایە، رۆژی چوارشەممە ٤ ـی ئایار، وڵاتانی ئەندام لە یەکێتیی ئەوروپا بەرنامەداڕێژیی خۆیان بۆ قەدەخەکردن و دابڕینی نەوتی رووسیا لە بازاڕەکانی ئەوروپا راگەیاند. ئۆرسۆلا ڤۆندێرلاین بە پەرلەمانی ئەوروپای گوت: "هەنگاو بە هەنگاو لە ماوەی شەش مانگی داهاتوودا نەوتی خاو و تاوەکو کۆتایی ئەمساڵ هەموو بەرهەمە پاڵێوراوەکانی رووسیا دادەبڕین".  لە دوای ئەو راگەیاندنەی سەرۆکی کۆمیسیۆنی یەکێتیی ئەوروپا، وەزیری دەرەوەی ئۆکراینا لە فەیسبووک پەیامێکی ئاڕاستەی وڵاتانی یەکێتیی ئەوروپا کرد، لە پەیامەکەدا هاتووە، "هەر وڵاتێک بەرهەڵستی بڕیاری قەدەخەکردنی نەوتی رووسیا بۆ ئەوروپا بکات، ئەوکات دەتوانین بڵێین ئەو وڵاتە لەو تاوانانە بەشدارە کە رووسیا لەسەر خاکی ئۆکراینا دەیانکات".