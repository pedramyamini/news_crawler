ئەم گۆڕانکارییە دوای ئەوە دێت کە پاراستنی سنوورەئاوییەکان بە هێزی دەریایی بەریتانیا سپێردراوە و بڕیاریشە هەر کۆچبەرێک لە سەرەتای ئەمساڵەوە بەشێوەی نایاسایی و لەڕێگەی نۆکەندی ئینگلیزە گەیشتبێتە بەریتانیا، بنێردرێتە رواندا.  زۆریاتر لە ٦٠ % ـی کۆچبەری نایاسایی کە دەگەنە بەریتانیا لەڕێگەی نۆکەندی ئینگلیز لە فەرەنساوە دێن، لە ساڵی ٢٠٢١ زیاتر لە ٢٥ هەزار کۆچبەر لەڕێگەی نۆکەندی ئینگلیزەوە گەیشتوونەتە بەریتانیا، لەکاتێکدا رێگەکە بەهۆی شەپۆڵەکانی دەریاکە زۆر ترسناکە و زوو زوو رووداوی نقومبوونی بەلەمی کۆچبەران و خنکانیان بڵاودەبێتەوە، دوایین رووداویش نقومبوونی بەلەمێکی کۆچبەران بوو کە زۆربەی سەرنشینەکانی کوردی باشووری کوردستان بوون، لە کۆی ٢٩ سەرنشین ٢٧ کەسیان خنکان و تەنیا دوو کەسیان دەرباز بوون، لە دوای ئەم رووداوە بەریتانیا پاراستنی نۆکەندەکەی لە گەیشتنی کۆچبەری نایاسایی سپارد بە هێزی دەریایی.  بەریتانیا پێشتر ساڵانە پارەی دەدایە فەرەنسا بۆ ئەوەی نۆکەندەکە لەبەری خۆی بپارێزێت، بۆ نموونە لە ساڵی ٢٠٢١ نزیکەی ٦٣ ملیۆن دۆلاری داوەتە فەرەنسا، بەڵام فەرەنسا نەیتوانی بە تەواوی رێگری لە گەیشتن بە کۆچبەران بکات لە خاکەکەی بۆ بەریتانیا.  ئێستا بەریتانیا کێشەیەکی دیکەشی لەگەڵ کۆچبەری نایاساییدا هەیە و ناتوانێت ئەو کۆچبەرانە دیپۆرتی ئەو وڵاتانە بکاتەوە کە لێوەی هاتوون، بەهۆی ئەوەی لەنێو یەکێتی ئەوروپادا نەماوە، بۆیە ئێستا بە ناچاری پەنای بردووەتەوە بەر یاسایەکی نوێ، ئەویش رەوانەکردنی کۆچبەری نایاسایین بۆ رواندا لە ئەفریقا.  رێککەوتنی حکومەتەکانی بەریتانیا و رواندا ناڕەزایی زۆری رێکخراوەکانی پاراستنی مافەکانی مرۆڤ و بەتایبەتیش کۆچبەرانی لێ کەوتووەتەوە. هەروەها زۆر لایەن و کەسایەتیی کاریگەریی سیاسیش لە بەریتانیا دژی رێککەوتنەکەن. جگە لەوەش پیاوانی ئایینیش دەنگی ناڕەزاییان بەرزکردووەتەوە.