رۆژی دووشەممە، لە هەڤپەیڤینێکیدا لەگەڵ ژمارەیەک رۆژنامەڤانی رووسی، ڤۆلۆدمیر زیلینسکی، سەرۆکی ئۆکراینا گوتی سەربازانی ئۆکراینا رەتیانکردەوە کوژراو و بریندارەکانیان جێبێڵن.   سەرۆکی ئۆکراینا دەڵێت ئامادەن سازش لەسەر هەرێمی دۆنباس بکەن کە هەردوو کۆماری دانپێدانەنراوی لوهانسک و دۆنێتسکی تێدایە.   هەرێمی دۆنباسی ئۆکراینا لە ساڵی ٢٠١٤ وە لە ژێر کۆنتڕۆڵی هێزە جوداخوازەکانی ئۆکراینادایە، کە لەلایەن رووسیاوە پاڵپشتی دەکرێن.  زیلینسکی دانی بەوە دانا کە "ئەستەمە رووسیا رازیبێت بە تەواوی" دەستبەرداری دۆنباس بێت.   گوتەکانی زێلێنسکی لە کاتێکدان کە بڕیارە سبەی سێشەممە، شاندە دانوستاندنکارەکانی رووسیا و ئۆکراینا لە ئیستەنبووڵ کۆببنەوە بۆ ئەوەی گفتوگۆ لەسەر وەستاندنی شەڕ بکەن.   گەڕەکانی پێشووی گفتوگۆ لەسەر کۆتاییهێنان بە شەڕ، شکستیانهێنا، چونکە ئۆکراینا دەڵێت مەرجەکانی رووسیا بۆ قبووڵکردن ناشێن، کە لە نێویاندا بریتین لە داننان بە کریمیا وەکو بەشێک لە خاکی رووسیا، داننان بە سەربەخۆیی لوهانسک و دۆنێتسک و رادەستکردنی تەواوی ئەو چەکانەی کە مۆسکۆ بە مەترسیی بۆ سەر خۆیان دەزانێت.