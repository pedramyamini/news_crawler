رۆژی دووشەممە، ٢ ـی ئایاری ٢٠٢٢ ڤۆلۆدیمیر زیلینسکی، سەرۆکی ئۆکراینا لە گوتارێکی ڤیدیۆییدا رایگەیاند، بۆ یەکەمجار لەو کاتەوەی جەنگ دەستیپێکردووە، خەڵک بێ کێشە لە رێگەی رێڕەوی تایبەت بە گواستنەوەی خەڵکی سڤیلەوە گوێزراونەتەوە؛ دەشڵێت، ئەو کەسانەی گوێزراونەتەوە ئەمڕۆ دووشەممە دەگەیێندرێنە شاری زاپۆریژیای باشووری ئۆکراینا کە ٢٣٠ کیلۆمەتر لە ماریوپۆلەوە دوورە.   سەرۆکی ئۆکراینا گوتیشی، هەوڵەکانیان بۆ گواستنەوەی خەڵکی سڤیلی زیاتر لە ماریوپۆلەوە بەردەوام دەبن و هیواشی خواست کە رێڕەوە مرۆییەکان بە کراوەیی بمێننەوە.   وا مەزەندە دەکرێت نزیکەی ١٠٠ هەزار کەس لەنێو شاری گەمارۆدراوی ماریوپۆل مابنەوە، لەوانەش، بەگوێرەی بەرپرسانی ئۆکراینا، هەزار کەسی سڤیل لەگەڵ ٢ هەزار سەربازی ئۆکراینی لە ناوچەی پیشەسازیی ئازۆڤستاڵ گەمارۆدراون کە دوا پێگەیە لە دەستی سوپای ئۆکراینادا مابێت و تاوەکو ئێستا خۆیان بەدەست سوپای رووسیاوە نەداوە.