ئەنجامی بەرایی هەڵبژاردنەکان پیشانیدەدەن کە پارتی کاری ئوسترالیا بە سەرکردایەتیی ئەنتۆنی ئەلبانیز ٧٢ کورسی بەدەستهێناوە و تەنیا پێویستی بە چوار کورسی دیکەیە بۆ ئەوەی بتوانێت حکومەت پێکبهێنێت.   پارتی لیبرالی ئوسترالیاش ٥٥ کورسی بەدەستهێناوە؛ پارتەکانی دیکەش ١١ کورسییان بەرکەوتووە.   پێکهێنانی حکومەتی ئوسترالیا، پێویستی بە ٧٦ کورسی پەرلەمانییە. بەو پێیەش، دوای ٩ ساڵ، پارتە نەریتخوازەکەی سکۆت مۆریسن لە دەسەڵات دووردەکەوێتەوە.  سکۆت مۆریسن، سەرۆکوەزیرانی ئوسترالیا، دان بە شکستی خۆی لە هەڵبژاردنە گشتییەکانی وڵاتەکەیدا دەنێت. سەرۆکوەزیرانە نەریتخوازەکەی ئوسترالیا رۆژی شەممە گوتی، "من قسەم لەگەڵ ئەنتۆنی ئەلبانیز، سەرکردەی ئۆپۆزیسیۆن و سەرۆکوەزیرانی داهاتوودا کرد و بە بۆنەی سەرکەوتنییەوە لە هەڵبژاردنەکاندا پیرۆزباییم لێکرد. "   سکۆت مۆریسنی تەمەن ٥٤ ساڵ ئاماژەی بەوەشکرد کە لەم هەڵبژاردنەدا پارتە گەورەکان دەنگەکانیان لەدەستداوە.   مۆریسن هەروەها گوتی، "من بیر لەو خرۆشانە دەکەمەوە کە لە وڵاتەکەماندا دروستبووە. پێموایە گرنگە کە وڵاتەکەمان چاکبێتەوە و بەرەو پێش بچێت. "  سکۆت مۆریسن گوتیشی، "هیچ گومانێکم نییە کە لە ژێر سەرکردایەتیی بەهێزی هاوپەیمانییەکەمان، سێ ساڵی دیکە، هاوپەیمانیی حکومەت دەگەڕێتەوە. "  سکۆت مۆریسن لە ساڵی ٢٠١٨، دوای سەرکەوتنی پارتەکەی لە هەڵبژاردنە گشتییەکاندا بووە سەرۆکوەزیرانی ئوسترالیا. پێش ئەویش، پۆستەکە یەک لە دوای یەک، لە  دەستی دوو سەرکردەی دیکەی پارتی لیبڕالدا بووە.