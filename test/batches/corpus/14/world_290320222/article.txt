رووسیا هێرشەکانی بۆ سەر بەشی رۆژهەڵاتی ئۆکراینا و بەتایبەتیش هەرێمی دۆنباس چڕکردووەتەوە، جاک واتلینگ توێژەری باڵا لە پەیمانگای رۆیاڵی بەریتانییی بۆ توێژینەوە لەبارەی جەنگ دەڵێت: "ئۆکراینا باشترین هێزە شەڕکەرەکانی خۆی لە ناوچەی دۆنباس جێگیرکردووە، بەدرێژایی ماوەی رابردوو لەدژی رووسیا لەو ناوچەیە جەنگاون".   گاننا مالیار، جێگری وەزیری بەرگریی ئۆکراینا دەڵێت: "رووسیا بەردەوامە لە هەوڵەکانی بۆ گەمارۆدان و دواتریش کۆنتڕۆڵکردنی کێیڤ، گرتنی کێیڤیش واتە کەوتنی ئۆکراینا و حکومەتەکەی، ئەمەش ئامانجی سەرەکی پووتینە". دەشڵێت: "رووسیا هەوڵدەدات کە رێڕەوێک بەدەوری کێیڤدا دروست بکات و لەو رێگەیەشەوە رێڕەوی گواستنەوە بۆ کێیڤ بەتەواوی دابخات".  لە کێیڤ، رووسیا هێرشی کردووەتە سەر وێستگەی بەرهەمهێنانی کارەبای شارەکە، کە دەبێتە هۆی پچڕانی کارەبای زیاتر لە ٨٠ هەزار خانوو، نووسینگەی فەرمانگە حکومییەکان، ئەمەش دۆخی هاوڵاتیانی شارەکە خراپتر دەکات.  جاک واتلینگ، توێژەری باڵا لە پەیمانگای رۆیاڵی بەریتانییی بۆ توێژنینەوە جەنگییەکان دەڵێت: "بەزووترین کات شاری ماریۆپۆل دەکەوێت، بە کەوتنیشی، ئۆکراینا شارێکی گرنگ و ستراتیژیی لە خاکەکەی لە دەستدەدات".  ئۆکراینا رێگری لەبەرەوپێشچوونی رووسیا دەکات  هێزەکانی رووسیا لە چەند ناوچەیەکی ئۆکراینا لەپێشڕەویکردن لەلایەن هێزەکانی ئۆکرایناوە وەستێنراون، بەتایبەتیش لە ناوچەکانی دەوروبەری چێرنیهڤ، مایکۆلایڤ و خارکیڤ، سەرباری ئەوەی هێزەکانی رووسیا هیچ بەرەوپێشچوونێکیان بە ئاڕاستەی کێیڤ نەکردووە و شەڕی تووندی نێوان رووسیا و ئۆکراینا لەدەوروبەری کێیڤ بەردەوامە.  لە راپۆرتێکی وەزارەتی بەرگریی بەریتانیاشدا هاتووە، ئێستا فۆرمێکی نوێ لە جەنگی رووسیا و ئۆکراینا هاتووەتە کایەوە، بەجۆرێک لە هەندێک لە بەرەکانی شەڕ، هێزەکانی ئۆکراینا هێرشی پێچەوانە دەکەنە سەر سوپای رووسیا و رێگری لەبەرەوپێشچوونەکانیان دەکەن، لەوانەش لە باکووری رۆژئاوای کێیڤ، کە توانیان پاشەکشە بە رووسیا بکەن لە هەندێک لە پێگەکانیاندا.  شاندی رووسیا و ئۆکراینا لە ئیستەنبوڵ گفتوگۆیان کرد یەکەم گەڕی دانوستاندنەکانیان لەو وڵاتە  بەنێوەندگیری تورکیا و خودی ئەردۆغان بەڕێوەچوو، لەسەر مێزێکی درێژ، شاندی رووسیی و ئۆکراینیی بەرامبەر یەکدی و رەجەب تەیب ئەردۆغانیش لەسەرەوەی مێزەکە و لە میمبەرێکەوە گوتاری دەستپێکی دانوستاندنەکەی بۆ دەخوێندنەوە.  واپێدەچێت؛ گومان و نەبوونی متمانە بەسەر کەشوهەوای گفتوگۆکاندا زاڵبێت، بەتایبەتیش کاتێک کە دیمیترۆ کولیبا، وەزیری دەرەوەی ئۆکراینا بە شاندی دانوستانکاری ئۆکراینای راگەیاند: "هەر کەسێک کە بەشدارە لە گفتوگۆکان لەگەڵ شاندی رووسیا، نە چا بخۆنەوە، نە هیچ شتێک، لەوەش گرنگتر دەست لە هیچ شتێک مەدەن و متمانە بە هیچ کەسێک مەکەن".  لەدەستپێکی قسەکانیدا رەجەب تەیب ئەردۆغان سەرۆککۆماری تورکیا گوتی: "بەداخێکی زۆرەوە کە شەڕی رووسیا و ئۆکراینا پێدەنێتە هەفتەی پێنجەمەوە و پەیوەندی دۆستانەی تورکیاش لەگەڵ هەردوو وڵاتەکەدا، تورکیا دەخاتە پێگەی نێوەندگیرییەوە"، دەشڵێت: "لەدەستی هەردوولادایە کە ئەم تراژیدیایە بوەستێنن".  شکستهێنانی گفتوگۆکانی پێشتر هەوری گومانی بەسەر گەڕی دانوستاندنەکانی ئیستەنبوڵیشدا داوە، پێش دەستپێکردنی گفتوگۆکانیش، دیمیترۆ کولیبا وەزیری دەرەوەی ئۆکراینا گوتی: "گفتوگۆکانی ئیستەنبوڵ جەختدەکاتەوە سەر باشترکردنی دۆخی مرۆیی"، هاوکات "بەهیواوە لە ئاسۆی گەشتن بە رێککەوتن دەڕوانێت".  وەزیری دەرەوەی ئۆکراینا دەشڵێت: "ئەگەر سەیری کەشی گفتوگۆکان بکەین، دەبینین کە دۆخەکە گۆڕاوە و لایەنی بەرامبەر جیددین بۆ گفتوگۆی بوونیادنەر و راگرتنی هاوسەنگیی، لێرەشەوە بەرەوپێشچوون لە هەموو روویەکەوە دێتەکایەوە".  ماوەی زیاتر لە پێنج هەفتەیە، شەڕی رووسیا و ئۆکراینا بەردەوامە، هەزاران کەس کوژراون و ملیۆنانی دیکەش ئاوارەبوون، رەوشی مرۆیی هاووڵاتیانی ئۆکراینا و بەتایبەتیش شارە گەمارۆدراوەکان لە ئاستێکی مەترسیداردایە، تاوەکو ئێستاش چەند گەڕێکی دانوستاندنیش لەنێوانیاندا بەڕێوەچووە، بەڵام هیچ ئەنجامێکی نەبووە.