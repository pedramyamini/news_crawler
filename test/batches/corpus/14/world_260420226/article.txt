بەگوێرەی راگەیێندراوەکەی سەرۆکایەتیی تورکیا، لەمیانی پەیوەندییە تەلەفۆنییەکەدا تاوتوێی دوایین پێشهاتەکانی شەڕی نێوان رووسیا - ئۆکراینا و پەیوەندییەکانی نێوان تورکیا - رووسیا کراوە.  سەرۆککۆماری تورکیا لە پەیوەندییە تەلەفۆنییەکەدا، ئامادەیی وڵاتەکەی بۆ بەرقەرارکردنی ئاشتییەکی سەقامگیر لەنێوان رووسیا و ئۆکراینا بە سەرۆکی رووسیا راگەیاند. جەختی لەوەش کردووەتەوە، لە بەرژەوەندیی هەموواندایە ئەو کەشە ئەرێنییەی گفتوگۆکانی ئیستەنبووڵ بەردەوام بێت بۆ زەمینەخۆشکردن بۆ بەرقەرارکردنی ئاشتی.  ئەردۆغان ئاماژەی بە گرنگیی گەیشتن بە ئاگربەست و چالاککردنی رێڕەوە مرۆییەکان و ئاسانکاریکردن بۆ چۆڵکردنی سەلامەتی ناوچەکانی جەنگ کردەوە و جەختی لەوە کردووەتەوە، تورکیا بەردەوام دەبێت لە هەوڵدان بۆ وەستاندنی ئەو پێشهاتە نەرێنییە کە زیان بە هەمووان دەگەیێنێت و کاری زیاتر دەکات بۆ دەستەبەرکردنی ئاگربەست و ئاشتییەکی هەمیشەیی.  سەرۆککۆماری تورکیا داواکارییەکەی دووپاتکردەوە لە گرنگیی بەڕێوەچوونی گفتوگۆی لایەنەکان لە ئیستەنبووڵ و درێژەدان بە هەوڵی کۆکردنەوەی هەردوو سەرکردە بۆ گەیشتن بە ئەنجام.  کۆشکی سەرۆکایەتیی رووسیا رایگەیاندووە، سەرۆککۆماری تورکیا و سەرۆکی رووسیا بە تەلەفۆن قسەیان لەبارەی پرسی ئۆکراینا کردووە، بەڵام زانیاریی زیاتری نەخستووەتەڕوو و دیمیتری پێسکۆڤ، گوتەبێژی کرێملین بە رۆژنامەڤانانی گوتووە، دواتر زانیاریی زیاتر لەسەر پەیوەندییە تەلەفۆنییەکە بڵاودەکرێتەوە.  لەوەتەی جەنگی نێوان رووسیا و ئۆکراینا سەریهەڵداوە، رەجەب تەیب ئەردۆغان هەشت جار پەیوەندیی تەلەفۆنیی لەگەڵ سەرۆکی رووسیا ئەنجامداوە.