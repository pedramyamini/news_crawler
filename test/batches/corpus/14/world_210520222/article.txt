بەیانیی رۆژی شەممە ٢١ ـی ئایاری ٢٠٢٢، جۆ بایدن، سەرۆکی ئەمریکا لە سیئۆلی پایتەختی کۆریای باشوور سەردانی کۆشکی سەرۆکایەتیی وڵاتەکەی کرد و لەگەڵ یوون سوک یۆڵ، سەرۆکی تازە هەڵبژێردراوی کۆریای باشوور کۆبووەوە.   بایدن رۆژی هەینی بە سەردانێکی فەرمی گەیشتە ئەو وڵاتە و چەند شوێنێکی تەکنەلۆژی، لەنێویدا کۆمپانیای سامسۆنگی بەسەرکردەوە. بڕیارە تاوەکو ٢٢ ـی مانگ گەشتەکەی بۆ کۆریای باشوور بەردەوام بێت.   بەگوێرەی بەرپرسێکی ئیدارەی بایدن، گرژییەکانی پەیوەست بە پرسی کۆریای باکوور و کەمپینی سزاخستنە سەر رووسیا کە لەلایەن ئەمریکاوە سەرکردایەتیی دەکرێت، بەشێکی سەرەکیی ئەجێندای سەردانەکەی بایدن دەبن.   هاوکات، کۆشکی سپی رایگەیاند، لە کاتی سەردانەکەیدا بۆ ئاسیا، بایدن واژۆ لەسەر ئەو ٤٠ ملیار دۆلارە دەکات کە رۆژی پێنجشەممە بەکۆی دەنگ لەلایەن کۆنگرێسەوە بۆ هاوکاریی ئۆکراینا پەسندکرا.   شەوی پێنجشەممە جۆ بایدن واشنتنی جێهێشت بۆ ئەوەی سەردانی هەریەک لە کۆریای باشوور و ژاپۆن بکات. چاوەڕواندەکرێت لە میانی سەردانەکەیدا، بایدن قسە لەسەر هەژموونی چینیش لە رووی ئابووری و سەربازییەوە لە ناوچەی ئاسیا بکات.  تاوەکو ئێستا لە بەشێکی گرنگی سەردانەکەیدا، بایدن سەرنجی خستووەتە سەر هاوئاهەنگیی نێوان تەکنەلۆژیای ئەمریکا و کۆریای باشوور. دوێنێ هەینی سەردانی کارگەیەکی کۆمپانیای سامسۆنگ بۆ دروستکردنی چیپی کۆمپیوتەری کرد، ئەوە لەکاتێکدایە کە کۆمپانیای ئەلیکترۆنیی کۆریی لە تێکساسی ئەمریکا کۆمپانیایەک بە بڕی ١٧ ملیار دۆلار دروستدەکات.     دوای کۆتاییهێنانی سەردانەکەی لە سیئۆل، بڕیارە رۆژی یەکشەممە ٢٢ ـی ئایار بایدن سەردانی تۆکیۆی ژاپۆن بکات.   پرسێکی دیکە لە ئاسیا چاوەڕێی گەیشتنی بایدن دەکات؛ مەترسی ئەوە دەکرێت کۆریای باکوور سەردانەکەی بایدن بقۆزێتەوە بۆ ئەوەی مووشەکی ئەتۆمی تاقیبکاتەوە.   لە ماوەی هەفتەی رابردوودا، هەواڵگریی کۆریای باشوور رایگەیاند، سەرباری بڵاوبوونەوەی کۆرۆنا لەنێو کۆریای باکووردا، ئامادەکارییەکانی کۆریای باکوور بۆ تاقیکردنەوەی چەکی ئەتۆمیی بەکۆتا هاتوون و "چاوەڕێی کاتی گونجاو دەکەن" بۆ تاقیکردنەوەکە.   رۆژی چوارشەممە جەیک سولیڤان، راوێژکاریی ئاسایشی نەتەوەیی ئەمریکاش ئەوەی پشتڕاستکردووەتەوە و گوتی مەترسیی راستەقینە هەیە کە "جۆرێک لە هەراسانکاریی" رووبدات لە کاتی سەردانەکەی بایدن بۆ کۆریای باشوور و ژاپۆن.