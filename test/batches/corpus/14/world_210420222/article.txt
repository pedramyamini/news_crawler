بایدن، کە لە ٢٤ی شوباتەوە، بایی زیاتر لە ٢.٦ ملیار دۆلار چەک و یارمەتیی سەربازیی بۆ ئۆکراینا پەسەندکردووە، ستاییشی بەرپرسانی باڵای سەربازیی ئەمریکای کرد لە بەرامبەر "ئەو کارە ناوازەیەی" کە بە گوتەی خۆی، لە رێگەی پێدانی چەک بە ئۆکراینییەکان، کردوویانە.   بڕیارە لە ماوەیەکی نزیکدا بایدن ناردنی یارمەتیی زیاتری سەربازیی بۆ ئۆکراینا رابگەیێنێت، لە نێویشیاندا تۆپ و تەقەمەنی دیکە.   رۆژی چوارشەممە، سەرۆکی ئەمریکا بەرپرسانی باڵای سەربازیی وڵاتەکەی بۆ یەکەمین جار لە ماوەی سەرۆکایەتییەکەیدا، لە کۆشکی سپی کۆکردنەوە، کە ئەوە نەریتێکی ساڵانەیە، بەڵام بەهۆی ڤایرۆسی کۆرۆناوە راگیرابوو. ئێستا کە بەرپرسانی پێنتاگۆن داوای ناردنی چەکی زیاتر بۆ ئۆکراینا دەکەن، نەریتەکە زیندووکراوەتەوە.   ئەو کۆبوونەوەیەی بەرپرسانی پێنتاگۆن لە کاتێکدایە کە لە دوای جەنگی دووەمی جیهانییەوە، هەستیارترین ململانێی سەربازی لە ئەوروپا بەڕێوەدەچێت.   هێرشەکەی رووسیا کە نزیکەی دوو مانگە بەردەوامە، بابەتی سەرەکیی گفتوگۆی سەرۆکی ئەمریکا بوو لەگەڵ لۆید ئۆستن، وەزیری بەرگری؛ کاتلینک هیکس، جێگری وەزیری بەرگری؛ سەرۆکی سوپاسالارە هاوبەشەکان و فەرماندە جەنگییەکان.