گوڵە گێڵاس بە رەنگە سپیی و پەمەییەکە و دیمەنە جوانەکەی، سەرنجی گەشتیارانی لە نێوخۆ و دەرەوەی وڵاتدا راکێشاوە، ئەوانەی سەردانی ئەو شوێنە دەکەن، وێنەیەکی یادگاریی لەگەڵ دیمەنی ئەفسووناوی پارکەکە دەگرن.   تۆمۆیۆ، دانیشتووی تۆکیۆ دەڵێت، "لەو کاتەوەی منداڵەکەمان لەدایکبووە نەمانتوانیوە بچینە دەرەوە. زۆر دڵخۆشم کە ئێستا هەرسێکمان دەتوانین لە وەرزی پشکووتنی گێڵاسدا بچینە دەرەوە. "   لە ژاپۆن وەرزی بەهار لەگەڵ گوڵگرتنی گێلاس دەستپێدەکات. ساڵانە فیستیڤاڵ و ئاهەنگ بەو بۆنەیەوە ئەنجامدەدرێت، بەڵام سێ ساڵە بەهۆی رێکارەکانی خۆپارێزیی لە کۆرۆنا، هیچ ئاهەنگێک بەڕێوەناچێت.  لە ٢١ ـی ئاداری ئەمساڵدا، تەواوی رێکارەکانی پەیوەست بە کۆرۆنا لە سەرتاسەری ژاپۆن لابراون، بەڵام بۆ وەرزی گوڵگرتنی گێڵاس، بەستنی دەمامک کراوەتە ناچاری.   میدۆری هایاشی، دانیشتووی تۆکیۆ باسی لەوە کرد، "ماوەیەکی زۆرە دەمویست سەردانی ئێرە بکەم، بەڵام دەبوو رێگری لە چوونە دەرەوەم بکەم لەبەر رێکارەکانی تایبەت بە کۆرۆنا. بۆیە بۆ ئەمساڵ هاتمە ئێرە و بەوە زۆر دڵخۆشم. "    بەگوێرەی ئامارە فەرمییەکانی ژاپۆن، پێش سەرهەڵدانی کۆرۆنا، ساڵانە نزیکەی ٦٣ ملیۆن گەشتیار لە نێوخۆ و دەرەوەی ژاپۆن بۆ بینینی دارگێلاسەکان گەشتیان کردووە. هاوکات نزیکەی ٢ ملیار و ٧٠٠ ملیۆن دۆلار تێچووی گەشتەکەیان بووە.  بۆ ئەمساڵیش لەنێو گەشتیارە دەرەکییەکاندا، تەنیا رێگە بە قوتابیان و بازرگانەکان دەدرێت بەشداری لە فیستیڤاڵەکەدا بکەن.