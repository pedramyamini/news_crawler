ڤلادیسلاڤ ئۆسۆڤیچ، چەکدارێکی کۆماری دانپێدانەنراوی دۆنیتسکە و دەڵێت، "ئێمە هاتووینەتە ئۆکراینا شەڕ بکەین. من خۆبەخشم، چەند رۆژێکە لێرەم و رۆژانەش پێشڕەوی دەکەین. "   چەکدارانی کۆماری دانپێدانەنراوی دۆنێتسک بەردەوام تانکەکانیان پڕ گوللە دەکەن، هەر شوێنێکیش کە دەیگرن خاڵی سەربازی تێدا دادەنێن.  سوپای ئۆکراینا کەمێک چووەتە دواوەوە. ماریوپۆڵ کە لە سێ لاوە گەمارۆ دراوە، ئێستا کەمتر لە ٧٠ کیلۆمەتر دووجای لەدەستی سوپای ئۆکراینا ماوەتەوە.   سەربازانی ئۆکراینی خۆیان ئامادە دەکەن بۆ هێرشە بەرفراوانەکەی رووسیا بۆسەر ئەو بەشەی شارەکەیان لەژێر دەستیان ماوەتەوە. وەزارەتی بەرگریی رووسیا دەڵێت، سیستمێکی ئێس - ٣٠٠ ـی ئۆکراینا و چەندین سیستمێکی بەرگری دیکەیان لە باشووری ئۆکراینا تێكشاندووە.  ئیگۆر کۆناشینکۆڤ، گوتەبێژی وەزارەتی بەرگریی رووسیا باس لەوە دەکات، "هێزەکانمان لە دەریاوە بە مووشەکی کالیبەر سیستمێكی ئێس - ٣٠٠ یان لە باشووری ئۆکراینا لە دەوروبەری دینیپەر تێكشکاند. هێرشە ئاسمانییەکانمان زیاتر لە ٧٨ ئامانجی سەربازی ئۆکراینایان تێکشکاندووە. "   ماوەی ٤٧ رۆژە هێرشەکەی رووسیا بۆسەر ئۆکراینا دەستیپێکردووە. ئەگەری هەیە لە چەند رۆژی داهاتوودا چارەنووسی ماریوپۆڵ یەکلاببێتەوە کە بە ئەگەری زۆر دەکەوێتە ژێر کۆنترۆڵی رووسیا.