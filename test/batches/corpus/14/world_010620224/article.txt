یانس ستۆڵتنبێرگ، سکرتێری گشتیی هاوپەیمانیی ناتۆ رایگەیاند، ئەم مانگە هاوپەیمانیی ناتۆ بە بەشداریی تورکیا، فینلاند و سوێد کۆدەبێتەوە، بەو هیوایەی کۆتایی بە دژایەتیی تورکیا بۆ بەئەندامبوونی ناتۆ لە هاوپەیمانییە بەرگرییەکە بێت.  سکرتێری گشتیی هاوپەیمانیی ناتۆ گوتیشی هەموو هاوپەیمانانی ناتۆ ئامادەن گوێ لە نیگەرانییەکانی تورکیا بگرن، لە نێویشیاندا ئەو نیگەرانییانەی لە بەرامبەر پەکەکە هەیەتی، لە کاتێکدا کە ئەنقەرە فینلاند و سوێد بە داڵدەدانی ئەندامانی ئەو پارتەی باکووری کوردستان تۆمەتبار دەکات.   رۆژی چوارشەممە لە کۆنگرەیەکی رۆژنامەڤانیی هاوبەشدا لەگەڵ ئەنتۆنی بلینکن، وەزیری دەرەوەی ئەمریکا لە واشنتن دی سی،  سکرتێری گشتیی ناتۆ پەکەکەی بە دروستکردنی هەڕەشەی "تیرۆرستی بۆ سەر تورکیا" تۆمەتبار کرد و گوتی ئەو هەڕەشانە بە جیددی وەردەگرن.  ستۆتنبێرگ هاوکات رایگەیاند، پێش لووتکەی داهاتووی ناتۆ، هەر ئەم مانگە بەرپرسانی باڵای هەر سێ وڵاتەکە لە برۆکسل بەیەک دەگەیێنن بۆ ئەوەی بەرەوپێشچوون لە داواکاریی فینلاند و سوێد بۆ بەئەندامبوون لە ناتۆ دروستبێت.   ستۆڵتنبێرگ لە سەردانەکەیدا بۆ واشنتن گوتی: "نیازم وایە ئەو کۆبوونەوەیە پێش لووتکەی ناتۆ" بکرێت، کە بڕیارە لووتکەکە ٢٨ی حوزەیران لە مەدریدی پایتەختی ئیسپانیا بەڕێوەبچێت. ستۆڵتنبێرگ گوتیشی: "فینلاند و سوێد روونیانکردووەتەوە کە ئەوان ئامادەن دابنیشن و قسە لەسەر نیگەرانییەکانی تورکیا بکەن. "  سوێد و فینلاند بە درێژایی ساڵانی رابردوو هەوڵیانداوە خۆیان لە تووڕەکردنی رووسیا بەدووربگرن، بەڵام دوای هێرشی رووسیا بۆ سەر ئۆکراینا، بڕیاریاندا واز لە بێلایەنبوونی خۆیان بێنن و ببنە ئەندامی ناتۆ.  ستۆڵتنبێرگ لەو بارەیەوە گوتی، ڤیلادمیر پووتین، سەرۆکی رووسیا، "ناتۆیێکی کەمتری دەویست. ئێستا ناتۆیێکی زیاتری دەستکەوت. "  بەڵام پێویستە هەر ٣٠ ئەندامەکەی ناتۆ رازیبن بۆ زیادکردنی هەر ئەندامێکی نوێ، تورکیاش وەکو یەکێک لە ئەندامەکان، ناڕەزایی خۆی دەربڕیوە، ئەوەش بە پاساوی ئەوەی کە هەردوو وڵاتەکەی باکووری ئەوروپا ئەندامانی پەکەکەیان داڵدەداوە.  ستۆڵتنبێرگ گوتی، پێویستە ئەو سوێد و فینلاند پرسی پەکەکە "زۆر بە جیددی" وەربگرن.  گوتیشی، "ئێمە دەزانین کە هیچ هاوپەیمانێکی دیکەی ناتۆ زیاتر لە تورکیا رووبەڕووی هێرشی تیرۆرستی نەبووەتەوە. "  بلینکن  گوتی ئەو "زۆر پشتڕاستە" لەوەی کە لە پرسی بەئەندامبوونی ئەو دوو وڵاتە، ناتۆ "بەرەو پێشەوە هەنگاودەنێت". بەڵام وەزیری دەرەوەی ئەمریکا پەیوەندیی نێوان خواستی تورکیا بۆ کڕینی فڕۆکەی ئێف شازدە و پرسی بەئەندامبوونەکە بە کەم پێشاندا.   بلینکن لەو بارەیەوە گوتی: "ئەمانە دوو پرسی جیان. ئێمە پەیوەندیێکی بەرگریی درێژخایەن و بەردەواممان لەگەڵ تورکیا وەکو ئەندامێکی ناتۆ هەیە. "  لە بەرامبەر کڕینی سیستەمی بەرگریی ئێس ٤٠٠ی رووسی لە لایەن ئەنقەرەوە، ئەمریکا ساڵی ٢٠١٩ تورکیای لە بەرنامەی دروستکردن و پەرەپێدانی فڕۆکەی ئێف ٣٥ کردە دەرەوە.  بەڵام تورکیا توانیویەتی بە فرۆشتنی درۆنەکانی بە ئۆکراینا، ستاییشی ئەمریکا بەدەستبێنێت، لە هەمانکاتدا خۆی لە سەپاندنی سزا بەسەر رووسیادا بەدوورگرتووە.