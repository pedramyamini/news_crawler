رۆژی پێنجشەممە ٣١ - ٣ - ٢٠٢٢ ڤۆلۆدیمیر زیلینسکی، سەرۆکی ئۆکراینا لە گوتاری رۆژانەیدا رایگەیاند، سوپای ئۆکراینا توانیویەتی لە باکووری کیێڤ پاشەکشە بە سوپای رووسیا بکات، بەڵام هۆشداریش دەدات لەوەی کە ئێستا رووسیا سوپاکەی لە ماریوپۆل، بە ئاڕاستەی خارکیڤ و لە دۆنباس رێکدەخەنەوە، ئەوەش بەگوتەی خۆی بۆ ئەوەیە تاوەکو هێرشێکی بەهێز لەو شوێنانە ئەنجامبدەن.  زیلینسکی گوتیشی کە رووسیا هەوڵی جێگیرکردنی دامەزراوەکانی لە خێرسۆن دەدات، کە لەلایەن سوپای رووسیاوە دەستی بەسەرداگیراوە. ئەوەش لەکاتێکدایە کە چاوەڕوان دەکرێت کرێملین گشتپرسییەک لە ناوچەی خێرسۆن بکات.   رۆژی ٢٩ی ئادار، سوپای رووسیا بڕیاری دا کەمکردنەوەی چالاکییە سەربازییەکانی لە کیێڤ و چێرنیهۆڤ دا.   سەربازە ئۆکراینییەکانیش لە بڕیارەکەی سوپای رووسیا بە گومانن.   ڤالێری ئێمباکۆڤ، لیوا لە سوپای ئۆکراینا دەڵێت: "کەمکردنەوەی چالاکیی سەربازی لە کیێڤ و چێرنیهیڤ مانای چییە؟ ئایا مانای ئەوەیە لەجیاتی هاوێشتنی ٢٠٠ مووشەک، ١٠٠ مووشەکمان تێدەگرن؟ ".  ئەمریکا دەڵێت رووسیا تەنیا ٢٠ % ـی ئەو هێزانەی کە لە دەوروبەری کیێڤ کۆی کردبوونەوە، کشاندوونەتەوە، بۆ ئەوەی بۆ هێرشی دیکە خۆیان رێکبخەنەوە.  دەشڵێت شاری کیێڤ بەردەوام لەلایەن فڕۆکەکانی رووسیاوە بۆردوومان دەکرێت.   پلانە نوێیەکەی سوپای رووسیا، کە بەرگریی وڵات رایگەیاندووە بریتییە، لە زیادکردنی هێزەکانی بۆ ئەنجامدانی هێرشی سەربازی بۆ کۆنتڕۆڵکردنی ناوچەکانی هەرێمی دۆنباس.