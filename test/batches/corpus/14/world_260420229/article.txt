ڤلادیمیر پووتین، سەرۆکی رووسیا رۆژی ٢٦ - ٤ - ٢٠٢٢ و لە کاتی کۆبوونەوەی لەگەڵ ئەنتۆنیۆ گۆتێرێز، سکرتێری گشتیی رێکخراوی نەتەوەیەکگرتووەکان لە مۆسکۆ گوتی، ئەوەی لە بوچا روویدا بە هیچ شێوەیەک پەیوەندی بە هێزەکانی رووسیا نەبوو و تەنانەت مۆسکۆ دەزانێت چ لایەنێک ئەو تاوانەی ئەنجامدا.   لە سەرەتای ئەم مانگەدا و دوای کشانەوەی سوپای رووسیا لە شارۆچکەی بوچا و هەندێک ناوچەی دیکەی دەوروبەری کیێڤ، تەرمی زیاتر لە ٣٠٠ کەس لەو شارۆچکەیە دۆزرایەوە؛ ژمارەیەکی بەرچاو لەو کەسانە بەشێوەیەکی زۆر دڕندانە کوژرابوون؛ بۆ نموونە، دەیان کەسیان دەستیان بەسترابووەوە و گولە بەسەریانەوە نرابوو. کوشتنی ئەو خەڵکە بەو جۆرە بەراورد کرا بە کوشتنی هاووڵاتییان لە سەردەمی جەنگی دووەمی جیهانیدا.   هەر لە کۆبوونەوەکەدا گۆتێرێز رایگەیاند، گرنگە قەیرانی نێوان رووسیا و ئۆکراینا لەڕێگەی بەندەکانی نێو پەیماننامەی نەتەوەیەکگرتووەکانەوە چارەسەربکرێت و روونیشە کە پێشێلکردنی یەکپارچەیی خاکی هەر وڵاتێک بە گوێرەی ئەو پەیماننامەیە بە هەموو شێوەیەک رەتکراوەیە.   ڤلادیمیر پووتین رایگەیاند، "ئێمە گفتوگۆ دەکەین، نەک گفتوگۆکان رەتبکەینەوە... لەگەڵ ئەو راستییەی کە ئۆپەراسیۆنەکان بەردەوامن، بەڵام هیوادەخوازین کە بتوانین بگەینە رێککەوتن بە رێگەی دیپلۆماسی. "