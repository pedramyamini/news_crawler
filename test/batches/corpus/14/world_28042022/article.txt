رۆژی چوارشەممە، ٢٧ی نیسانی ٢٠٢٢ لیز ترەس، وەزیری دەرەوەی بەریتانیا لە گوتاری ساڵانەی وەزارەتی دەرەوەی وڵاتەکەیدا رایگەیاند، نەنواندنی هەڵوێست لەلایەن وڵاتانی رۆژئاواوە نەک هەر جەنگەکە سارد ناکاتەوە، بەڵکو رێگەی زیاتر بۆ رووسیا خۆشدەکات بۆئەوەی لە هێرشەکانی بۆسەر ئۆکراینا بەردەوام بێت.  وەزیرە بەریتانییەکە ئاماژەی بەوەش کردووە، کۆگاکانی بەریتانیا پڕن لە چەکی قورسی وەکو تانک و فڕۆکەی جەنگی و داوای کرد لەو جۆرە چەکانە بە ئۆکراینا بدرێن.  لیز ترەس پێیوایە کە دەبوو جیهان کاری زیاتری بکردایە بۆ رێگریکردن لە داگیرکاریی ئۆکراینا و دەڵێت، "ئێمە هەرگیز ئەو هەڵەیە دووبارە ناکەینەوە. چەند لایەنێک پێیانوایە لەبەر مەترسیی هەڵکشانی زیاتری گرژییەکان، نابێت ئێمە چەکی قورس بدەینە ئۆکراینا، بەڵام من پێموایە کە بێهەڵوێستی دەبێتە گەورەترین رێگەخۆشکەر بۆ رووسیا. ئێستا کاتی بوێرییە، نەک کاتی هۆشداریدان. "  وەزیری دەرەوەی بەریتانیا دەڵێت، ئەگەر بێتو فینلاند و سوێد بڕیاربدەن وەکو کاردانەوەیەک بۆ پەلهاوێشتنەکانی رووسیا، بچنە نێو رێکخراوی ناتۆوە، "پێویستە بە زووترین کات لەخۆیان بگرین. "  ئەوەش لە کاتێکدایە کە وڵاتانی ئەندام لە رێکخراوی ناتۆ پێداویستیی سەربازیی وەکو مووشەک و زرێپۆشیان داوەتە ئۆکراینا، بەڵام تاوەکو ئێستا هیچ فڕۆکەیەکی جەنگی و تانکیان پێنەداون. پێدانی فڕۆکەی جەنگییش یەکێکە لەو داوایانەی کە سەرۆکی ئۆکراینا بەردەوام داوای دەکات.  بەریتانیا تاوەکو ئێستا بە بڕی ٥٦٥ ملیۆن دۆلار هاوکاریی سەربازیی داوەتە ئۆکراینا، کە هەزاران مووشەک لەخۆدەگرێت، بەڵام سەرەڕای گوتەکانی وەزیری دەرەوەی بەریتانیا؛ گوتەبێژی سەرۆکوەزیران پێشتر ئاماژەی بەوە کرد کە بەریتانیا هیچ پلانێکی ناردنی فڕۆکەی جەنگیی بۆ ئۆکراینا نییە.  ترەس ئەوەی خستووەتەڕوو، رووسیا ئەندامێتیی هەمیشەیی خۆی لە ئەنجوومەنی ئاسایشی نەتەوە یەکگرتووەکان قۆستووەتەوە بۆئەوەی هەر کار و هەڵوێستێکی ئەندامانی دیکەی بەدڵ نەبوو، ڤیتۆی بکات و رەتیبکاتەوە؛ گوتیشی، تاوەکو رووسیا لە گرووپی وڵاتانی ٢٠ ئەندام بێت، گرووپەکە "هیچی پێناکرێت. "