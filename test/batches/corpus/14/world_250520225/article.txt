یایر لاپید و مەولوود چاوشئۆغلو، وەزیرانی دەرەوەی ئیسرائیل و تورکیا ئاساییبوونەوەی پەیوەندیی نێوانیان دووپاتکردەوە، بەڵام جەختیشیان کردەوە کە لە هیچ کاتێک لەماوەی دروستبوونی ناکۆکییەکان پەیوەندیی ئابووری و بازرگانی لەنێوانیاندا نەبڕاوە.  بەگوتەی وەزیری دەرەوەی تورکیا، لە ٢٠٢١ دا قەبارەی ئاڵوگۆڕی بازرگانی لەنێوان تورکیا و ئیسرائیلدا، ٨ ملیار دۆلار بووە، هەروەها تا کۆتایی مانگی نیسان، هەناردەی تورکیا بۆ ئیسرائیل ١.٨ ملیار دۆلار بووە.  هەردوولا دانیان بەوەنا کە ناکۆکی لەنێوانیاندا هەیە، چاوشئۆغلو جەختیکردەوە کە تەنیا چارەسەر بۆ ئاشتی لە رۆژهەڵاتی نێوەڕاست، "چارەسەری دوو دەوڵەتە". لە کۆتاییدا چاوشئۆغلو داوای لە وەزیری دەرەوەی ئیسرائیل کرد سەردانی تورکیا بکەن، یایر لاپیدیش گوتی، تا دۆنەر و کەباب مابن سەردانی وڵاتەکەی دەکەن.