ئەو مامۆستا تەمەن ٥٥ ساڵە کە رووبەڕووی زیندانیکردن بووەتەوە بە بیانووی "زیانگەیاندن" بە سوپای رووسیا، دەڵێت، "تەنیا دەمویست قوتابییەکانم فراوانتر بیربکەنەوە. هیوام وابوو کە رووبەڕووی ئەو پڕوپاگەندانە ببمەوە کە دەرخواردی ئەم وڵاتە [رووسیا] دەدرێن؛ بەڵام ببینە کە گەیشتووم بە کوێ".  بەپێی ئەو زانیارییانەی بڵاوکراونەتەوە، رۆژی ١٨ی ئاداری ٢٠٢٢، قوتابییە ١٣ و ١٤ ساڵانەکانی ئیرینا گێن پرسیاری ئەوەیان لێکردووە کە بۆچی وەرزشکارانی رووسی لە بەشداریکردن لە پێشبڕکێ نێودەوڵەتییەکان قەدەخەکراون، ئەوەش بە بڕیاری وڵاتانی رۆژئاوا، ئەویش گوتوویەتی، تاوەکو ئەوکاتەی رووسیا بەشێوەی مەدەنیانە رەفتار نەکات، ئەوە بەردەوام دەبێت، "پێموایە ئەوەش راستە".  تۆمارەکە لەلایەن چەناڵەکانی تەلەگرام لە رووسیا بڵاوکراونەتەوە، تێیدا ئەو مامۆستایە گوتووشیەتی، "رووسیا دەیویست بگاتە کیێڤ و حکومەت بڕووخێنیت! ئۆکراینا، لەڕاستیدا، دەوڵەتێکی خاوەن سەروەرییە و حکومەتێکی خاوەن سەروەری هەیە.. ئێمە لەژێر دەسەڵاتی رژێمێکی تۆتالیتاریدا دەژیین. هەر ناڕەزاییەک وەکو تاوان مامەڵەی لەگەڵ دەکرێت".  ئەو مامۆستایە دەنگی ناڕەزایی خۆیشی دژی میدیاکانی رووسیا هەڵبڕیوە کە باسیان لەوە کردووە بۆردوومانی نەخۆشخانەیەکی منداڵان لە شاری ماریوپۆل، جۆرێکە لە شێوازی هاندان و لەلایەن ئۆکرایناوە بەکاردەهێندرێت.  دوای پێنج رۆژ لەو قسانەی مامۆستاکە بۆ قوتابییەکانی لە دژی جەنگ، لە خزمەتگوزاریی ئەمنیی فیدراڵیی رووسیاوە پەیوەندییەکی تەلەفۆنیی پێدەگات و پێی دەگوترێت، سەردانی نووسینگەکەیان بکات، لەوێ پێی دەگوترێت بەڵگەیان دەستکەوتووە لەبارەی قسەکانی لەنێو پۆلدا بۆ قوتابییەکانی.  ئیرینا گێن دەڵێت، "تووشی شۆک بووم. هیچ بیرم لەوە نەدەکردەوە کە قسەکانم تۆماردەکرێن.. بە داواکاری گشتیم گوت کە من درۆم نەکردووە. گوتم کە من تەنیا باسی ئەوەم کردووە کە لە میدیاکانی رۆژئاوادا هەبوون، وەکو ئەسۆشیەیتد پرێس و بی بی سی، میدیاگەلێک کە من باوەڕم وایە پڕۆفیشناڵن و راپۆرتەکانیان راستن.. بەڵام بێگومان ئەوە لای ئەوان قبووڵکراو نەبوو".  لە کۆتایی مانگی رابردوودا داواکاری گشتیی رووسیا رایگەیاند، کەیسێکی تاوانیان دژی گێن کردووەتەوە، ئەوەش لەژێر رۆشنایی ئەو یاسا نوێیەدا کە بڵاوکردنەوەی هەواڵی ساختە لەبارەی سوپای رووسیاوە، کارێکی تاوانکارییە. داواکاری گشتیی رووسیا بەتایبەتی ئەو پرسەی وەرگرتووە کە گێن باسی لە نەخۆشخانەیەکی منداڵانی ماریوپۆل کردووە، لەوکاتەشەوە چوونەدەرەوەی لە رووسیا لێ قەدەخەکراوە؛ پارێزەرەکەشی دەڵێت، رووبەڕووی زیاتر لە ١٠ ساڵ زیندانی دەبێتەوە ئەگەر تاوانبار بکرێت.  رووسیا دەستی بە سەرکوتکردنێکی پێشینە نەکراوی ئەو کەسانە کردووە کە دژایەتیی جەنگی سوپای وڵاتەکەی لە ئۆکراینا دەکەن، کەیسەکەی گێن یەکێکە لەو کەیسانە کە تێیدا ئەو مامۆستایانەی رەخنەیان لە جەنگ گرتووە یان دەرکراون یان رووبەڕووی دادگە کراونەتەوە دوای ئەوەی قوتابییەکانی لەلای دایک و باوکیان یاخود لەلای دەسەڵات سکاڵایان لە دژیان کردووە.  ئەو مامۆستا ٥٥ ساڵە باس لەوە دەکات، ئەو لەسەر بۆچوونێک دادگایی دەکرێت کە "فەرمی نییە". ئەو دڵتەنگە بەوەی کە زانیویەتی قوتابییەکانی دەنگی ئەویان تۆمارکردووە بەڵام دەڵێت، لۆمەی قوتابییەکانی ناکات، "ئەوان تەنیا شوێن بیرکردنەوەی دایک و باوکیان دەکەون و شوێن ئەوە دەکەون کە ئەوان دەیکەن".