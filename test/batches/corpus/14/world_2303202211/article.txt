دوای ئەو رووداوە، سەدان هەزار موسڵمان رێگەی سەختی ئاوی و وشکانیان بڕی، لە دەست سوپای میانمار هەڵاتن و پەنایان بۆ بەنگلادیش برد. دوای نزیکەی ٦ ساڵ، رۆژی دووشەممە ئەمریکا ئەوەی بە جینۆساید ناساند، هەنگاوەکەی واشنتن برینی موسڵمانانی رۆهینگیای ساڕێژ نەکردووە، بەڵام نایشارنەوە کە خۆشحاڵن.  سەلاحەدین، پەنابەری موسڵمانی رۆهینگیایە و دەڵێت، "ئێمە زۆر خۆشحاڵین بەناساندنی ئەم جینۆسایدە، زۆر زۆر سوپاسیان دەکەین. ئێمە دەمێکە هیوا بۆ ئەوە دەخوازین، چونکە ٦٠ ساڵە، لە ساڵی ١٩٦٢ ـەوە حکومەتی میانمار ئەشکەنجەی ئێمەو چەندین کۆمەڵگە دەدات لەنێویاندا کۆمەڵگەی رۆهینگیا. "  رێکخراوی چاودێری مافەکانی مرۆڤ پێشوازی لە بەجینۆسایدناساندنی کۆمەڵکوژی موسڵمانانی رۆهینگیا دەکات. چاوەڕوانیش دەکات دوای ئەو هەنگاوەی ئەمریکا، وڵاتانی دیکەش هەنگاوی هاوشێوە بنێن، یەکێک لەوانە وڵاتی گامبیایە لە ئەفریقا کە پرسی کۆمەڵکوژییەکەی بردووەتە دادگەی نێودەوڵەتی لە لاهای.  فیل رۆبێرتسن، جێگری بەڕێوەبەری چاودێری مافەکانی مرۆڤ لە ئاسیا گوتی، "پێموایە کۆمەڵە ناساندنێکی دیکە لەلایەن حکومەتی وڵاتانی دیکەی بەداوە دێت، ئەوەی ئێمە دەیڵێین پشتڕاست دەبێتەوە کە لەوێ جینۆساید روویداوە. ئەوەی ئەو کردەوە و جینۆسایدەی لە دژی خەڵکی رۆهینگیا کردووە، دەبێ لێکۆڵینەوەی لەگەڵ بکرێت و خەڵک لە بەرامبەری بە بەرپرسیار بزانرێت. "  لە ئابی ٢٠١٧ ـەوە ٧٠٠.٠٠٠ موسڵمانی رۆهینگیا لە میانمار رایانکردووە و پەنایان بۆ بەنگلادیش بردووە، بەڵام لە ٢٠١٦ ـەوە بەرپرسانی ئەمریکی، تاوانی بەرامبەر موسڵمانانی رۆهینگیا بە بەڵگە دەکەن.  بەگوێرەی بەدواداچوونێکیان کە لەنێو زیاتر لە هەزار موسڵمانی پەنابەری رۆهینگیا لە بەنگلادیش کراوە، لەنێوان ساڵانی ٢٠١٦ و ٢٠١٧ لەکاتی هێرشی سوپای میانمار بۆ سەر موسڵمانانی رۆهینگیا، ٧٥ % یان دەڵێن بەچاوی خۆیان کوشتنی موسڵمانانیان بینیوە. زیاتر لە ٥٠ % یان دەستدرێژی سێکسیان بینیوە، ٥ % یشیان، بەچاوی خۆیان بینیویانە لە یەک شوێندا دەیان کەس کۆمەڵکوژ یاخود بریندارکراون.