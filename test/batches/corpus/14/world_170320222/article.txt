وەزارەتی دەرەوەی تورکیا راگەیێندراوێکی لەبارەی پەیوەندییە تەلەفۆنییەکە بڵاوکردووەتەوە و ئاماژەی بەوە داوە، بلینکن و چاوشئۆغلو تاوتوێی دوایین پێشهاته‌كانی ئۆكراینا و پرسه‌كانی په‌یوه‌ست به په‌یوه‌ندییه دووقۆڵییه‌كان كراون.   هاوکات لە هەژماری تویتەری نێد پرایس، گوتەبێژی وەزارەتی دەرەوەی ئەمریکادا، ئاماژە بە پەیوەندییە تەلەفۆنییەکەی چاوشئۆغڵو و بلینكندا کراوە و باس لەوە کراوە هەردوو وەزیر گفتوگۆیان لەسەر دوایین پێشهاتەکانی جەنگی نێوان رووسیا و ئۆکراینا کردووە.   وەزارەتی دەرەوەی تورکیا دەڵێت، هەردوو وەزیر پرسی ئاگربەستی هەمیشەیی لە ئۆکراینا و میکانیزمەکانیان تاوتوێکردووە و بلینکن ستایشی رۆڵی چاوشئۆغڵو و حکومەتی تورکیا کردووە بەهۆی هەوڵەکانی بۆ هێورکردنەوەی دۆخەکە و کارکردن بۆ وەستاندنی خوێنڕشتن و ئەو هاوکارییانەی پێشکێشی پەنابەرانی ئۆکراینای کردووە.   دوای هێرشی رووسیا بۆ سەر ئۆکراینا، سێرگی لاڤرۆڤ و دمیترۆ کولێبا، وەزیرانی دەرەوەی رووسیا و ئۆکراینا لەسەر بانگهێشتی مەولود چاوشئۆغلو، وەزیری دەرەوەی تورکیا بۆ یەکەمجار لە چوارچێوەی کۆڕبەندی دیپلۆماسیی ئەنتاڵیا کۆبوونەوە.