جۆ بایدن، سەرۆکی ئەمریکا لە کۆنفڕانسێکی رۆژنامەڤانیدا لە واشنتن رایگەیاند، فینلاند و سوێد خواست و ویستی پەیوەست بە "پرسی ئاسایش"یان دەربڕیوە.   لە دوای پەیوەندییە تەلەفۆنییەکە، کۆشکی سپی لە راگەیێندراوێکدا رایگەیاند، هەریەکە لە ماگدالێنا ئەندەرسن، سەرۆکوەزیرانی سوێد و سۆلی نینیتسۆ، سەرۆکی فینلاند لەگەڵ جۆ بایدن قسەیان کردووە و گفتوگۆیان لەبارەی بەهێزکردنی ئاسایشی وڵاتانی ئەمبەر و ئەوبەری زەریای ئەتڵەنتیک کردووە.   رۆژی هەینی، کۆمپانیای راو نۆردنیک کە سەر بە کۆمپانیایەکی وزەی رووسیایە و کارەبا بۆ فینلاند دابیندەکات، لە راگەیێندراوێکدا رایگەیاند، لە رۆژی شەممە ١٤ ـی ئایارەوە، هەناردەکردنی کارەبا لە رووسیا بۆ فینلاند دەوەستێنن؛ هۆکارەکەشی بۆ ئەوە گەڕاندەوە کە گوایە فینلاند پارەی مانگی ئایاری کارەباکەی نەداوە. گوتیشی، لە ٢٠ ساڵی رابردوودا ئەمە یەکەمجارە شتی لەو جۆرە روودەدات و کار لەسەر ئەوە دەکەن لە کاتێکی نزیکدا کێشەکە چارەسەر بکرێت.   دوای ئەوە، بەرپرسانی فینلاند رایانگەیاند، رووسیا بەشێکی "بچووکی" کارەبای فینلاند دابیندەکات و دەکرێت بۆشاییەکە پڕبکرێتەوە، ئەوە لە کاتێکدایە کە رووسیا ١٠ % ـی کارەبای ئەو وڵاتە دابیندەکات.   رۆژی پێنجشەممە ١٢ ـی ئایاری ٢٠٢٢ سەرۆک و سەرۆکوەزیرانی فینلاند لە راگەیێندراوێکی هاوبەشدا رایانگەیاند، داواکاری ئەندامبوون پێشکەشی ناتۆ دەکەن و وادەی فەرمیی پێشکێشکردنەکەشیان بۆ رۆژی دووشەممە دانا.   رۆژی هەینی ١٣ - ٥ - ٢٠٢٢، ڤلادیمیر پووتین سەرکردایەتیی کۆبوونەوەیەکی نائاسایی ئەنجوومەنی ئاسایشی وڵاتەکەی بەشێوەیەکی ڤێرچواڵ کرد و کۆشکی سەرۆکایەتیی رووسیاش رایگەیاند، پرسی ئەندامبوونی فینلاند و سوێد لە ناتۆ بابەتی سەرەکیی کۆبوونەوەکە بوون.   رووسیا دەڵێت، ئەندامبوونی فینلاند لە ناتۆ وەکو هەڕەشە بۆسەر خۆی دەبینێت. دەشڵێت، مۆسکۆ هەموو شتێک دەکات بۆ ئەوەی هەڕەشەکە دووربخاتەوە.