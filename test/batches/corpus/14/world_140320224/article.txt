شوێنەکەی ئەنجێلای گوڵفرۆش چەند خوولەکێک لە ناوچەی جەنگەوە دوورە، ئەو دەڵێت، "لەم کاتانەشدا خەڵک گوڵ بۆ خۆشەویستەکانیان دەکڕن".  ئەنجێلا کالیسنیک، گوڵفرۆش ئاماژە بەوە دەکات، "ئەو کاتەی گوڵەکانمان کڕی، کەس نەیدەزانی جەنگ روودەدات. دەمانزانی کە شەڕ لە دۆنباس هەیە، بەڵام هەر کاری خۆمان دەکرد. گوڵەکان لەگەڵ بەهار بە شێوەیەکی سرووشتی پشکوتن. کەس چاوەڕێی جەنگی نەدەکرد".  شاری میکۆلایڤ دەکەوێتە باشووری ئۆکراینا و نزیکەی ١٣٠ کیلۆمەتر لە دەریای رەشەوە دوورە. شارەکە لە باکوور، باشوور و رۆژهەڵاتەوە لەلایەن سوپای رووسیاوە گەمارۆدراوە و تۆپباران دەکرێت؛ گەمارۆکە وایکردووە دانیشتووانی شارەکە ژیانێکی سەخت بەڕێبکەن.  لە شەقامێکی شاری میکۆلایڤ کە پلەی گەرما پێنج پلە لەژێر سفری سیلیزییەوەیە، ماوەی چەند کاژێرێک خەڵک ریز دەبەستن بۆئەوەی بڕێک پارە لە بانک رابکێشن. لە رۆژێکدا رێگەدەدرێت تەنیا ٤٠٠ هریڤنیا رابکێشن، کە دەکاتە ١٣ دۆلار.  ڤیتالی، دانیشتووی میکۆلایڤ دەڵێت، "ئەگەر ١٦ هەزار هریڤینا - ت هەبێت، دەبێت ٤٠ جار بێیتە ئێرە. ٤٠ جار بێیت و بچیت، بێیت و بچیت. پێش دوو رۆژ هیچ کێشەیەک نەبوو. لەم کەشوهەوا ساردەدا ئەم خەڵکە نەخۆش بکەون، هیچ دەرمانخانەیەکیش نییە بۆی بڕۆن".  شارەکە بە شەو و رۆژ تۆپباران دەکرێت، لە شەقامەکانیشدا ئامادەکاری بۆ جەنگ کراوە. ڤیتاڵی کیم، پارێزگاری شارەکە دەڵێت، سوپاکەیان پاشەکشەی بە هێزی رووسیا کردووە، "شەوێکی ئاراممان بەڕێکرد. ئێمە دووژمنمان نزیکەی ١٥ بۆ ٢٠ کیلۆمەتر لە سنووری شارەکەمان لە باشوور و رۆژئاواوە دوورخستووەتەوە. ئێستا ئێمە هێرش دەکەینە سەریان".  بەهۆی ئەو گەمارۆیەی لەسەریەتی، سوپەرماركێتەکانی شارەکە خاڵی بوون. بەهۆی نەبوونی سووتەمەنییەوە، زۆر بە کەمی ئۆتۆمبێل بە شەقامەکاندا هاتووچۆ دەکەن؛ لەترسی تۆپبارانیش، بۆ کاری زۆر پێویست نەبێت، خەڵک لە ماڵەوە ناچنە دەرەوە.