جۆ بایدن، سەرۆکی ئەمەریکا پێش ئەوەی بچێتە کۆبوونەوەی لووتکەی یەکێتیی ئەوروپا لە وەڵامی پرسیاری رووداودا گوتی: "سەیربکەن، هەر لە سەرەتاوە، ئەو بۆچوونەم هەبووە کە گرنگترین شت لە رۆژئاوا بیکەین ئەوەیە کە یەکگرتوو بین؛ هەندێک کاتم لەگەڵ ڤلادیمیر پووتین بەسەربردووە لە مانگەکانی تشرینی دووەم و کانوونی یەکەمدا و یەکێک لەو شتانەی هەوڵیداوە بیانکات ئەوەیە و ئامانجی سەرەکیشی بووە کە پیشانی بدات وڵاتە دیموکراسییەکان ناتوانن لە سەدەی ٢١ دا کارەکانیان رابپەڕێنن، چونکە شتەکان هێندە بە خێرایی دەجووڵێن کە پێویستیان بە یەکدەنگییە و بەدەستهێنانی ئەو یەکدەنگییەش زۆر زەحمەتە؛ هەربۆیە ئامانجمان هەر لە سەرەتاوە ئەوە بووە کە بتوانین یەکگرتووییەکی تەواو دروستبکەین لەنێوان وڵاتانی دیموکراسیی سەرەکیدا. "  سەپاندنی سزای زیاتر بەسەر رووسیا و ناردنی چەکی زیاتر و پێشکەوتووتر بۆ ئۆکراینا و هاوکاری مرۆیی زیاتر و دارایی بۆ ئۆکراینا ئامانجی کۆبونەوەکانە.   ئورسولا ڤۆن دێر لاین، سەرۆکی کۆمیسیۆنی یەکێتیی ئەوروپا دەڵێت، "ئەمڕۆ برۆکسل ناوەندی جیهانی ئازادە؛ سەرکردەکانی یەکێتیی ئەوروپا و ویلایەتە یەکگرتووەکان، بەریتانیا، کەنەدا، ژاپۆن و وڵاتانی دیکە لێرەن؛ پێموایە پەیوەندییەکانمان لە هەر کاتێکی رابردوو بەهێزترن؛ بڕیارمانداوە کە پاڵپشتییەکانمان زیاد بکەین بۆ ئۆکراینا و هەروەها بڕیارمانداوە بە زیادکردنی سزاکانمان لەسەر رووسیا و وازیش بهێنین لە سووتەمەنییە نەریتییەکانی رووسیا. هەربۆیە سبەی لەگەڵ سەرۆک بایدن، بەشێکی نوێ لە هاوبەشی بواری وزەمان رادەگەیێنین کە لەبارەی گازی شلبووەوەی زیاترە لە ویلایەتە یەکگرتووەکانەوە بۆ یەکێتیی ئەوروپا کە ئەوەش دەبێتە جێگرەوەی ئەو گازە شلبووەوەی لە رووسیا وەری دەگرین؛ بێگومان وزە دەبێتە بابەتێکی گرنگی کۆبوونەوەی ئەنجوومەنی ئەوروپا. "  هاوکارییەکان و سزاکان لە یەک کاتدا راگەیێندران. وڵاتانی گرووپی حەوت بڕیاری دابینکردنی ٣٧٠ ملیۆن یۆرۆیان بۆ پەنابەرانی ئۆکراینی و ئەو وڵاتانەی پەنابەرانی ئۆکراینی لەخۆدەگرن راگەیاند، بەڵام پۆڵەندا کە زۆرترین پەنابەری ئۆکراینای لە خۆگرتووە و سنووری لەگەڵ ئۆکراینایە، داوای سزای زیاتری بەسەر رووسیا دەکات.  ماتیوسز مۆراویکی، سەرۆکوەزیرانی پۆڵەندا گوتی، "رووسیا تادێت لە نێو ئۆکراینادا شەڕانگێزتر دەبێت. ئەو هێرشە دڕندەییەی کە ئەمڕۆ هەیە، یەکێکە لە ئاستەنگە هەرە گەورەکان بۆ جیهانی ئازاد. بۆیە زۆر گرنگە کە ناتۆ و یەکێتیی ئەوروپا و هەموو جیهانی ئازاد، لە نێویشیاندا ژاپۆن کە هەموومان لەسەری هاودەنگ بین. من تازە لەگەڵ فۆمیو کیشیدا، سەرۆکوەزیرانی ژاپۆن کۆبوومەوە. ئێمە هەموومان هاودەنگین و سزای کەمەرشکێنمان بەسەر رووسیادا سەپاندووە. پێویستە سزاکان هێندەی بکرێت بەهێز بن. هەر بۆیەشە پۆڵەندا داوا دەکات سزا بخرێنە سەر نەوت و گاز و خەڵۆزی رووسیا. هێندەی زووتریش لەوە تێبگەین کە ئەو سووتەمەنییانە ئۆکسجینی بزوێنەری جەنگیی رووسیان، باشتر دەبێت. "  وڵاتانی ئەوروپا و ویلایەتە یەکگرتووەکانی ئەمریکا زنجیرە سزایەکیان بە سەر رووسیادا سەپاند، بەڵام هەندێک لە وڵاتانی ئەندام داوای سەپاندنی سزا بەسەر کەرتی نەوت و گازی رووسیادا دەکەن؛ خاڵێک ئەڵمانیا و فەرەنسا و نەمسا لەگەڵیدا نین.