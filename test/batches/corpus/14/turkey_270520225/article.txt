گوتەبێژی سەرۆککۆماری تورکیا دوای کۆبوونەوەکە رایگەیاند، تاوەکو سوێد و فینلەندا نیگەرانییەکانی ئەنقەرە نەڕوێننەوە و پاڵپشتییەکانیان بۆ یەپەگە و گرووپەکانی دیکەی کە ئەوان بە "تیرۆرست" ناویان دەبەن نەوەستێنن، گڵۆپی سەوز بۆ بەئەندامبوونیان پێناکەن.   ئیبراهیم کاڵن، گوتەبێژی سەرۆککۆماری تورکیا دوی کۆبوونەوەکە گوتی، "پێمان راگەیاندن، پەکەکە و یەپەگە بەهەموو جۆرەکانییەوە هەمان شتن و بە بەڵگە بۆمان روونکردنەوە. تەنانەت بەڵگەکانی هەواڵگرییەکانی ئەوروپاشمان خستەڕوو کە دان بەوە دەنێن، یەپەگە بەشێکە لە پەکەکە. ".   سوێد کە لە ساڵی ١٩٨٤ ـەوە پەکەکەی خستووەتە لیستی تیرۆرەوە، تۆمەتەکانی تورکیا رەتدەکاتەوە و دەڵێت، پاڵپشتیی یەپەگە و پەکەکەیان نەکردووە، بەڵکو یارمەتیی کوردانی دیکەی سووریا و رۆژئاوای کوردستانیان داوە.    ماگدالینا ئەندێرسۆن، سەرۆکوەزیرانی سوێد باسی لەوە کرد، "ئێمە نە پارەمان بۆ رێکخراوە تیرۆریستییەکان ناردووە، بێگومان نە هیچ چەکێکیش. "  وەزارەتی دەرەوەی سوێدیش لە وەڵامی ئیمەیڵێکی رووداودا رایگەیاند، ئەوان پاڵپشتیی دارایی و سەربازیی هیچ لایەنێکی سیاسی یان سەربازیی رۆژئاوای کوردستان و سووریایان نەکردووە، بەڵکو لەڕێگەی رێکخراوە مرۆییەکانەوە یارمەتییان گەیاندووەتە خەڵکی ناوچەکە.  بەگوێرەی وەزارەتی دەرەوەی سوێد، ئەوان بۆ ساڵی ٢٠١٦ تاوەکو ٢٠٢٣، ٣٧٦ ملیۆن دۆلاریان وەکو یارمەتیی مرۆیی بۆ سووریا و رۆژئاوای کوردستان دیاریکردووە. یەک لەسەر سێی ئەو یارمەتییە بۆ ناوچەکانی ژێر دەسەڵاتی بەڕێوەبەرایەتیی خۆسەرە. تەنیا لە ساڵی ٢٠٢١، بە زیاتر لە ١٠ ملیۆن دۆلار یارمەتیی مرۆییان گەیاندووەتە ناوچەکانی بەڕێوەبەرایەتیی خۆسەر.   بەرپرسێکی باڵای بەڕێوەبەرایەتیی خۆسەریش کە نەیویست ناوی ئاشکرابکات، بە رووداوی گوت، ئەوان ئەم هەفتەیە لەگەڵ بەرپرسانی سوێد کۆدەبنەوە بۆ ئەوەی گفتوگۆ لە بارەی داهاتووی "پاڵپشتییەکانی" سوێد بۆ کوردی رۆژئاوای کوردستان بکەن، گومانی خۆیشی نەشاردەوە کە رەنگە سوێد بۆ بەدەستهێنانی رەزامەندیی تورکیا بۆ بەئەندامبوونی لە ناتۆ، سازش لەسەر ئەو "پاڵپشتییانە" بکات.