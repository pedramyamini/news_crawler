زۆربەی ئەوانەی لە کەشتییەکە دادەبەزن لە ئۆدێساوە رۆشتوونەتە رۆمانیا. ئەو شارەی باشووری ئۆکراینا کە لەبەردەم ئەگەری هێرشێکی رووسیادایە.  تانیا، هاووڵاتییەکی ئۆکراینی خەڵکی ئۆدێسایە و دەڵێت، "لە شاری ئیزمایلی ئۆکرایناوە بە چەند کاژێرێک چووینە رۆمانیا. ئێستا هەموو شتێک ئارامە و هیواخوازین هەموو شتێک هەروا بە هێمنی بمێنێتەوە. "  لە خاڵە سنوورییەکاندا پێشوازییەکی شایستە لە پەنابەرانی ئۆکراینی دەکرێت، لەگەڵ گەیشتنیان خواردن و خواردنەوەیان پێدەدرێت، شیرینی و چۆکلاتیش دەدرێتە منداڵان.  بەشی زۆری هاووڵاتیانی ئۆکراینی کاتێک دەبنە پەنابەر، ئاژەڵە ماڵییەکانیش لەگەڵ خۆیان دەبەن. کەسانی خۆبەخشیش لە وڵاتانی دیکە زۆرن و ئامادەن یارمەتی ئەو خەڵکە و پەنابەرەکان بدەن.   سارا، کارمەندێکی خۆبەخشە و دەڵێت، "ئێمە هاوکاری مرۆیی تەنانەت پێشکێشی ئەو ئاژەڵە ماڵیانەش دەکەین کە پەنابەران لە ئۆکرایناوە لەگەڵ خۆیان دەیانهێنن، وەکو سەگ و پشیلە. لە مانگێکدا خواردن و خواردنەوەمان بە ٥٠٠ ئاژەڵ داوە. "  بە گوێرەی ئاماری نەتەوە یەکگرتووەکان، چوار ملیۆن و ٤٤٠ هەزار هاووڵاتی لە ئۆکرایناوە چوونە وڵاتانی دیکە، ٦٧٨ هەزار و ٨١ کەس لەوان چوونەتە رۆمانیا. ئەوە لە کاتێکدایە، ٧.١ ملیۆن کەسیش ئاوارە بوون.