سێرگی پیکین، بەڕێوەبەری سندووقی پەرەپێدانی وزە دەڵێت، "ئەوروپا لە نەوتی رووسیا سەربەخۆ دەبێت، کە پەیوەستە بە کاتەوە، بەڵام ئاڕاستەی بازرگانیی دەگۆڕێت. بۆ نموونە، رۆژهەڵاتی نێوەڕاست چالاکانە نەوت بۆ باشووری رۆژهەڵاتی ئاسیا دەنێرێت، هەناردەی نەوت بۆ ئەوروپاش زیاد دەکات، رووسیاش نەوتی زیاتر بۆ باشووری رۆژهەڵاتی ئاسیا دەنێرێت".  لە دوای هێرشی رووسیاوە نرخی نەوت بۆ سەروو ١٠٠ دۆلار بەرزبووەتەوە. بۆ رێگرتن لە بەرزبوونەوەی زیاتری نرخی نەوت، رۆژی ٣١ ـی ئادار جۆ بایدن، سەرۆکی ئەمریکا بڕیاریدا بۆ ماوەی شەش مانگ ١٨٠ ملیۆن بەرمیل نەوت لە کۆگا ستراتیژییەکان دەربهێنێت.  بە گوتەی پیکین، هەنگاوەکەی ئەمریکا چارەسەری دۆخەکە نییە، بەڵام ئەگەر ئەو هەنگاوەش نەبووایە، ئێستا نرخی نەوت ١٢٠ بۆ ١٤٠ دۆلار دەبوو.  سێرگی پیکین، بەڕێوەبەری سندووقی پەرەپێدانی وزەب باس لەوە دەکات، "ئەمریکا کۆگا ستراتیژییەکانی بەکاردەهێنێت بیخاتە بازاڕەوە تاوەکو نرخەکان زۆر زیاد نەبن، بەڵام واقیع نیشانیدەدات دوای دەرهێنانی نەوت لە کۆگەکان، نرخەکان هەر بەرزدەبنەوە، چونکە ئەو دەرهێنانەی نەوت تەنیا ئاگرێک دەکوژێنێتەوە نەوەک تەواوی ئاگرەکە، هەروەها سەرچاوەی ئاگرەکەش خامۆش ناکات".  بەهۆی شەڕی ئۆکرایناوە تێچووی هاوردەی وزەی ئەوروپا لە رووسیاوە دوو هێندە بەرزبووەتەوە، لە ساڵی ٢٠٢١ ـدا تێچووی مانگانەی وزەی رووسیا بۆ ئەوروپا ١٢ ملیار و ٥٠٠ ملیۆن دۆلار بووە، بەڵام لە دوای شەڕی ئۆکرایناوە، بۆ نزیکەی ٢٣ ملیار دۆلار بەرزبووەتەوە.  ئێستا ئەوروپا رۆژانە دوو ملیۆن و ٣٧٨ هەزار بەرمیل نەوت لە رووسیاوە هاوردە دەکات.