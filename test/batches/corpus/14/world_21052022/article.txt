پارتی نیشتمانیی لیبراڵ بە ٧٧ کورسی براوەی هەڵبژاردنی پێشووە و خاوەنی پۆستی سەرۆکوەزیرانە. پارتی کار سەرەکیترین پارتی ئۆپۆزیسیۆنە؛ ئەو پارتە لە هەڵبژاردنەکانی ساڵی ٢٠١٩ ـی ئوستراڵیا ٦٨ کورسی بردەوە. هەریەک لە سەوزەکان، ئوسترالیای یەکگرتوو، یەک نیشتمان و ژمارەیەک پارتی دیکە، ژمارەی کورسییەکانیان لە ١٠ کورسی تێپەڕ ناکات، ئەو مژارانەی چەقی بانگەشەی هەڵبژاردنەکە بوون گۆڕانی کەشوهەوا، هەڵاوسان و جیاوازییەکان لەگەڵ چین بوون.  سکۆت مۆریسن، سەرۆکوەزیرانی ئوسترالیا دەڵێت، "لەبەر ئەمەیە هەڵبژاردن زۆر گرنگە. چەندین ملیۆن ئوستراڵی دەنگ دەدەن. لێرەدا تەنیا یەک پرسیار هەیە، پێتان وایە کێ باشتر سیستمی ئابووریی وڵات بەڕێوەدەبات؟ پارتی نیشتمانیی لیبراڵ کە لە گەورەترین قەیرانی ئابووری رزگاری کردین و رێژەی بێکاری هێنایە ٣.٩ %، یان پارتی کار کە ئەلبانیس بەڕێوەی دەبات؟ ئەو چەند هەفتەیەک لەمەوبەر نەیدەزانی رێژەی بێکاری چەندە کاتێک پرسیاریان لێکرد".  سکۆت مۆریسن لە ٢٠١٩ ـەوە سەرۆکوەزیرانی ئوسترالیایە و پارتەکەشی ماوەی ٩ ساڵە کاروباری وڵات بەڕێوەدەبات. مۆریسن بانگەشەی ئەوە دەکات سیاسەتە ئابوورییەکەی سەرکەوتوو بووە و رێژەی بێکاری و ئاستی هەڵاوسانی دابەزاندووە، بەڵام سەرۆکی گەورەترین پارتی ئۆپۆزیسیۆنیش رەخنەی لە نەیارەکەی هەیە.   ئانتۆنی ئالبانیس، سەرکردەی ئۆپۆزیسیۆن لە ئوسترالیا گوتی، "خەڵک چاودێریی حکومەتیان کردووە کە لەلایەن کەسێکەوە سەرۆکایەتی دەکرا خۆی لە بەرپرسیارێتییەکان دەدزێتەوە. ئەو لە کاتی کەوتنەوەی ئاگرەکاندا دیار نەبوو؛ لە کاتی لافاوەکاندا دیار نەبوو، لە کاتی پەتاکەدا گوتی ناتوانین ڤاکسینی پێویست دابینبکەین کە وایکرد کارەساتی ئابووری و تەندرووستی بەسەر وڵاتەکەمان بێت".  وەبەرهێنان لە وزەی نوێبووەوە، گرنگیدان بە بەرهەمی نێوخۆ، تەرخانکردنی بودجەی زیاتر بۆ ژێرخانی ئابووری، دابینکردنی هەلیکاری زیاتر و باشترکردنی سیستمی تەندروستی لەو شتانەن کە ئالبانیس بانگەشەیان بۆ دەکات.  بە گوێرەی دوایین راپرسییەکان، ئانتۆنی ئالبانیس جیاوازییەکەی لەگەڵ سکۆت مۆریسن کەمکردووەتەوە و تەنیا بە رێژەی ١ % ـی دەنگەکان لە دوای مۆریسنەوە دێت.