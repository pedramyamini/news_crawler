سێرهی ڤۆلینا، فەرماندەی لیوای ٣٦ ـی هێزی مارینزی ئۆکراینی لە فەیسبووک نووسیویەتی، رۆژانی کۆتایی ژیانیان بەڕێدەکەن ئەگەر کاژێرەکانی کۆتایی نەبێت. سێرهی، هاواری بۆ سەرکردەکانی جیهان بردووە و دەڵێت، "داوایان لێدەکەم رێوشوێنێک بۆ دەرچوونمان بدۆزنەوە و بمانبەنە نێو خاکی وڵاتی سێیەم. "  ژمارەیەک سەربازی ئۆکراینی لە ناوچەی پیشەسازی ئازۆڤستال گیریان خواردووە. تاوەکو کاژێر ٢ ـی نیوەڕۆ بۆ دووەمجار مۆڵەتییان پێدراوە چەکەکانیان دابنێن، بەڵام ئامادەنین خۆیان بەدەستەوەبدەن.   ڤۆلۆدیمیر زیلینسکی، سەرۆکی ئۆکراینا کەسێکی نزیک لە ڤلادیمیر پووتینی بەناوی ڤیکتۆر میدڤیدچوک دەستگیرکردووە، ئامادەیی دەربڕیوە ئەو کەسایەتییە لەگەڵ سەربازە بەدیلگیراوەکانی لەگەڵ رووسیا ئاڵوگۆڕی پێبکات. رۆژی دووشەممەش هێزە ئەمنییەکانی ئۆکراینا گرتەیەکی ڤیدیۆیی "میدڤیدچوک"ـیان بڵاوکردەوە داوا لە پووتین و زیلینسکی دەکات لەگەڵ سەربازە گەمارۆدراوەکانی ماریوپۆڵ ئاڵوگۆڕی پێبکات، بەڵام رووسیا وەڵامی نەداوەتەوە.   سێرهی ڤۆلینا، فەرماندەی لیوای ٣٦ ـی هێزی مارینزی ئۆکراینی باس لەوە دەکات، "هاواری ئێمە بۆ جیهانە. لەوانەیە دوایین هاواری ژیانمان بێت. لەوانەیە لە دوایین رۆژەکانی ژیانمان بین، ئەگەر دوا کاژێرەکانیش نەبێت. هێزەکانی دوژمن ١٠ بەرامبەری ئێمەن. ئاسمان لە بەرژەوەندی ئەواندایە، تۆپهاوێژ، هێزی زەمینی، چەک و تانک لە بەرژەوەندی ئەوانن. "   فەرماندەکەی هێزی مارینزی ئۆکراینی گوتی، "ئێمە تەنیا بەرگری لە یەک ئامانج دەکەین، ناوچەی پیشەسازی ئازۆڤستال، کە لەپاڵ هێزی سەربازی، خەڵکی سڤیلیش هەن کە بوونەتە قوربانی جەنگ. "   سێرهی ڤۆلینا داوا لە هەموو سەرکردەکانی جیهان دەکات هاوکارییان بکەن و دەڵێت، "رێوشوێنێکی دەرچوونمان بۆ بەکاربێنن و بمانبەنە خاکی وڵاتانی سێیەم. هەموومان، لیوایەک سەربازین، زیاتر لە ٥٠٠ شەڕکەری بریندارین، سەدان کەسی سڤیلین کە لەنێوماندا ژن و منداڵ هەن. داواتان لێدەکەین بمانگوازنەوە بۆ شوێنی سەلامەت بۆ خاکی وڵاتی سێیەم. "