ئێوارەی ئەمڕۆ ٢١ - ٠٥ - ٢٠٢٢ رەجەب تەیب ئەردۆغان، سەرۆککۆماری تورکیا پەیوەندییەکی تەلەفۆنی لەگەڵ هەریەک لە ماگدالێنا ئه‌ندەرسۆن، سەرۆکوەزیرانی سوێد و ساولی نینیستۆ، سەرۆکی فینلاند ئەنجامدا. لە پەیوەندییەکەدا باسی بوونە ئەندامی ئەو دوو وڵاتە لە رێکخراوی ناتۆ و هۆکاری ڤیتۆی تورکیا لەسەریان کراوە.  بەپێی راگەیێندراوێکی فەرمانگەی پەیوەندییەکانی سەرۆکایەتیی کۆماری تورکیا، لە پەیوەندییە تەلەفۆنییەکەدا ئەردۆغان ئاماژەی بەوە کردووە، تورکیا ماوەیەکی زۆرە باس لە نیگەرانییەکانی بەرامبەر پەیوەندییەکانی نێوان سوێد و کەسایەتییەکانی سەر بە پارتی کرێکارانی کوردستان (پەکەکە) و یەکینەکانی پاراستنی گەل (یەپەگە) دەکات.   پێشتر سەرۆکوەزیرانی سوێد لە کۆنگرەیەکی رۆژنامەڤانیدا پەکەکەی بە "رێکخراوێکی تیرۆریستی" ناوبردووە. دوای پەیوەندییە تەلەفۆنییەکەی ئەمڕۆش، ماگدالێنا ئه‌ندەرسۆن لە تویتێکدا رایگەیاند، پێزانینان بۆ پەیوەندییەکەی سەرۆککۆماری تورکیا هەیە و چاوەڕێی بەهێزکردنی پەیوەندییە دووقۆڵییەکان دەکەن کە ئاسایش، سەقامگیری و شەڕکردن دژی "تیرۆر" دەگرێتەوە.  هەروەها سەرۆکی فینلاند لە تویتێکدا رایگەیاند، وڵاتەکەیان و تورکیا وەکو هاوپەیمانی ناتۆ پابەند دەبن بە پاراستنی سەقامگیریی یەکدییەوە و پەیوەندییان بەهێزتر دەبێت. هەروەها دەشنووسێت، فینلاند سەرکۆنەی هەموو شێوازەکانی "تیرۆر" دەکات.  فەرمانگەی پەیوەندییەکانی سەرۆکایەتیی کۆماری تورکیا رایگەیاند، ئەردۆغان نیگەرانیی ئەوەی ئاراستەی سەرۆکوەزیرانی سوێد کردووە کە تاوەکو ئێستا لایەنگرانی فەتوحوڵڵا گولەن لەو وڵاتە بەردەوامن لە چالاکییەکانیان و رێگرییان لێناکرێت.  سەرۆککۆماری تورکیا ئەو رێکخراوانەی بە رێکخراوی "تیرۆرستی" ناوبردووە و داوای لە سەرۆکوەزیرانی سوێد کردووە کۆتایی بە پشتیوانییە سیاسی، دارایی و سەربازییەکانیان بۆ ئەو رێکخراوانە بهێنن. ئەوەشی خستووەتەڕوو کە چاوەڕوانن سوێد لەبارەی نیگەرانییەکانی تورکیا سوێد بەرامبەر پەکەکە و لقەکانی رێکخراوەکە لە عێراق و سووریا، ھەنگاوی کرداری بنێت.  بەپێی راگەیێندراوی فەرمانگەی پەیوەندییەکانی سەرۆکایەتیی کۆماری تورکیا، ئەردۆغان ئاماژەی بەوەشداوە تورکیا بۆ خۆپاراستن لە هەڕەشەی "تیرۆر"، لە خاکی سووریادا ئۆپەراسیۆنی کانی ئاشتی ئەنجامداوە و رایگەیاند، هاوکات بە پێویستی زانیوە سوێد ئەو سنووردارکردنانە لەسەر تورکیا هەڵبگرێت کە بەهۆی ئۆپەراسیۆنەکە خستوویەتیە سەریان.  دوای ئەوەی هەریەک لە وڵاتانی سوێد و فینلاند داوای ئەندامبوونیان لە رێکخراوی ناتۆ بەرزکردەوە، تورکیا رایگەیاند کە دەنگی بەڵێ بەو وڵاتانە نادات.