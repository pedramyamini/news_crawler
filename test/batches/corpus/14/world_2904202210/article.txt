بە گوێرەی راپۆرتی ئاژانسی پەنابەرانی رێکخراوی نەتەوەیەکگرتووەکان کە رۆژی هەینی ٢٩ - ٤ - ٢٠٢٢ بڵاویکردووەتەوە، ساڵی رابردوو سێ هەزار و ٧٧ کەس لە کاتی هەوڵدانیان بۆ گەیشتن بە ئەوروپا لە دەریای نێوەڕاست و زەریای ئەتڵەنتیک گیانیان لەدەستداوە؛ ئەوە لە کاتێکدایە لە ساڵی ٢٠٢٠ دا و لە هەمان ئەو دەریا و زەریایە هەزار و ٥٤٤ کەس گیانیان لەدەستدابوو.   ئاژانسەکەی نەتەوەیەکگرتووەکان وردەکاریی زیاتری لەو بارەوە درکاندووە و دەڵێت، هەزار و ٩٢٤ کەس لە سێ هەزار و ٧٧ کەسەکە لە رێگەکانی بەشی نێوەڕاست و رۆژئاوای دەریای نێوەڕاست گیانیان لەدەستداوە و هەزار و ١٥٣ کەسەکەی دیکەشیان لەو رێگە ئاوییەدا گیانیان لەدەستداوە کە خەڵکی لە باکووری ئەفریقاوە بە مەبەستی گەیشتن بە دوورگەکانی کەناری بەکاریان هێناوە.   شابیا مانتو، گوتەبێژی ئاژانسی پەنابەرانی رێکخراوی نەتەوەیەکگرتووەکان دەڵێت، زۆربەی کۆچبەرەکان بۆ پەڕینەوەیان بەلەمی زۆر خراپیان بەکارهێنابوو و ئەوەش بووە هۆی ئەوەی کە زۆرجار بەلەمەکان وەربگەڕێن یان تێکبچن و ببنە هۆی گیانلەدەستدانی کۆچبەرەکان.   ئەوەی کە پەیوەندی بە پەڕینەوەی کۆچبەرانەوە هەیە، ئاژانسەکەی نەتەوەیەکگرتووەکان دەڵێت، ساڵی رابردوو ٥٣٣٢٣ کۆچبەر بە بەلەم گەیشتوونەتە ئیتاڵیا و ئەوەش بەراورد بە ساڵێک پێشتر ٨٣ % زیادیکردووە. هەروەها هەر لە ساڵی ٢٠٢١ دا ٢٣٠٤٢ کەس گەیشتوونەتە دوورگەکانی کەناری.