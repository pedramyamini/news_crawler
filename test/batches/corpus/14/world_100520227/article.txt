سەربازانی ئۆکراینی ناچارن تەرمی سەربازانی رووسی بە کۆمەڵ بخەنە نێو کۆنتێنەرەکان، ئەگەر لە بەخاوەنکردنیان بێهیوا بوون، بە کۆمەڵ دەیانخەنە نێو گۆڕیشەوە.  لیتۆ، سەربازی ئۆکراینی دەڵێت، "لێرە ٤٠ تەرممان لەبەردەستن، چاوەڕوانین نوێنەرانی رووسیای فیدراڵ یاخود هەر لایەنێک بێت، تەرمەکان ببەنەوە یان بڕیارێک لەلایەن حکومەتەکەمانەوە دەربکرێت کە بەرپرسن لە ئاڵوگۆڕکردن یاخود هەڵگرتنی تەرمەکان. "  بۆنی تەرمەکانی خەڵکی گوندی مالایا رۆهانیان هەراسانکردووە؛ هەندێکجار گوندنشینان ناچاردەبن خۆیان بەخاکیان بسپێرن. خەڵکی گوندەکە دەڵێن، لەدوای پاشەکشێی سوپای رووسیا لە ناوچەکەیان، ٣٠٠ تەرمی سەربازانی رووسیایان ژماردووە.  گینادی، دانیشتووی مالایا رۆهان ئاماژە بەوە دەکات، "بەش بە حاڵی خۆم، پێمباشە لۆرییەک بێنن هەموو تەرمەکان بە لۆرییەک بخەنە نێو گۆڕێکی بەکۆمەڵ، لەبری ئەوە ئەم وزەیە بدەین بە کوڕانمان، چونکە ئەو رووسانە شایەنی ئەوە نین یەک بە یەک گۆڕیان بۆ هەڵکەنین. "  بە گوتەی ئۆلیکسی ئاریستۆڤیچ، راوێژکاری سەرۆکی ئۆکراینا، ٧٠٠٠ تەرمی سەربازانی رووسی لە ئۆکراینا جێماون، داوایان لە رووسیا کردووە بیانباتەوە، بەڵام رەتیانکردووەتەوە و گوتوویانە "هێندە قوربانیمان نەداوە. "  ژمارەی جیاواز لە قوربانیانی جەنگەکە بڵاودەکرێنەوە، ڤۆلۆدیمیر زیلیسنکی، سەرۆکی ئۆکراینا دەڵێت، ٣٠٠٠ سەربازیان کوژراون و زیاتر لە ٢٠ هەزار سەربازی رووسیایان کوشتووە. رووسیاش لە دوایین ئاماریدا کە لە ٢٥ی ئادار بڵاویکردەوە، دەڵێت، هەزار و ٣٥١ سەربازیان کوژراون و ٢٣ هەزار سەربازی ئۆکراینیشیان کوشتوون.