بڕیارەکە دوای ئەوە دێت، کە راپۆرتێکی پزیشکی ئاشکرایکرد ژمارەیەک منداڵ لە نێو کەمپەکەدا تووشی بەدخۆراکی بوون و یەکێک لە منداڵەکان دووچاری نەخۆشیی دەروونی بووە.   لە کاردانەوەی ئەنجامی راپۆرتەکەدا، پارتی سۆشیالیستی میللی و پارتی چەپی رادیکالی گوشاریان خستە سەر حکومەتی وڵاتەکەیان بۆ ئەوەی منداڵەکان لەگەڵ دایکەکانیان بگەڕێننەوە بۆ دانیمارک.   بەڵام بەهۆی گومانی تێوەگلانی دایکەکانیان لە تاوانەکانی داعش، پارتی دیموکراتە سۆشیاڵەکان کە حکومەتی بەدەستەوەیە، رەتیکردەوە رێگە بە گەڕانەوەی دایکەکانیان بدات، چونکە پێیوایە ئەو ژنانە بە ویستی خۆیان لە ساڵی ٢٠١٤ لە دانیمارکەوە چوون بۆ سووریا بۆ ئەوەی لە ژێر کۆنتڕۆلی داعشدا بژین.   کۆفۆد، رۆژی یەکشەممە، ١٠ی نیسان، گوتی: "ئێمە داوا لەو ژنە شەڕکەرە بیانیانە  و پارێزەرەکانیان دەکەین کە رەزامەندیمان پێبدەن و یارمەتی ئەو منداڵانە بکەن بۆ ئەوەY بتوانن بێنەوە بۆ دانیمارک و چارەسەری پێویست وەربگرن. "  پێشتر دایکەکانیان رایانگەیاندبوو نایانەوێت لە منداڵەکانیان جیابکرێنەوە، بەڵام کۆفۆد هیواخوازە ئەوان رای خۆیان بگۆڕن و رێگە بە دانیمارک بدەن منداڵەکانیان بباتەوە. دەشڵێت "هیواخوازم ئەوان بەرژوەندیی منداڵەکانیان بخەنە پێش بەرژوەندیی خۆیانەوە. "  وەزیری دەرەوەی دانیمارک ئاماژەی بەوە کرد ئەگەر دایکەکان بگەڕێنەوە بۆ دانیمارک ئەوا بەهۆی تێوەگلانیان  لەگەڵ داعش، لێپرسینەوەیان لەگەڵدا دەکرێت و زیندانی دەکرێن، بەو پێیەش لە منداڵەکانیان جیادەکرێنەوە.   راپۆرتە پزیشکییەکە لە لایەن دکتۆرێک و پزیشکێکی دەروونییەوە لەسەر راسپاردەی حکومەتی دانیمارک ئامادە کرابوو.   بەگوێرەی بەرپرسانی بەڕێوەبەرایەتیی خۆسەر، زیاتر لە ١٢ هەزار گومانلێکراوی داعش لە زیندان و کەمپەکانی ناوچەکانی ژێر دەسەڵاتیاندا هەن کە لە بنەڕەتدا خەڵکی زیاتر لە ٥٠ وڵاتن.  مانگی رابردوو، هێزەکانی سووریای دیموکرات (هەسەدە) رەخنەی لەو وڵاتانە گرت کە تاوەکو ئێستا هاووڵاتییەکانیان لە کەمپ و زیندانەکانی سنووری بەڕێوەبەرایەتی خۆسەردا نەبردوونەتەوە، کە لە چەکدارانی پێشووی داعش و کەسوکارەکانیان پێکدێت.    بەڕێوەبەرایەتیی خۆسەر چەندین جار دووپاتیکردووەتەوە کە توانای ئەوەی لە بەردەستدا نییە ئەو هەزاران گومانلێکراو و تۆمەتبارانە لە ژێر چاودێریی خۆیدا بهێڵێتەوە، چ جای ئەوەی بگاتە دادگاییکردنیان.  دوای ئەوەی کە لە ٢٠ی کانوونی دووەم، چەکدارانی داعش هێرشیان کردە سەر زیندانی سناعە لە گەڕەکی غوێرانی شاری حەسەکەی رۆژئاوای کوردستان، کە بە گەورەترین هێرشی گرووپە پەڕگیرەکە لە دوای تێکشکانی خەلافەتەکەی دادەنرێت، ئەمریکا داوای لە وڵاتە هاوپەیمانەکانی کرد پەلە لە گەڕاندنەوەی هاووڵاتییەکانیان لەو کەمپانەدا بکەن , بۆ ئەوەی بارگرانیی سەر شانی هەدەپە کەم بکەنەوە و سەرەنجام مەترسیی دووبارەبوونەوەی یاخیبوون و هێرشی لەو جۆرە نەهێڵن.   هەوڵی گەڕاندنەوەی پێنج منداڵەکە لە لایەن دانیمارکەوە، دوایینیانە دوای ئەوەی کە لە تشرینی یەکەمی ساڵی رابردوو، ١٤ منداڵ و ٣ دایکی داعشی گەڕاندنەوە بۆ وڵاتەکەیان.