نینا گاتێسی، بەڕێوەبەری گشتیی کەمپی پەناخوازانە لە رواندا و دەڵێت، "ئێمە لە کەمپی هالمارک ئامادەی پێشوازیکردن لە کۆچبەرانین، ناوچەکە ئارامە و ئێمە بە هەموو جۆرێك هاوکارییان دەکەین".  رێكخستنی ئەو کەمپە بەپێی رێککەوتنی نێوان حکومەتی بەریتانیا و رواندایە؛ مانگی نیسانی ئەمساڵ واژۆ کراوە.  لەندەن سەرووی ١٥٠ ملیۆن دۆلار دەداتە رواندا تاوەکو پێشوازی لەو پەناخوازانە بکات، کە بەریتانیا بە "نایاسایی و نەخوازراو" ناویان دەبات و لە خاکەکەی دووریان دەخاتەوە.  دێنیس بیزیمینگۆ، جێگری بەڕێوەبەری کەمپی پەناخوازان لە رواندا دەڵێت، "ئێمە بە باوەشێكی گەرمەوە پێشوازی لەو پەنابەرانە دەکەین. ئامانج لەم کارەی ئێمە هاوکاریکردنی پەناخوازەکانە کێشەکانیان وەلا بنێن و بیر لە پەڕینەوە لە ئاوی دەریای نێوەڕاست بەرەو بەریتانیا نەکەنەوە".  خەرجی مانەوە و خواردنی یەک پەناخوازی لە ٢٤ کاژێردا، نزیکەی ٧ دۆلارە؛ پەناخواز مافی خوێندنیشی هەیە.  ئالەین موکوراریندا، جێگری گوتەبێژی حکومەتی رواندا دەڵێت، "گرێبەستی نێوان رواندا و بەریتانیا روونە، بەریتانیا هەموو خەرجی پەناخوازەکان دابیندەکات، پەناخوازان لێرە تێکەڵ بە ژیانی کۆمەڵگەی رواندا دەبن و فێری زمانی ئەم وڵاتەش دەبن".  وەزارەتی ناوخۆی بەریتانیا رایگەیاندووە، لە چەند رۆژی داهاتوودا یەکەم کاروانی پەناخوازەکان، کە ٥٠ پەناخوازن رەوانەی رواندا دەکرێن. پرۆسەکەش بەردەوام دەبێت و ساڵانە ٣٠٠ پەناخواز دەنێرن.