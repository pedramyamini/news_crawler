جۆ بایدن، سەرۆکی ئەمریکا باسی لەوە کرد کە تاوەکو ئێستا سزایان بەسەر ٤٠٠ کەسایەتیی باڵای رووسیادا سەپاندووە و لە داهاتووشدا سزای زیاتر رادەگەیێنن.   جۆ بایدن گوتیشی، ئێستا ناتۆ "لە هەموو کاتێک یەکگرتووترە"، هۆشداریشی دا کە ئەگەر ڤیلادیمیر پووتین، سەرۆکی رووسیا بڕیاربدات چەکی کیمیایی لە ئۆکراینا بەکاربهێنێت، ئەوا ناتۆ "وەڵامی دەداتەوە. "  ئەوە لە کاتێکدایە کە مۆسکۆ رەتیدەکاتەوە نیازی بەکارهێنانی چەکی کیمیایی هەبێت و ئەمڕۆش وەزارەتی دەرەوەی رووسیا ژمارەیەک بەڵگەنامەی بڵاوکردەوە کە گوایە ئەمریکا لە نێو ئۆکراینادا تاقیگەی دروستکردنی چەکی بایۆلۆجی داناوە.   لەپاڵ لووتکەی ناتۆ، بایدن هەروەها بەشداری لە لووتکەی گرووپی حەوت وڵاتە پیشەسازییە گەورەکەی جیهانی کرد.   سەرۆکی ئەمریکا گوتی، لە کۆبوونەوەکەدا باسیان لە چۆنیەتیی پڕکردنەوەی ئەو کەلێنانە کردووە کە بەهۆی شەڕی رووسیا و ئۆکراینا لە زنجیرەی دابینکردنی خۆراکی جیهاندا دروستبوون.   بەشێکی قسەکەی جۆ بایدن، سەرۆکی ئەمریکا  "پووتین وای دانابوو ناتۆ لەتبووە. لە ماوەی گفتوگۆکانم لەگەڵ ئەودا لە کانوونی یەکەم و کانوونی دووەم، بۆم روونبووەوە کە ئەو بیری لەوە نەدەکردەوە ئێمە بەم شێوەیە یەکگرتوو دەبین. ناتۆ هەرگیز هێندەی ئەمڕۆ یەکگرتوو نەبووە. پووتین رێک پێچەوانەی ئەو ئەنجامەی دەستکەوت کە پێشبینیی دەکرد لە چوونە نێو ئۆکراینا دەستیدەکەوێت. ئێمە هەمان ئەو یەکگرتنەمان لەگەڵ یەکێتیی ئەوروپا و وڵاتە پێشەنگە دیموکراسییەکانی کۆمەڵەی حەوتدا دروستکردووە. "