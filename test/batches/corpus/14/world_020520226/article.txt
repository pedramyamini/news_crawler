رۆژی یەکشەممە، سێرگی لاڤرۆڤ، وەزیری دەرەوەی رووسیا لە بەرنامەیەکی تەلەفزیۆنیدا گوتی: "جووبوونی ڤۆلۆدیمیر زێلینسکی، سەرۆکی ئۆکراینا ئەو راستییە رەتناکاتەوە کە کەسانی نازی لەنێو حکومەتەکەیدا بن"، گوتیشی: "من باوەڕم وایە خودی هیتلەریش هەڵگری خوێنی جووەکان بووە و بەشێک لە دڕندەترین دژە جووەکان، جوو بوونە".  لێدوانەکەی لاڤرۆڤ رووبەڕووی رەخنەی تووندی یائیر لاپید، وەزیری دەرەوەی ئیسرائیل بووەوە کە تێیدا لێدوانەکەی لاڤرۆڤی بە سووکایەتیکردن بە جووەکان ناوبرد و گوتی: "تێبینییەکانی لاڤرۆڤ جێگەی لێبووردن نین، هەروەها هەڵەیەکی گەورەی مێژووییە". لاپید گوتیشی: "کەمترین ئاستی دەربڕینی دژایەتیکردنی جووەکان لەوەدا بەدی دەکرێت کە خودی جووەکان بە دژایەتیکردنی خۆیان تۆمەتبار بکرێن".  لەلایەکی دیکەوە، یۆئاز هێندیل، وەزیری پەیوەندییەکان لە حکومەتیی ئیسرائیل لێدوانەکەی لاڤرۆڤ بە "وەهم" و ناڕاست ناوبرد و گوتی: "لاڤرۆڤ دەیەوێت بەو لێدوانانەی رەوایەتی بە کردە دڕندەکانی رووسیا لە ئۆکراینا بدات"،  هێندیل هاوکات جەختیشی کردەوە لە مەزنی راستییە مێژووییەکەی هۆلۆکۆست، کە دژی جووەکان کرا و گوتی: "ئێمە هەرگیز بە بێنرخکردنی هۆلۆکۆست رازی نابین".  هۆلۆکۆست پرۆسەی جینۆسایدکردنی جووەکان بوو کە ئەڵمانیای نازی سەردەمی هیتلەر لەنێوان ساڵانی ١٩٤١ تاوەکو ١٩٤٥ دژی جووەکانی ئەڵمانیا و ئەوروپا کردی. بەگوێرەی هەندێک سەرچاوە زیاتر لە ٦ ملیۆن جوو لە کەمپەکانی دەستگیرکردنیان کوژران.  لەدوای لێدوانەکەی وەزیری دەرەوەی ئیسرائیل، نافتالی بێنیت، سەرۆکوەزیرانی ئەو وڵاتە رەخنەی لە لێدوانەکەی لاڤرۆڤ گرت و گوتی: "قسەکانی لاڤرۆڤ راست نین و نیازی هەڵەی مۆسکۆ پیشان دەدات. گوتنەوەی ئەو درۆیانە بۆ ئەوەیە خودی جووەکان بە ئەنجامدانی قێزەونترین تاوانەکانی دژ بە خۆیان تۆمەتبار بکرێن و بەو جۆرەش دوژمنانی ئیسرائیل لە تاوانەکانیان ببەخشرێن".  لەلایەکی دیکەوە، مایخەیلۆ پۆدۆلییاک، راوێژکاری سەرۆکی ئۆکراینا لە تویتەر نووسی: "لێدوانەکەی لاڤرۆڤ، دژایەتیکردنی راستەوخۆی جووەکانە؛ ئەوەش بەڵگەیە لەسەر شوێنگرتنەوەی ئایدیۆلۆژیای نازییەکان لەلایەن رووسیاوە".