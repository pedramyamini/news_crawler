فیدیر سیدۆر، دانیشتووی کیێڤ بە رووداوی گوت، "هێشتا ژیان زۆر نۆرماڵ نییە، بەڵام دەگەڕێتەوە بۆ ئەوەی نۆرماڵ بێت و چاک ببێت. خەڵکی زۆر لە رۆژی نۆی مانگ دەترسان لەوەی کە رووسیا ئەو کارە بکات کە پووتین رایگەیاندبوو، ترس هەبوو لەوەی کە دۆخەکە خراپتر دەبێت و رەنگە هێرشێکی مووشەکی نوێ دەستپێبکات، بەڵام هەموو شت باش بوو تەنیا هێرشێکی زۆر کراوەتە سەر ئۆدێسا، بۆیە بەڵێ خەڵک دەگەڕێنەوە بۆ شار و حاکمی کیێڤیش گوتبووی کە دوای نۆی مانگ رەنگە ئەمە بیرۆکەیەکی باش بێت کە بگەڕێنەوە. "  ٧٧ رۆژ بەسەر دەستپێکردنی هێرشی رووسیا بۆ سەر ئۆکراینا تێدەپەڕێت، پرۆسەی خزمەتگوزاری و ئاساییکردنەوەی ژیان قۆناخ بە قۆناخ لە پایتەختی ئۆکراینا دەستیپێکردووەتەوە، زۆربەی دووکانەکان کراونەتەوە، گەنجان بۆ بەسەربردنی کات سەردانی شوێنە گشتییەکان دەکەن و بە کاروباری رۆژانەی خۆیانەوە سەرقاڵن.  ئێستا لە مەیدانی سەربەخۆیی کیێڤ کەمتر دەنگی زەنگی ئاگادارکردنەوە دەبیسترێت. خەڵک دەیانەوێت سیمای مەیدانەکە بگەڕێننەوە بۆ پێش دەستپێکی شەڕ.  ئارتێری سوورین، دانیشتوویەکی دیکەی کیێڤە و باسی لەوە کرد، "ئێمە دەبێ بەهێز بین، هەموو خەڵک ئێستا لە ئارامیدا نین، بەڵام ئێمە ناچارین ئەوە بکەین کە لێرە دەبێت بیکەین. ئابووریمان بە بەهێزی بهێڵینەوە، پارە بەدەست بهێنین و بینێرین بۆ سەربازەکانمان، بەڵێ ئەمە زۆر گرنگە، هەروەکو سەرۆککۆمارەکەمان دەڵێت: خەڵکینە لە ژیانتان بەردەوام بن، چونکە رووسیا هەر ئەوەی دەوێت کە ئێمە بڕووخێین، بەڵام نەخێر ئێمە بەهێز دەمێنینەوە. لە راستیدا چیرۆکی ئێوە نموونەی باشە بۆ ئێمە، چونکە ئێمە چیرۆکی کوردستان دەزانین کە چۆن بەردەوام بوون لە شەڕکردن. "    کیێڤ گەورەترین شاری ئۆکراینایە و ژمارەی دانیشتووانی تاوەکو پێش دەستپێکی هێرشەکانی رووسیا، نزیکەی سێ ملیۆن و ٥٠٠ هەزار کەس بووە، بەڵام بەهۆی شەڕ و ئاوارەیی بۆ نیوە دابەزیوە، زۆربەی خەڵک لەگەڵ دەستپێکی شەڕ بەرەو رۆژئاوای ئۆکراینا و سنوورەکانی پۆڵەندا کۆچیان کرد.   پرۆسەی گەڕانەوەی خەڵک بۆ کیێڤ و ناوچەکانی دەورووبەری دەستیپێکردووە، بەو هیوایەی کە شەڕ کۆتایی پێبێت و ئارامی بگەڕێتەوە بۆ ئۆکراینا.