مارینا کولشان، پەرستار دەڵێت، "دوێنێ لەکاتی کارکردندا بووم، ستافەکەمان تازە گەڕابووەوە و چووینە نێو باڵەخانەی نەخۆشخانە. دواتر دەنگێکی گەورە هات. ئۆتۆمبێلەکەمان پڕ بوو لە شووشە و ساچمەی تۆپبارانەکە کە بەر بیناکەمان کەوت".  بەگوێرەی سەرچاوە خۆجێیەکانی شارەکە، لەو تۆپبارانەدا سێ کەس کوژراون و حەوت کەسی دیکەش برینداربوون.  ئاندرێ ماشچێنکۆ، کارمەندی نەخۆشخانەیە و یەكێکە لەو کەسانەی ساچمەی تۆپی بەرکەوتووە، دەڵێت "زۆر ترسناکە، لە گیانی خۆم و منداڵەکەم دەترسم. دوێنێ هەستم بە هەناسەتەنگی کرد و خوێنم لێ دەڕۆی. هاوڕێکەم خێرا منی هێنایە ئێرە".  خارکیڤ بە تەنیا ئەو شوێنە نییە کە ناوەندە تەندروستییەکانی تێدا کراونەتە ئامانج. لە شاری میکۆلایڤی باشووری ئۆکراینا کە لە سێ لاوە لەلایەن سوپای رووسیاوە گەمارۆ دراوە، ناوەندێکی چارەسەری تووشبووانی شێرپەنجە بەر تۆپبارانی سوپای رووسیا کەوتووە و نەخۆشەکان بۆ شوێنێکی دیکە گوازراونەتەوە.  هەر لە میکۆلایڤ، ناوەندێکی چارەسەریی نەخۆشییەکانی چاو و بینین کراوەتە ئامانج. ناتالیا مالیشکا، دایکی نەخۆش دەڵێت، "دڵم پارچەپارچە دەبێت، چونکە من منداڵێکم لەم نەخۆشخانەیە لەم هێرشەدا بریندار بووە و منداڵێکیشم لە ماڵەوە جێهێشتووە. کاتێک هاتمە نەخۆشخانە، دڵنیا نەبووم لەوەی دەتوانم بیانبینمەوە".  رێکخراوی تەندروستیی جیهانی، بەبێ ئاماژەدان بە بکەرانی دەڵێت، تاوەکو ئێستا ٢٧ جار هێرش کراوەتە سەر ناوەندە تەندروستییەکانی ئۆکراینا.