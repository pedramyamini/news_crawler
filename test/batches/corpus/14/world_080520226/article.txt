دیمیتری روگۆزین، سەرۆکی ئاژانسی بۆشایی ئاسمانی رووسیا رایگەیاند، هەرچەندە رێکخراوی ناتۆ شەڕی دژ بە ئەوان رانەگەیاندووە، بەڵام روونە کە بە کردار ئەو شەڕەی هەڵگیرساندووە و گوتیشی، "ئەگەر بێتوو شەڕی ئەتۆمی رووبدات، رووسیا لە ماوەی نیو کاژێردا هەموو وڵاتانی ناتۆ لەناودەبات".  روگۆزین گوتی، "سەرباری بەهێزی لە رادەبەدەری رووسیا، بەڵام لەگەڵ ئەوەشدا نابێت رێگە بە روودانی شەڕی ئەتۆمی بدەین، چونکە ئەوە کاریگەری لەسەر هەسارەی زەوی دەبێت".  ئەو بەرپرسەی رووسیا کە بە کەسایەتیی نزیک لە پووتین دادەنرێت گوتی، "ئامانجی پیاوە بەهێزەکەی رووسیا کە مەبەست لێی پووتینە، شکستپێهێنانی بلۆکی رۆژئاوای دووژمنی رووسیایە و دەبێت ئەو ئامانجەی سەرۆکی رووسیا بە رێگە سەربازییە تەقلیدییەکە بەدەستبهێنین".  لێدوانەکەی روگۆزین لەدوای لێدوانی رۆژی شەممەی ولیەم بێرنز، بەڕێوەبەری ئاژانسی هەواڵگریی ناوەندیی ئەمریکا هات کە تێیدا گوتی، "ئاماژەکان بەو ئاڕاستەیەن کە رووسیا ئامادەکاری دەکات بۆ بەکارهێنانی چەکی ئەتۆمی تاکتیکی".  چەکە ئەتۆمییە تاکتیکییەکان بریتین لە چەکی ئەتۆمی، بەڵام هێندەی چەکە ئەتۆمییە تەقلیدییەکان بەهێز نین و ئاستی وێرانکردنیان کەمترە.  ولیەم بێرنز گوتیشی، "لەم قۆناخەدا بەڵگەی تەواو روونمان نییە کە رووسیا ئامادەی بەکارهێنانی ئەو چەکانەیە، بەڵام ئاماژەکان پێمان دەڵێن ئامادەکاری دەکات بۆ بەکارهێنانیان".  لەدوای دەستپێکردنی هێرشە سەربازییەکەی بۆسەر ئۆکراینا لە ٢٤ی شوباتی رابردوو، سەرۆکی رووسیا چەکە ئەتۆمییەکانی وڵاتی خستە ئامادەییەوە.