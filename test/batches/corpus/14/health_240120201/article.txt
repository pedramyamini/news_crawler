بەرپرسانی تەندروستی لە رێكخراوی تەندروستیی جیهانی، دوای کۆبوونەوەیەکی تەنگەتاوی دوو رۆژە لەبارەی کۆرۆنا رایانگەیاند، ژمارەی تووشبووان ٨٥٠ کەسی تێپەڕاندووە و لە جیهاندا نزیکەی ٢٠ کەس گیانیان لەدەستداوە.   بەگوێرەی گوتەکانی بەرپرسەکانی کۆنترۆڵکردنی هەوکردنەکان لە رێكخراوی تەندروستیی جیهانی، لەنێو ئەو ٨٥٠ کەسەی تووشی ڤایرۆسەکە بوون، زۆربەیان دانیشتووانی چینن، بەڵام لە چەندین وڵاتی دیکەش خەڵکی تووشبوون، لەوانەش، تایلەند، کۆریای باشوور، تایوان، ژاپۆن، ئەمریکا، سەنگاپورە و ڤێتنام.  راستییەکانی ڤایرۆسی کۆرۆنا  ڤایرۆسی کۆرۆنا گرووپێكی فراوانی ڤایرۆسەکانە، ساڵی ١٩٦٥ لە مرۆڤ دەستنیشانکرا. هۆکارەکانی تووشبوون جیاوازن، دەگوترێت لە ئاژەڵەوە تووشی مرۆڤ دەبێت، بەڵام لە نوێترین زانیارییەکان لەبارەی گواستنەوەی ڤایرۆسەکە، مەترسیی هەیە لە کەسێكەوە بۆ کەسێكی دیکە بگوازرێتەوە.   نیشانەکانەکانی ڤایرۆسی کۆرۆنا هاوشێوەی سەرمابوونن، کە پێکدێن لە سەرئێشە، ئاو لە لووت هاتن، کۆکە، تا، هەناسەتەنگی، ئازاری جەستە و لەرز، کە هەموو کات بەم شێوەیە سادە نییە، هەندێكجار هۆکاردەبێت بۆ هەوکردنی سییەکان و لوولەکانی هەوا، رەنگە تووشبووەکە بکوژێت.   ڤایرۆسەکە یەکەمجار لە ساڵی ١٩٦٥ دۆزراوەتەوە، ساڵی ٢٠٠٢ لە چین بڵاوبوویەوە و لە مرۆڤ دەستنیشانکرا، گوازرایەوە بۆ ٢٥ وڵات، ٨٠٠٠ کەسی نەخۆشخست و زیاتر لە ٧٠٠ کەسی کوشت.   ڤایرۆسەکە جارێكی دیکە لە ساڵی ٢٠١٢ سەری هەڵدا، لە سعودیە و ئوردون بڵاوبوویەوە و هەمان ساڵ لە ٢٥ وڵات تۆمارکرا، نزیکەی ٨٠٠ کەسی کوشت.   داوادەکرێت بۆ رێگریکردن لە بڵاوبوونەوەی کۆرۆنا کۆبوونەوە گشتییەکان قەدەخەبکرێن  پزیشكێكی چینی دانیشتووی شیکاگۆ داوا لە بەرپرسانی تەندروستی چین دەکات، لەبەر مەترسیی بڵاوبوونەوەی ڤایرۆسی کۆرۆنا، کۆبوونەوە و مەراسیمە گشتییەکان قەدەخەبکات، بەتایبەت کۆبوونەوە و مەراسیمەکانی سەری ساڵی چینی.  د. لاری هانپینگ، پزیشكێكی چینییە، لە سکوڵی پزیشكیی چین دەرچووە و ئێستا لە شیکاگۆ دادەنیشێت، داوا لە وەزارەتی تەندروستی چین دەکات بۆ رێگریکردن لە بڵاوبوونەوەی زیاتری ڤایرۆسی کۆرۆنا لەنێو خەڵکی وڵاتەکە، هەموو ئاهەنگ و فیستیڤاڵەکانی سەری ساڵی چینی قەدەخەبکات.   لە کوردستان رێکاری پێویست بۆ رووبەڕووبوونەوەی کۆرۆنا دەگیرێنەبەر  وەزارەتی تەندروستی حکومەتی هەرێمی کوردستان رایدەگەیێنێت، لەگەڵ رێكخراوی تەندروستی جیهانی هاوئاهەنگی دەکەن و رێکاری پێویست بۆ رووبەڕووبوونەوەی ڤایرۆسی کۆرۆنا دەگرنەبەر.   د. محەممەد قادر، گوتەبێژی وەزارەتی تەندروستی حکومەتی هەرێمی کوردستان، بە رووداوی راگەیاند لەگەڵ رێکخراوی تەندروستی هاوئاهەنگی دەکەن و بەدواداچوون و پشکنین بۆ هەر حاڵەتێكی گومانلێکراو بۆ ڤایرۆسەکە دەکەن.   لە ئەمریکا یەکەم حاڵەتی تووشبوون بە کۆرۆنا تۆمارکرا  سەنتەری کۆنترۆڵکردن و پێشگیریکردنی نەخۆشییەکان لە ئەمریکا رایدەگەیێنێت، یەکەم حاڵەتی تووشبوون بە ڤایرۆسی کۆرۆنا لە واشنتۆن تۆمارکراوە، ئەویش پیاوێکی تەمەن ٣٠ ساڵانە، دوای گەڕانەوەی لە شاری ووهان لە فرۆکەخانە پشکنینی بۆکراوە و دەرکەوتووە هەڵگری ڤایرۆسەکەیە.  د. نانسی مێسۆنیەر، بەرپرسی بەشی کوتان و رێگەخۆپارێزییەکان لە سەنتەری کۆنترۆڵکردن و پێشگیریکردن لە نەخۆشییەکانی ئەمریکا دەڵێت، هەر کەسێک کە بەنیازە سەردانی ووهان بکات دەبێت ئاگاداری دۆخەکە بێت و رێکارە خۆپارێزییەکان بگرێتەبەر، هەر گەشتیارێکیش کە لە چین بگەڕێتەوە لەکاتی بوونی تا و نیشانەکانی دیکەی پەیوەست بە کۆئەندامی هەناسە، دەبێت بە زووترین کات سەردانی نەخۆشخانە بکات و چارەسەر وەربگرێت.  ئەمریکا بۆ رێگریکردن لە کۆرۆنا، پشکنین بۆ سەردانیکەرانی لە چینەوە دەکات  بەرپرسانی تەندروستی ئەمریکا دەڵێن بەمەبەستی رێگریکردن لە بڵاوبوونەوەی زیاتری ڤایرۆسی کۆرۆنا، لە سێ فڕۆکەخانە پشکنین بۆ گەشتیارانی چین دەکەن، هەڵسەنگاندن بۆ دۆخی تەندروستی و تووشبوونیان بە ڤایرۆسەکە دەکەن.   نەخۆشخانەیەکی هەزار تەختی خەواندنی نەخۆش تایبەت بە کۆرۆنا دروستدەکرێت  لە شاری ووهانی چین حکومەت دەستیکردووە بە دروستکردنی نەخۆشخانەیەکی نوێی ١٠٠٠ تەختی خەواندنی نەخۆش تایبەت بە چارەسەری تووشبووانی ڤایرۆسی کۆرۆنا. دەشڵێت دەبێت لەماوەی ١٠ رۆژدا بنیادنانی نەخۆشخانەکە تەواوببێت.   لە هۆنگ کۆنگ یەکەم حاڵەتی تووشبوون بە ڤایرۆسی کۆرۆنا تۆمارکرا  بەشی تەندروستی گشتی لە هۆنگ کۆنگ یەکەم حاڵەتی تووشبوون بە ڤایرۆسی کۆرۆنای پشتڕاستکردەوە و دەڵێت تووشبووەکە سەردانی ووهانی کردووە.   لە ژاپۆن دووەم حاڵەتی تووشبوون بە ڤایرۆسی کۆرۆنا تۆمارکرا  وەزارەتی تەندروستی ژاپۆن رایدەگەیێنێت، دووەم حاڵەتی تووشبوونیان بە هەوکردنی ڤایرۆسی کۆرۆنا تۆمارکردووە کە گوماندەکەن سەرچاوەکەی لە شاری ووهانی چین بێت.   تەندروستی ژاپۆن روونیدەکاتەوە، یەکەم تووشبوو پیاوێكی ٣٠ ساڵان بوو، دووەمیش لە چلەکانی تەمەنییەتی و بەر لەماوەیەک گەشتی ووهانی کردووە و لە چین گەڕاوەتەوە.  وەزارەتی تەندروستی ژاپۆن دەڵێت، هەموو کارەکانی لە سنوورەکان توونددەکات و داوایان لە کۆمپانیاکانی هێڵە ئاسمانییەکان کردووە بۆ ئەوەی فۆڕم بە گەشتیاران پڕبکاتەوە و هەمووان لەبارەی هەبوونی گەشتیاری چین ئاگاداربکاتەوە، بۆ ئەوەی بتوانن بەم هەنگاوانە پشکنینەکان بکەن و بۆ ئەوەی هەر لە دەرگای فڕۆکەکەوە ئاگاداربن لە بوونی گەشتیارەکان و رێکارەکان بگرنەبەر.  ڤێتنام.. دوو حاڵەتی تووشبوون بە ڤایرۆسی کۆرۆنا تۆمارکران  وەزارەتی تەندروستی ڤێتنام رایدەگەیێنێت، دوو حاڵەتی تووشبوون بە ڤایرۆسی کۆرۆنا لە وڵاتەکەیان تۆمارکراون، ئەمەش بە سەرەتای بڵاوبوونەوەی ڤایرۆسەکە دادەنێن.  پشکنینێکی تایبەت بۆ دەستنیشانکردنی کۆرۆنا پێشنیازدەکرێت  پزیشكانی تاقیگەی نەخۆشخانەی شاریتیە لە بەرلینی ئەڵمانیا لە هەوڵدان بۆ دۆزینەوەی پشکنینێکی نوێ بۆ دەستنیشانکردن ڤایرۆسی کۆرۆنا، بۆ ئەوەی بەخێراتر نەخۆشەکان دەستنیشانبکەن.