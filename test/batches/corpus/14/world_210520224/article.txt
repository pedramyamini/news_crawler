ڤلۆدیمیر زیلێنیسکی، سەرۆکی ئۆکراینا گوتی، "ئێمە داوا لە هاوبەشەکانمان دەکەین لەڕێگەی یاساوە رووسیا ناچار بکەن قەرەبووی دارایی هەموو تاوانەکانی لە ئۆکراینا لێ بسەندرێتەوە، نەک هەر رووسیا، بەڵکو هەموو وڵاتێك کە دوژمنکاری دەکاتە سەر وڵاتێكی دیکە، کاتی سزادانی خراپەکاران هاتووە".  لە ٢٤ ـی شوباتی ئەمساڵەوە رووسیا دەستی بە هێرشە سەربازییەکەی بۆسەر ئۆکراینا کرد. لەو کاتەوە دەیان هەزار جۆرە چەکی جیاوازی دژ بە ئامانجەکانی ئۆکراینا بەکارهێناوە، لە کۆتایی مانگی نیسانی ئەمساڵ، بانکی جیهانی زیانەکانی هێرشەکەی رووسیا بۆسەر ژێرخان و ئابووری ئۆکراینای بە سەروو ٦٠ ملیار دۆلار مەزەندە کرد و پیشبینی کرد ژمارەکە لە ١٠٠ ملیار تێپەڕێت.  سێرگەی مارچینکۆ، وەزیری دارایی ئۆکراینا یەکێكە لە ئەندامە چالاکەکانی کابینەکەی زیلێنیسکی کە کار لەسەر خەمڵاندنی زیانەکانی شەڕ دەکات.  سێرگەی مارچینکۆ، وەزیری دارایی ئۆکراینا باس لەوە دەکات، "قەبارەی زیانەکان گەورەیە، رۆژانەش گەورەتر دەبێت. هێرشەکەی رووسیا بەشی زۆری ژێرخانی ئۆکراینای لەناوبردووە و لانیکەم زیانی ١٠٠ ملیار دۆلاری پێگەیاندووە".  ڤلۆدیمیر زیلێنیسکی، سەرۆکی ئۆکراینا داوای بلۆککردنی سامانی رووسیا لە وڵاتانی دەرەوە، دەکات و دەڵێت، "ئێمە داوا لە وڵاتانی هاوڕێمان دەکەین رێککەوتنی فرە قۆڵی واژۆ بکەن بۆ چەسپاندنی میکانیزمێکی تایبەت کە تێیدا سامان و پشکەکانی رووسیا لە هەر وڵاتێکدا بێت دەستی بەسەردا بگیرێت، بلۆک بکرێت و بە پارەکەی بە شێوەیەکی دادوەرانە قەرەبووی ئەوانەی پێبکرێتەوە کە بە دەستی رووسیا زیانیان بەرکەوتووە".  رووسیا هەر لە سەرەتای هێرشە سەربازییەکەی بۆسەر ئۆکراینا، رایگەیاندبوو کە تەنیا بنکە و ناوەندە سەربازییەکان دەکەنە ئامانج.  ئیگۆر کۆناشینکۆڤ، گوتەبێژی وەزارەتی بەرگری رووسیا باس ئاماژە بەوە دەکات، "هێزی سەربازیی رووسیای فیدراڵ بەردەوامە لە ئەنجامدانی ئۆپەراسیۆنە سەربازییەکەی، بە پێچەوانەی ئەوەی کە رۆژئاوا دەیڵێت، هێزەکانمان تەنیا بنکە سەربازییەکانی نێو ئۆکراینا دەکەنە ئامانج".  هەندێک سەرچاوەی رۆژئاوایی باس لەوە دەکەن کە گوایە نزیکەی ١٧ ملیار دۆلار لە دەرەوەی رووسیا بەناوی ٣٤ کەسایەتی رووسی نزیک لە پوتین نووسراوە، بانگەشەیەکە، چەندین جار کرملین بە توندی رەتیکردووەتەوە.