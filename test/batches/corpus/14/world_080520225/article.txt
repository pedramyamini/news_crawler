پارتی شین فین لە کۆی ٩٠ کورسی پەرلەمانی ئێرلەندای باکوور ٢٧ کورسی بردەوە، پارتەکە پشتگیری لە جیابوونەوەی ئێرلەندای باکوور لە بەریتانیا دەکات، لەبەر ئەو هۆکارە، زۆرینەی پارتەکان ئامادەنین حکومەتی خۆجێیی لەگەڵ پێکبهێنن.   مشیل ئۆنێیل، جێگری سەرۆکی پارتی شین فین دەڵێت، "سەردەمێکی نوێ هاتووەتە کایەوە کە باوەڕم وایە دەرفەت بە هەموومان دەدات پەیوەندییەکانمان لە چوارچێوەی ئەو کۆمەڵگەیەدا یەکبخەینەوە، ئەوەش لەسەر بنەمای دادپەروەری و یەکسانی، بێ گوێدانە بیروڕای ئایینی، سیاسیی و کۆمەڵایەتی. کاری من ئەوەیە سیاسەت سەربخەم. "   سوپرایزەکانی هەڵبژاردنی خۆجێیی بەریتانیا تەنیا ئێرلەندای باکوور نەبوو؛ پارتی کار لە لەندەن و چەند ناوچەیەکی دیکەی بەریتانیا شکستی گەورەی بە پارتی پارێزگاران هێنا.  پارتی کار هەریەک لە ناوچەکانی واندسوێرس، وێستمینیستەر و بارنێت لەدەست پارتی پارێزگاران دەرهێنا کە سێ ناوچەی گرنگی لەندەنن.  پارتی کار ٢٤٠ کورسی زیادیکردووە، هەرچی پارتەکەی بۆریس جۆنسنە ٤٠١ کورسی لەدەستداوە.  پرسیار لە جۆنسن کرا کە چ وانەیەک لەو شکستەکە گەورەیە فێربووە.   بۆریس جۆنسن، سەرۆکوەزیرانی بەریتانیا باس لەوە دەکات، "وانەکە ئەوەیە پێویستە ئەوەی لای خەڵک گرنگە جێبەجێی بکەین. دەبێت لە جێبەجێکردنی بەرنامەکەمان بەردەوام بین ٢٠ هەزار پۆلیس دابمەزرێنین. ٥٠ هەزار پەرستار بخەینە خزمەتی نەخۆشخانەکان. "   شکستەکەی پارتی پارێزگاران دوای زیادبوونی ئاستی هەڵاوسان دێت بۆ بەرزترین ئاست لە دوای ساڵی ١٩٩٢ ـەوە؛ ئێستا هەڵاوسان لەو وڵاتە گەیشتووەتە ٧ %.   هەروەها بەشداریکردنی سەرۆکی پارتی پارێزگاران لە ئاهەنگێکی شەوانە لە کاتی قەدەخەی هاتووچۆدا نیگەرانی لای بەشێکی بەریتانییەکان دروستکرد.