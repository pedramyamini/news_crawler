رۆژی هەینی، ٢٢ ـی نیسانی ٢٠٢٢ دێنیس شمیهال، سەرۆکوەزیرانی ئۆکراینا لە کۆنفڕانسێکی رۆژنامەڤانیدا لە واشنتن رایگەیاند، ئۆکراینا دەیەوێت ئەم جەنگە کۆتایی بێت و گوتیشی کە ئەوان وەکو ئۆکراینا شەڕ لەپێناو سەربەخۆیی و دیموکراسیدا دەکەن و رووسیایشی بە هەوڵدان بۆ داگیرکردنی وڵاتەکەی و کۆمەڵکوژکردنی خەڵکەکەی تۆمەتبارکرد.   سەرۆکوەزیرانی ئۆکراینا ئاماژەی بە دۆخی بووچا و ماریوپۆل کرد و گوتی، رووسیا لەو شوێنانە تاوانی جەنگی ئەنجامداوە و بە "وڵاتی تیرۆر" ناویبرد.  ئەوە لە کاتێکدایە، دێنیس شمیهال باڵاترین بەرپرسی ئۆکراینایە لە سەرەتای جەنگی وڵاتەوە سەردانی واشنتن بکات، بەتایبەتیش لەکاتێکدا کە رووسیا سەرنجی ئۆپەراسیۆنەکەی لە ناوچەی دۆنباس و رۆژهەڵاتی ئۆکراینا چڕکردووەتەوە.   سەرۆکوەزیرانی ئۆکراینا دەشڵێت، "ژمارەیەکی زۆری باڵیۆزی وڵاتان دەگەڕێنەوە کیێڤ، چونکە ئیدی کیێڤ سەلامەتە و ئێمە چاوەڕێی هەموو باڵیۆزانی دیکەش دەکەین بگەڕێنەوە و داوایان لێدەکەین بگەڕێنەوە. هیوادارین باڵیۆزی ئەمریکاش لە کاتێکی نزیکدا بگەڕێتەوە. بۆ من و سەرۆکی ئۆکرایناش، هەموو ئەم کاتە ئێمە لە کیێڤ بووین و داوا لە هاوبەشەکانیشمان دەکەین لەوێوە کارمان لەگەڵ بکەن. "