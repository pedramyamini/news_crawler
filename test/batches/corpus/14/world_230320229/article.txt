ئیگۆری تەمەن ٥٦ ساڵ، ٣٠ ساڵە لەو شەقامەدا تەپڵ لێدەدات. یەکەمجارە دەوروبەری خۆی وا بە چۆڵی دەبینێت. خەڵکی ئۆدێسا دەزانن هێرشی رووسیا بۆ سەر شارەکەیان تەنیا پەیوەندی بە کاتەوە هەیە.  ئیگۆر تۆپسی میوزیکژەن گوتی، "من خۆم تێناگە! تێناگەم کە چی روویداوە. نازانم چی بەسەر وڵاتەکەم و شارەکەمدا هاتووە. ئەوەی روودەدات رێی تێناچێت، لەوانەیە ٢٠ ساڵ لەمەوبەر رێی تێچووبا، بەڵام ئێستا تێناگەین بۆچی بەم جۆرەی لێهات. "  لە هەر وێستگەیەکی شەمەندەفەری شاری ئۆدێسا، چیرۆکێکی خەمگینی لەیەکدابڕانی خۆشەویستان و پەرتەوازەبوونی ئەندامانی خێزانی لەگەڵدایە.  لودمیلا، دانیشتووی ئۆدێسایە و هاوژینەکەی دەنێرێتە وڵاتانی ئەوروپا، بەڵام خۆی دەمێنێتەوە و بەرگریی لە شارەکەی دەکات و دەڵێت، "دەزانی بۆ من ئەوەی روودەدات کارەساتە. دەبینی کە لە دڵی نێو سینەم دادەبڕێم، هاوژینی خۆم بەڕێدەکەم. نازانم چۆن دەبێت و چی بەسەردێت. "  ئۆدێسا شارێکی ستراتیژیی بەندەرییە، دەکەوێتە سەر دەریای رەش، بەهۆی پێگە جوگرافییەکەی، زۆرجار بە مرواری دەریای رەش ناودەبرێت.  ئەو شارە جێگەی زیاتر لە ١ ملیۆن کەسە؛ بەرپرسانی ئۆکراینی دەڵێن، زیاتر ٦٠ % خەڵکی ئۆدێسا شارەکەیان بەجێهێشتووە، ئەوانیش لە چوارچێوەی ئەو ١٠ ملیۆن کەسەی لە سەرانسەری وڵات بوونەتە ئاوارە و پەنابەر.