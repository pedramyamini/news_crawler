رۆژی شەمممە ١٢ - ٣ - ٢٠٢٢ میخایل مزینتسێڤ، سەرۆکی ناوەندی فەرماندەیی بەرگریی نیشتیمانیی رووسیا رایگەیاند رووسیا بۆ جاری هەشتەم لە شارەکانی کیێڤ، چێرنیهیڤ، سومی، خارکیڤ و ماریوپۆل رێڕەوی مرۆیی بۆ کۆچکردنی خەڵکی سڤیل فەراهەم کردووە.   میخایل مزینتسێڤ دەڵێت رێڕەوێکی جێهێشتن بە ئاڕاستەی رووسیا کراوەتەوە و رێڕەوێکی دیکەش بەنێو ئەو ناوچانەدا کراوەتەوە، کە لەژێر دەسەڵاتی کێێڤ دان و بە ئاڕاستەی ناوچەکانی رۆژئاوای ئۆکراینا دەچن.  بەگوێرەی مزینتسێڤ، لە نزیکەی ٢ هەزار کۆمەڵگەی نیشتەجێبوونی ئۆکرایناوە، ٢ ملیۆن و ٦٣٨ هەزار و ٩٨٩ کەسی سڤیل لەنێو ئۆکراینادا هەن، کە دەیانەوێت لە رێگەی رێڕەوە مرۆییەکانەوە بچنە رووسیا.   ئەو فەرماندەیە رووسییە دەشڵێت، ئۆکراینا رەتیدەکاتەوە دان بەو رێڕەوانەدا بنێت و رێگە نادات خەڵکی سڤیل لە رێگەیانەوە خۆیان لە ناوچەکانی جەنگ رزگار بکەن. دەشڵێت بارودۆخی مرۆیی لە بەشێک لە شارەکاندا "رەهەندێکی کارەساتباری" وەرگرتووە.