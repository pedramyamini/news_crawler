ئێوارەی رۆژی شەممە ٢ - ٤ - ٢٠٢٢ ڤۆلۆدیمیر زیلینسکی، سەرۆکی ئۆکراینا لە گوتارێکی ڤیدیۆییدا رایگەیاند، هێزە ئۆکراینییەکان بەردەوامن لە "پاشەکشەپێکردنی" سوپای رووسیا و کۆنتڕۆڵکردنەوەی ئەو ناوچانەی رووسیا دەستی بەسەردا گرتبوون. زیلینسکی دەشڵێت سوپای رووسیا بەهۆی هێرشی سوپای ئۆکرایناوە لەو شوێنانە کشاوەتەوە.   هەر لە گوتارەکەیدا، سەرۆکی ئۆکراینا رەخنەی تووندی لە ڤیکتۆر ئۆربان، سەرۆکی هەنگاریا گرت بەوەی کە وەکو خۆی دەڵێت تاکە کەسێکە لە ئەوروپا بە ئاشکرا پاڵپشتی لە ڤلادمیر پووتین، سەرۆکی رووسیا بکات.   زیلینسکی دەشڵێت  سوپای رووسیا هێزی کۆکردووەتەوە بۆ گوشارخستنە سەر بەرەی رۆژهەڵات و گوایە دەیانەوێت دەست بەسەر دۆنباس و باشووری ئۆکراینادا بگرن. دەشڵێت لەبەرامبەر ئەوەشدا، سوپای ئۆکرایناش هێزی بەرگریی لەو ناوچانە بەهێز دەکات.  رۆژی شەممە، گانا مالیار، جێگری وەزیری بەرگریی ئۆکراینا رایگەیاند، هێزەکانیان "تەواوی هەرێمی کیێڤیان کۆنتڕۆڵکردووەتەوە"، ئەوەش دوای ئەوەی کە هێزەکانی رووسیا لە چەند شارۆچکەیەکی نزیک کیێڤ پاشەکشەیان کرد. مالیار لە تۆڕی کۆمەڵایەتیی فەیسبووک رایگەیاند؛ ئیرپن، بووچا، گۆستۆمێل و تەواوی هەرێمی کیێڤیان کۆنتڕۆڵکردووەتەوە.