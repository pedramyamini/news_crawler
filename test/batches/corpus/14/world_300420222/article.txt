لەبارەی ئەو پێشنیازانەی کە ئەنتۆنیۆ گوتێرێز، سکرتێری گشتیی نەتەوە یەکگرتووەکان لەسەر کردنەوەی رێڕەوە مرۆییەکان بە مۆسکۆی دابوون، وەزیری دەرەوەی رووسیا گوتی: "پێویست ناکات" هیچ لایەنێکی دیکە بۆ کردنەوەی رێڕەوە مرۆییەکان یارمەتییان پێشکێش بکات.   لاڤرۆڤ گوتی: "تەنیا یەک کێشە هەیە؛ رێڕەوە مرۆییەکان لە لایەن نەتەوەپەرەستە ئۆکراینییەکانەوە پشتگوێ دەخرێن. "  هەروەها "پێزانین"ی خۆی بەرامبەر هەوڵەکانی سکرتێری گشتیی نەتەوە یەکگرتووەکان دەربڕی.   لاڤرۆڤ هەروەها وڵاتانی رۆژئاوا بە دروستکردنی بەربەست لە بەردەم گفتوگۆکانی نێوان رووسیا و ئۆکراینا تۆمەتبار دەکات و گوتیشی، لە گفتوگۆکانی مانگی رابردووی ئیستەنبووڵدا لەسەر ژمارەیەک پرس بەرەوپێشچوون بەدیکرا، لە نێویشیاندا لەسەر پرسی بانگەشەی رووسیا بۆ خاوەندارێتیی چەند ناوچەیەکی ئۆکراینا، هەروەها پرسی گەرەنتییە ئەمنییەکان، بەڵام بە گوتەی لاڤرۆڤ، دیپلۆماتە ئۆکراینییەکان بە قسەی رۆژئاوا وازیان لە گفتوگۆکان هێنا.   لاڤرۆڤ گوتی: "ئێمە بەهۆی ئارەزووی ئەوانەوە بۆ یاریکردن گیرمان خواردووە. بەهۆی ئەو رێنماییانەی لە واشنتن و لەندەن و پایتەختەکانی دیکەوە پێیاندەگات بۆ ئەوەی گفتوگۆکان بەرەوپێش نەبەن. "