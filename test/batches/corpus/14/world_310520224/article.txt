لەنێو ئاسەوارە دێرینەکان، ١٥٠ تابووتی برۆنزی دۆزراونەتەوە، یەکێکیان هی ئیمحوتبە، ئەو پادشا میسرییەی لە بواری تەلارسازی شۆڕشی کرد و دواتر بووە خواوەندی دەرمانسازی.  ئەشرەف حەوێز، سەرۆکی تیمی نۆژەنکردنەوەی شوێنەوارە دێرینەکانی سەقارە دەڵێت، "دوو تابووتی برۆنزیمان دۆزیونەتەوە زۆر سەرنجڕاکێشن. پرۆسەی دەرهێنانیان زۆر مەترسیداربوو، چونکە چینی دەرەوەی تابووتەکان هەتاوەکو لەگەڵ دەنگی هەناسەمان دەجوڵا. پرۆسەکە سامناک و پڕ ئاڵنگاری بوو. "  بەگوێرەی راگەیێندراوێکی وەزارەتی گەشتوگوزار و شوێنەوارە دێرینەکانی میسر، لەنێو ئاسەوارەکاندا پەیکەری بچوک بچووکی خوداوەندەکان دۆزراونەتەوە کە بریتین لە باستێت، ئەنوبیس، ئۆسیریس، ئەمونمین، ئیسیس، نەفەرتوم و هاتۆر. بەشی زۆری ئەمانە مێژووەکەیان بۆ ٢٥٠٠ ساڵ لەمەوبەر دەگەڕێتەوە.  جۆسێپ سیرڤیلۆ، پرۆفیسۆر لە شوێنەوارناسی میسر باسی لەوە کرد، "پێویستە بڵێم کە جارێکی دیکە بە دۆزینەوەی تیمە میسرییەکە سەرسامبووین کە لە سەقارە کاردەکەن. پێموایە میسرناسی و هەموو زانستەکانی شوێنەوارناسی گرنگی خۆیان هەیە، چونکە بەشێوازی جیا جیا چۆنیێتی تێگەیشن لە هەسارەکە و لە ژیانمان پێدەڵێن. "  لە ٢٠١٩ دا ١٣ ملیۆن گەشتیار سەردانی میسریان کرد، داهاتەکەی یەک ملیار دۆلار بوو، لە ٢٠٢٠ دا بەهۆی کۆرۆناوە بۆ سێ ملیۆن گەشتیار دابەزی، ئەمساڵ میسر بەو هیوایەیە بە ناوچە شوێنەوارە سەرنجڕاکێشەکانی، ژمارە پێوانەییەکەی بەر لە کۆرۆنا بشکێنێت.