لە بۆردوومانێکدا بۆسەر شاری ئیرپین کە دەکەوێتە دووریی چەند کیلۆمەترێک لە رۆژئاوای پایتەختی ئۆکراینا، کوژراو و بریندار کەوتەوە. پیاوێک کە هێشتا خوێن بە رووخساریەوەیە، لەلایەن تیمێکی فریاگوزارییەوە رزگارکرا.  بەئامانجگرتنی خەڵکی سڤیل بەگوێرەی ئەنجوومەنی ئاسایشی نەتەوە یەکگرتووەکان، تاوانی جەنگە. بەرپرسێکی باڵای ئۆکراینا دەڵێت، بەڵگەی حاشاهەڵنەگریان لایە کە رووسیا خەڵکی سڤیل دەکاتە ئامانج.  ئاندری نیبیتۆڤ، بەڕێوەبەری پۆلیسی کیێڤ دەڵێت، "پۆلیس بەڵگەی کۆکردووەتەوە بۆ دادوەران لە دادگەی تاوانی نێودەوڵەتی لە لاهای. دەتوانن حوکم لەسەر ئەوە بدەن کە رووسەکان چی بە ئێرە دەکەن و چۆن خەڵکی سڤیل دەکوژن. بەڵگەی پێویستمان لەبەردەستە".  ئەو ئۆتۆمبێلانەی لە ئیرپین دەردەچن، ئاڵای سپی هەڵدەکەن، وەکو ئاماژەیەک بۆ ئەوەی کە منداڵی تێدایە و نەکرێنە ئامانج. رووسیا شار و شارۆچکە بچووکەکانی لە دەوروبەری کیێڤ گەمارۆ داوە، تەنانەت هەڵاتنیش پێویستی بە سەرکێشییە.  هاووڵاتییەکی ئۆکراینی دەڵێت، "من خەڵکی بوچام. دراوسێکانم ئاگاداریان کردمەوە کە رووسە داگیرکەرەکان گەیشتوونەتە ئێرە و ماڵی خەڵک تاڵان دەکەن. ئەمە نەریتی خۆیانە".  کەسانی بەتەمەن لەکاتی راکردندا شەکەت و ماندووتر دەبن. هاووڵاتییەکی ئۆکراینی باس لەوە دەکات کە "شتێک بە ئاسمانەوە دیاربوو، دواتر تەقییەوە. هەموو پەنجەرەکان شکان و بالکۆنەکەمان رووخا. نهۆمی دەیەم بەسەرمان بوو بە تۆز و خۆڵ. منداڵەکەم هات و پێی گوتم دایە شتەکانت کۆکەرەوە، هەتا ئەم رووداوەش نەمدەویست شارۆچکەکەم جێبهێڵم".  ژنێک کە لە ماڵەکەی خۆیدا بووە، دەڵێت، هیچ سەربازگەیەک لەنزیک ماڵیان نەبوو، کەچی کرانە ئامانج، ئەو کە بۆردوومانەکە تووشی شۆکی کردووە، دەبێت لە گەشتەکەی بۆ شوێنێکی نادڵنیاتر بەردەوامبێت بەرەو کیێڤ، ئەو شوێنەی ئامانجی گەورەی هێرشی رووسیایە بۆسەر ئۆکراینا.  شاری ماریوپۆلیش نموونەی یەکێکە لەو شار و شارۆچکانەی ئۆکراینا کە لەلایەن رووسیاوە گەمارۆ دراون و خەڵکی ناوخۆیی و بیانی تێیاندا گیریانخواردووە.  بەگوێرەی ئاماری نەتەوە یەکگرتووەکان، تاوەکو ئێستا ٥٧٩ کەسی سڤیل لە شەڕی ئۆکراینا کوژراون، ٩٥٧ کەسی سڤیلیش بریندار بوون. ئێستا مەترسیی بەکارهێنانی چەکی کیمیاییش لەنێو خەڵکدا بڵاوبووەتەوە، ئەمریکا هۆشداری دەداتە مۆسکۆ لە بەکارهێنانی چەکی کیمیایی.