ژمارەیەک هاووڵاتی ئۆکراینی لە ٢٠١٤ بەهۆی پێگە سەلامەتەکەی لە هەرێمی لوهانسکەوە رایانکرد و چوونە باڵەخانەیەکی ماریوپۆڵ جێگیربوون. دراوسێکەیان ژنێکە کە ماڵەکەی خاپووربووە و بە ناچاری لەسەر شەقام خواردن ئامادە دەکات، دەڵێت ئەمە دووەمجارە ئەم خێزانە دەربەدەر دەبن.  ئانا، دانیشتووی ماریوپۆڵ دەڵێت "ئەمانە لە هەرێمی لوهانسکەوە هاتبوون. ژنەکە پێیگوتم لێرە شوقەیەکیان پێدرابوو کە دیارە دراوە بە پزیشک و مامۆستایان. ئێستا پێیان دەڵێم روو لە کوێ دەکەن؟ دەڵێن منداڵەکانمان لە هەموو شتێک گرنگترن. "  بڕیارێکی هەڵەیان نەداوە کە ماریوپۆڵ بەجێدەهێڵن، وەزارەتی دەرەوەی ئۆکراینا دەڵێت، ٩٠ % ی شوقە و باڵەخانەکانی شارەکە زیانیان بەرکەوتووە.  لە دەورووبەری ماریوپۆڵ خەڵکێکی زۆر دەبینرێن، خەریکی ناشتنی تەرمی ئازیزانیانن.  بەگوێرەی  ڤادیم بۆیچینکۆ، سەرۆکی شارەوانیی ماریوپۆڵ، زیاتر لە ١٠ هەزار کەسی سڤیل لە ماریوپۆڵ بەهۆی هێرش و بۆردوومانەکانی رووسیا کوژراون.  دانیشتوویێکی ماریوپۆڵ دەڵێت "دیارە لەوێ چەند تەرمێک هەن، دوو یان سێ تەرم. نازانم. بەڵام لە دووانیان دڵنیام. نزانین لەکوێ بیاننێژین. "  ناوچەی پیشەسازیی ئازۆڤستال، بەشێکی بچووکی ماریوپۆڵە کە لەدەست سەربازانی ئۆکراینی ماوە، لە گرتە ڤیدیۆیەکدا دەردەکەوێت، سەربازە ئۆکراینییەکان نەک تەنیا خۆیان بەدەستەوە نادەن، بگرە هێرشی پێچەوانەش دەکەنە سەر سوپای رووسیا، بەڵام ئەگەر بە بەزوویی رێککەوتنێکی دەرچوونی ئەم سەربازانە نەکرێت، لەوانەیە هەمان چارەنووسی ئەو ٤٠٠٠ هەزار سەربازە ئۆکراینییەیان هەبێت کە رووسیا دەڵێت لە ماریوپۆڵ کوشتوویانن.