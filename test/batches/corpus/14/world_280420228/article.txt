راپۆرتەکەی پێنتاگۆن کە بۆ کۆنگرێس ئامادە کراوە، ئاماژە بەوە دەکات کە ویلایەتە یەکگرتووەکانی ئەمریکا لە ساڵی ٢٠٠٥ تاوەکو ئابی ٢٠٢١ بایی ١٨.٦ ملیار دۆلار چەکی داوەتە هێزە ئەمنییەکانی ئەفغانستان؛ لەو بڕەش چەک و تەقەمەنییەکی هێندە زۆر کە بایی ٧.١٢ ملیار دۆلار بووە لە دوای کشاندنەوەی سوپای ئەمریکا لەو وڵاتە لە ٣٠ی ئابی ٢٠٢٢ دا کەوتووەتە دەستی تاڵیبان.   وەک لە راپۆرتەکەدا هاتووە، ئەو چەک و کەرەستە سەربازییانەی لەو وڵاتە جێهێڵدراون جیاواز بوون، لەوانەش فڕۆکە، مووشەک، ئۆتۆمبێلی سەربازی، ئامێری پەیوەندیکردن لەنێوان سەربازانی سوپای وڵات و ئاماژە بەوەش کراوە، پێنتاگۆن هیچ پلانێکی نییە بۆئەوەی هێزەکانی بگەڕێنێتەوە ئەفغانستان بە مەبەستی وەرگرتنەوەی ئەو چەک و کەرەستە سەربازییانە یان لەنێوبردنیان.   راپۆرتەکەی پێنتاگۆن دەڵێت، ویلایەتە یەکگرتووەکانی ئەمریکا پێش کشانەوەکە ٧٨ فڕۆکەی دابووە حکومەتی ئەفغانستان و زۆربەیان لە فڕۆکەخانەی کابوول بوون، بەڵام پێش کشانەوەی سوپای ئەمریکا، شارەزیانی سەربازیی ئەمریکی هەموویانیان بە جۆرێک تێکداون کە چەکدارانی تاڵیبان نەتوانن بەکاریان بهێنن.   ئەوەی کە پەیوەندی بە مووشەکەوە هەیە، لەگەڵ کۆتاییهاتنی کشانەوەی سوپای ئەمریکا ٩٥٢٤ مووشەک لە ئەفغانستاندا بوون کە بایی ٦.٥٤ ملیۆن دۆلار بوون؛ لە هەمانکاتدا لەگەڵ کۆتاییهاتنی کشانەوەی سوپای ئەمریکا لەو وڵاتە ٩٦ هەزار ئۆتۆمبێلی سەربازی لەو وڵاتە جێهێلدران و ١٢ هەزاریش لەوان هەمەڕ بوون، بەڵام تاوەکو ئێستا نازانرێت چەند دانەیان بۆ بەکارهێنانیان لە لایەن چەکدارانی تاڵیبانەوە گونجاون.   هەر بە گوێرەی راپۆرتەکە، لە ساڵی ٢٠٠٥ ـەوە ویلایەتە یەکگرتووەکانی ئەمریکا ٤٢٧ هەزار و ٣٠٠ پارچە چەکی داوەتە هێزە ئەمنییەکانی ئەفغانستان و ئێستاش ١٥٣٧٠٠٠ پارچە چەکیان کە بایی نزیکەی ٤٨ ملیۆن دۆلار دەبن لەو وڵاتە و لە ژێر دەسەڵاتی تاڵیباندان.   گوتەبێژێکی وەزارەتی بەرگریی ئەمریکا دەڵێت، ئەوەی کەوتوەتە دەستی تاڵیبان لە لایەن هێزە ئەمریکییەکانەوە جێنەهێڵدراوە، بەڵکو ئەوە بوو لە دەستی هێزە ئەمنییەکانی ئەفغانستاندا بوو. رۆب لۆدویک، گوتەبێژێکی پێنتاگۆنە و لەو بارەوە دەڵێت: "دەتوانم بڵێم تەواوی ئەو کەرەستە سەربازییانەی لە لایەن هێزە سەربازییەکانی ئەمریکاوە لە ئەفغانستان بەکاردەهاتن لەو وڵاتە برانە دەرەوە یان تێکشکێندران، پێش ئەوەی کشانەوەی هێزەکانمان تەواو بێت".