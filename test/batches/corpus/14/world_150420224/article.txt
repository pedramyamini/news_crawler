رۆژی پێنجشەممە ١٤ - ٤ - ٢٠٢٢ نێد پرایس، گوتەبێژی وەزارەتی دەرەوەی ئەمریکا لە کۆنفڕانسێکی رۆژنامەڤانیدا رایگەیاند، ئەوە تەنیا لەسەر هاوپەیمانێتی ناتۆ دەوەستێت بۆ ئەوەی بڕیار لەسەر ئەوە بدات کە هاوپەیمانێتییەکە بە چ شێوەیەک دەبێت.  رۆژی چوارشەممە هەریەک لە فینلاند و سوێد هەنگاوێکیان بۆ ئەگەری ئەندامبوون لە هاوپەیمانێتییەکە بەرەوپێشەوە نا؛ حکومەتی فینلاند راپۆرتێکی ئاسایشی پێشکەشی پەرلەمانی کرد بۆ ئەوەی سوود و زیانەکانی ئەندامبوونی وڵاتەکە لە ناتۆ تاوتوێ بکەن و دوای ئەوەش سانا مارین، سەرۆکوەزیرانی ئەو وڵاتە رایگەیاند، وڵاتەکەی ئامادەیە نەک لە ماوەی چەند مانگێکدا، بەڵکو لە ماوەی چەند هەفتەیەکدا بڕیار لەسەر ئەندامبوون لە ناتۆدا بدات.   هاوکات، ماگدالێنا ئەندرسن، سەرۆکوەزیرانی سوێد رایگەیاند، وڵاتەکەی پێداچوونەوەیەک بە بژارەکانی سیاسەتی ئاسایشی وڵاتەکەیدا دەکات.  لەدوای دەستپێکردنی هێرشی رووسیا بۆ سەر ئۆکراینا لە کۆتایی مانگی شوباتەوە، ئەندامبوونی سوێد و فینلاند بووەتە رۆژەڤ.  فینلاند، کە ژمارەی دانیشتووانەکەی ٥.٥ ملیۆن کەسە، درێژترین سنووری یەکێتیی ئەوروپا لەگەڵ رووسیا بەشدەکات کە هەزار و ٣٤٠ کیلۆمەترە، بەڵام سوێد هیچ سنوورێکی لەگەڵ رووسیا نییە.