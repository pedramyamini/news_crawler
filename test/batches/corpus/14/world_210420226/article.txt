بەپێی ئامارەکانی بانکی جیهانی، نرخی خۆراک بە رێژەی ٣٧ % بەرزبوونەتەوە و خێزانە هەژارەکان پێویستیان بە پارەی زیاترە بۆ دابینکردنی پێداویستییە سەرەتاییەکانیان.  دەیڤید ماڵپەس، سەرۆکی بانکی جیهانی دەڵێت، "لە سەرووی هەموو شتێکەوە شەڕی ئۆکراینا هەیە کە ژیانی خەڵکانی هەژاری لەسەر ئاستی جیهاندا ئەستەم کردووە و شڵەژاندوویەتی. شەڕ بووەتە هۆکار بۆ بەرزبوونەوەی قەرزی سەر وڵاتان و لاوازکردنی ئابووریی جیهان. "  بەرزبوونەوەی نرخەکان و گرانیی کاڵا و شتومەک بووەتە هۆکار بۆ سەرهەڵدانی ناڕەزایەتیی کۆمەڵایەتی لە هەندێک وڵاتانی جیهاندا بۆ نموونە لە سریلانکا و پیرۆ. خەڵک لەو وڵاتانە بۆ ماوەی چەند هەفتەیەکە داوای کردار لە حکومەتەکانیان دەکەن.  پییەر ئۆلیڤەر، ئابووریناسی سەر بە سندووقی نێودەوڵەتی دراو دەڵێت، "لە هەندێک وڵاتدا خەڵک دەستیان بە خۆپێشاندان کردووە لەبەر گرانبوونی لەناکاوی شتومەک. ئێمە بەوردی چاودێریی ئەو دۆخە دەکەین. داوا لە حکومەتەکان دەکەین بەڕاستی لەم کاتە سەختەدا هەنگاوی رژدی بنێن. بۆ ئەو وڵاتانەش کە بودجەی پێویستیان بۆ چارەسەری ئەو کێشەیە نییە، ئێمە هەوڵەکانمان چڕدەکەینەوە بۆ پێدانی یارمەتیی بەو وڵاتانە. "  بۆ دوو ساڵی یەک لە دوای یەکە، ژمارەی هەژارانی جیهان روویان لە زیادبوون کردووە. بانکی جیهانی رایگەیاندووە بەهۆی شەڕی ئۆکرایناوە ٧٥ ملیۆن تاوەکو ٩٥ ملیۆن کەسی زیاتر دەکەونە ژێر هێڵی هەژارییەوە و لە ماوەی ١٥ مانگی داهاتوودا ١٧٠ ملیار دۆلار دەبەخشێتە وڵاتە هەژارەکان.