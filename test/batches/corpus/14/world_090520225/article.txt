لە باخمووت، نادیە بۆ برا کوژراوەکەی دەگری، ناتالیاش دوای لەدەستدانی نەوەیەکی، نەفرەت لە ئەمریکا دەکات.  نادیە، دانیشتوویەکی باخمووتە و گوتی، "نە ئەمریکا و نە ئوسترالیا هاوکاری ئێمە ناکەن، چەک بە ئێمە نادەن، نەفرەتیان لێبێت، بۆچی کەس هاوکاری ئێمە ناکات بەرگریی لە خۆمان بکەین؟ "   لە باخمووتەوە سوپای رووسیا کەمتر لە ٢٠ کیلۆمەتر دوورە، پێدەچێت کەم کەم نزیکتر ببنەوە. خانووەکەی ڤاسیلی و نزیکەی ١٥ خانووی دیکە بەهۆی شەڕەوە، رووخاون.   ڤاسیلی، دانیشتوویەکی دیکەی باخمووتە و دەڵێت، "تەنانەت نازانم چۆن باس لە ترسی ئەو شەوە بکەم کە ئێرە بۆردوومانکرا. من تووشی شۆک بووم، یەکەمجارم بوو شتی وا ببینم، مانەوەمان لە باخمووت هیچ واتایەکی نییە. "   کەم کەس لە باخمووت ماون، ئەوەشی کە ماوەتەوە بیر لە هەڵاتن دەکاتەوە.   لەگەڵ هاتنی رۆژی ٩ ـی ئایار، یادی سەرکەوتنی هاوپەیمانان لەنێویاندا یەکێتی سۆڤێت بەسەر ئەڵمانیای نازی، ئەگەری هەیە "ئۆپەراسیۆنە سەربازییە تایبەتەکەی رووسیا" لە ئۆکراینا، بەرەو رەهەندێکی دیکەی فراوانتر بڕوات.