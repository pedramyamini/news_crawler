دیمیتری پێسکۆڤ، گوتەبێژی سەرۆکی رووسیا دەڵێت لە دانوستاندنەکاندا: "تاوەکو ئێستا بەرەوپێشچوونی بەرچاو بەدەستنەهاتووە" و "هیچ رێککەوتنێک نەکراوە" بۆ کۆبوونەوەی سەرۆکەکانی هەردوو وڵاتە دراوسێکە، کە ماوەی نزیکەی مانگێکە لە جەنگدان.   شاندە دانوستاندنکارەکانی ئۆکراینا و رووسیا چەندین گەڕی دانوستاندنیان رووبەڕوو و بە ئۆنڵاین کردووە.   سەرۆکی ئۆکراینا ئامادەیی خۆی بۆ کۆبوونەوەی رووبەڕوو لەگەڵ هاوتا رووسییەکەی دەربڕیوە بۆ ئەوەی لەسەر پرسە سەرەکییەکان بگەنە رێککەوتن و کۆتایی بە شەڕەکە بێنن.   پێسکۆڤ گوتی، لە ماوەی دانوستاندنەکاندا، هیچ ئاگربەستێک جێبەجێناکرێت، چونکە بە بڕوای مۆسکۆ، وەستاندنی شەڕ بوار بە "نەتەوەپەرستەکان دەدات خۆیان رێکبخەنەوە و هێرش بکەنە سەر سوپای رووسیا. "  پێسکۆڤ هەروەها باسی لە پرسی گەمارۆخستنە سەر نەوتی رووسیا کرد و هۆشداریی لە بارەیەوە دا و گوتی، ئەوە "کاریگەری زۆر گەورەی لەسەر بازاڕی جیهانی نەوت دەبێت".