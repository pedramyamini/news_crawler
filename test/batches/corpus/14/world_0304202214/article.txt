لە شارۆچکەکە سوپەر مارکێتەکان، کافێ و باڵەخانە و خانووەکان زیانی زۆریان بەرکەوتووە. نادیا پرۆتۆپۆڤا، کە تەمەنی ٨٢ ساڵە دوای مانگێک دابڕان بە دیداری هاوڕێیانی لە شارۆچکەکەدا شادبووەوە و دەڵێت، "ئەگەر ئاشتی بەرقەرار بێت، هەموو شتێک ناوازە دەبێت. "   لە باخچەی ماڵێکدا تەرمی چوار کەس بەخاکسپێردراون. بەڕێوەبەری شارۆچکەی بوچاش دەڵێت، "لە زۆربەی شوێنەکان تەرم شاردراونەتەوە و تەنانەت گۆڕی وەهاش هەیە ٢٨٠ تەرمی تێدایە. "   سەرۆکی شارەوانیی شاری ئیرپینیش کە ئەو ناوچەیەش دوو رۆژە کۆنترۆڵکراوەتەوە سەردانی شارۆچکەی بوچای کرد و هاوکاریی مرۆیی بەسەر خەڵکیدا دابەشدەکات.   ئۆلێکساندەر مێرکوشین، سەرۆکی شارەوانیی ئیرپین دەڵێت، "داگیرکەرە رووسەکان لێرە دەرکران و بەرەو بێلاڕووسیا رایانکرد. ژمارەیەکی زۆری تەرم، خانووی خاپوور و شوێنی مینڕێژکراویان لە دوای خۆیان جێهێشتووە. "   لە فڕۆکەخانەی ئانتۆنۆڤ لە شاری هۆستۆمێڵ لە باکووری رۆژئاوای کیێڤ، چەند فڕۆکەیەکی ئاناتۆڤی جۆری ئان ٢٢٥ تێکشکێندراوە. لەگەڵ ئەوەشدا چەندین تانک و زرێپۆشی رووسی کراونەتە ئامانج و پەکخراون.