رۆژی پێنجشەممە، ٢٨ ـی نیسانی ٢٠٢٢ ئەنتۆنی بلینکن، وەزیری دەرەوەی ئەمریکا لە بەردەم لیژنەی کاروباری دەرەوەی ئەنجوومەنی نوێنەران لە کاپیتۆڵ هیڵ رایگەیاند، هێشتا قسە لەسەر رێککەوتنی ئەتۆمیی ئێران دەکرێت بۆ ئەوەی بزانن کە دەتوانن بگەڕێنەوە بۆ سەر پابەندییەکی هاوبەش یان نا.  بلینکن گوتیشی، ئەمە چیدیکە شتێکی گریمانەیی نییە، چونکە وەکو خۆی دەڵێت، بینیویانە کە بارودۆخەکە لەگەڵ رێککەوتنەکە و بەبێ رێککەتنەکەش چۆنە.   وەزیری دەرەوەی ئەمریکا ئاماژە بەوەش دەدات، لە روانگەی بەرژەوەندیی و ئاسایشی ئەمریکاوە، "بارودۆخی ئێمە لەگەڵ رێککەوتنەکەدا باشتر بووە لە رێکنەکەوتن. ئەوەش نەک تەنیا ئەوەی پەیوەندی بە پڕۆگرامی ئەتۆمیی ئێرانەوە هەیە، بەڵکو ئەوەشی کە پەیوەندی بە چالاکییە تێکدەر و ترسناکەکانییەوە هەیە. "  ئێران لەگەڵ رووسیا، چین، ئەڵمانیا، فەرەنسا و بەریتانیا بە راستەوخۆ و لەگەڵ ئەمریکاش بە ناڕاستەوخۆ لە ڤیەننای پایتەختی نەمسا سەرقاڵی دانوستاندنە بۆ چالاککردنەوی رێککەوتنە ئەتۆمییەکەی ساڵی ٢٠١٥، کە لە ساڵی ٢٠١٨ ـەوە پەکیکەوتووە، ئەوەش دوای ئەوەی کە دۆناڵد ترەمپ، سەرۆکی ئەوکاتی ئەمریکا، تاکلایەنانە واشنتنی لە رێککەوتنەکە کشاندنەوە.