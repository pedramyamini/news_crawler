ئەنتۆنی بلینکن، وەزیری دەرەوەی ئەمریکا لە کۆنفرانسێکی رۆژنامەڤانیدا لە مەغریب قسەی لەسەر دوایین بەرەوپێشچوونی گفتوگۆکان لەنێوان رووسیا و ئۆکراینا کرد و گوتی، "رووسیا لە لایەک شتێک دەڵێت، لە لایەکی دیکە شتێک دەکات، ئێمە سەرنجمان لەسەر ئەوەی دووەمە کە رووسیا چی دەکات".  وەزیری دەرەوەی ئەمریکا ئاماژەی بەوەش کردووە، رووسیا بەردەوامە لە "کارە دڕندانەکانی" لە دژی ئۆکراینا و خەڵکەکەی.  بلینکن دەڵێت، لە ئەنجامی هێرشی رووسیا، نیوەی منداڵانی ئۆکراینا دەربەدەربوون، "بە چاوی خۆمان دەبینین چی لە ماریوپۆل روودەدات.. ماریوپۆل یەکێکە لەنێو چەندین شوێنی دیکەی ئۆکراینا کە بەهۆی هێرشی رووسیاوە لە دۆخێکی ئێجگار خراپدان".  وەزیری دەرەوەی ئەمریکا دەڵێت، سەرنجیان لەسەر ئەوەیە رووسیا چی دەکات، "ئەوەی پێویستە بیکات ئەوەیە هەر ئێستا کۆتایی بەو شەڕە بهێنێت، شەڕ راگرێت و هێزەکانی بکشێنێتەوە. بە دڵنیاییەوە لە گفتوگۆکانیش بەشداربێت. لەڕاستیدا ئۆکراینییەکان ورە و خواست و ویستی گەورەیان هەیە، نەک تەنیا بۆ بەرگریکردن لە وڵات و داهاتوویان، بەڵکو بەشدارن لە گفتوگۆکان کە بە مانای وشە تفەنگ لەسەر سەریان راگیراوە. من هیچ شتێکم نەبینیوە کە ئەوە پیشانبدات کە ئەمە بە شێوەیەکی کاریگەر بەرەوپێش دەچێت، چونکە هیچ ئاماژەیەکی جیددیمان لە رووسیا نەبینیوە، بەڵام ئەگەر ئۆکراینا بڵێت جیددییە، ئەوە باشە و ئێمەش پاڵپشتیی لێدەکەین".  ئەم قسانەی بلینکن لە کاتێکدان، دوێنێ هەردوو شاندی رووسی و ئۆکراینی بۆ کۆتاییهێنان بە شەڕ لە ئیستەنبووڵ لە گفتوگۆدا بوون، هەردوولا ئاماژە بە بەرەوپێشچوونی ئەنجامی گفتوگۆکان دەکەن، بۆ دەرفەتدان بە رێککەوتن. رووسیا دەڵێت، هێزەکانی لە دەورووبەری کیێڤ و باکووری ئۆکراینا دەکشێنێتەوە، بەڵام بەرپرسانی ئەمریکی لەو جووڵەیەی رووسیا بە گومانن، بە تاکتیکی شەڕی دەزانن و دەڵێن، رووسیا دەیەوێت خۆی لە ئۆکراینا پڕچەک بکاتەوە و هێرشێکی بەرفراوان بکات.