ئەمڕۆ یەکشەممە ٢٤ - ٠٤ - ٢٠٢٢ گەڕی دووەمی هەڵبژاردنی سەرۆکایەتیی فەرەنسا بەبەشداریی زیاتر لە ٧٠ % ـی دەنگدەرانی فەرەنسا بەڕێوەچوو. لە ئەنجامە بەراییەکان جیاوازییەکی زۆر لەنێوان ئەو دوو بەربژێرە هەیە، بەو پێیەش بێت، ماکرۆن دەتوانێت بۆ جاری دووەم ببێتەوە سەرۆککۆماری فەرەنسا.  سەرەڕای ئەوەی لوپێن لە ئەنجامە بەراییەکان دەنگی کەمتری بەدەستهێناوە، بەڵام هەڵبژاردنەکان بە "سەرکەوتنێکی ناوازە" ناودەبات و، بەڵێنی دا بەردەوام بێت لە سیاسەتەکانی و ئاماژەی بەوە دا، هەرگیز وازناهێنێت.  ماکرۆن سەرۆکێکی میانڕەو و ئەوروپیخوازە، ئەوەش وایکرد راستەوخۆ دوابەدوای راگەیاندنی ئەنجامەکان، ئۆرسولا ڤۆندەر لاین، سەرۆکی کۆمیسیۆنی یەکێتیی ئەوروپا، ماریۆ دراگی، سەرۆکوەزیرانی ئیتاڵیا و كيرياكۆس ميتسۆتاكيس، سەرۆکوەزیرانی یۆنان پیرۆزبایی لێبکەن و چاوەڕێی راگەیاندنی ئەنجامی فەرمی و کۆتایی نەکەن.  بەراورد بە هەڵبژاردنی ٢٠١٧ جیاوازیی رێژەی دەنگدان لە نێوان دوو بەربژێرەکە کەمترە. لەو هەڵبژاردنەدا ماکرۆن ٦٦ % ـی دەنگەکانی بەدەستهێنا.  ئەو جیاوازییە زۆرەی لە نێوان رێژەی دەنگەکان هەیە، وا دەکات ماکرۆن ئاسوودەتر و بەدڵنیاییەوە لە ئەنجامەکان بڕوانێت. ئەو یەکەم کەسە لە دوای ٢٠٠٢ ـەوە کە بۆ دووەمجاری لەسەر یەک ببێتە سەرۆککۆماری فەرەنسا.