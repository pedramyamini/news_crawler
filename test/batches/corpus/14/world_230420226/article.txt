رۆژی شەممە ٢٣ ـی نیسانی ٢٠٢٢ بەرپرسانی یەکێتیی ئەوروپا لە برۆکسلی پایتەختی یەکێتییەکە لەسەر دوایین خاڵەکانی یاسای خزمەتگوزاریی دیجیتاڵی رێککەوتن، بەوەش بەندێکی نوێ چووە نێو پەرتووکی یاساکانی دیجیتاڵی لە هەر ٢٧ وڵاتەکەی یەكێتییەکە. ئەوەش لەکاتێکدایە کە یاساکە لە ساڵی ٢٠٢٠ ـەوە کاری لەسەر دەکرێت.   ئورسولا ڤۆندەرلاین، سەرۆکی کۆمیسیۆنی یەکێتیی ئەوروپا لە تویتێکدا تێپەڕاندنی یاساکەی بە مێژوویی ناوبرد و گوتی، یاساکانیان پارێزگاری لە مافی بەکارهێنەرانی ئۆنلاین دەکەن، دڵنیایی ئازادیی رادەربڕین دەدەن و دەرفەتی بازرگانی زیاددەکەن؛ گوتیشی کە هەر شتێک لە راستی و ژیانی رۆژانەدا قەدەخەکراو بێت، لەسەر پێگەکانی ئینتەرنێتیش بە قەدەخەکراوی دەمێنێتەوە.   کۆمپانیا گەورەکانی ئینتەرنێت رەخنەی زۆریان لە چاودێریکردنی پێگەکانیان لێدەگیرێ؛ لە ساڵی ٢٠١٩ دا کەسێک لە نیوزیلاند لایڤی فەیسبووکی کردەوە و هێرشیکردە سەر دوو مزگەوت و ٤٩ کەسی کوشت و ٤٨ کەسی دیکەشی بریندار کرد. ئەمەش کاردانەوەی زۆری بەدوای خۆیدا هێنا. هەروەها رێکخراوی داعشیش لە ساڵی ٢٠١٤ و دواتریش سوودی لە ئینتەرنێت وەرگرت بۆئەوەی بانگەشە بۆ خۆی بکات و خەڵکی هانبدات لە وڵاتانی جیاوازی جیهانەوە روو لە عێراق و سووریا بکەن و پەیوەندی پێوە بکەن؛ رێکخراوە پەڕگیرەکانی دیکەش ئینتەرنێت بۆ مەبەستی خۆیان بەکاردەهێنن.   دیوە تاریکەکەی ئینتەرنێت، ئاڵوگۆڕی چەکیش لەخۆدەگرێت کە بازرگانیکردن بە چەکی نایاسایی و پارەی ساختە و سپیکراو بۆ بەکارهێنەرەکانی ئاسان دەکات.   بەپێی ئەم یاسایە، چاودێریی چڕ دەخرێتە سەر ئەو ماڵپەڕانەی کە بەردەستن و هەر ئاڵوگۆڕێکی دراو و کاڵاش بەوردی چاودێری دەکرێت.