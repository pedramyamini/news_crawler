پێش ١١٨ ساڵ وەکو چارەسەرێک بۆ قەرەباڵخی لە نیویۆرک، بڕیاربەردەستانی شارەکە شەمەندەفەری میترۆیی ژێر زەوییان دامەزراند. ماکس، گەشتیارە و دەڵێت، "دوێنێ ئێمە میترۆمان بەکارهێنا بۆ برۆکلن و هیچ کێشەیەکمان نەبوو. "  گەشتیارێک کە لە ئیتاڵیاوە چووەتە نیویۆرک بە سەرسووڕمانەوە دەڵێت، میترۆیان بەکارهێناوە و هیچ کێشەیەکیان نەبووە، چونکە ئەم ماوەیە لە هەواڵەکان باسی کێشەی گەورە دەکرێت لە میترۆکانی نیویۆرک.  کوشتن، تەقەکردن، دزین و تەنانەت دەستدرێژی سێکسیش بە شەو و رۆژ لەو تۆنێلانەی ژێرزەوی ئەنجام دەدرێن.  لیبرو، دانیشتووی نیویۆرک بە رووداوت گوت، "من رۆژانە میترۆ بەکاردەهێنم و هەردەم ئەوەم لە مێشکدایە کە نازانیت چی روودەدات لە ناو میترۆکە. نازانیت چ جۆرە کەسێک دێتە ناو میترۆکە لە کاتێکدا ئەو هەموو هێرشە ئەنجام دەدرێت. "  ئیلیزابێس، دانیشتوویەکی دیکەی نیویۆرکە و باس لەوە دەکات، "من ترسێکی نا عەقڵانیم نییە. تەنیا ئەوەیە بەخۆم دەڵێم ئاگات لە دەوروپشتت بێت. "  زیادبوونی رێژەی تاوان لەنێو سیستەمی شەمەندەفەری میترۆ لە نیویۆرک، رەنگدانەوەی زیادبوونی رێژەی تاوانە بە گشتی لە شارەکە، تەنیا لە ساڵی رابردوودا نزیکەی ٥٠٠ کەس لەسەر شەقامەکانی نیویۆرک کوژراون.  چاڕڵز، دانیشتووی شاری نیویۆرکە و دەڵێت، "تاوان هەیە، هەڵکوتانە سەر ماڵان هەیە، ئۆتۆمبێل دەدزرێت. خەڵک دزی لێدەکرێت و دزی لە شوقەکان هەن. ئارامی و ئاسایش نییە لێرە. "  هەموو کەس وەکو چاڕڵز ئاوا هەست بە نائارامی ناکەن. کاسم ئلیۆت، دانیشتوویەکی دیکەی شارکەیە و ئاماژە بەوە دەکات، "من تا رادەیەک هەست بە ئاسایش و ئارامی دەکەم. من خەڵکی دەوروپشتم دەناسم. کەسوکارم نزیکن و رۆژانە دەزانم چی دەکەم. "  بۆ دەسەڵاتدارانی شاری نیویۆرک گرنگە کە خەڵکی بێ ترس هێڵەکانی میترۆ بەکاربهێنێنن، بە تایبەتی لەم ماوەیە کە رۆژانە کەمتر لە سێ ملیۆن کەس هێڵەکانی میترۆی نیویۆرک بەکاردەهێنن، رێژەیەک کە کەمترە لەسەردەمی پێش قەیرانی کۆرۆنا و زیادبوونی تاوان لە دڵی ئابووری ئەمریکا.