دکتۆر سامان بەرزنجی، وەزیری تەندروستیی هەرێمی کوردستان لە کۆنگرەیەکی رۆژنامەڤانیدا ئاماری تووشبووان و چارەسەرکراوانی کۆرۆنای لە ماوەی ٢٤ کاژێری رابردوودا بڵاوکردەوە و رایگەیاند "لە کۆی سێ هەزار و ٦٤ کەس لە ٢٩ شوێنی کەرەنتینەکراو، تەنیا ٩٥٣ هاووڵاتی لە هەرێمی کوردستان لە کەرەنتیەنەکاندا ماون. هەروەها دوو هەزار و ١١١ هاووڵاتی بە تەندروستییەکی باشەوە لە کەرەنتینەکان دەرچوون و گەڕاونەتەوە ماڵەوە".  وەزیری تەندروستیی هەرێمی کوردستان دەشڵێت "لە ٢٤ کاژێری رابردوودا ١٥٤ تێستی تاقیگەیی کراوە بۆ ئەو کەسانەی لە کەرەنتینەکاندا بوون، تەنیا دوو حاڵەتی پۆزەتیف هەبووە، یەکێکیان قوتابییەکی ١٩ ساڵە کە لە هەمان خانەوادەی تووشبووەکەی دیکەیە کە لە سلێمانی گیانی لەدەستدا. تووشبووەکەی دیکە پیاوێکی تەمەن ٦٤ ساڵە لە شارۆچکەی ئاشتی لە قەزای کۆیە و ئەویش لە هەمان ئەو بەڕێزەی دوێنێیە کە لە شاری هەولێر تووشبوو".  بەپێی دوایین ئامارەکانی وەزارەتی تەندروستیی هەرێمی کوردستان تاوەکو ئێستا ١٦ کەس تووشی ڤایرۆسی کۆرۆنا بوون و یەکێکیان گیانی لەدەستداوە و یەکێکیشیان چاکبووەتەوە. وەزیری تەندروستیش دەڵشێت: " ١٤ کەسەکەی دیکە تەندروستییان زۆر باشە".