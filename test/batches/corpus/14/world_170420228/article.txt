لەگەڵ دەستپێکردنی هێرشەکەی رووسیا بۆسەر ئۆکراینا، شاری ماریۆپۆل بۆ چەقی پێکدادانی نێوان رووسیا و ئۆکراینا لە بەرەی رۆژهەڵتدا گۆڕدرا. ماریۆپۆل لە هەرێمی دۆنباسە و دەکەوێتە سەر دەریای ئازۆڤ. جگە لە گرنگییە ئابوورییەکەی، پێگەیەکی سەربازیی ستراتیژی هەیە کە بە کۆنترۆڵکردنی، رێگەی رووسیا لە نیمچە دوورگەی کریمیاوە بۆ ناوچەکانی رۆژهەڵاتی ئۆکراینا دەکاتەوە، هەروەها جووڵەی ئۆکرایناش لە شاری ئۆدێساوە بە ئاراستەی دەریای رەش سنووردارتر دەکات.  سەرەتا رووسیا بۆردوومانی چەند پێگەیەکی سەربازی سەر بە سوپای ئۆکراینای کرد، دواتر هێزەکانی بەرەو شارەکە جووڵاند. زیاتر لە ٣٠ رۆژە ماریۆپۆل لە سێ لاوە لەلایەن رووسیاوە گەمارۆدراوە، هێزەکانی بە هێواشی پێشڕەوی دەکەن. سوپای ئۆکراینا لە چەند ناوچەیەکی کەمی باکوور و باشووری رۆژئاوای شارەکە ماوەتەوە و کەمتر لە ٦٠ کیلۆمەتر دووجا شوێنیان بە دەستەوە ماوە.  شەڕەکە قورسە و خەڵکیش دەبنە قوربانی، بەڵام هێشتا بە وردی ژمارەی کوژراوە سیڤیلەکان نەزانراوە، هەرچەندە بەرپرسانی ئۆکراینی بە سەرووی دوو هەزار و ٥٠٠ کەس مەزەندەیان دەکەن. بەشێکی بەرچاوی شارەکە وێرانبووە، هەم رووسیا و هەم ئۆکرایناش بەرپرسن لەو وێرانییە، تانکەکانی ئۆکراینا لەنێو کۆڵانەکانەوە شەڕی رووسەکان دەکەن.  ئێستا ئاو و کارەبا و غاز بەشێکن لەو یادەوەرییانەی کە زۆرینەی ماریۆپۆلییەکان بە حەسرەتەوە باسیان دەکەن. لە نەخۆشخانەکان نەهامەتییەکان زیاترن. پزیشکان ناچارن قۆڵی برینداری کاترین بێ سڕکەر، پاقژبکەنەوە. ریانداش بە برینێكی سەختەوە لە بۆردوومانێک رزگاری بووە.  ئاناستاسیا، دانیشتووی ماریۆپۆل دەڵێت، "لە نزیک من و ریاندای خوشکم بۆمبێک تەقییەوە، ئەو بە سەختی برینداربوو، دواتر چووینە ژێر زەمینێکەوە، لەوێ دوو منداڵی بریندار هەبوون، یەکێکیان مرد و کەسیش نەبوو هاوکاری دایکەکەی بکات".  لە دوای کشانەوەی رووسیا لە باکوور و بەشی زۆری باکووری رۆژهەڵاتی ئۆکراینا، بۆردوومانەکانی بۆسەر ماریۆپۆل زیاتر کرد، هاوکات دانوستاندنەکانی رووسیا لەگەڵ ئۆکراینا رێگەی بە کردنەوەی رێڕەوە مرۆییەکانی دا، لە ٤٠٠ هەزار دانیشتووانەکەی ماریۆپۆل، سەروو ٥٠ هەزار کەس لەو رێڕەوانەوە بە هاوکاری خاچی سوور برانە دەرەوەی شارەکە. ئەوانەشیان کە ماونەتەوە لە ژیانێکی سەختدان، سەرووی ١٠٠ هەزار کەسیان خواردنی پێویستیان دەستناکەوێت.   ڤۆدیم بۆیچینکۆ، سەرۆکشارەوانی ماریۆپۆل باس لەوە دەکات، "لە راستیدا رووسیا ٩٠ % ـی شاری ماریۆپۆلی وێرانکردووە. ژێرخانی شارەکەی لەنێوبردووە، خەڵکێکی زۆر برسییانە و بێ نان و ئاو ماونەتەوە".  سەربازانی رووسیا لەگەڵ چەکدارانی کۆماری دانپێدانەنراوی دۆنێتسک و هەروەها خۆبەخشەکان لە بەرەی دووەمی بەرەی شەڕدان. تاڕادەیەکی زۆر لەلایەن ماریۆپۆلە رووس زمانەکانەوە پێشوازییان لێدەکرێت، زیاتر لە ٤٤ % ـی دانیشتووانی ماریۆپۆل رووس زمانن، لەسەر دیوارێک بە رووسی نووسراوە، پەناگە.  چەکدارانی بەرەی رووسیا خواردن ئامادە دەکەن و لەو باوەڕەدان هێندەی نەماوە سفرەی سەرکەوتن لەنێو باڵەخانەی شارەوانی ماریۆپۆل رابخەن.  ئاندرێ، چەکداری لایەنگری رووسیا دەڵێت، "من لە ٢٠١٤ ـەوە تێکەڵ بە شەڕی دژی ئۆکراینا بووم و برینداریش بووم. ئێستا بەشداری لە شەڕی رزگارکردنی ماریۆپۆل دەکەم، خەڵکی ئێرە ئێمەیان خۆش دەوێت".  رووسیا ئامادەی دوا ئۆپەراسیۆنی سەر ماریۆپۆلە، رۆژانە چەک و تەقەمەنی لە هێڵەکانی دواوەی شەڕ بەدەستی سەربازانی دەگات و تۆپەکانیشیان لە ریزی پێشەوە شەڕ نزیک بوونەتەوە، خۆبەدەستەوەدانی سەربازە ئۆکراینییەکانیش، وەک رووسیا دەڵێت، بەردەوامە.  ئیگۆر کۆناشینکۆڤ، گوتەبێژی وەزارەتی بەرگریی رووسیا ئاماژە بەوە دەکات، "سەبارەت بە ئۆپەراسیۆنەکانی تایبەت بە رزگارکردنی ماریۆپۆل، بەمدواییە ١٢٠ سەرباز و ١٤ ئەفسەری ئۆکراینی بە ویستی خۆیان چەکیان دانا، کۆی گشتی زیاتر لە هەزار و ١٦٠ سەرباز و ئەفسەری ئۆکراینی لەدوای گەمارۆدانیان، چەکیان داناوە".  ڤۆلۆدیمیر زێلێنسکی، سەرۆکی ئۆکراینا لەژێرخانەکەیەوە بە زمانێکی کەم هیواوە باسی لە ماریۆپۆل کرد و گوتی، "ماریۆپۆل، وەک دەزانن دڵی ئەم شەڕەی ئەمڕۆیە. ئەو دڵە هێشتا لێدەدات. ئەگەر دڵی ماریۆپۆل لە لێدان وەستا، ئێمە لە پێگەیەکی لاوازتر دەبین".  ئەو ئاڵایەی ئۆکراینا کە جاران لە ماریۆپۆل دەشەکایەوە، ئێستا تێکەڵی خۆڵ و خاک بووە، ماریۆپۆلە رووس زمانەکانیش چاوەڕێی یەکلابوونەوەی بەرەکانی شەڕن تاوەکو لاپەڕەیەکی نوێ لەژێر کۆنترۆڵی سەربازانی هاوزمانیان هەڵبدەنەوە.