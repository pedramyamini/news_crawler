لە بەرامبەردا بەربژێرێکی پارتی راستڕەو پێیوایە کە بەشێک لە بەربژێرەکانی دیکە لەژێر کاریگەریی رووسیا دان و دەڵێ؛ ناتوانین داهاتوومان بدەینە دەستی کەسانی تووندڕەو و نزیک لە ڤلادیمیر پووتین، سەرۆکی رووسیا.   نزیکەی سێ هەفتەی ماوە بۆ بەڕێوەچوونی هەڵبژاردنی سەرۆکایەتیی فەرەنسا و هەر بۆیە رۆژ لەدوای رۆژ بانگەشەی هەڵبژاردن گەرم و گوڕتر دەبێت.   بانگەشەی هەڵبژاردنەکە لە کاتێکدایە، شەڕی نێوان رووسیا و ئۆکراینا بووەتە یەکێک لە سەرەکیترین مژارەکانی میدیا و گوتارەکانی وڵاتانی رۆژئاوا بەگشتی.   ئیمانوێل ماکرۆن، سەرۆکی فەرەنسا لەبارەی شەڕی نێوان ئۆکراینا و رووسیا دەڵێت، "ئێمە نامانەوێت ببینە بەشێک لەم جەنگە. لەبەر هەڵکشانی زیاتری گرژییەکان ناتوانین ئەم شەڕە بکەین.. هەر لەبەر ئەوەشە بەردەوام قسە لەگەڵ پووتین دەکەم، بۆ ئەوەی رازی بکەم بگەڕێتەوە سەر مێزی دانوستاندن و ئەم هێرشە بوەستێنێت. "   سێ بەربژێری راستڕەو دەیانەوێت لە هەڵبژاردنەکەدا رکابەرێتیی ئیمانوێل ماکرۆنی نێوانڕەو بکەن. مارین لۆپێن سەر بە پارتی کۆمەڵەی نیشتمانییە. ئەو دژی پچڕاندنی پەیوەندیی ئابووریی یەکجارییە لەگەڵ رووسیا.  مارین لۆپێن، بەربژێری سەرۆکایەتیی فەرەنسا دەڵێت، "وادیارە وانەی سزاکانی ساڵی ٢٠١٤ لە دژی لکاندنی کریمیا بەباشی نەبیندراون. پێشاندانی ئەوەی کە فەرەنسا و وڵاتانی دیکەی ئەوروپا توانای بەرگەگرتنی دەرهاوێشتەی بە تەواوەتیی بڕینی گاز، نەوت و ماددەی خامی رووسیایان هەیە، نابەرپرسیارێتییەکی سادەیە. "   ئێریک زیمو، سەر بە پارتی ریکۆنکوێتە. هەرچەندە دژی کۆچبەری موسڵمانە، داوادەکات ڤیزا بەو پەنابەرە ئۆکراینییانە بدرێت کە پەیوەندییان لەگەڵ فەرەنسا هەیە.  ڤالێری پێکرێس، سەر بە پارتێکی راستڕەوە بە ناوی "با ئازاد بین"، ئەو پێیوایە بەشێک لە بەربژێرانی سەرۆکایەتی لەژێر هەژموونی رووسیا دان.  ڤالێری پێکرێس، بەربژێری سەرۆکایەتیی فەرەنسا دەڵێت، "ناتوانین داهاتوومان بدەینە دەست کەسانی تووندڕەو و نزیک لە ڤلادیمیر پووتینی دیکتاتۆر. بینیتان زێمۆ گوتی کە خەونی بە پووتینێکی فەرەنسییەوە بینیوە؟ بینیتان مارین لۆپێن چووە رووسیا و گوتی کە سیاسەتی پووتین ئەو سیاسەتەیە کە بۆ فەرەنسای دەوێت؟ "  بڕیارە رۆژی ١٠ی نیسانی ئەمساڵ هەڵبژاردنەکە بەڕێوەبچێت و ١٢ بەربژێر لە پێشبڕکێکەدا ماونەتەوە. ئەگەر هیچ کام لە بەربژێرەکان زیاد لە ٥٠ % ی دەنگەکانیان نەبردەوە، رۆژی ٢٤ی نیسان گەڕی دووەم لەنێوان دوو بەربژێردا بەڕێوەدەچێت کە لە گەڕی یەکەمدا زۆرترین دەنگیان بەدەستهێناوە.