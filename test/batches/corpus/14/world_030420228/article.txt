بەرەبەیانی رۆژی یەکشەممە ٣ - ٤ - ٢٠٢٢، تەقینەوەیەک لە یانەیەکی شەوانە لە یەکێک لە شەقامە سەرەکییەکانی شاری باکوو روویدا.  وەزارەتی کاروباری دۆخە نائاساییەکان رایگەیاند: "کاژێر ٣ی بەرەبەیانی رۆژی یەکشەممە، تەقینەوەیەک لە یانەیەکی شەوانە لە شەقامی تارلان عەلییاربییۆڤ روویدا و بەهۆیەوە چەند کەسێک بوونە قوربانی؛ تەقینەوەکە ئاگرێكی گەورەی لێکەوتووەتەوە و بەهۆیەوە یانەکە سووتاوە".   وەزارەتی کاروباری دۆخە نائاساییەکان ئاماژەی بەوەشکردووە تاوەکو ئێستا هۆکارەکانی پشت تەقینەوەکە دیار نین و دەست بە لێکۆڵینەوە کراوە.  هاوکات وەزارەتی ناوخۆی ئازەربایجان بڵاویکردەوە: "لێکۆڵینەوە سەرەتاییەکان ئاماژە بە ئەوە دەکەن دەکرێت تەقینەوەکە بەهۆی غازەوە بووبێت، بەڵام هێشتا ئەو بابەتە یەکلا نەبووەتەوە".   نووسینگەی داواکاری گشتی ئازەربایجانیش رایگەیاند، لە ئەنجامی تەقینەوەکە لانیکەم کەسێك گیانی لەدەستداوە و ٣١ کەسی دیکەش برینداربوون.