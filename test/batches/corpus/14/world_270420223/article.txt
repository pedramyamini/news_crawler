ماتیۆز مۆراویێکی، سەرۆکوەزیرانی پۆڵەندا رۆژی چوارشەممە رایگەیاند، "رووسیا هەناردەی گازی بۆ پۆڵەندا وەستاندووە. ئەمە کاریگەریی کردارەکانمان لە پێناو سەروەریی ئۆکراینا نیشاندەدات و ئاماژەی ئەوەشە توانیومانە دژی شەڕفرۆشی گازی رووسیا بەرگریی لە خۆمان بکەین".  ماتیۆز مۆراویێکی دەشڵێت، "کاتێک رووسیا هەناردەی گازی بۆ پۆڵەندا راگرت، ئێمە لە هەموو روویەکەوە سەربەخۆین لە گازی رووسیا".  سەرۆکوەزیرانی پۆڵەندا باس لەوەش دەکات، هۆکاری هەنگاوەکەی رووسیا دژی وڵاتەکەی ئەوەیە کە رەتیکردووەتە بە رۆبڵ مامەڵە بە گازی رووسیاوە بکات بەو شێوەیەی پووتین داوایکردووە.  ماتیۆز مۆراویێکی، داواشی لە وڵاتانی یەکێتیی ئەوروپا نەک هەر مل بۆ داواکاری رووسیا بۆ مامەڵەکردن بە رۆبڵ نەدەن، بەڵکوو داواشی لێکردن باجی گومرگی بخەنە سەر نەوت و گازی رووسیا.