لە کۆی ١٩٣ ئەندامی نەتەوەیەکگرتووەکان، ٩٣ یان لە بەرژوەندیی دوورخستنەوەی رووسیا دەنگیاندا؛ پڕۆژە بڕیارەکە لە لایەن ئەمریکاوە پێشنیاز کرابوو. ٢٤ ئەندامی دیکە دژی سڕکردنی رووسیا دەنگیاندا و ٥٨ ـی دیکەش، لە نێویاندا عێراق، نە بە "بەڵێ" و نە بە "نەخێر" دەنگیان نەدا. ئەوەش پەرتەوازەیی هەڵوێستی کۆمەڵگەی نێودەوڵەتی لە بارەی رووسیا پیشاندەدات.   ئەمە دووەمجارە لە مێژوودا ئەندامێتیی وڵاتێک لە ئەنجوومەنی مافی مرۆڤ هەڵپەسێردرێت. لیبیا یەکەمین وڵات بوو کە لە ساڵی ٢٠١١ سڕکرا.   دیمیتری پێسکۆڤ، گوتەبێژی سەرۆکی رووسیا لە هەڤپەیڤینێکدا لەگەڵ میدیای بەریتانیدا لە بارەی بڕیارەکەی کۆمەڵەی گشتیی نەتەوە یەکگرتووەکانەوە گوتی: "ئێمە لەو بڕیارە نیگەرانین. "  هەروەها گوتیشی: "ئێمە بە بەکارهێنانی هەموو رێگە یاساییەکان، بەردەوام دەبین لە بەرگریکردن لە بەرژەوەندییەکانمان. "  پێسکۆڤ هەروەها دانی بەوە دانا کە ژمارەیەکی بەرچاوی سەربازیان لە شەڕی ئۆکراینادا کوژراون، بەڵام ژمارەیەکی بە دیاریکراوی ئاشکرا نەکرد و لەو بارەیەوە گوتی: "ئێمە ژمارەیەکی بەرچاوی سەربازمان لەدەستداوە. ئەوە تراژیدیایەکی گەورەیە بۆ ئێمە. "  ئەوە لە کاتێکدایە، لە کۆتایی مانگی ئاداردا رووسیا گوتی هەزار و ٣٥١ سەربازیان لەدەستداوە و ٣ هەزار و ٨٢٥ی دیکەشیان برینداربوون.   هەڵپەساردنی هەر وڵاتێک لە ئەنجوومەنی مافەکانی مرۆڤی سەر بە نەتەوەیەکگرتووەکان پێویستی بە دوو لەسەر سێی دەنگی ئەو ئەندامانەیە کە دەنگ دەدەن، دەنگی ئەوانەی بێلایەن دەمێننەوە، هەژمار ناکرێن.    چین کە هاوپەیمانی رووسیایە و خۆی لە رەخنەگرتن لە هێرشی مۆسکۆ بۆ سەر ئۆکراینا بە دوورگرتووە، دژی پڕۆژە بڕیارەکەی ئەمریکا دەنگیدا. ئێران، کازاخستانی ئەندامی پێشووی یەکێتی سۆڤیەت، کوبای کۆمۆنیست، بێلاڕووس و سووریاش لەوانە بوون کە دژی هەڵپەساردنی ئەندامێتیی رووسیا دەنگیاندا.    هیندستان، مەکسیک، بەرازیل، سەنیگال و ئەفریقای باشوور لەوانە بوون کە دەنگیان نەدا. ئەمریکا دەڵێت، هەڵپەساردنی رووسیا لەو ئاژانسەی سەر بە نەتەوەیەکگرتووەکان کە بارەگای سەرەکی لە جنێڤە، تەنیا سیمبوولی نییە، بەڵکو رووسیا زیاتر پەراوێزدەخات.   ڤۆلۆدمیر زیلینسکی، سەرۆکی ئۆکراینا داوای کردووە رووسیا لە ئەنجوومەنی ئاساییشی نەتەوە یەکگرتووەکانیش دووربخرێتەوە بۆ ئەوەی بە گوتەی خۆی "نەتوانێت ڤیتۆی ئەو بڕیارانە بکات کە لەسەر دوژمنکاری و جەنگەکەی دەدرێن. " بەڵام واشنتن دانی بەوەدا ناوە کە ئەو داواکارییە ناتوانرێت جێبەجێبکرێت، چونکە رووسیا مافی ڤیتۆکردنی هەر بڕیارێکی هەیە.