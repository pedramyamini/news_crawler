ویلیام هۆلبرووک، بەڕێوەبەری پۆلیسی شاری کۆڵۆمبیا لە ویلایەتەکە رایگەیاند، تەقەکردنەکە لە مۆڵێک بەناوی کۆڵۆمبیانا روویداوە و پێناچێت رووداوەکە کردەوەیەکی تووندوتیژیی هەرەمەکی بێت، پێکدادانێک بووە لەنێوان چەند کەسێک کە پێدەچێت یەکدییان ناسیبێت.  هێزێکی ئەمنیی زۆر لە شوێنی تەقەکردنەکە جێگیرکراون، داوا لە خەڵك کراوە لە شوێنی رووداوەکە دوورکەونەوە، لێکۆڵینەوەش لە رووداوەکە دەستیپێکردووە.  لە ئەمریکا ناوبەناو رووداوی تەقەکردن روودەدەن و بەگوێرەی ماڵپەڕی Gun Violence Archive ساڵانە بەوهۆیەوە نزیکەی ٤٠ هەزار کەس دەکوژرێن.  ئەمساڵیش، بەگوێرەی پۆلیسی شارەکە، رووداوەکانی تەقەکردن لە نیویۆرک بە رێژەی ٨.٤ % زیادیان کردووە، ئەوەش وای لە ئێریک ئادەمز، سەرۆکی شارەوانیی شارەکە کردووە لە دەستبەکاربوونیەوە لە کانوونی دووەمی ئەمساڵ، سەرنجی سەرەکیی بخاتە سەر نەهێشتنی تووندوتیژی و تەقەکردن.  بەگوێرەی ئامارەکانی پۆلیس، لە سەرەتای ئەمساڵەوە ٣٢٢ رووداوی تەقەکردن لە شارەکە روویانداوە و بوونەتە هۆی برینداربوونی ٣٦٣ کەس.  بەراورد بە دوو ساڵی رابردوو، رووداوەکانی تەقەکردن لە نیویۆرک ٧٢.٢ % و کوژراو و بریندارەکانیش ٧٠.٤ % زیادیان کردووە. بە رووداوەکەی رۆژی سێشەممەشەوە، ئەمساڵ ١٣١ رووداوی تەقەکردنی بەکۆمەڵ، جگە لە تەقەکردن لە تاکە کەس، روویانداوە کە بوونەتە هۆی کوژرانی ١٤١ کەس و برینداربوونی ٥٤٧ی دیکە.  رووداوەکەی رۆژی شەممە کەمتر لە هەفتەیەک دوای بڕیارەکەی جۆ بایدن، سەرۆکی ئەمریکا دێت کە رایگەیاند، رێوشوێنی نوێ بۆ کۆنترۆڵکردنی چەک دەگرنەبەر و کۆتوبەندی زیاتر دەخەنە سەر چەکە بێ مۆڵەت و بێ پێشینەکان، کە زانینی سەرچاوە و خاوەنی ئەو چەکانە زەحمەتە و هەندێکجار لە ماڵەوە دروستدەکرێن.  یاساکانی چەک و مافی دەستووریی هەڵگرتنی چەک بوونەتە ئاستەنگ لەبەردەم هەوڵەکانی کەمکردنەوەی رووداوەکانی تەقەکردن، وێڕای ئەوەی زۆربەی ئەمریکییەکان پێیانوایە دەبێت کار بە رێکاری تووندتر بکرێت.  سێ چارەکی هەموو رووداوەکانی کوشتن لە ئەمریکا بە تفەنگ و دەمانچە ئەنجامدەدرێن، ژمارەی ئەو چەکانەش بەردەوام لە زیادبووندایە.