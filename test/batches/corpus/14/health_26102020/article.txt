پەیمانگەی ئیسرائیلی بۆ توێژینەوەی بایۆلۆجی لە ئاداری ئەمساڵ تاقیکردنەوەی ڤاکسینی بەناوی “BriLife” لەسەر ئاژەڵان دەستپێکرد، وەزیری تەندروستی ئیسرائیل رایگەیاند هەنگاوێک زیاتر پێشکەوتنیان بەدەستهێناوە.  شاموێل شاپیرا، سەرۆکی پەیمانگەکە دەڵێت، ئامانجیان ئەوەیە ١٥ ملیۆن ژەمە ڤاکسین بۆ دەوڵەتی ئیسرائیل بەرهەمبهێنن. دەشڵێت "تاقیکردنەوەکان لەسەر  ئاژەڵەکان ئەنجامی باشیان هەبووە".   ژمارەی دانیشتووانی ئیسرائیل بە ٩ ملیۆن کەس دەخەمڵێنرێت، زۆربەی ڤاکسینەکان دوو ژەمیان پێویستە بدرێتە هەر تاکێک بۆ ئەوەی باشتر کاری خۆی بکات.   ئیسرائیل ٣١٠ هەزار تووشبووی کۆرۆنای هەیە، نزیکەی ٢٤٠٠ کەسیش گیانیان لەدەستداوە.   قۆناخی دووەمی ئەم تاقیکردنەوەیە لە کانوونی یەکەمی ئەمساڵ دەستپێدەکات، لەو قۆناخەشدا ڤاکسین لەسەر ٩٦٠ کەس تاقیدەکرێتەوە کە تەمەنیان لە سەرووی ١٨ ساڵانەوەیە.  ئەگەر ئەم هەنگاوەش سەرکەوتووبوو، قۆناخی سێیەم لە مانگی نیسان و ئایاری ساڵی ٢٠٢١ دەستپێدەکات، ڤاکسین لەسەر ٣٠ هەزار کەس تاقیدەکرێتەوە.