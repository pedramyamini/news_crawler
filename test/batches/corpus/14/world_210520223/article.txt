پێدێر هێرتزبێرگ، فەرماندە لە سوپای سوێد گوتی، "ئەم مانۆڕە ئەوە دەسەلمێنێت کە ئێمە توانا و کەرەستە و سەربازی راهێندراومان هەیە. ئێمە بۆ چوونە نێو ناتۆ ئامادەین. "   زۆربەی ئەندامانی ناتۆ لەگەڵ ئەوەدان سوێد و فینلەندای دراوسێی ببنە ئەندامی هاوپەیمانییە سەربازییەکە. جۆ بایدنیش لە کۆشکی سپی پێشوازی لە سەرکردەی هەردوو وڵاتەکە کرد و پاڵپشتیی ئەمریکای بۆ دەربڕین.   جۆ بایدن، سەرۆکی ئەمریکا دەڵێت، "سوێد و فینلەندا دامەزراوەی بەهێزی دیموکراسی، سوپا و ئابوورییەکی بەهێز و شەفافیان هەیە. ئەوان هەموو مەرجێکی ئەندامبوونی ناتۆیان تێدایە. هەبوونی دوو ئەندامی نوێی ناتۆ لە باکوور، ئاسایشی هاوپەیمانییەکەمان بەهێزتر دەکات. "   تاکە رێگر لەبەردەمیاندا تورکیایە، هۆکارەکەشی وەکو سەرکردەکانی ئەو وڵاتە دەڵێن، پاڵپشتیکردن و داڵدەدانی ئەندامانی پەکەکە و ئەو هێزانەی دیکەیە کە ئەنقەرە بە باڵی پەکەکە ناویان دەهێنێت.  رەجەب تەیب ئه‌ردۆغان، سەرۆککۆماری تورکیا باسی لەوە کرد، "سوێد و فینلەندا لە وڵاتانی خۆیاندا میوانداری گرووپە تیرۆریستییەکان دەکەن. لە ماڵی خۆیاندا میوانداری پەکەکە و یەپەگە دەکەن. پشتیوانی دارایی و چەکیان پێشکێش دەکەن. به هاوڕێکانمان گوتووە بۆ بەئەندامبوونی فینلەندا و سوێد لە ناتۆ ده‌ڵێین، نەخێر".    بەگوێرەی وەزارەتی دادی تورکیا، لە پێنج ساڵی رابردوودا تورکیا داوای رادەستکردنەوەی ١٧ ئەندامی پەکەکەی لە فینلەندا و سوێد کردووە، بەڵام هەردوو وڵات رەتیانکردووەتەوە داواکراوەکان رادەستبکەن.  هەروەها سوێد لە ٢٠١٦ ـەوە بە بەهای ٥٠ ملیۆن دۆلار هاوکاری بەڕێوەبەرایەتیی خۆسەری کردووە؛ هەنگاوێک کە نیگەرانی جیدی لای تورکیا دروستکردووە.   سۆلی نینیستۆ، سەرۆکی فینلەندا ئاماژە بەوە دکات، "وەکو هاوپەیمانیی ناتۆ، پابەند دەبین بە ئاسایشی تورکیاوە. ئێمە پرسی تیرۆر بە رژدی وەردەگرین. بە هەموو شێوەیەک سەرکۆنەی تیرۆر دەکەین و بەشێوەیەکی کارا بەرەنگاری دەبینەوە. "  ناتۆ هاوپەیمانییەکی ٣٠ وڵاتییە، زیادبوونی هەر ئەندامێکی نوێ پێویستی بە ژمارەیەک رێکار هەیە؛ یەکێک لە دیارترینەکانیان نەبوونی ڤیتۆی هیچ ئەندامێکییەتی.