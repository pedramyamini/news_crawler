پاڤێڵ ئۆسکین، هاووڵاتییەکی رووسی دانیشتووی پراگە، خاوەنی بیرۆکەی پرۆژەکەیە و ئەم پرۆژەیەی جێبەجێ کردووە، دەڵێت، "ئەمە بازرگانی نییە. ئەمە پەیوەندیی بە رۆحی خۆمەوە هەیە. بەم شێوەیە بەشداریم لە جەنگی دژی رووسیا کردووە. دەزانم چەک بەکاربێنم و دەمتوانی بچم بۆ ریزی پێشەوەی جەنگ، بەڵام لێرە زیاتر سوودم هەیە. تاوەکو پووتین شەڕ بکات، منیش بەرهەڵستی دەکەم. "  دوای دەستپێکی جەنگی نێوان رووسیا و ئۆکراینا، پاڤێڵ لەڕێگەی فەیسبووکەوە دەستی بە کۆکردنەوەی ٢٠ هەزار دۆلار کرد بۆ نۆژەنکردنەوەی ئەو جێگایە.  فرۆشگەکە لە دوازدە ژوور، دوو چێشتخانە و هەشت گەرماو پێکهاتووە و توانای لەخۆگرتنی ٧٢ کەسی هەیە. پاڤێڵ و چەند هاوڕێیەکی خواردن و پێداویستیی رۆژانە بۆ پەنابەرەکان دابیندەکەن و کاریان بۆ دەدۆزنەوە.  مایا کیسێڵڤیچ، پەنابەر دەڵێت، "بەهۆی بارودۆخی ناهەمواری ئۆکراینا، ناچاربووین وڵاتەکەمان جێبهێڵین. هیچ کەس بڕوای نەدەکرد رووداوێکی لەم جۆرە لە سەدەی ٢١ دا رووبدات. هەموو شتێک زۆر قورسە، ئێمە زۆر سوپاسی ئەم شوێنە دەکەین، ئەوان زۆر میهرەبانن. "  ژمارەی پەنابەرانی ئۆکراینا لە جیهاندا پێنج ملیۆن و ٥٠٠ هەزار کەسی تێپەڕاندووە؛ تاوەکو ئێستا نزیکەی ٣٠٠ هەزار هاووڵاتیی ئۆکراینی پەنایان بۆ کۆماری چیک بردووە، کە ٥٠ % یان منداڵن.