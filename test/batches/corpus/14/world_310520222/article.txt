متەوەلا ویسا، دامەزرێنەری رێکخراوی Pen Path دەڵێت، "ئەم قوتابخانە گەڕۆکە زیاتر بۆ منداڵانە، ئەو کوڕ و کچانەی لە ٢٠ ساڵی رابردوودا لە قوتابخانە دابڕاون، ئێمە دەچینە ناوچەکانیان و منداڵانیان پەروەردە دەکەین. "  لە قوتابخانە گەڕۆکەکەدا وانەکانی ئینگلیزی، بیرکاری و زمانی پەشتوو دەگوترێنەوە. ئامانج لە قوتابخانە گەڕۆکەکە ئەوەیە کە پەروەردە و فێرکردن بگەیێنێتە ئەو ناوچانەی خەڵک تێیاندا دەستیان بە ناوەندی خوێندن ناگات، هەروەها دایک و باوکانیش لە گرنگیی ناردنی کچە منداڵەکانیان بۆ قوتابخانە ئاگاداربکاتەوە، بە تایبەتی دوای ئەوەی تاڵیبان نەیهێشت کچانی ناوەندی و دواناوەندی لە خوێندن بەردەوامبن.  متەوەلا لەگەڵ هەشت مامۆستای خۆبەخش بە ٣٤٠٠ دۆلاری ئەمریکی ئەو پڕۆژەیان دەستپێکردووە، منداڵی پێنج گوند کە ژمارەیان ١٥٠ قوتابییە، لێی سوودمەندن.  سایمە، قوتابی ئاماژە بەوە دەکات، "ئێرە زۆر خۆشە، زۆر شت فێردەبم. تەنیا هیوا دەخوازم جارێکی دیکە قوتابخانە بەڕووی خوشکە گەورەکەم و ئامۆزا و کچانی دیکە لە پۆلە گەورەکانی دیکە بکرێتەوە. "  بەگوێرەی ئامارێکی رێکخراوی یونسێف، ٣.٧ ملیۆن منداڵی ئەفغانستان لە خوێندن بێبەشن و پشکی شێریش بەر کچان دەکەوێت، بەجۆرێک ٦٠ % ی ئەو ژمارەیە کچانن.