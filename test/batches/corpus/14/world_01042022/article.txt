دانیشتوویەکی شارۆچکەی بوچا دەڵێت، "لە ژێرزەمینەوە بۆ سەر جێگە... بە درێژایی شەو بە ئاگاین و گوێمان لە دەنگی فڕۆکەیە کاتێک دێن و دەڕۆن. "  بوچا لە دووری ٢٥ کیلۆمەتر دەکەوێتە باکووری رۆژئاوای کیێڤ. خەڵکی شارۆچکەکە دەڵێن، سوپای ئۆکراینا لە چەند گوندێک پاشەکشەی بە هێزەکانی رووسیا کردووە.   رۆژی ٢٩ ـی ئاداری ٢٠٢٢، سوپای رووسیا بەڵێنی کەمکردنەوەی چالاکییە سەربازییەکانی لە کیێڤ و چێرنیهۆڤ دا، بەڵام رەتیکردەوە بەتەواوی بیانوەستێنێت.   سوپای رووسیا باس لەوە دەکات، لە لاوازکردنی ژێرخانی سەربازیی ئۆکراینا بەردەوامە بۆ ئەوەی بە گوتەی خۆیان، نەبێتە هەڕەشە بۆ سەر ئاسایشی رووسیا.   ئیگۆر کۆناشێکۆڤ، گوتەبێژی وەزارەتی بەرگریی رووسیا گوتی، "لە رێگەی مووشەکی کرووزەوە ژمارەیەک کۆگەی سووتەمەنی بەوردی کرانە ئامانج کە سووتەمەنییان بۆ سەربازانی ئۆکراینی لە دۆنباس دابیندەکرد. "  وێڕای بەڵێنی رووسیا بۆ کەمکردنەوەی هێرشەکانی، سوپای ئۆکراینا دەڵێت، ئامادەباشیی خۆیان کەمناکەنەوە، چونکە دەڵێن، "متمانە بە رووسیا ناکەین. "