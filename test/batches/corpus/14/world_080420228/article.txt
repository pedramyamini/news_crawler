پاڤلۆ کریلینکۆ، پارێزگاری دۆنێتسک لە رێگەی پەیامێکی تەلیگرامەوە نووسیوویەتی، " ٥٠ کەس گیانیان لەدەستداوە، پێنجیان منداڵن. ئەمە ئاماری گیان لەدەستدانی هێرشی هێزە داگیرکارییەکانی رووسیایە بۆ سەر وێستگەی شەمەندەفەری کراماتۆرسک. "  ئەو بەرپرسە هۆشدارییدا، دەکرێت ژمارەکە گۆڕانکاری بەسەردا بێت، چونکە بە گوتەی خۆی ٩٨ کەسی دیکە هێشتا بریندارن کە ١٦ یان منداڵن.   هەر دوای هێرشەکە ڤۆلۆدیمیر زیلینسکی، سەرۆکی ئۆکراینا رایگەیاند، "ئەوان بە گاڵتەوە دانیشتووانی ئێمە لەناودەبەن، ئەمە خراپەکارییەکی بێ سنوورە. خۆ ئەگەر سزا نەدرێن، هەرگیز ناوەستن. "  سەرۆکی ئۆکراینا گوتیشی، رووسیا دوای ئەوەی "شکستی هێنا" لە رووبەڕووبوونەوەی سەربازە ئۆکراینییەکان، ئێستا دەیەوێت خەڵکی سڤیل بکاتە ئامانج.  پارێزگاری دۆنێتسک باس لەوەش دەکات، ١٢ کەس لە نەخۆشخانەدا بەهۆی برینەکانیانەوە گیانیان لەدەستداوە و ٣٨ ـەکەی دیکەش لە شوێنی رووداوەکەدا کوژراون.   هێرشەکە لەکاتێکدا بوو کە دەیان کەس لە وێستگەی شەمەندەفەرەکە کۆببوونەوە بۆ ئەوەی لە رۆژهەڵاتی ئۆکرایناوە بگوازرێنەوە بۆ رۆژئاوای ئەو وڵاتە، چونکە نیگەرانیی لە نزیکبوونەوەی هێرشی بەرفراوانی رووسیا بۆسەر ناوچەکانی ژێر دەسەڵاتی ئۆکراینیا لە هەرێمی دۆنباس هەیە.   رووسیا رەتیدەکاتەوە هێرشەکەی ئەنجامدابێت و دەڵێت، لەلایەن ئۆکرایناوە کراوە.