بەرپرسانی شارەکە پەنایان بردووەتەبەر نەزۆککردنی ئەو باڵندانە؛ بۆ ئەو مەبەستەش ٣٦ ئامێری تایبەت لە ٤٤ شوێن دانراون کە دانی دەرمانکراو بۆ کۆترەکان فڕێدەدەن، دەرمانەکە رێگە لە پیتاندنی هێلکەکانیان دەگرێت و ناهێڵێت ببنە بێچوو.  کارمێن مەیت، بەڕێوەبەری فەرمانگەی پاراستنی مافی گیانداران لە بارسێلۆنا دەڵێت، "خراپ پێشاندانی وێنەی کۆترەکان لە ئەنجامی لەدەست دەرچوونی ژمارەیانەوەیە، کە ئەوەش بەهۆی زیاد پێدانی خۆراکەوە دروستدەبێت و کۆترەکان لە هەموو شوێنێکی شارەکە خواردنیان دەستدەکەوێت. هەندێکجار ئەم شتە لەلایەن میدیاوە زیاد لە پێویست گەورە دەکرێت و خەڵک وا بیردەکاتەوە کۆترەکان جورجن. "  گەشتیاران و خەڵکی شارەکە وەکو خولیایەک خواردن بە کۆترەکان دەدەن، چونکە کۆترەکان باڵندەی زیرەکن و دەیانناسنەوە، بەڵام ئەو کارەش، بەرپرسانی شارەکەی بێزار کردووە.  میگێل رامیس، بەڕێوەبەری فەرمانگەی کۆنترۆڵکردنی باڵندەکان لە بارسێلۆنا ئاماژە بەوە دەکات، "کاتێک کە خۆراکی کۆترەکان زۆر دەبێت، مردنیان کەم دەبێتەوە. لە بارسێلۆنا و چەندین شاری دیکە، رۆژانە خەڵک مامەڵە لەگەڵ کۆترەکان دەکەن. خەڵکەکە رۆژانە پێکەوە دەچنە شوێنێکی دیاریکراو بۆئەوەی خواردنیان پێبدەن. کۆترەکانیش ئەو کەسانە دەناسنەوە. ئەوەش وا دەکات، رۆژانە مامەڵە لەگەڵ یەکدی بکەن. "  لە ساڵی ٢٠١٧ وە ژمارەی کۆترەکانی بارسێلۆنا ٦٠ % کەمکراوەتەوە، بەڵام بەرپرسانی شارەکە دەڵێن، هێشتاش هەر کیلۆمەتر دووجایەک ١٢٠٠ کۆتری بەردەکەوێت، لە کاتێکدا کە پێویستە هەر کیلۆمەتر دووجایەک ئەوپەڕی ٤٠٠ کۆتری تێدابێت.