رۆژی سێشەممە  ٢٤ ـی ئایاری ٢٠٢٢، گەنجێک هێرشیکردە سەر قوتابخانەیەکی بنەڕەتی لە باشووری تێکساس، بەوهۆیەوە ١٩ منداڵی قوتابخانەکە و دوو مامۆستا کوژران.   ئیرما گارسیای ٤٦ ساڵ یەکێک لەو مامۆستایانەیە کە لە هێرشی سەر قوتابخانەکەدا کوژرا. رووداوەکە بووە هۆی هەژاندن و خەمبارییەکی قوڵی خانەوادەی قوربانییەکان.   جۆ گارسیا، هاوژینی ئیرمایە، ماوەی زیاتر لە ٣٠ ساڵ لە پەیوەندیدابوون. جۆ و ئیرما لە قۆناغی دواناوەندییەوە خۆشەویست بوون، پاش ئەوە ژیانی هاوژینییان پێکهێنا و بوونە خاوەنی چوار منداڵ (دوو کوڕ و دوو کچ). منداڵەکان تەمەنیان ١٣، ١٥، ١٩، ٢٣ ساڵن.   جۆی دوو رۆژ پاش کوژرانی ئیرما گیانی لەدەستدا. دوو ئەندامی خانەوادەکەیان باسیان لەوە کرد کە جۆی بەهۆی جەڵتەی دڵەوە گیانی لەدەستداوە.   بەگوێرەی گرتە ڤیدیۆیەک، ماوەیەکی کەم پێش ئەوەی جۆ تووشی جەڵتەی دڵ بێت و خۆی گیان لەدەستبدات، گوڵ لەسەر مەزاری یادگاری هاوژینەکەی و قوربانیانی دیکەی قوتابخانەکەی تێکساس دادەنێت.   دێبرا ئۆستن، ئامۆزای ئیرما گارسیایە و دەڵێت، "بڕوام وایە جۆ بەهۆی دڵ شکان و لەدەستدانی خۆشەویستی ژیانییەوە گیانی لەدەستداوە. "   هێرشەکەی رۆژی سێشەممە لە قوتابخانەی رۆب لە کۆمەڵگەی یوڤالدێی تێکساس ئەنجامدرا کە کاژێرێک لەسەر سنووری مەکسیکەوە دوورە. پاش هێرشەکە، جۆ بایدن، سەرۆکی ئەمریکا داوای لە هاووڵاتییانی وڵاتەکەی کرد دژی ئەوانە بووەستنەوە کە بانگەشە بۆ چەک دەکەن.