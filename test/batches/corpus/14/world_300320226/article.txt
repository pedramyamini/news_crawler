دمیتری پیسکۆڤ، گوتەبێژی کرێملن رایگەیاند، "هیچ کەس بەخۆڕایی گاز دابین ناکات، ئەوە مەحاڵە، تەنیا بە رۆبڵیش دەتوانن پارەکەی بدەن".  بەپێی میدیای رووسی، ڤالێنتینا ماتڤیێنکۆ، سەرۆکی پەرلەمانی رووسیا رایگەیاندووە، ئەگەر ئەوروپا رەتیبکاتەوە وزەی رووسیا بکڕێت، مۆسکۆ ئامادەیە و دەتوانێت وزەکەی لە بازاڕەکانی ئاسیا ساخبکاتەوە.  وڵاتانی ئەوروپا کە بە یۆرۆ پارەی گازی رووسیا دەدەن، دەڵێن: رووسیا ناتوانێت گرێبەستەکان دابڕێژێتەوە. لەم هەفتەیەدا وڵاتانی G ٧ ئەم داوایەی رووسیای رەتکردەوە.  پیسکۆڤ رایگەیاند، بەپێی ئەوەی ٣١ ـی ئادار وەک دوایین وادە لەلایەن پووتینەوە دانراوە بۆ مامەڵەکردن بە گازی رووسی بە رۆبڵ، سەرجەم مەرجەکان دانراون.  وڵاتانی G ٧ داوای لە کۆمپانیاکان کردووە بە مامەڵەکردن بە رۆبڵ رازی نەبن و دەڵێت، زۆری رێکەوتنەکانی دابینکردنی گاز بە یۆرۆ یان دۆلار کراون.  داواکەی پووتین ترسی لە ئەڵمانیا دروستکردووە، چونکە ئەو وڵاتە بەڕێژەیەکی زۆر پشت بە گازی رووسی دەبەستێت.   بەڕێوەبەری جێبەجێکاری کۆمپانیای E. ON دەڵێت، بەبێ گازی رووسیا، ئابووریی ئەڵمانیا دووچاری زیانی گەورە دەبێتەوە کە پێویستە بە هەر رێگەیەک بێت رێگە لە روودانی بگیرێت. دەشڵێت، وڵاتەکەی پێویستی بە سێ ساڵە تاوەکو واز لە پشتبەستن بە گازی رووسیا بهێنێت.  بەپێی ئامارەکان، کۆگەکانی گازی ئەوروپا بەڕێژەی ٢٦ % پڕن، ئەوەش ئاماژەی ئاستەنگیی دۆزینەوەی شوێنگرەوەی رووسیایە وەکو سەرچاوەی وزە.  رۆژی هەینی ئەمریکا و ئەوروپا رێککەوتن لەسەر ئەوەی ئەمریکا لەمساڵدا ١٥ ملیار مەتر سێجا گازی شل بنێرێتە یەکێتیی ئەوروپا.  پار یەکێتیی ئەوروپا ١٥٥ ملیار مەتر سێجا گازی لە رووسیا هاوردەکردووە کە رێژەی ٤٠ % ـی هاوردەی گازی وڵاتانی یەکێتییەکەیە.