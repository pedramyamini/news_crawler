لە کۆنفڕانسێکی رۆژنامەڤانیدا لە شاری نیویۆرکی ئەمریکادا، ئەنتۆنیۆ گۆتێرێز رایگەیاند: "ئۆکراینا ئاگری تێبەربووە" و لەبەر چاوی جیهاندا وێراندەکرێت و پێویستە لەسەر ئاستی نێودەوڵەتی ئەوپەڕی هەوڵ بدرێت تاوەکو رێگریی لە دروستبوونی ئەو گەردەلوولە و روودانی ئەو هەرەسهێنانە، بکرێت.  سکرتێری گشتیی نەتەوەیەکگرتووەکان گوتیشی: "قەدەخەکردنی هەناردەکردنی بەروبوومە کشتوکاڵییەکان لە رووسیا و ئۆکرایناوە ئەگەری هەیە دەرهاویشتەی کارەساتباری لێبکەوێتەوە و کاریگەری گەورە بکاتە سەر ئەو وڵاتانەی کە هەژارترینن، هەروەها دەبێتە هۆی ناسەقامگیری سیاسی و ئاڵۆزی لەسەرانسەری جیهان".  ئەنتۆنیۆ گۆتێرێز، سکرتێری گشتیی نەتەوەیەکگرتووەکان ئاماژەی بەوەش دا، بە کرداری نرخی دانەوێڵە لەو ئاستەی کە لەدوای بەهاری عەرەب تۆماری کردبوو، بەرزترە و پێنوێنی فاو، رێکخراوی خۆراکی سەر بە نەتەوەیەکگرتووەکان بەرزترین ئاستی تۆمارکردووە.  گۆتێرێز راشیگەیاند، ٢٧ وڵاتی هەژاری ئەفریقی یەک لەسەر سێی گەنمیان لە ئۆکراینا یان رووسیا هاوردە دەکەن و ١٨ وڵاتیشیان لە ٥٠ % ی گەنمیان لەو دوو وڵاتەوە دابیندەکەن.  سکرتێری گشتیی نەتەوەیەکگرتووەکان داوای دەستبەجێ وەستاندنی "کردە دوژمنکارییەکان"ی کرد و هانی هەموو لایەنەکانی دا بۆ دەستکردن بە گفتوگۆی جیددی لەسەر بنەمای پەیماننامەی نەتەوەیەکگرتووەکان و یاسای نێودەوڵەتی.