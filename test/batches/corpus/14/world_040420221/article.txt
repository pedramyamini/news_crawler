رۆژی یەکشەممە ٣ - ٤ - ٢٠٢٢ دیمیتری پۆلیانسکی، جێگری باڵیۆزی رووسیا لە نەتەوەیەکگرتووەکان لە تویتێکدا رایگەیاند، بەهۆی ئەو تۆمەتانەی بەرپرسانی ئۆکراینا لە شارۆچکەی بوچا داویانەتە پاڵ رووسیا، ئەو وڵاتە داوای کۆبوونەوەی ئەنجوومەنی ئاسایشی نەتەوەیەکگرتووەکانی کردووە و گوتیشی، کۆبوونەوەکە رۆژی دووشەممە ٤ - ٤ - ٢٠٢٢ بەڕێوەدەچێت.    ئەو داوایە لەکاتێکدایە، ئۆکراینا و بەشێک لە وڵاتانی رۆژئاوا دەڵێن، رووسیا لە شارۆچکەی بوچا خەڵکی سڤیلی کوشتووە و ئاماژە بەوە دەکەن کە ژمارەیەکی زۆری گۆڕی بەکۆمەڵیان دۆزیوەتەوە تەرمی ئەو کەسانەی تێدایە لە لایەن هێزەکانی رووسیاوە کوژراون. هاوکات، ڤۆلۆدیمیر زیلینسکی، سەرۆکی ئۆکراینا بەشێوەیەکی راستەوخۆ رووسیای بە کوشتنی خەڵکی سڤیل لەو شارۆچکەیەدا تۆمەتبار کرد.  بەڵام رووسیا ئەو تۆمەتانە رەتدەکاتەوە و دەڵێت، ئۆکراینا ئەو دیمەنانەی کە تەرمی خەڵکی سڤیل لەسەر شەقامەکاندا نیشاندەدەن، دروستیکردوون.   شارۆچکەی بوچا یەکێک بوو لەو شوێنانەی کە دوای دوو هەفتە لە دەستپێکردنی هێرشی رووسیا بۆسەر ئۆکراینا کەوتە ژێر دەستی سوپای رووسیا، بەڵام هەفتەی رابردوو کەوتەوە ژێر دەسەڵاتی سوپای ئۆکراینا.   بە گوتەی سەرۆکی شارەوانیی کیێڤ، ٣٠٠ کەسی سڤیل لە بوچا کوژراون.