گرووپی میدیایی چین، گرووپێکی میدیایی سەر بە حکومەتی چینە و کۆکەرەوەی هەموو گرووپ و تەلەڤزیۆن و ناوەندە میدیاییە حکومییەکانی ئەو وڵاتەیە، لە ساڵی ٢٠١٨ دامەزراوە و گوزارشت لە روانگەی سیاسی پەکین دەکات.  لە راپۆرتێكیدا گرووپی میدیایی چین دەڵێت: "ئەمریکا مێژوویەکی دوورودرێژی هەیە لە بەکارهێنانی مافی مرۆڤ وەک چەکێک بۆ دەستوەردان لە کاروباری نێوخۆیی وڵاتانی دیکە". بەگوتەی گرووپەکە، ئەمریکا ئەو پێشێلکارییە گەورانەی مافەکانی مرۆڤ کە لەسەر سنوورەکانی لەگەڵ مەکسیک دەیانکات پشتگوێدەخات و ئەو کێشانەش هەڕەشەی راستەقینە بۆ سەر ئاسایشی جیهانی پێکدەهێنێت.  لە راپۆرتی گرووپی میدیایی چیندا هاتووە: "لە رۆژی ١٢ی نیساندا لە ئەمریکا رووداوێکی تەقەکردن لە شاری نیویۆرک روویدا و بەهۆیەوە لانیکەم ٢٩ کەس بریندار بوون؛ بەڵام هاوکات بینیمان وەزارەتی دەرەوەی ئەمریکا راپۆرتی تایبەت بە مافەکانی مرۆڤی تایبەت بە ساڵی ٢٠٢١ بڵاوکردەوە و تێیدا وەک هەمیشە پەنجەی تۆمەتەکانی بۆ چەند وڵاتێك لەبارەی مافەکانی مرۆڤ درێژکردووە، بەڵام بەهیچ شێوەیەک باسی لە بارودۆخی نێوخۆیی وڵاتەکەی نەکردووە.  گرووپەکە دەڵێت: "ئەمریکا چاوی لە نەهامەتییەکانی نێو وڵاتەکەی بەهۆی تووندوتیژی چەکەوە داپۆشیوە لەبەری ئەوەدا تیشکی خستووەتەسەر پەڕاوی مافەکانی مرۆڤ لە وڵاتانی دیکە". بەو جۆرەش بە گوتەی گرووپە میدیاییەکە، ئەمریکا گوزارشت لە پەڕاوێکی ساختەی مافەکانی مرۆڤ دەکات، بەڵام هاوکات دەیەوێت هەژموونی خۆی بەسەر جیهان بسەپێنێت.  راشیگەیاند: "تووندوتیژیی بەکارهێنانی چەک لە ئەمریکا بووەتە نەخۆشی؛ لە سەرەتای ساڵی ٢٠٢٢ دا تاوەکو ئێستا زیاتر لە ١٠ هەزار کەس لە ئەمریکا بەهۆی تووندوتیژیی بەکارهێنانی چەکەوە کوژراون". بەپێی گرووپەکە: "ئەمریکا شکستی هێناوە لە چارەسەرکردنی کێشە نێوخۆییەکانی و ئەو شکستەش لە بێهیوایی و تووڕەیی خەڵک بەدی دەکرێت".  لە بەشێکی دیکەی راپۆرتەکەیدا، گرووپی میدیایی چینی ئاماژەی بە لێکۆڵینەوەیەکی ساڵی ٢٠٢١ی زانکۆی براونی ئەمریکی کردووە کە تێیدا ئاماژەی بەوە داوە، "شەڕ و ئۆپەراسیۆنە سەربازییەکانی ئەمریکا لە دوو دەیەی رابردوودا کە لە ٨٥ وڵاتی جیهان ئەنجامی داون بوونەتە هۆی کوژرانی زیاتر لە ٩٢٩ هەزار کەس".  سەبارەت بە قەیرانی ئۆکراینا؛ گرووپەکە ئاماژە بەوە دەکات ئەمریکا کە خۆی "تۆوی قەیرانی ئەو وڵاتەی چاندبوو" لە سەرەتای شەڕەکەوە بەڵێنیدا ١٠٠ هەزار ئۆکراینی وەک پەنابەر وەرگرێت، بەڵام لە مانگی ئاداری ئەمساڵدا تەنیا ١٢ ئۆکراینی وەک پەنابەر وەرگیراون و چوونەتە ئەو وڵاتەوە؛ ئەوەش بە گوتەی گرووپەکە "جێگەی گاڵتەجاڕییە".