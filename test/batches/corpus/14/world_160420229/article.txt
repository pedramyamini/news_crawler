باڵەخانەکە لە شاری سکێلێفتیۆیە لە سوێد و کراوەتە هۆتێل و ناوەندێکی کولتووری، هەروەها وەک نموونەیەکیش دەبینرێت بۆ شارە زیرەکەکان کە مەبەستیانە لەڕووی دیزاینەوە بایەخ بە پێداویستییە نەریتی و کولتوورییەکان بدەن.  ترێس کرێسەڵ، بەڕێوەبەری بەشی پلاندانانی شارستانی لە شاری سکێلێفتیۆ دەڵێت، "ئەمەی ئێستا دەیبینن ستوونەکانن. ئەم ستوونانە هەموو ئەم باڵەخانە ٢٠ نهۆمییەیان راگرتووە. چوارچێوەی ئاسانسۆرەکانیش بەتەواوەتی لە دار دروستکراوە کە بۆ باڵەخانەیەکی ٢٠ نهۆمی لە جیهاندا بێ وێنەیە. "  تەلارسازانی سوێدی دەیانەوێت ببنە نموونەیەک لە بەکارهێنانی دار لە بیناسازییدا و بیرۆکەی بیناسازی زیرەک و دۆستی ژینگە پەرەپێبدەن.  ئۆسکار نۆریلیۆنس، تەلارساز گوتی، "دروستکردنی باڵەخانەیەکی وەها گەورە ئاڵنگارییەکی گەورەیە، بەتایبەتی کاتێک کە بە دار دروستدەکرێت. ژوورەکان پێشتر ئامادە کران و دواتر لە شوێنی خۆیان دانران. ئەمە بیرۆکەیەک بووە کە لە پرۆژەکانی دیکەش پێشتر پێشکێشکراوە، بەڵام هیچ کات نەکراوە جێبەجێبکرێت. لەم پرۆژەیە ئەو بیرۆکەمان جێبەجێکرد. "  کۆمپانیای ABB تایبەت بە دابینکردنی وزە، لەڕێگەی وزەی خۆرەوە کارەبای ئەو باڵەخانەیەی بە شێوازی زیرەک دابینکردووە، بەوپێیەش باڵاخانەکە هۆکار نابێت بۆ دەردانی هیچ بڕە گازێکی زیانبەخش.   رۆبێرت شمیتز، تەلارساز باس لەوەش دەکات، "دروستکردنی پرۆژەیەکی وەها لە دار دەبێتە نموونەیەک و کاتێک لە بابەتی تەلارسازیدا گفتوگۆ لەسەر ئەم بابەتە دەکرێت، لەبەر ئەم نموونەیە، بەردەوام دەتوانین وەک سەرچاوە ئاماژەی پێبکەین و ئیدی کەس ناتوانێت بڵێت کە باڵەخانەیەکی وەها کردەیی نییە. "  ئەو باڵەخانەیە جگە لەوەی کە وەک هۆتێل بەکاردێت، ناوەندێکی گەورەی کولتوورییە کە بە "ناوەندی کولتووریی سارا" ناسراوە و میوانداری بۆنە و پێشانگە و نمایشە کولتوورییە جیاوازەکان دەکات.