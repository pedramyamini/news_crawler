ئەوەی لە کۆنگرە رۆژنامەڤانییەکە جێگەی سەرنج بوو ئەوەبوو کە هیچ کەسێک نەیگوتبوو کە ئەمریکا دەستی لە کوشتنی حەسەن سەیاد هەیە، لە کاتی وەڵامدانەوەش نێد پرایس دەڵێت، "بەدڵنیاییەوە، ئێمە دەستمان لەو کوشتنەدا نییە".   ٢٢ی ئایاری ئەمساڵ ئەفسەرێکی پلەداری سوپای پاسداران کە وەکو یەکێک لە بەشداربووانی شەڕی سووریا ناوی بڵاوکراوەتەوە لە تاران کوژرا. حەسەن سەیاد خودایی پلەی عەمیدی هەبووە لە سوپای پاسداران.   رووداوەکە کاژێر چواری دوای نیوەڕۆی رۆژی یەکشەممە لە کۆڵانەکانی شەقامی موجاهیدینی تاران روویدا و دوو کەس کە سواری ماتۆڕ بوون، لەنێو ئۆتۆمبێلەکەیدا تەقەیان لەو پلەدارەی سوپای پاسداران کردووە و کوشتوویانە.  پەیوەندییە گشتییەکانی سوپای پاسداران لە راگەیێندراوێکدا دەڵێت، حەسەن سەیاد خودایی لەلایەن "دژبەرانی شۆڕش" کە سەر بە نەیارانی ئێرانن، کراوەتە ئامانج.   تائێستا هیچ لایەنێک بەرپرسیارێتیی خۆی لە ئەنجامدانی کردەوەکە رانەگەیاندووە. بەڵام فەرماندەکانی سوپای پاسداران هەڕەشەی تۆڵەسەندنەوە دەکەن.