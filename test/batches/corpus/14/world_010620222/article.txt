وەزارەتی نێوخۆی بەریتانیا رایگەیاند، دوو هەفتەی دیکە، یەکەمین فڕۆکەی کۆچبەران رەوانەی رواندا دەکەن.   رێکخراوی پاراستنی خەڵکی سڤیل، کە رێکخراوێکی سووریی تایبەت بە داکۆکیکردنە لە مافی کۆچبەران، بە میدیای بەریتانیی گوتووە، کۆچبەری کورد، سووری، میسری و ئەفغانستانی لە نێو ئەو فڕۆکەیەدا دەبن، کە چواردەی ئەم مانگە رەوانەی رواندا دەکرێن، بۆ ئەوەی لەوێ چاوەڕێی وەڵامی پەناخوازییان بکەن.   رێکخراوی ئەنجوومەنی هاوبەشی سەلامەتیی کۆچبەران (JCWI) رایگەیاندووە، کە ١٥ کۆچبەری سووری ئاگادارکراونەتەوە دوو هەفتەی دیکە رەوانەی ئەو وڵاتەی رۆژهەڵاتی ئەفریقا دەکرێن.   پریتی پاتێل، وەزیری نێوخۆی بەریتانیا رایگەیاند، ١٤ی حوزەیران یەکەمین کاروانی کۆچبەران رەوانەی رواندا دەکات.   وەزارەتی نێوخۆی شانشینی یەکگرتوو دەستیکردووە بە ئاگادارکردنەوەی کۆچبەران کە لە ماوەیەکی نزیکدا لەو وڵاتە دووردەخرێنەوە، ئەوەش بە دوا هەنگاوی کارگێڕی دادەنرێت بۆ جێبەجێکردنی ئەو رێککەوتنەی لەگەڵ رواندا کردوویەتی.   بەڵام وەزارەتی نێوخۆی بەریتانیا باس لەوەش دەکات کە رەنگە هێشتا هەوڵبدرێت پڕۆسەکە دوابخرێت.   پرێتی پاتێل گوتی: "هاوبەشیی پێشەنگمان لەگەڵ رواندا بەشێکی سەرەکیی ستراتیژیی ئێمەیە بۆ چاککردنەوەی سیستمی پەککەوتووی پەناخوازی و تێكشکاندنی شێوازی بازرگانیی ئەوانەی قاچاخی بە مرۆڤەوە دەکەن. "  هەروەها رۆژی سێشەممە گوتیشی: "راگەیێندراوی ئەمڕۆ هەنگاوێکی دیکەی گرنگە لە جێبەجێکردنی ئەو هاوبەشییە، لە کاتێکدا دەزانین لە ئێستاوە هەوڵدەدرێت بۆ ئەوەی پڕۆسەکە هەراسان بکەن و گواستنەوەکە دوابخەن، من رێگەم لێ ناگیرێت و تەواو پابەندم بە جێبەجێکردنی ئەو شتەی کە خەڵکی بەریتانیا چاوەڕوانییەتی. "  بەگوێرەی وەزارەتی نێوخۆی بەریتانیا، کۆمەڵێک پەنابەر لە رێگەی نامەی فەرمییەوە ئاگادارکراونەتەوە کە دەنێردرێن بۆ رواندا بۆ ئەوەی "لە سەلامەتیدا ژیانی خۆیان بونیاتبنێنەوە. "  هەروەها وەزارەتەکە راشیگەیاندووە  ئامانج لەم کارەی، نەهێشتنی "بازرگانیی ئەو کەسانەیە کە قاچاخی بە مرۆڤەوە دەکەن. "  وەزارەتەکە روونی نەکردووەتەوە کە چەند کۆچبەر و پەناخواز رەوانەی رواندا دەکرێن.   پلانەکەی بەریتانیا رەخنەی ئەندامانی ئەنجوومەنی نوێنەرانی نێو و دەرەوەی پارتی پارێزگارانی دەسەڵاتدار و رێکخراوە مرۆییەکانیشی لێکەوتەوە.   بەرپرسانی نەتەوە یەکگرتووەکانیش رایگەیاندووە پلانەکە دەبێتە هۆی پێشێلکردنی پەیماننامەی نێودەوڵەتیی پەنابەران.   ساڵی رابردوو، زیاتر لە ٢٨ هەزار کۆچبەر و پەنابەر لە وڵاتانی دیکەی ئەوروپاوە لە رێگەی بەلەمی بچووکەوە گەیشتوونەتە بەریتانیا.   گواستنەوەی ئەو کۆچبەرانە لە بەریتانیاوە بۆ رواندا لە کاتێکدایە، هەوڵێک هەبوو بۆ دیپۆرتکردنەوەی ٢١ کۆچبەری کورد بۆ هەرێمی کوردستان، بەڵام بە هەوڵی ژمارەیەک پەرلەمانتار و وەزارەتی دەرەوەی عێراق، پرۆسەکە راگیرا.