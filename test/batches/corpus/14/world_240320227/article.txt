ئەحمەد یاسر، بەرپرسی باڵای بزووتنەوەی تاڵیبان لە تویتەری خۆی رایگەیاندووە، "وەزیری دەرەوەی چین گەیشتووەتە کابووڵ بۆ گفتوگۆکردن لەگەڵ سەرکردەکانی ئیمارەتی ئیسلامی [ی ئەفغانستان] ".  سەردانەکەی وانگ یی، وەزیری دەرەوەی چین هەفتەیەک پێش کۆبوونەوەی پەکینە لەگەڵ وڵاتە دراوسێکانی ئەفغانستان لەبارەی چۆنێتیی هاوکاریکردنی حکومەتەکەی تاڵیبان.  دوای گەیشتنی وەزیرەکەی چین بۆ ئەفغانستان لەگەڵ میر خان موتەقی، وەزیری دەرەوەی حکومەتی تاڵیبان کۆبووەوە.  وانگ دوای بەشداریکردن لە کۆبوونەوەی رێکخراوی هەماهەنگیی ئیسلامی لە ئیسلامئابادی پاکستان، چووەتە کابووڵ.  لەوەتەی حکومەتی پێشووی ئەفغانستان لەسەر کار نەماوە، ئەو وڵاتە رووبەڕووی قەیرانی ئابووری و مرۆیی زیاتر بووەتەوە.  نەتەوە یەکگرتووەکان و ئاژانسەکانی دیکەی تایبەت بە هاوکاریی مرۆیی دەڵێن، زیاتر لە نیوەی دانیشتووانی وڵاتەکە رووبەڕووی برسێتی بوونەتەوە، واتە زیاتر لە ١٩ ملیۆن کەس.  سنووری چین لەگەڵ ئەفغانستان تەنیا ٧٦ کیلۆمەترە، بەڵام پەکین لەوە دەترسێت کە ئەفغانستان ببێتە پاڵپشتێک بۆ موسڵمانانی ئویغور لە شینجیانگ.  بڕیارە هەفتەی داهاتوو چین پەکین لەگەڵ بەرپرسانی وڵاتانی دراوسێی ئەفغانستان کۆببێتەوە. بەپێی راپۆرتە میدیاییەکان، پێشبینی دەکرێت لە کۆبوونەوەکەدا بەرپرسانی چین و پاکستان تاوتوێی پرۆژە ئابوورییە نوێیەکانیان لە ئەفغانستان بکەن.  بزووتنەوەی تاڵیبان بەردەوام جەختی لەوە کردووەتەوە کە هیواخوازە پەیوەندییەکی گەشەسەندووی باشی لەگەڵ چین هەبێت.