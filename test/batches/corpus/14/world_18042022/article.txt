ئیگۆر کۆناشینکۆڤ، گوتەبێژی وەزارەتی بەرگریی رووسیا دەڵێت، "گرووپە چەکدارە ئۆکراینییەکان بەتەواوەتی لە کارگەی ئاسنی ئازۆڤماش گەمارۆدراون. ئێمە داوامان لەوان کردووە چەکەکانیان دابنێن تاوەکو نەکوژرێن. ئەو تاکە شوێنی نێو ماریۆپۆلە کە لەدەستی گرووپە چکدارە رەگەزپەرستەکان مابێتەوە".  رووسیا لە ئاسمان و زەمینەوە کۆنترۆڵی بارودۆخەکەی کردووە، نازانرێت ژمارەی ئەو چەکدارانەی ئۆکراینا کە رووسیا دەڵێت، لەنێو کارگەکە خۆیان حەشار داوە چەندە.  ئاندرێ، چەکداری کۆماری دانپێدانەنراوی دۆنێتسک دەڵێت، "ئێمە ناوچەکەمان بەتەواوەتی کۆنترۆڵکردووە. چەند کەسێکیان لەنێو کارگەکەدا ماونەتەوە، هەر کە تەقەمەنییان تەواو بوو، کۆتاییان دێت، هەر دەبێت خۆیان رادەست بکەن، چارەیەکی دیکەیان نییە".  سەرۆکی ئۆکراینا بە تۆنێکی تاڕادەیەک کزەوە، کوشتنی سەربازەکانی ماریۆپۆل بە کۆتاییهاتنی دانوستاندنەکانیان لەگەڵ مۆسکۆ دەبەستێتەوە.  ڤۆلۆدیمیر زیلێنسکی، سەرۆکی ئۆکراینا دەڵێت، "تاوەکو بەهێزتربین ئەنجامی دانوستاندنەکانمان باشتر دەبن، تاوەکو رووسەکان هەڵەی زیاتر بکەن، رێگەی گفتوگۆکانیش بەرتەنگتر دەبێت. لەناوبردنی سەربازەکانمان لە ماریۆپۆل هەڵەیەکی گەورەی رووسەکان دەبێت کە دەبێتە هۆی کۆتاییهاتنی هەموو جۆرە دانوستاندنێك لەگەڵیاندا".  بە کرداری پێدەچێت ماریۆپۆل ئیدی کەوتووەتە ژێر دەستی سوپای رووسیا و چەکدارە هاوپەیمانەکانی.  بە هەموو شوێنێکدا سەربازانی رووسیا بڵاوکراونەتەوە، ئەوان هەوڵ دەدەن لە رووی ئەمنییەوە دڵنیایی بە ماریۆپۆلییەکان بدەن.  خواردن بەسەریاندا دابەش دەکەن و قەرەباڵخیی ریزەکان ئاستی برسیبوونی خەڵک پێشان دەدات.  کۆنستانتین، دانیشتوویەکی ماریۆپۆلە و دەڵێت، "ئێمە کەسانێکین تەنیا دەمانەوێت بە ئارامی بژین، ماریۆپۆل چیدیکە وەک جاران ناگەڕێتەوە، ئێمە خزممان لە رووسیا هەیە و بیر لەوە دەکەینەوە بچین لەوێ بژین".  هێشتا بارودۆخی ماریۆپۆل بەتەواوەتی یەکلایی نەبووەتەوە، بەڵام ئەوەی کە روونە، چوونی هێزی رووسیا بۆ نێو شارەکە، پێگەی سەربازیی رووسیا بەهێزتر دەکات و ژمارەی مۆسکۆش لە هاوکێشەی دانوستاندنە سیاسییەکان گەورەتر دەکات.