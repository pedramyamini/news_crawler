ئەم لێدوانەی جۆ بایدن، سەرۆکی ئەمریکا دوای ئەوە هات، گوایە بایدن بەنیازە مووشەکی دوورمەودا رادەستی کێیڤ بکات بۆ ئەوەی پێشرەوییەکانی رووسیا لە هەندێک ناوچەی رۆژهەڵاتی ئۆکراینا بوەستێنێت.  بایدن لەکاتی گەڕانەوەی لە دێلوەیر و گەیشتن بە کۆشکی سپی بە رۆژنامەڤانانی راگەیاند: "بە نیاز نین سیستەمی رۆکێتی بنێرین بۆ ئۆکراینا کە دەتوانن بگەنە رووسیا".  ڤۆلۆدیمیر زیلینسکی، سەرۆکی ئۆکراینا داوای سیستەمێکی رۆکێتی بەناوی MLRS کردووە، کە توانای هەیە چەند مووشەکێک لەیەککاتدا بهاوێژێت و سەدان کیلۆمەتر ببڕن.  رۆژی هەینیش میدیای ئەمریکی بە ناوی جۆ بایدن بڵاویانکردەوە، ئەمریکا بەنیازە سیستەمی رۆکێتی تۆپهاوێژی هیمارس یاخود HIMARS پێشکێش بە ئۆکراینا بکات، ژمارەیەک بەرپرسی باڵای ئەمریکی بە میدیای وڵاتەکەیان گوتووە کۆشکی سپی ناردنی چەند جۆرە چەکێکی پێشکەوتووی بۆ ئۆکراینا خستووەتە بەرباس.  ئەم هەواڵە لەکاتێکدایە، شەڕی ئۆکراینا پێی ناوەتە نێو مانگی چوارەمی، رووسیا ٩٠ % ی لوهانسکی کۆنتڕۆڵکردووە، پێشڕەوی گەورەشی لە هەرێمی دۆنێتسک کردووە، بەرپرسانی ئۆکراینی بە ئاشکرا دەڵێن ئەگەر چەک و هێزی پشتیوانیان پێنەدرێت لەوانەیە شاری سیڤیرۆدۆنێتسک بەدەستەوە بدەن، بە کەوتنی شاری سیڤیرۆدۆنێتسک، تەواوی هەرێمی لوهانسک دەکەوێتە ژێر کۆنتڕۆڵی رووسیا.