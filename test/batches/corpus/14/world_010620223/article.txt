دوای ئەوەی رەجەب تەییب ئەردۆغان، سەرۆککۆماری تورکیا هەڕەشەی کۆنتڕۆڵکردنی شارۆچکەی تەل رەفعەت و شاری منبجی کرد، بلینکن داوای لە تورکیا کرد پابەند بێت بەو رێککەوتنی ئاگربەستەی، کە لە ساڵی ٢٠١٩ واژۆکراوە.   لە کۆنفرانسێکی رۆژنامەڤانیی هاوبەشدا لەگەڵ یانس ستۆڵتنبێرگ، سکرتێری گشتیی ناتۆ، لە وەزارەتی دەرەوەی ئەمریکا لە واشنتن دی سی، بلینکن گوتی: "هەر هێرشێکی نوێی تورکیا بۆ سەر باکووری سووریا، شتێکە ئێمە دژایەتیی دەکەین. ئەو نیگەرانییەی کە ئێمە هەمانە ئەوەیە کە هەر هێرشێکی نوێ دەبێتە هۆی تێکدانی سەقامگیریی هەرێمی، هەروەها دەرفەت بۆ لایەنە شەڕانگێزەکان دەرەخسێنێت بۆ ئەوەی سەقامگیری بۆ مەرامەکانی خۆیان بقۆزنەوە. "  ئەوە لە کاتێکدایە ئەمریکا کە سەرکردایەتیی هاوپەیمانیی نێودەوڵەتیی دژی داعش دەکات، بەردەوامە لە کارکردن لەگەڵ هێزەکانی سووریای دیموکرات بۆ رێگریکردن لە سەرهەڵدانەوەی رێکخراوی بەناو "دەوڵەتی ئیسلامی لە عێراق و شام".   بەڵام تورکیا شەڕڤانان بە بەشێک لە پارتی کرێکارانی کوردستان (پەکەکە) دادەنێت.  لەو بارەیەوە، بلینکن گوتی: "ئێمە بەردەوامین لە شەڕی دژی داعش بەشێوەیەکی کاریگەر لە رێگەی هاوبەشەکانمانەوە لە نێو سووریادا و نامانەوێت هیچ شتێک مەترسی بخاتە سەر هەوڵەکانی هێشتنەوەی داعش لەو سندووقەی کە خستوومانەتە نێوی. "  پێشتر هەریەکە لە رووسیا و ئێرانیش دژایەتیی خۆیان بۆ نیازی تورکیا بۆ هێرشکردنە سەر باکووری سووریا و رۆژئاوای کوردستان راگەیاند.   ئاژانسی هەواڵی فەرمیی سووریا (سانا) رۆژی دووشەممە، ٣٠ی ئایار، راگەیێندراوێکی وەزارەتی دەرەوەی ئەو وڵاتەی بڵاوکردەوە کە تێیدا هاتووە: "کۆماری سووریای عەرەبی ئەو دوژمنکاریانە رەتدەکاتەوە کە لە چەند رۆژی رابردووەوە لە لایەن هێزە داگیرکارەکانی تورکیاوە لە هەرێم و شارەکانی باکووری رۆژهەڵاتی سووریا ئەنجامیداون کە بوونەتە هۆی گیانلەدەستدانی خەڵکی سڤیل و زیانی زۆری بەر کەرتی گشتی و سامانی تایبەت گەیاندووە و چەندین خێزان بەهۆیەوە ئاوارەبوون".  هەمان رۆژ سەرۆککۆماری تورکیا لە پەیوەندیێکی تەلەفۆنیدا لەگەڵ ڤیلادمیر پووتین، سەرۆکی رووسیای هاوپەیمانی دیمەشق، جەختی لە ئەنجامدانی ئۆپەراسیۆنە سەربازییەکە کردبووەوە بۆ ئەوەی بە گوتەی خۆی: "ناوچەیەکی داماڵراو لە تیرۆر" بە درێژایی سنوورەکانی لەگەڵ سووریا و رۆژئاوای کوردستان دروستبکات.  نووسینگەی سەرۆککۆماری تورکیا رایگەیاند، رەجەب تەیب ئەردوغان بە سەرۆکی رووسیای گوتووە، پلانی دروستکردنی "ناوچەیەکی ئارام" بە قووڵایی ٣٠ کیلۆمەتر بە درێژایی سنووری سووریا، بەو شێوەیە جێبەجێنەکراوە، کە ساڵی ٢٠١٩ لەسەری رێککەوتبوون.   ساڵی ٢٠١٩، رووسیا و تورکیا رێککەوتن کە پۆلیسی سەربازیی رووسیا و پاسەوانی سنووری تورکیا بە قووڵایی ٣٠ کیلۆمەتر پاشەکشە بە شەڕڤانان بکەن و پێکەوە ناوچەکە کۆنتڕۆڵ بکەن.   رۆژی یەکشەممە، ٢٩ی ئایار، گوتەبێژی وەزارەتی دەرەوەی ئێران رایگەیاند، تاران دژی هەموو جۆرە بەکارهێنانێکی هێزی سەربازییە لەنێو خاکی وڵاتانی دیکە بۆ یەکلاییکردنەوەی ململانێکان.  لەبارەی ئەگەری هێرشی نوێی تورکیا بۆ سەر رۆژئاوای کوردستان، پرسیار لە سەعید خەتیبزادە، گوتەبێژی وەزارەتی دەرەوەی ئێران کرا و لە وەڵامدا گوتی، هەر جموجۆڵێکی سەربازی لەنێو خاکی وڵاتانی دیکە بە پێشێلکاری دژی یەکپارچەیی و سەروەریی خاکی ئەو وڵاتە هەژمار دەکرێت و دەبێتە هۆی هەڵچوونی زیاتر و ئاڵۆزتربوونی دۆخەکە.   ئەردۆغان هەفتەی رابردوو رایگەیاند کە وڵاتەکەی لە ماوەیەکی نزیکدا دەست بە ئۆپەراسیۆنێکی سەربازی بۆ سەر ناوچەکانی ژێر کۆنتڕۆڵی شەڕڤانان دەکات تاوەکو بە درێژایی سنوورەکەی "ناوچەیەکی ئارام" دروستبکات.  ئەمریکا بەرامبەر هەر ئۆپەراسیۆنێکی نوێ هۆشداری داوە و رایگەیاندووە ئەو هاوپەیمانە ناتەبایەی ناتۆ، سەربازەکانی ئەمریکا دەخاتە مەترسییەوە.   لە ساڵی ٢٠١٦ ـەوە تاوەکو ئێستا، تورکیا سێ ئۆپەراسیۆنی بۆ سەر رۆژئاوای کوردستان کردووە.