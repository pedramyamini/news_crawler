فاتیمە موحەممەدی، سەربازی پێشووی ئەفغانی گوتی، "ئێستا کە دەسەڵات گۆڕدراوە، من کارەکەمم لەدەستداوە، بەڵام وەکو گەنجێکی ئەم وڵاتە، پێموایە ئەرکی سەرشانمە کەسێکی سوودبەخش بم بۆ کۆمەڵگەکەم و خزمەتی خەڵکەکەم بکەم. "  فاتیمەی تەمەن ٢٢ ساڵ کە شووی کردووە و دایکی منداڵێکە، تاوەکو ساڵی ٢٠١٧ باوکی پۆلیس بووە، بەڵام دواتر بەر مینێک کەوتووە و گیانی لەدەستداوە.   دوای ئەوە فاتیمە بڕیاریداوە رێچکەی باوکی بگرێتەبەر و چووەتە ریزەکانی سوپاوە.   فاتیمە موحەممەدی باسی گوتیشی، "بەداخەوەم کە ئەو خەونەی دەمویست لەگەڵی بژیم بەدینەهات، بەڵام هێشتا هیوام لەدەست نەداوە و پێموایە هەموو کۆتاییەک سەرەتایەکی نوێیە لە ژیاندا. "  سوپای ئەفغانستان کە لە ماوەی دوو دەیەدا ٨٣ ملیار دۆلار لە رێکخستنیدا خەرجکرا، ١٨٠ هەزار سەربازی لەخۆدەگرت کە سێ هەزاریان ژن بوون.   لە مانگی ئابی پارساڵدا بزووتنەوەی تاڵیابان دەستی بەسەر ئەفغانستاندا گرت و سوپاکە تێکشکا. بۆ مامەڵەکردن لەگەڵ تاڵیبان و داننان بە دەسەڵاتەکەی، کۆمەڵگەی نێودەوڵەتی داوای پاراستنی مافی ژن و خوێندنی کچان لە بزووتنەوەکە دەکات.