بێریڤان لە کاری پەرلەمانتاریی خۆیدا بەرپرسیار بوو لە سیاسەتی پارتەکەی بۆ پرسی کۆچبەران لە پەرلەمان و لە کۆمیتەی ناوخۆییدا بووە، پرسی نیشتەجێبوون، کرێی ماڵان، گرتن یان کردنەوەی رێگەی هاتووچۆکردن لە پێشینەی کارەکانی ئەودا بوون، بۆیە چاوەڕێدەکرێت پشتگیرییەکی زۆری لێ بکرێت.  بێریڤان ئایماز، پەرلەمانتار و بەربژێری پارتی سەوزی ئەڵمانیا بە رووداوی گوت، "هێشتا نەبووەتە پرۆژە، بە بڕوای من ئەو چەندە بە زیادەوە گوتراوە، بەڵام دەربارەی ئەوەیە کە دەبێت ئەم شوێنە چۆن نەخشەی بۆ دابنرێت، ئەوە پرسێکە و گرێدراوی سیاسەتی ناوخۆییە، وەکو دەیبینن ئەم شەقامە هەیە و ئەم مەیدانە و لە دواتریش مەیدانێکی دیکە هەیە. بیری پارتی سەوز ئەوە بوو کە ئەم شوێنە بکەنە مەیدانێکی گەورە، چونکە ئێمە لە کۆڵن زۆر کەم شوێنی گشتیمان هەیە و ئەو شوێنانەش گرنگن بۆ ژیان. "  پارتی سەوزی ئەڵمانیا کە پشتیوانی جەماوەری لێی بەرەو بەرزبوونەوەیە و لایەنێکی سەرەکییە لە هاوپەیمانی حکومەتی فیدراڵ، باوەڕییەکی زیاتری بۆ بێریڤان و سەرکردایەتییەکەی دروستکردووە کە چانسی پێکهێنانی حکومەت لە دوای ١٥ ـی ئەم مانگە بۆ ئەوان دروستبووە.  بێریڤان ئایماز، پەرلەمانتار و بەربژێری پارتی سەوزی ئەڵمانیا هەروەها باسی لەوە کرد، "بە بڕوای من ئێستا بە هەبوونی ئانالێنا بێربۆگ، وەزیری دەرەوە و رۆبێرت هابێگ، وەزیری ئابووری، پارتی سەوز ئامادەییەکی بەهێزی هەیە. ئەوەش سەرەڕای ئەو دۆخە ئەستەمەی کە لە وڵات هەیە، من وای دەبینم کە هەردووکیان سیاسەتێکی راستگۆیانەیان هەیە کاتێک دەڵێن: شەڕی رووسیا و ئۆکراینا بە ئاسانی بەسەر ئەڵمانیا دەرباز نابێت و هەست بە هەندێک دەرئەنجامی دەکرێت. "  لە وەڵامی پرسیارێکی زنار شینۆ، پەیامنێری تۆڕی میدیایی رووداو لە بارەی ئەوەی کە ئایا دوای ئەزموونی کاری پەرلەمانتاری و ئەو قەیران و ئاڵنگارییە ئابوورییانەی کە بەهۆی کۆرۆنا و سووتەمەنی و شەڕی ئۆکراینا دروستیبووە، چ هیوایەک لە دڵیدا هەیە، بێریڤان ئایماز گوتی، "زۆر بە گرنگی دەزانم کە بازانەی دەنگی خۆم ئەمجارە بە دەنگی راستەوخۆ قازانج بکەم، بەگوێرەی پێشبینییەکان بۆ جاری یەکەمە لە مێژوودا کە لە بازنەکەی خۆم وەکو بەربژێرێکی پارتی سەوز لە پێشم و چانسی ئەوە هەیە کە لەم بازنەیەدا بە دەنگی راستەوخۆ قازانج بکەم. ژنێک کە لە ئەڵمانیا لە دایک نەبووە، بەڵام ئێرە ماڵی ئەوە. "  بێریڤان سیاسەتڤانە لێهاتووەکەی ئەڵمانیایە و بە خۆشەویستیی خۆی بۆ کوردستان دەناسرێتەوە، ئەو بەو سیاسەتە راستگۆیانەیەی کە دەیکات، نزیکە لەوەی کە لە حکومەتی هەرێمی نۆڕدراین ڤێسفالن پۆستێکی بەرز وەربگرێت.