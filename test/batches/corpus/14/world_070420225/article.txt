بەشێک لە پەنابەرانی میکۆلایڤ گەیشتوونەتە شاری سنووری میدیکا لە پۆڵەندا، نزیکەی هەزار کیلۆمەتریان بڕیوە بۆ ئەوەی لە بۆردوومان و هێرشەکانی رووسیا رزگاریان بێت. لەگەڵ گەیشتنیان بۆ پۆڵەندا، پەنابەرەکان پێشوازییان لێ دەکرێت. لە پۆڵەندا قاوە و خواردەمەنیان بۆ ئامادە کراوە و لێرە پشوویەک دەدەن. منداڵەکان دڵیان خۆشە.   ناتالیا گێسیڤا، یەکێک لەو پەنابەرانەیە و باس لە چۆنیەتی رزگاربوونیان دەکات و دەڵێت، "گروپێکی خۆبەخشی ئیسرائیلی هاوکاری کردین بۆ ئەوەی شارەکە بەجێبهێڵین. پاسێکیان بۆ پەیدا کردین. رۆژێک پێش ئەوەی دەرچین بۆردوومانێکی بەهێز هەبوو، زۆر ترسناک بوو، خەڵکێکی زۆر مردن. لە شەقامەکان پیاسەم دەکرد و دەمبینی کە چەند ترسناکە ئیستا بۆ منداڵان. کاتێک بۆردومانەکان دووربوون راهاتبووین لە گەڵی، بەڵام ئێستا مەحاڵە".   وەک خۆیان باسی لێ دەکەن دۆخێکی سەختیان تێپەڕاندووە. ئۆلها خیخیما، پەنابەرێکی دیکەی شاری میکۆلایڤە و ئاماژە بەوە دەکات، "لە مایکۆلایڤ دۆخەکە زۆر سەختە لەبەر ئەوەی زەنگی ئاگدارکردنەوە بەردوام لێدەدات و بۆردوومان دەکرێت. نازانین ئەم مووشەکبارانە کەی کۆتایی دێت. لەو کاتەی مووشەکێک بەر شوێنی یاری منداڵان کەوت کە منداڵەکانم پیاسەیان تێدا دەکرد، ئەوە زانیم کە دۆخەکە ترسناکە و دەبێ رابکەین".   زۆربەی ئەوانەی وڵات جێدەهێڵن ژن، منداڵ، بەتەمەن و خاوەنپێداویستی تایبەتن. ئێستاش دەگوازرێنەوە ئەو شوێنانەی کە حکومەتی پۆڵەندا بۆی ئامادە کردوون.  بەپێی دوایین ئاماری نەتەوەیەکگرتووەکان، ٤ ملیۆن و ٢٧٨ هەزار و ٧٨٩ کەس ئۆکراینایان بەجێهێشتووە. ٢ ملیۆن و ٤٩٠ هەزار و ٤٤٧ کەس لەوانە روویان لە پۆڵەندا کردووە.