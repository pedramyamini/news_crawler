بڕیارە رۆژانی سێشەممە و چوارشەممە، دیپلۆماتە رووسی و ئۆکراینییەکان، رووبەڕوو لە ئیستەنبووڵ کۆببنەوە.   ڤۆلۆدمیر زیلینسکی، سەرۆکی ئۆکراینا رایگەیاندووە کە دەکرێت وڵاتەکەی بێلایەنبوونی خۆی رابگەیێنێت و سازش لەسەر هەرێمی دۆنباس بکات کە لە ساڵی ٢٠١٤ ـەوە لە دەستی جوداخوازەکاندایە، هەروەها گوتوویەتی ئامادەن دڵنیایی ئەمنی بە رووسیا بدەن بۆ ئەوەی "بێ دواکەوتن" ئاشتی بەرپابێت.   سەرۆکی ئۆکراینا هەروەها باسی لەوە کردووە کە تەنیا کۆبوونەوەی رووبەڕووی خۆی و ڤیلادمیر پووتینی هاوتا رووسیەکەی، دەتوانێت کۆتایی بە شەڕ بێنێت.   سێرگی لاڤرۆڤ، وەزیری دەرەوەی رووسیا ئەمڕۆ، دووشەممە گوتی، دەکرێت هەردوو سەرۆک کۆببنەوە، بەڵام تەنیا دوای ئەوەی کە گفتوگۆ لەسەر چەند بنەمایێکی سەرەکیی رێککەوتنە چاوەڕوانکراوەکەی نێوانیان دەکرێت.  تورکیای ئەندامی ناتۆ، پەیوەندیی نزیکی لەگەڵ رووسیا و ئۆکراینا هەیە. هەر لەسەرەتای ئەم مانگە، وەزیرانی هەردوو وڵاتە دژبەرەکەی لە کۆبوونەوەیەکی رووبەڕوودا لە پەراوێژی لوتکەی دووەمی دیپلۆماسیی ئەنتاڵیا بە یەک گەیاندن.