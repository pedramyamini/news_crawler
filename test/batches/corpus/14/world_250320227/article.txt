ئایدن تەمەنی ٢٨ ساڵە و لە ٢٠١٨ ـەوە چووەتە نێو ریزی مارێنزەکانی ئۆکراینا. دەڵێت رۆژانە بە چاوی خۆی قوربانیانی سڤیلی جەنگەکە دەبینێت.   ئەو هاووڵاتییە بەریتانییە لە بنەڕەتدا خەڵکی نۆتیگهامشایرە و کچە هاوڕێکەی ئۆکراینییە. لە گرتە ڤیدیۆیێکدا کە لەئینستاگرام بڵاویکردووەتەوە، گوایە لە ماریوپۆل تۆماریکردووە، دەڵێت رووسیا بەردەوام "شوێنە سڤیلەکان" بۆردوومان و تۆپباران دەکات.  هەروەها باس لەوە دەکات کە ئۆکراینییەکان "بە ورە بەرزییەوە" شەڕ دەکەن.  شاری ماریوپۆل دەکەوێتە سەر دەریای ئازۆڤ. ماوەی زیاتر لە ٢٠ رۆژە لە لایەن رووسیاوە لە دەریا و وشکانییەوە گەمارۆی خراوەتە سەر و ئاو، گاز و کارەباشی لێ بڕیوە. بەرپرسانی ئۆکراینی دەڵێن نزیکەی ١٠٠ هەزار کەس تێیدا گیریان خواردووە.   رووسیا پێشنیازی کرد کە سوپای ئۆکراینا چەک دابنێت و لە بەرامبەر ئەوەدا رێگەیان پێبدرێت بە سەلامەتی لە شارەکە بچنە دەرەوە، بەڵام کیێڤ پێشنیازەکەی رەتکردەوە.  بە کۆنتڕۆڵکردنی ماریوپۆل، رووسیا رێگەیەکی وشکانی لە نێوان کۆمارە دانپێدانەنراوەکانی دۆنێتسک و لوهانسک و نیمچە دوورگەی کریمیا دەستدەکەوێت و کۆنتڕۆڵی دەریای ئازۆڤیشی دەکەوێتە دەست.