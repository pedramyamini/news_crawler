نیکۆلا مینچێڤ، نوێنەری ئەنجوومەنی نیشتمانی دەڵێت، "دوو خاڵ پەسند کران: پێشکێشکردنی هاریکاریی مرۆیی، ئابووری و سەربازی بۆ ئۆکراینا، ئەویش بەگوێرەی توانای کۆماری بولگاریا".  دوای ئەوەی ڤۆلۆدیمیر زیلینسکی، سەرۆکی ئۆکراینا پەیامێکی ئاڕاستەی پەڕلەمانی ئەو وڵاتە کرد، پڕۆژەیاساکە لەلایەن پارتی میانڕەوی سەرۆکوەزیرانی بولگاریاوە بۆ پەرلەمان بەرزکرایەوە.  لە کۆی ٢٤٠ ئەندامی پەرلەمان ٢٠٠ ئەندام بە بەڵێ دەنگیان پێدا. بەڵام بەشێک لە خەڵکی بولگاریا دژی بڕیارەکە لەبەردەم باڵەخانەی پەرلەمان گردبوونەوە و ئاڵای رووسیا و بولگاریا بەرزکردەوە.  ئەوان دەڵێن، نایانەوێت وڵاتەکەیان دەستێوەردان لە جەنگی نێوان رووسیا و ئۆکراینا بکات. ئیڤێلینا هریستۆڤا، رێکخەری خۆپێشاندانەکەیە و دەڵێت، "ئێمە نابێت بکەوینە بەر مەترسییەکانی جەنگ. ئەم کێشەیە بابەتێکی لاوەکییە بۆ ئێمە".  سەرۆکوەزیرانی بولگاریا رۆژی ٢٨ی نیسان سەردانی ئۆکراینای کرد و چاوی بە ڤۆلۆدیمیر زیلینسکی کەوت. هاوکات بەڵێنی گەیاندنی هاریکاریی زیاتری بە ئۆکراینا دا.  کیریڵ پێتکۆڤ، سەرۆکوەزیرانی بولگاریا دەڵێت، "ئێمە ناتوانین بێلایەن بین، وەکو بەشێک لە جیهانی دیموکراسی. ناتوانین بڵێین ئەمە تەنیا کێشەی ئۆکراینایە. لێرە خەڵکی سڤیل دەمرن. هەفتەی داهاتوو دەنگ بۆ ناردنی هاریکاریی دارایی دەدەین لە پەرلەمان".  بولگاریا بەردەوام سەرکۆنەی هێرشەکانی رووسیای بۆ سەر ئۆکراینا کردووە و پاڵپشتیی یەکێتیی ئەوروپا دەکات لە سەپاندنی سزای نوێ بەسەر رووسیادا.  هاوکات ئامادە نییە نەوت بە رووبڵی رووسی بکڕێت و باوەشیشی بۆ ٩٠ هەزار پەنابەری ئۆکراینی کردووەتەوە.