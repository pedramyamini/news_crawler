دیمیتری پێسکۆڤ، گوتەبێژی کرێملین لە هەڤپەیڤینێکدا لەگەڵ تەلەڤزیۆنی فەرمیی بێلاڕووس باسی لە پەیوەندییەکانی وڵاتەکەی لەگەڵ تورکیا کردووە و لەبارەی رەجەب تەیب ئەردۆغان، سەرۆککۆماری تورکیاوە دەڵێت، "سەرکردەیەکی سیاسیی بەهێز و مەزنە"، لەبارەی تورکیاشەوە ئاماژەی بەوە کردووە، "تورکیا وڵات و هێزێکی زۆر سەرەکییە لە ناوچەکە و پەیوەندییەکانمان لەگەڵیدا زۆر باشە".  گوتەبێژی کرێملین باسی لەوە کرد، بۆچوونی جیاواز هەن لەبارەی پەیوەندییەکانی ئەو دوو وڵاتە و هەندێک خاڵیش هەن کە هەردوولا لەسەری نەگەیشتوونەتە لێکتێگەیشتنی تەواو، "بەڵام پەیوەندییەکانمان لەسەر بنەمای بەرژەوەندیی هاوبەشە، هەربۆیە دوو وڵاتەکە [تورکیا و رووسیا] پەرە بە پرۆژەی ئابووریی گەورە دەدەن".  دیمیتری پێسکۆڤ دەڵێت، "تورکیا هەمیشە هێزێکی گەورەی ناوچەکە بووە، چەندین ساڵە ئەندامی ناتۆیە.. سەرەڕای ئەوەش خاوەنی هەژموونێکی گەورەیە لەنێو ئەندامان ناتۆدا، بەتایبەتی لە سەردەمی سەرۆکایەتیی ئەردۆغاندا. ئەم وڵاتە مافی ئەوەی هەیە بەرگری لە بەرژەوەندییەکانی بکات".  "لەگەڵ تورکیا تێڕوانینێکی باشمان هەیە"  بە ئاماژەکردن بەوەی کە دەسەڵاتدارانی تورکیا بە ناتۆ و ئەمریکایان راگەیاندووە کە ئەنقەرە نایەوێت بەشداریی لەو سزایانە بکات کە لەلایەن وڵاتانی رۆژئاواوە دژی رووسیا راگەیێندراون، پێسکۆڤ گوتوویەتی، ئەوە هەڵگری گرنگییەکی ئابوورییە و "زۆر جێگەی بایەخە"، تورکیا و رووسیا بەردەوامن لە دایەلۆگ.  لەبارەی هەماهەنگییەکانی نێوان تورکیا و رووسیا لە کەرتی گەشتیاری و وزەدا، گوتەبێژەکەی کرێملین دەڵێت، "زۆر باشە" و "لەگەڵ تورکیا تێڕوانینێکی باشمان هەیە".  پێسکۆڤ دەشڵێت، "ئێمە خۆشحاڵین بەوەی کە ئەردۆغان توانیویەتی بەرگری لە بەرژەوەندییەکانی وڵاتەکەی بکات، بیانپارێزێت و نەبێتە بەشێک لە رەوتی سەرەکی (وەکو ئەوروپا)"، ئاماژە بەوەش دەکات "ئێستا هەموو وڵاتانی ئەوروپا لە رەوتی سەرەکیدان.. ئەوان پارە خەرجدەکەن و واشنتن پارە پەیدا دەکات. بەهۆی تووڕەیی لە رووسیا، ئەوروپا فیشەک بە بەرپێی خۆیەوە دەنێت".  جەنگی رووسیا دژی ئۆکراینا، کە رۆژی ٢٤ی شوبات دەستیپێکرد، بەهۆیەوە ناڕەزایی لەسەر ئاستی جیهان لێکەوتەوە، وڵاتانی یەکێتیی ئەوروپا، ئەمریکا و بەریتانیا لەو وڵاتانە بوون کە سزای ئابووریی تووندی مۆسکۆیان دا.  تاوەکو ئێستا بەپێی ئامارەکانی نەتەوە یەکگرتووەکان، بەهۆی جەنگەوە لانیکەم هەزار و ٣٢٥ هاووڵاتیی سڤیل کوژراون و دوو هەزار و ١٧ هاووڵاتیی دیکەش برینداربوون؛ زیاتر لە ٤.١ ملیۆن ئۆکراینیش وڵاتەکەیان جێهێشتووە و ملیۆنانی دیکەش لە نێوخۆی وڵاتەکەیاندا ئاوارە بوون.