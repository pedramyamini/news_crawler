ناتالیا کارپێنکۆ، دانیشتووی کیێڤ دەڵێت، "دوێنی لە نزیک خانووەکەمان گوڵمان دەچاند، بەڵام ئێستا دۆخەکە گۆڕا، واماندەزانی دۆخەکە کەمێک ئارام دەبێتەوە. "  هێرشەکە هاوکات بوو لەگەڵ سەردانی سکرتێری گشتیی نەتەوە یەکگرتووەکان بۆ کیێڤ. زیلینسکی دەڵێت، رووسیا لەڕێگەی ئەو هێرشەوە "بێڕێیزیی" بە نەتەوە یەکگرتووەکان کرد.   ڤۆلۆدمیر زیلینسکی، سەرۆکی ئۆکراینا گوتی، "ئەمە زۆر شت دەڵێت لە بارەی هەڵوێستی راستەقینەی رووسیا بەرامبەر دامەزراوە جیهانییەکان و هەوڵەکانی سەرکردایەتیی رووسیا بۆ بێڕێزیکردن بە نەتەوەیەکگرتووەکان و هەموو شتێک کە رێکخراوەکە نوێنەرایەتی دەکات. "  وەزارەتی بەرگریی رووسیا پشتڕاستی دەکاتەوە کە رۆژی پێنجشەممە، واتە ئەو کاتەی کە گوتێرێز هێشتا لە کێیڤ بووە، هێرشەکەی ئەنجامداوە.   ئیگۆر کۆناشینکۆڤ، گوتەبێژی وەزارەتی بەرگریی رووسیا باسی لەوە کرد، "مووشەکی دوورمەودای هێزی ئاسمانیی رووسیا باڵەخانەی بەرهەمهێنانی مووشەکی ئارتیۆم و دامەزراوەی ئاسمانەوانییان لە کیێڤ لەنێوبرد. "  حکومەتی ئەڵمانیاش دەڵێت، رووسیا لەڕێگەی ئەو هێرشەوە پیشانیدا کە "هیچ رێزێکی" بۆ یاسای نێودەوڵەتی نییە.