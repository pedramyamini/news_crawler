رۆژی پێنجشەممە ٢١ ـی نیسانی ٢٠٢٢ جۆ بایدن، سەرۆکی ئەمریکا لە کۆنفرانسێکی رۆژنامەڤانیدا رایگەیاند، ئەو ١٣.٦ ملیار دۆلارەی لە ماوەی مانگی رابردوودا لەلایەن کۆنگرێسەوە بۆ هاوکاریی سەربازی و مرۆیی ئۆکراینا تەرخانکراوە، "نزیکە لە تەواوبوون".   ئەو پاکێجە نوێیەی هاوکاریی سەربازیی ئەمریکا بۆ ئۆکراینا لە ٧٢ تۆپهاوێژی ١٥٥ میللیمەتری، ١٤٤ هەزار گوللەتۆپ، ٧٢ زریپۆش و ١٢١ درۆنی فۆنیکس گۆستی تاکتیکی پێکدێت، ئەوە جگە لە چەک و تەقەمەنیی سەرەتایی دیکە. ئەوەش لە چوارچێوەی ئەو ٢.٦ ملیار دۆلارەدایە کە پێشتر بایدن بۆ هاوکاریی سەربازیی ئۆکراینا پەسندی کردبوو.   جۆ بایدن راشیگەیاند کە لە ماوەی رۆژانی داهاتوودا داوایەکی بودجەی تەواوکاریی پێشکێشی کۆنگرێس دەکات بۆ ئەوەی "بێ دابڕان" چەک و تەقەمەنی بۆ ئۆکراینا بنێرن.   بایدن بەڵێنیشی دا کە ڤلادیمیر پووتین، سەرۆکی رووسیا "هەرگیز" ناتوانێت لە کۆنتڕۆڵکردنی تەواوەتیی ئۆکراینادا سەرکەوتوو بێت.   سەرۆکی ئەمریکا باسی لەوەش کرد، هەموو ئەو کەشتییانەی سەر بە رووسیان رێگەیان پێنادرێت لە بەندەرەکانی وڵاتەکەی لەنگەربگرن.   هەر رۆژی پێنجشەممە، وەزارەتی گەنجینەی ئەمریکا رایگەیاند، ٥٠٠ ملیۆن دۆلار وەکو هاوکاریی دارایی دەدەنە حکومەتی ئۆکراینا، ئەوەش بۆ ئەوەی مووچە و خەرجییەکانی پڕبکاتەوە.