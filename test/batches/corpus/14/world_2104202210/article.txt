رۆژی پێنجشەممە ٢١ ـی نیسانی ٢٠٢٢ ڤەدیم بۆیچینکۆ، سەرۆکشارەوانیی ماریوپۆل لە گوتارێکی ڤیدیۆییدا رایگەیاند، شارەکە ئۆکراینی بووە و ئێستا و داهاتووش هەر لەدەستی ئۆکراینییەکاندا دەمێنێتەوە.   ئەوە لە کاتێکدایە هەر رۆژی پێنجشەممە و چەند کاژێرێک پێش گوتەکەی بۆیچینکۆ، ڤلادیمیر پووتین، سەرۆکی رووسیا رایگەیاند، کە سوپاکەی دەستی بەسەر شارەکەدا گرتووە، بەڵام فەرمانی بە سەربازانی سوپاکەیشی کرد هێرشەکەیان بۆ سەر ناوچەی پیشەسازیی ئازۆڤستال رابگرن و لەبری ئەوە ناوچەکە "بە تووندی" گەمارۆ بدەن، ئەوە لەکاتێکدایە ناوچەی پیشەسازیی ئازۆڤستال دوایین پێگەی سەربازانی ئۆکراینییە لەو شارەدا کە تاوەکو ئێستا خۆیان تێیدا بەدەستەوە نەداوە.   بۆچێنکۆ دەڵێت، لەنێوان ٣٠٠ بۆ هەزار کەسی دانیشتووی ماریوپۆل خۆیان لە ناوچەی ئازۆڤستال حەشارداوە، گوتیشی رۆژی چوارشەممە ٨٠ کەس لەڕێگەی رێڕەوە مرۆییەکانەوە گوێزراونەتەوە.   سەرۆکشارەوانیی ماریوپۆڵ، رووسیا بەوە تۆمەتبار دەکات کە خەڵکی سڤیلی کوشتووە و دواتریش تەرمەکانیانی گواستووەتەوە بۆ ناوچەی مانگوش لە رۆژئاوای شاری ماریوپۆل بۆ ئەوەی وەکو خۆی دەڵێت، لە گۆڕی بەکۆمەڵدا بیانشارنەوە.