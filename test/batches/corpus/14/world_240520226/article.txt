شەهاب ئەحمەد شەهاب لە شاری کۆڵومبس لە ویلایەتی ئۆهایۆ لە رێستورانتێک کاری کردووە و لە ٢٠٢٠ ـەوە لە چاوەڕوانی وەرگرتنی مافی هاووڵاتیبوونە لە ئەمریکا؛ شەهاب داوای لە چەند کەسێک کردبوو ماڵی جۆرج بووشی لە داڵاسی تێکساس نیشانبدەن، کەسەکان لەگەڵی رۆیشتوون و ماوەیەک لە رێگەی واتسئەپەوە نامە و ڤیدیۆکۆڵیان لەگەڵی ئەنجامداوە و زانیاری تەواویان لێی وەرگرتووە، دوایی دەرکەوتووە ئەو کەسانە ئەندامی دەزگا هەواڵگرییەکان بوون.  بەگوێرەی ئەو دۆسیەیانەی لە دادگەی کۆڵومبوس لە ئۆهایۆ تۆمارکراون، شەهاب ئەحمەد بە کارمەندی دەزگە هەواڵگرییەکانی گوتووە کە سەر بە گرووپێکی چەکدارییە بەناوی رەعد و پێی گوتوون کە خواستی کوشتنی جۆرج دەبلیو بووشی هەیە و داوایکردووە باجێکی ساختەی هێزە ئەمنییەکانی بۆ دروستبکەن بۆ ئەوەی پلانەکەی جێبەجێبکات.  لە فایلەکەیاندا بۆ دادگە، کارمەندە شاراوەکانی ئێف بی ئای رایانگەیاندووە، شەهاب ئەحمەد داوای لێکردوون ئاسانکاریی بۆ بکەن بۆ ئەوەی حەوت چەکداری داعش بباتە نێو ئەمریکا تاوەکو بەیەکەوە پلانی تیرۆرکردنی جۆرج بووش جێبەجێبکەن.   پلانەکەی شەهاب ئەحمەد وابووە حەوت چەکدارەکە لە عێراق، تورکیا، میسر و دانیمارک بە رێگەی مەکسیکەوە بە ڤیزای گەشتیاری بچنە نێو ئەمریکا و جۆرج بووش لە ئۆفیسەکەی یان لەنێو ماڵەکەی بکوژن.  تۆمەتبارەکە ئەوەشی لەسەر ئاشکرابووە کە لەگەڵ هەندێک لە هاوڕێکانی نیازی تیرۆرکردنی فەرماندە عێراقییەکان و ئەوانەیان هەبووە کە لە شەڕی عێراقدا لە ٢٠٠٣ هاوکاری ئەمریکایان کردووە و ئێستا لە ئەمریکا دەژین.  FBI لە مانگی ئادارەوە زانیاری پێدراوە کە کەسێک بەنیازی تیرۆرکردنی جۆرج بووشی هەیە، بۆیە دەستیکردووە بە گەڕان بۆ دەستکەوتنی تۆمارەکانی نێو مۆبایلی تۆمەتبارەکە، بەتایبەتی لەنێو بەرنامەی واتسئەپ کە کۆمپانیای مێتای سەر بە مارک زوکەربەرگ دەڵێت، ئاڵوگۆڕی نامە تێیدا پارێزراوە.  شەهاب لە مانگی ئادار لە هۆتێلێک راهێنانی لەسەر چەک و باجی ساختە کردووە و بەو هیوایە بووە بۆ کوشتنی جۆرج بووش بەکاریان بهێنێت. رۆژی ٢٤ ـی ئایار، ئەو هاووڵاتییە لە ئۆهایۆ لەلایەن هێزە ئەمنییەکانی ئەمریکا دەستگیرکرا.