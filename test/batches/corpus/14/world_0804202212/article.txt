سیمیۆن تسومۆکۆس، سەرۆکی کۆڕبەندی دێلفی بە تۆڕی میدیایی رووداوی گوت، "جیهانی نوێ وەک ئەوە نابێت ئێمە دەمانزانی، پێویستە ئەوەت پێ بڵێم کە کۆڕبەندی ئابووریی دێلفی باوەڕی بە ئاشتی و پێکەوەکارکردن هەیە، هەربۆیە هەموو کەس لێرەیە بۆئەوەی ئەزموونی شوێنە جوانەکەی بهێنێتە ئێرە، هەبوونی ئەم هەموو کەسە یارمەتیدەرە بۆئەوەی هاوئاهەنگی زیاتر هەبێت، بۆئەوەی پەیوەندییەکی باشترمان لەگەڵ تورکیا و وڵاتانی سەر کەناری دەریای نێوەڕاست و وڵاتانی ناوچەی بەڵقان و یەکێتیی ئەوروپا هەبێت. ئەمە ئامانجی ئێمەیە، دەمانەوێت لەڕێگەی دیالۆگ و پێکەوە کارکردنی نێوان تەواوی سەرکردە سیاسییەکان و کەسایەتییە ئابوورییەکان، دەرفەتی ئەوە بڕەخسێندرێت کە بیزنیس زیاتر بێت و پەرە بە پەیوەندییە ئابوورییەکان بدرێت، چونکە دواجار دەمانەوێ خەڵکی کۆمەڵگەکانمان باشتر بژین. "  وڵات و حکومەتی یۆنان گرنگییەکی زۆر بەو کۆڕبەندە دەدەن، ئەمساڵ کوردیش بەشداری لە کۆڕبەندەکەدا کردووە.  قوباد تاڵەبانی، جێگری سەرۆکوەزیرانی هەرێمی کوردستان بە سەرۆکایەتی شاندێک لە کۆڕبەندەکەدا بەشدارە، ئەوەش دەبێتە یەکەمین شاندی هەرێمی کوردستان کە بەشداری لەو کۆڕبەندەدا دەکەن. شاندەکەی هەرێمی کوردستان چەندین کۆبوونەوەیان لەگەڵ بەرپرسانی یۆنان و هەندێک وڵاتی دیکەی بەشداربووی کۆڕبەندەکە هەبووە.  دابان شەدەڵە، جێگری سەرۆکی فەرمانگەی پەیوەندییەکانی دەرەوەی حکومەتی هەرێمی کوردستان بە رووداوی گوت، "ئێمە توانیمان راوێژکاری سیاسی و ئەمنیی سەرۆکوەزیرانی یۆنان ببینین، دوای ئەوە وەزیری گەشەپێدان و ئەلیکترۆنیمان بینی، ئەمڕۆ وەزیری گەشتوگوزارمان بینی و دوای ئەوە جێگری وەزیری گەشتوگوزار دەبینین لەگەڵ ئەمەل خان کە زیاتر بتوانین لە نزیکەوە بەیەکەوە کار بکەین، ئێمە سوود لە ئەزموونی یۆنان وەربگرین کە سەرچاوەی سەرەکیی ئەم وڵاتە گەشتوگوزارە ئینجا کەشتیوانییە. "  تاوەکو ئێوارەی رۆژی شەممە پرسەکانی دیپلۆماسی، ئابووری و زانستی، تەنانەت کولتووریی وڵاتانی دەورووبەری دەریای نێوەڕاست لە کۆڕبەندەکەدا گفتوگۆی لەبارەوە دەکرێت.