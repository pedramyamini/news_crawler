دوای گەیشتنی بە ماڵتا، پاپا فرانسیس بۆ یەکەمین جار بەشێوەیەکی تووند، بەڵام ناڕاستەوخۆ رەخنەی لە سەرۆکی رووسیا گرت و گوتی، جەنگێکی "دڕندانە"ی بەرپاکردووە.   پاپا فرانسیس ناوی پووتینی نەهێنا، بەڵام بە ناڕاستەوخۆ ئاماژەی پێکرد و گوتی "دەسەڵاتدارێک" بە پاساوی "بانگەشەی کۆنی بەرژەوەندیی نیشتمانی، " هەڕەشەی جەنگی ئەتۆمیی لەسەر جیهان دروستکردووە.   پاپای ڤاتیکان بە بەرپرس و دیپلۆماتانی ماڵتای گوت: "ئێمە وامان دەزانی داگیرکردنی وڵاتانی دیکە، شەڕی دڕندانەی نێو شەقامەکان و هەڕەشە ئەتۆمییەکان بیرەوەی تاڵی رابردوون. "  پاپا فرانسیس تاوەکو ئەمڕۆش خۆی لە ناوهێنانی پووتین و رووسیا بەدوورگرتبوو. بەڵام رەخنە تووندەکانی ئەمڕۆی ئەو کەسایەتییە بەهێزە کاسۆلیکییە لە پووتینی ئۆرسۆدۆکس، دەریدەخات کە تووڕەیی پاپای ڤاتیکان گەیشتووەتە ئاستێکی بەرز.  ڤاتیکان خۆی لە ناوهێنانی سەرکردەکان بە دەستدرێژیکار، پێشێلکار یان دووژمنکار بە دووردەگرێت. ڤاتیکان کە لەم ساڵانەی دواییدا پەیوەندیی بێوێنەی لەگەڵ کەنیسەی ئۆرسۆدۆکسی رووسیادا دروستکردووە، پێشنیازیکردووە لە نێوان مۆسکۆ و کیێڤدا ببێتە نێوەندگیر، بەڵام رۆڵێکی ئەوتۆی لە هەوڵە دیپلۆماسییەکاندا پێ نەدراوە.   پاپا فرانسیس لە رێگەدا بەرەو ماڵتا لە نێو فڕۆکەدا بە رۆژنامەڤانانی گوت، سەردانیکردنی کیێڤ "ئەگەرێکی چاوەڕوانکراوە"، بەڵام هیچ رێککەوتێک دیارینەکراوە و هێشتا سەردانەکەش مسۆگەر نییە.   ڤیتالی کلیچکۆ، سەرۆک شارەوانیی شاری کیێڤ پێشتر پاپا فرانسیسی بانگهێشتکردبوو بۆ ئەوەی لەگەڵ چەند کەسایەتییەکی دیکەی ئایینی، وەکو "پەیامهێنی ئاشتی" سەردانی شارەکە بکەن.  بە گوێرەی رووپێویێکی ساڵی ٢٠١٨، ئۆکراینا وڵاتێکی زۆرینە ئۆرسۆدۆکسە. ٦٧.٣ % ی دانیشتووانی کریستیانی ئۆرسۆدۆکسن، ٧.٧ % یان کریستیانی بێ مەزهەب، ١٠.٢ % یان کریستیانی کاسۆلیک، ٢.٢ % کریستیانی پڕۆتێستانت،  ٢.٥ % موسڵمان، ٠.٤ % جوو و ١١ % یان بێ ئایینن.   رووسیاش بە گوێرەی رووپێوێکی ساڵی ٢٠١٢، ٤١.١ % یان کریستیانی ئۆرسۆدۆکسن، ٦.٣ % کریستیانەکانی دیکە، ٢٥.٢ % یان باوەڕیان بە ئایینەکان هەیە بەڵام پەیڕەوی هیچیان ناکەن، ١٣ % بێ ئایین (بڕوایان بە هیچیان نییە)، ٠.٥ % بووزی، ٠.٧ % ئایینەکانی دیکە و ٥.٥ % ی دیکە بڕوای خۆیان ئاشکرا نەکردووە.   پاپای ڤاتیکان گوتی، "جەنگ" هێندە دڵی ئێشاندووە کە هەندێ جار ئازاری ئەژنۆی لای راستی لەبیردەکات.   هەوکردنی ئەژنۆکەی بە جۆرێک خراپ بووە کە رۆژی شەممە لە کاتی سەرکەوتن و دابەزینی لە فڕۆکە، بەرزکەرەوەیان بۆ بەکارهێنا.   ئەم سەردانەی ئەمڕۆی پاپای کاسۆلیکەکانی جیهان لە بنەڕەتدا بڕیاربوو لە ئایاری ٢٠٢٠ بکرێت و سەرنجی لەسەر پرسی کۆچبەران بێت، بەو پێیەی کە ماڵتا لە کۆمەڵەیەک دوورگەیەک پێکهاتووە کە دەکەوێتە نێو دەریای نێوەڕاست و یەکێکە لە ئامانجەکانی کۆچبەران.