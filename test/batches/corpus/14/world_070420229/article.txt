پۆلیسی ئیسرائیل رایگەیاند، هێرشەکە تەنیا لە لایەن یەک تەقەکەرەوە ئەنجامدراوە و تاوەکو ئێستاش دەستگیرنەکراوە؛ پۆلیس ئاماژە بەوە دەکات کە هەڵمەتێکی گەورە دەستیپێکردووە بە مەبەستی دۆزینەوەی ئەو کەسە و دەستگیرکردن یان کوشتنی.   پۆلیسی ئیسرائیل و سەرۆکایەتیی شارەوانیی تەلئەڤیڤ داوا لە خەڵکی شارەکە دەکەن لە ماڵەکانیان بمێننەوە تاوەکو ئەو کاتەی تەقەکەرەکە دەدۆزنەوە و دەستگیری دەکەن یان دەیکوژن.   نووسینگەی نافتالی بینیت، سەرۆکوەزیرانی ئیسرائیلیش بڵاویکردەوە کە سوپای وڵات بەردەوام زانیاری دەداتە سەرۆکوەزیران لەسەر هەوڵی هێزە ئەمنییەکان بۆ کۆنترۆڵکردنی دۆخەکە.   لە ماوەی چەند هەفتەی رابردوودا چەند رووداوێکی تەقەکردن لە ئیسرائیل هەبوون؛ رۆژی ٢٢ی ئاداری ٢٠٢٢، چوار ئیسرائیلی لە هێرشێکدا کە بە چەقۆ ئەنجامدرا لە باشووری ئیسرائیل کوژران. رۆژی ٢٧ی ئاداری ٢٠٢٢ و لە هێرشێکدا کە بە چەک ئەنجامدرا ٢ ئەفسەری پۆلیس لە شاری هەدیرا کوژران؛ رۆژی ٣٠ی ئاداری ٢٠٢٢ و لە رووداوێکی دیکەی تەقەکردندا لە شاری بنەی براک، دوو هاووڵاتی سڤیلی ئیسرائیلی، دوو هاووڵاتی ئۆکراینی و ئەفسەرێکی پۆلیس کوژران.