دایکەکە دەچێتە ئەو گوندەی کیێڤ کە کوڕەکەی تێدا بێسەروشوێن بووە. تێتیانا پۆپۆڤیچ، دایکی ڤلادە و دەڵێت، "رووسەکان گوندەکەیان تۆپبارانکرد. "   ڤلاد لەگەڵ زڕدایکی بە ئۆتۆمبێل دەڕۆیشتن کاتێک تەقەیان بەسەردا کرا. تێتیانا لە شوێنی رووداوەکەوە دەڵێت، ڤلاد گوللەیەک بەر رانی کەوتووە و زڕدایکیشی گوللە بەر شانی کەوتووە و بوراوەتەوە. کاتێک بەهۆش خۆی هاتووەتەوە، ڤلاد لەوێ نەماوە.   تێتیانا پۆپۆڤیچ گوتیشی، "دەکرێت ئێستا سەرما و برسی بێت. کاتێک بەفر دەبارێت، نیگەرانم کە لە کوێ بێت. سۆپاکەم خستەکار و بیرم کردەوە، چ پێویستم بەم گەرمبوونەوەیە ئەگەر ئەو لە شوێنێک سەرمای بێت؟ "   دایکی ڤلاد تەنیا نییە، بەڵکو جەنگی ئۆکراینا سەتان خێزانی لە یەکدی دابڕاندووە. ئینگا و ئاندرێ هاوژینن، لە ٤ ـی نیسانەوە بێسەروشوێنن.   دایکی ئینگا دەچێتە شوێنی نیشتەجێبوونیان و دەبینێت ماڵەکەیان خاپووربووە. دایکی ئینگا نازانێت کاتی تۆپباران ئەوان لە خانووەکەدا بوون یان نا.   ئانا کۆتلیارۆڤا، دایکی ئینگا گوتی، "من بەخۆم دەڵێم ئەو زیندووە. دەمەوێت بڕوا بە موعجیزەیەک بێنم. هێشتا هیوای ئەوەم هەیە کە لەنێو رووسەکاندا چەند کەسێکی تێگەیشتوو هەبن. "   پۆلیسی ئۆکراینا دەڵێت، لە سەرەتای جەنگەوە حەوت هەزار کەیسی بێسەروشوێنبوونیان پێگەیشتووە کە تەنیا نیوەیان دۆزراونەتەوە.   بۆ بەشێکیشیان، سۆراخەکە بە فرمێسک کۆتاییدێت و هیوای دۆزینەوەی خۆشەویستانیان کزدەبێت.