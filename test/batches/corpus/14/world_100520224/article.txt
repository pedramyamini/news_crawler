ئەو کۆمێنتەی ڤیلادیمیر پووتین، سەرۆکی رووسیا لە کاتێکدایە، شارەزایانی سەربازی هۆشدارییان دەدا لەوەی رووسیا لە رۆژی سەرکەوتندا جووڵەی گشتی بە هێزەکانی بکات و بۆمبی ئەتۆمی بەکاربهێنێت بەو پێیەی زیاتر لە ١٠ هەفتە بەسەر شەڕی ئۆکراینادا تێپەڕدەبێت، کەچی نەیتوانیوە ئامانجە گەورەکانی بپێکێت.  سەرۆکی رووسیا لە بەشێکی گوتارەکەیدا رایگەیاند، "ئەرکی ئێمەیە رێز لە بیرەوەریی ئەوانە بگرین کە نازیزمیان هاڕی، دەبێت تووندوتۆڵ بین و هەموو شتێکیش بکەین تاوەکو ترس و تۆقینی جەنگێکی دیکە روونەداتەوە. "  ستیڤن واڵت، شارەزای سەربازی و پسپۆڕ لە زانکۆی هارڤارد لە بابەتێکدا بۆ "فۆڕن پۆلیسی" هۆشداری دەدات لەوەی هەڕەشە و هۆشدارییەکانی رووسیا لە بەکارهێنانی چەکی ئەتۆمی بە کەم نەزانرێت.  ئەو شارەزا سەربازییە بە پشتبەستن بە هەندێک رووداوی ئەم سەدەیە ئاماژە بەوە دەکات، کاتێک رووسیا هۆشدارییەک دەدات، بەڵێنەکانی دەباتە سەر.  ئەو شارەزا سەربازییە نموونە بەوە دەهێنێتەوە کە لە ساڵی ٢٠٠٨ دا رووسیا هۆشداریی دا کە ئەوەی لە توانایدابێت دەیکات بۆئەوەی جۆرجیا نەبێتە ئەندام لە ناتۆ، زۆری نەبرد شەڕ لە جۆرجیا بەرپابوو. پرۆسەی بە ئەندامبوونی وڵاتەکەی لە هاوپەیمانییەکە گەیاندە بنبەست. هەروەها لە ساڵی ٢٠١٤ دا هۆشداریی دا لە دوورخستنەوەی ڤیکتۆر یانکۆڤیچ لە سەرۆکایەتیی ئۆکراینا، زۆری نەبرد هەرێمی کریمیای بەخۆیەوە لکاند و پشتگیریی لە جوداخوازەکان کرد بەشێکی خاکی دۆنباس کۆنتڕۆڵ بکەن.  لە ساڵی ٢٠٢١ دا رووسیا داوایکرد نیگەرانییە ئەمنییەکانیان لەلایەن رۆژئاواوە بڕەوێندرێنەوە، کە وەڵامەکەی وەرگرتەوە و بەدڵی خۆی نەبوو، لە ٢٤ی شوباتی ٢٠٢٢ هێرشی بۆسەر ئۆکراینا دەستپێکرد، ١٠ هەفتە زیاترە شەڕ و پێکدادان بەردەوامە و بەگوێرەی نەتەوە یەکگرتووەکان، یەک لەسەر چواری دانیشتووانی ئۆکراینا دەربەدەربوون، ٣.٤ ملیۆن ئۆکراینی وڵاتیان جێهێشتووە.  ستیڤن واڵت ئەوەیشی خستووەتەڕوو، شکستهێنانی رووسیا لە گرتنی کیێڤ وایکرد وڵاتەکە سەرنج بخاتە سەر بەشی رۆژهەڵاتی ئۆکراینا، هاوکات سەرکەوتنەکانی ئۆکراینا لە مەیدانی جەنگ وایکردووە وڵاتانی رۆژئاوا چەک بە ڤۆلۆدیمیر زیلینسکی، سەرۆکی ئۆکراینا بدەن و لۆید ئۆستن، وەزیری بەرگریی ئەمریکاش بڵێت، "دەمانەوێت رووسیا بە لاوازی ببینین. "  نانسی پیلۆسی، سەرۆکی ئەنجوومەنی نوێنەرانی ئەمریکا لە ١ی ئایار لە سەردانێکدا بۆ کێیڤ رایگەیاند، لە پاڵپشتیکردنی ئۆکراینا ناوەستین، تاوەکو سەرکەوتن بەدەستدێت، " شارەزایانی سەربازی ترسیان لەوە هەبوو ئەم جۆرە لێدوانانە رووسیا ناچاربکەن بە زەبری هێز ئامانجەکانی لە ئۆکراینا بەدەستبهێنێت.