ڤەدیم بۆیچێنکۆ، سەرۆکشارەوانیی ماریوپۆل گوتی، "بەداخەوە، ئەمڕۆ پەیوەندیمان لەگەڵ کوڕەکانمان پچڕا. هیچ پەیوەندیێک نییە بۆ ئەوەی بزانین چی روودەدات، یان ئایا ئەوان سەلامەتن یان نا. "  وێڕای ئاگربەستی کاتی بۆ گواستنەوەی خەڵکی سڤیل، ناو بە ناو دەنگی تەقەی چەکی سووک لە ناوچەکە دەبیسترێت. سەرۆکی ئۆکراینا، رووسیا تۆمەتباردەکات بەوەی کە هەوڵدەدات هێرش بکاتە سەر کارگەکە، رووسیاش دەڵێت، سەربازەکانیان تەنیا وەڵامی تەقەی سەربازە ئۆکراینییەکانیان داوەتەوە.   پێشتر پووتین فەرمانی کردبوو کە ئازۆفستاڵ تەنیا گەمارۆ بدرێت و هێرشی نەکرێتە سەر. وەزیری بەرگریی رووسیا دەڵێت، بڕیارەکە هێشتا نەگۆڕاوە.   سێرگی شۆیگۆ، وەزیری بەرگریی رووسیا باسی لەوە کرد، "لەسەر فەرمانی فەرماندەی گشتی، چەکدارە بەجێماوەکانی ناوچەی پیشەسازیی ئازۆڤستاڵ بەشێوەیەکی پارێزراو گەمارۆدراون. چەندین داواکاریمان بۆ نەتەوەپەرستەکان کرد بەوەی کە خەڵکی سڤیل ئازادبکەن و چەکەکانیان دابنێن، بە گەرەنتیی پاراستنی ژیانیان و مامەڵەیەکی شکۆمەندانە بەگوێرەی یاسای نێودەوڵەتی، پشتگوێخراون. "  لە کەمپێکی ئاوارەکان لە ناوچەی دۆنێتسک کە لەژێر دەسەڵاتی جوداخوازەکانی لایەنگری مۆسکۆ دایە. ژمارەیەک خەڵک لە کارگەی ئازۆڤستاڵەوە گوێزراونەتەوە کەمپەکە. ژنێک باس لە مامەڵەی سەربازە ئۆکراینییەکانی نێو کارگەکە دەکات و دەڵێت، "تۆ نازانی ئێمە چیمان بەسەر هات. لە ترس و بێهیواییدابووین. لە قەفەسێک کرابووین و هیچ دەرفەتی هەڵاتن نەبوو. تەنانەت هەڕەشەیان لێکردین کە لەوێ دەماننێژن. هەموویان وا نەبوون. هەندێکیان هاتن و ئێمەیان تۆقاند. "  جگە لەوانە، رۆژی سێشەممە ١٥٦ کەسی دیکەش کە زۆربەیان ژن و منداڵ بوون، گوێزرانەوە بۆ شاری زاپۆریژیا. بەگوێرەی بەرپرسانی ئۆکراینا، هێشتا چەند سەد کەسێکی دیکەی سڤیل لە ژێرزەمینەکانی کارگەکەدا ماون. بەپێی وەزارەتی بەرگریی رووسیاش، نزیکەی دوو هەزار سەربازی ئۆکراینی و بیانی لەنێو ئازۆڤستاڵدان کە ٥٠٠ یان برینداربوون.