ئێریک زیمور بەربژێرێکی جوو، ئەوپەڕی راستڕەو، دژە کۆچبەر و دژە موسڵمانە. دەیەوێت لە بەدەستهێنانی دەنگی بەشی هەرە زۆری راستڕەوەکاندا بەسەر مارین لوپێنی بەربژێری پارتی بەرەی نیشتمانییدا سەربکەوێت.   ئێریک زیمور، بەربژیری پۆستی سەرۆکایەتیی فەرەنسا باس لەوە دەکات، "من چاوەڕێی هەڵبژاردنەکە دەکەم. هێشتاش بڕوام وایە کە مارین لوپێن ناتوانێت بیباتەوە. چونکە ئەو پەراوێزخراوە. "  هۆکاری ئەوەی کە زیمور پێیوایە لوپێن پەراوێزخراوە، رەنگە ئەوە بێت کە برازایەکی مارین لوپێن دژی پووری وەستاوەتەوە و پاڵپشتی لە زیمور دەکات.   سەرەڕای ئەوە، هێشتاش راپرسییەکان پیشانی دەدەن کە لەنێو بەربژێرە راستڕەوەکاندا ماری لوپێن، زۆرترین دەنگ بەدەستدەهێنێت.  لوپێن، زیمور بە رکابەری خۆی نازانێت، بەڵکو کێبڕكێ سەختەکەی لەگەڵ ماکرۆندایە. لە دوو هەڵبژاردنی سەرۆکایەتیی پێشوودا، شکستی هێناوە، بەڵام دەڵێت، ئەمجارە لە هەر کاتێک لە بردنەوە نزیکترە.   مارین لوپێن، بەربژێری پۆستی سەرۆککۆماری فەرەنسا دەڵێت، "پێموایە نەک هەر بۆ گەڕی دووەمی هەڵبژاردن سەردەکەوم، بەڵکو هەڵبژاردنی سەرۆکایەتی دەبەمەوە. بەڵام ئەوە فەرەنسیەکانن بڕیار دەدەن و ئێوارەی رۆژی یەکشەممە بڕیاری خۆیان دەدەن. "  ناوەندەکانی سەر بە پارتی "کۆماری بۆ پێشەوە"ی ئیمانوێل ماکرۆن، سەرقاڵی پەیوەندیکردنن بە ئەندامانی پارتەکەیان و داوایان لێدەکەن رۆژی یەکشەممە بەشداری لە دەنگداندا بکەن و بەربژێرەکەیان سەربخەن.   بە گوێرەی دوایین راپرسیی دامەزراوەی ئیپسۆسی فەرەنسی، لە گەڕی یەکەمدا، ماکرۆن ٢٧ %، لوپێن ٢٢ %، ژۆن مێلونشۆنی بەربژێری پارتی فەرەنسای خۆنەچەمێن ١٧ % و زیمور ٨.٥ % ی دەنگەکان بەدەستدەهێنن. هەشت بەربژێری دیکەش بە دەنگی کەمترەوە لە کۆتایی لیستەکەدێن.