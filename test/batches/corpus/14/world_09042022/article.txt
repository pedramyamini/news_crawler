لە فەرەنسا سەرۆکوەزیران سەرۆکایەتیی حکومەت دەکات و لە ژێر دەسەڵاتی ئەنجوومەنی نوێنەراندایە، ئەنجوومەنەکە دەتوانێت متمانە لە حکومەت بسەنێتەوە.  سەرۆککۆمار راستەوخۆ لە لایەن خەڵکەوە بۆ ماوەی پێنج ساڵ هەڵدەبژێردرێت. رۆڵە جێبەجێکارییەکەی، سیستمی بەڕێوەبردنی فەرەنسا لە سیستمە پەرلەمانییەکانی وڵاتانی دیکەی ئەوروپا جیای دەکاتەوە.   سەرۆککۆماری فەرەنسا رۆڵی سەرەکیی لە دیاریکردنی سیاسەتی دەرەوە و سیاسەتی حکومەت هەیە. دەتوانێت ئەنجوومەنی نوێنەرانیش هەڵبوەشێنێتەوە.   سەرۆککۆمار، سەرۆکوەزیران دەستنیشان دەکات، ئەویش وەزیر و ئەندامانی کابینەکەی هەڵدەبژێرێت. هەرچی سەرۆکوەزیرانە، سەرپەرشتیی کارەکانی حکومەت دەکات و سیاسەتەکانی دەخاتە بەردەم ئەنجوومەنی نوێنەران.  حکومەتیش دەتوانێت پڕۆژەیاسا پێشکێشی ئەنجوومەنی نوێنەران بکات، ئەوە لە پاڵ جێبەجێکردنی یاساکان و روونکردنەوەی پڕۆژەکانی لەبەردەم پەرلەمان.   پەرلەمانی فەرەنسا لە دوو بەش پێکدێت: ئەنجوومەنی نوێنەران کە ئەندامەکانی بە شێوەی راستەوخۆ لە لایەن خەڵکەوە بۆ ماوەی پێنج ساڵ هەڵدەبژێردرێن. هەروەها ئەنجوومەنی پیران کە ئەندامەکانی بۆ شەش ساڵ بە ناڕاستەوخۆ هەڵدەبژێردرێن.   ئەگەر لەسەر یاسایەک ناکۆکی بکەوێتە نێوانیان، ئەنجوومەنی نوێنەران دەتوانێت بەسەر ئەنجوومەنی پیراندا بازبدات.    حکومەتی فەرەنسا دەتوانێت بێ گەڕانەوە بۆ پەرلەمان، یاساکانی بخاتە بواری جێبەجێکردنەوە ئەگەر ترسی بەدەستنەهێنانی زۆرینەی دەنگەکان هەبوو، مەگەر ئەنجوومەنی نوێنەران بڕیاربدات متمانەی لێ بسێنێتەوە.