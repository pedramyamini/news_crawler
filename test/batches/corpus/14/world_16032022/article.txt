رەجەب تەیب ئەردۆغان، سەرۆککۆماری تورکیا رایگەیاند: "وه‌زیری ده‌ره‌وه‌مان ده‌نێرمە رووسیا. سبه‌ی له مۆسكۆ چەند دیدار و كۆبوونه‌وه‌یەکی ده‌بێت. رۆژی پێنج شه‌ممه‌ش ده‌چێته ئۆكراینا. "  ئەردۆغان هەروەها ئاماژەی کرد بەوەی، تورکیا یەکێک لەو وڵاتانەیە کە بە مەبەستی دامرکاندنەوەی ئاگری شەڕ، لەگەڵ هەردوولا هەوڵەکانی چڕکردووەتەوە.  بەپێی راگەیێندراوێکی وەزارەتی دەرەوەی تورکیا، کۆبوونەوەکەی ئەمڕۆی چاوشئۆغڵو و لاڤرۆڤ بەرفراوان دەبێت و چەندین مژار لەخۆدەگرێت کە مژاری سەرەکی شەڕی ئۆکراینایە. هەروەها کێشەکانی سووریا و بازرگانیی نێوانیان دوو مژاری دیکەی گرنگی دیدارەکە دەبن.  پەیوەندییەکی بەهێزی دیپلۆماسیی لەنێوان ئەنقەرە و مۆسکۆدا هەیە. بەرپرسانی ئەنقەرە دەڵێن، ئەو پەیوەندییە نابێتە جێی نیگەرانیی هاوپەیمانانی رۆژئاوا، بە پێچەوانەوە وڵاتانی رۆژئاوا پێیان باشە مۆسکۆ و ئەنقەرە لە پەیوەندییەکی باشدا بن، بۆ ئەوەی لەکاتی پێویستدا لایەنیک هەبێت کە مۆسکۆ بتوانێت متمانەی پێ بکات و گفتوگۆی لەگەڵدا بکات.  لەبارەی هەڵوێستی تورکیا بەرامبەر ئۆکراینا، رۆژی دووشەممە ١٤ - ٣ - ٢٠٢٢ رەجەب تەیب ئەردۆغان، سەرۆککۆماری تورکیا دوای کۆبوونەوەی لەگەڵ راوێژکاری ئەڵمانیا لە کۆنفرانسێکی رۆژنامەڤانیی هاوبەشدا رایگەیاند، تەنانەت ئەوەی ئەندامانی ناتۆش بۆ هاوکاریکردنی ئۆکراینا نەیانکردووە، تورکیا کردوویەتی و بەردەوامیشە لە هاوکاریکردنی ئۆکراینا.