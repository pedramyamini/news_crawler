ئاندری بیلێتسکی، فەرماندەی هێزەکانی ئازۆڤ، فەرماندەی یەکەیەکی چەند هەزار کەسییە لە ماریوپۆڵ و دەڵێت، سێ لە سەربازەکانی بەهۆی گازی ژەهراوییەوە برینداربوون و دەشڵێت، "چەکی کیمیایی لە ئازۆڤستال فڕێدراوەتە خوارەوە و سێ کەسمان برینداربوون. دۆخی بریندارەکان جێگیرە. "  دەنگۆی بەکارهێنانی چەکی کیمیایی لەکاتێکدایە، ئێدوارد باسورین، گوتەبێژی هێزە چەکدارەکانی هەرێمی دانپێدانەنراوی دۆنێستک رۆژی ١١ ـی نیسان رایگەیاند، ئەوانەی لە ماریوپۆل خۆیان لەنێو چاڵەکان شاردووەتەوە، دەبێت بە زەبری دووکەڵ دەرپەڕێندرێن. هەر زوو سەرۆکی ئۆکراینا لەبارەی ئەم هەڕەشەیە قسەی کرد.   ڤۆلۆدیمیر زیلینسکی، سەرۆکی ئۆکراینا دەڵێت، "یەکێک لە گوتەبێژەکانی داگیرکارانی رووسیا گوتی، لەوانەیە دژی بەرگریکارانی ماریوپۆل چەکی کیمیایی بەکاربهێنن. ئێمە لێکدانەوەیەکی جیدی بۆ ئەوە دەکەین. "  ئەمریکا دەڵێت، ئێجگار لە دەنگۆی بەکارهێنانی چەکی کیمیایی لە ئۆکراینا نیگەرانە، بەریتانیاش دەڵێت، لەگەڵ ئەمریکا و فەرەنسا هاوهەڵوێستن.  جەیمس هیپی، وەزیری بەرگریی بەریتانیا ئاماژە بەوە دەکات، "سەرۆکوەزیرانمان بەڕوونی گوتوویەتی هەندێ چەک هەن نابێت بەکاربهێندرێن، ئەگەر ئەو چەکانە بەکارهێندرابن. سەرۆک پووتین دەبێ بزانێت کە هەموو بژاردەیەک دەکرێت لەسەر مێز بێت لەوەی رۆژئاوا چۆن وەڵامدەداتەوە. "  چەکە کیمیاییەکان چەند جۆرێکی ماددەی کیمیایی ژەهراویین، کاریگەرییان لەسەر کۆئەندامی هەناسە یان سیستمی دەمار دەبێت، سارین و VX دوو لەمەترسیدارترینیان و لەڕێگەی بڵاوبوونەوە بە ژینگە یان بەرکەوتن، کار لە مرۆڤ دەکەن.  نیشانەکانی بەرکەوتەیەکی چەکی کیمیایی بریتین لە گرژبوونی ماسوولکە، بەربوونی ئاوی لووت، تەنگەنەفەسی، سەرئێشە، ئارەقکردن، سکچوون و لە زۆربەی کەیسەکانیشدا وەستانی سیستمی هەناسە و دڵی لەگەڵدایە. چەکی کیمیاییی تەنیا قەبارەی ٥ میلیگرامی پێویستە بۆ ئەوەی مرۆڤ بکوژێت.  رووسیا لە بارەی ئەم تۆمەتە نوێیە قسەی نەکردووە، بەڵام لە ١٧ ـی ئاداردا گوتەبێژی وەزارەتی بەرگریی رووسیا رایگەیاند: "بە پاڵپشتی وڵاتانی رۆژئاوا، ئۆکراینا ئامادەکاری بۆ بە بەکارهێنانی چەکی کیمیایی بۆ سەر خەڵکی سڤیل دەکات و دوایش رووسیای پێ تۆمەتبار دەکات. "