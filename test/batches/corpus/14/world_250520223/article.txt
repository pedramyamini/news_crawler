ئەو لێدوانانەی بایدن، چینی توڕە کردووە. پەکین دەڵێت، واشنتن بە هەڕەشەی ناردنی هێز بۆ تایوان "یاری بە ئاگر دەکات".   وانگ وێنبین، گوتەبێژی وەزارەتی دەرەوەی چین گوتی، "ئەگەر ئەمریکا لەسەر ئەو رێگەیە بەردەوام بێت، ئەوا نەک تەنیا لێکەوتی خراپی بۆ پەیوەندییەکانی چین و ئەمریکا دەبێت، بەڵکو باجێکی قورسی بۆ ئەمریکا دەبێت. "   لەگەڵ ماڵئاواییکردنی بایدن لە ژاپۆن، بۆ پێشاندانی هێز، چەند فڕۆکەیەکی چینی و رووسی لە ئاسمانی دەریای ژاپۆن / دەریای رۆژهەڵات مانۆڕێکی سەربازیی هاوبەشیان ئەنجامدا.   دژایەتینەکردنی رووسیا لە لایەن چینەوە لە بەرامبەر هێرشکردنە سەر ئۆکراینا، نیگەرانیی ئەوەی لای ئەمریکا و هاوپەیمانەکانی دروستکردووە کە رەنگە چینیش هەوڵبدات هێرشبکاتە سەر هەرێمی تایوان.   تایوان دەکەوێتە باشووری رۆژهەڵاتی چین. دراو و سیستمی سیاسی و دادوەریی تایبەت بە خۆی هەیە. لە نەتەوە یەکگرتووەکان وەکو وڵاتێکی سەربەخۆ دانیپێدانەنراوە، تەنیا ڤاتیکان و ١٣ وڵات دانی پێدادەنێن، بەڵام چین بە بەشێک لە خاکەکەی دایدەنێت و دەڵێت، لە ئەگەری راگەیاندنی سەربەخۆیی، هێرشی دەکاتەسەر.   ئەمریکا پەیوەندیی ئابووری و سەربازیی بەهێزی لەگەڵ تایواندا هەیە، ئەگەرچی وەکو وڵاتێکی سەربەخۆ دانی پێدانانێت، بەڵام دەشڵێت نابێت لەڕێگەی هێزەوە بخرێتە ژێر دەسەڵاتی پەکین.