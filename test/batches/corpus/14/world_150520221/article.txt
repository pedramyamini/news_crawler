یەحیا محەممەد، سەرۆکی ناوەندێکی کوردییە و لەدایکبووی لوبنانە، بەڵام باوانی خەڵکی مێردینی باکووری کوردستانن. وەک زۆربەی کوردانی لوبنان بێ ناسنامە و وەڵاتینامەیە. بێهیوایە ئەم هەڵبژاردنەش هیچ لە دۆخیان بگۆڕێت.  یەحیا محەممەد عومەری، سەرۆکی ناوەندی لێکۆلینەوەی ئایینیی کوردی بە رووداوی گوت، "کوردانی لوبنان ھەمیشە ئەوبازنە لاوازەن لە ھەڵبژاردن، ئەوان کۆمەلێکن ناڵێم بەشێکن، چونکە سوننەن، ئەوان ئەو لایەنەن کە ھەمیشە بەکاردەهێنرێن لە ھەڵبژاردنەکان، واتا دەنگیان لێ وەردەگیرێت و ھیچیان پێنادرێت، ئومێدەوارین کە ناسنامە بە ھەموو کەسێک بدرێت کە شایەنییەتی، تەنانەت ئەو ژنانەی لوبنان ھاوسەرگیرییان لەگەڵ خەڵکی دەرەوەی لوبنانیش کردووە، مافی خۆیانە ناسنامە بە مندالەکانیان بدرێت، ئەمە مافێکی یاساییە لە ھەموو دونیا ھەیە، تەنیا لە لوبنان نەبێت. ئەمەش بەھۆی دیاردەی تایفییەوەیە. "  هەرچەند هیچ ئامارێکی فەرمیی پشتڕاستکراو لەسەر ژمارەی کوردانی لوبنان نییە، بەڵام سیاسییەکانی کورد لە لوبنان دەڵێن، لەنێوان ١٢٠ بۆ ١٥٠ هەزار کورد لە وڵاتە دەژین و نزیکەی ٤٠ % یان بێ ناسنامە و وڵاتینامەن.  دوایینجار کە دەرفەتی وەرگرتنی وڵاتینامە رەخسا، ساڵی ١٩٩٤ بوو کە ١٢ هەزار خێزانی کورد وەڵاتینامەی لوبنانیان وەرگرت، ئەگەر بەتێکڕای هەر خێزانەی پێنج کەس دابندرێت، تەنیا ٢٨ ساڵ لەمەوپێش ٦٠ هەزار کورد وەڵاتینامەیان وەرگرتووە.   کوردانی لوبنان زۆرینە موسڵمانی سوننەن، بەڵام بەشێکیشیان دروزی و کریستیانن. ئەوەش بەلای قەشەی کەنیسەی دێر کوردەوە، بووەتە هۆی زیاتر پەرتەوازەبوونی کوردانی لوبنان.  نیھاد حەسەن، قەشەی کەنیسەی دێر کورد باسی لەوە کرد، "لەڕاستیدا پەرتەوازەبوونی میللەتی کورد لێرە وایکردووە کە ھەر ھەندێک و لەگەڵ حیزبێکی لوبنانی پەیوەستن، ئەوان ھەرکاتێک پێویستیان بە کورد بێت، بانگیان دەکەن بۆ دەنگدان و وەک یەدەگ مامەڵەمان لەگەڵ دەکەن نەک وەکو میللەتێکی سەرەکی و مافەکانمان پێنەدراوە، ئەرمەن، ئاشوور، کڵدان و سریان ھەموو ئەندام پەرلەمانیان ھەیە و ئێمەش دەمانەوێت. "   لەم هەڵبژاردنەش پەرتەوازیی و نەبوونی یەکدەنگی کوردانی لوبنان رێگربوو لە بەربژێرکردنی کوردێک بۆ ھەڵبژاردنی ئەنجوومەنی نوێنەران، بۆ ئەم ھەڵبژاردنه هەزار و ٤٣ بەربژێر بۆ بەدەستھێنانی ١٢٨ کورسی پەرلەمانی کێبڕکێ دەکەن، جگە لە کورد، ھەموو نەتەوە و پێکھاتەکانی دیکەی لوبنان بەربژێریان ھەیە.