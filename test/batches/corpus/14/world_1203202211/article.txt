گرێتا کە لە ئەڵمانیاوە چووەتە پۆڵەندا باس لەوە دەکات، هاتووە یارمەتیی ئاوارەکان بدات و چەند کەسێک لەگەڵ خۆی بباتەوە بۆ وڵاتەکەی و دەشڵێت، "هاتوومەتە نێو دەسیپێشخەرییەک کە پێشتر هەبووە، دوو شۆفێرین و ئۆتۆمبێلی تایبەتیی خۆمان هێناوە و هاتووین خەڵک لەگەڵ خۆمان ببەین. "  لە ناوەندێکی پێشوازیکردنی ئاوارەکان لە پۆڵەندا، خۆبەخشان ئاوارەکان دەگوازنەوە بۆ ئەو ناوچانەی کە خۆیان داوای دەکەن، بەشێکێشیان ئاوارەکان دەبەنە ماڵەکانیان و یارمەتییان دەدەن. گەنجێکی خەڵکی بەریتانیا کە بۆ یارمەتیی ئاوارەکان چووەتە پۆڵەندا دەڵێت، هاتوون کۆچبەران بگوازنەوە.  ڤین وات بە رووداوی گوت، "لەڕاستیدا ئێمە کۆمەڵێک شتومەکمان لە ڤانەکەدا هەیە کە لە کۆمەڵگەی خۆمان کۆمانکردوونەتەوە و دواتر گواستمانەوە بۆ سنووری شێمێشێل. دواتر دەچمە ئۆکراینا. ئێستا ئێمە لە بەشی دووەمی گەشتەکەمانداین کە دەچێتە ڤیەننا و لەوێشەوە دێتە ئێرە و پەنابەران دەگوازینەوە. "  ئەو خۆبەخشە بەریتانییە باسی لەوەش کرد، "ئێمە چوار کەس لەگەڵ خۆمان دەبەین. دوو منداڵ و دوو کەسی پێگەیشتوو. بۆ دوو شوێنی جیا لە ڤیەننا. ئێستا ئامادەی رۆیشتنین. "  ساندرۆ تسێهنەر کە سەرۆکی شارەوانیی شارۆچکەیەکە لە ئەڵمانیا، ئەویش بەشداری لە کەمپەینی خەڵکی شارۆچکەکەی کردووە و دەڵێت، "ئەوە کاروانێکی هاوکاریکردنی تایبەتە، منیش وەکو شۆفێر بەشداریم تێدا کردووە، لەگەڵ خۆمان ٩ بارهەڵگری هاوکارییمان هێناوە کە جلوبەرگ، خواردن، دەرمان و پێداویستیی منداڵانی تێدایە. بەشی زۆری هاوکارییەکانمان بەرەو ئۆکراینا دەڕۆن، چونکە لەوێ پێویستییەکی زۆریان پێ هەیە. "  لە زۆرینەی وڵاتانی ئەوروپا بەشێک لە هاووڵاتییان لەسەر ئەرکی خۆیان هاوکاریی ئاوارەکان دەکەن و بەشێکیشیان هەندێک لە ئاوارەکان لەگەڵ خۆیاندا دەبەنەوە بۆ وڵاتەکانیان.