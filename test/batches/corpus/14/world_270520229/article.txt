کاروان عەونی ئاکرێیی لە ٤ - ٤ - ١٩٨٤ لە ئاکرێ لە دایکبووە، خاوەنی سێ خوشک و دوو برایە. باوکیان لە ساڵی ١٩٩٢ روودەکاتە ئەوروپا و بەجێیان دەهێڵێت، دواتر داوایان لێدەکات لە ساڵی ١٩٩٤ ئەوانیش بچنە ئەوروپا و خۆی لە یۆنان چاوەڕێیان دەکات، بەڵام لە کاتی تێپەڕبوونیان بە سنووری عێراق - تورکیا لە زاخۆ سەربازانی تورکیا تەقەیان لێدەکەن وەک خۆیان دەڵێن، دایک و خوشکێکی دەکوژرێن، ئیتر ناچار دەگەڕێنەوە، بەڵام باوکیان لە یۆنان دەمێنێتەوە و ناگەڕێتەوە.  کاروان کوڕی گەورەی ماڵەوەیە و تەمەنی ١١ ساڵ بوو ئەوکات، بەهۆی ئەوەی کەسێکی نزیکیان نەبوو بەخێویان بکات، بۆیە بە ناچاری کاری بۆیاخکردنی پێڵاو و جارجار چلوورەفرۆشی و خەیارفرۆشی دەکات و کەمێک پارە پەیدادەکات، لە ساڵی ١٩٩٥ لەگەڵ خوشک و برایەکانی بە هاوکاری ماددی باوکیان دەچنە تورکیا و لەوێش بۆ یۆنان لای باوکیان، دواتر لە ئەڵمانیا نیشتەجێدەبن و لەوێ کاروان دەخوێنێت و دەبێتە ئەندازیار.  چیرۆکی سەرکەوتنەکە لێرەوە دەستپێدەکات:   دامەزراندنی کۆمپانیای کیان بۆ پاککردنەوە  بەفرماڵێک دەکڕێت و کاری پاککردنەوەی رێگەکانی گیراو بە بەفر و پاککردنەوە دەکات و ئیتر بیردەکاتەوە کۆمپانیایەکی بچووک بۆ پاککردنەوەی رێگەکانی گیراو بە بەفر و شوێن و دامەزراوەکان دابمەزرێنێت و دروستیدەکات. وردە وردە متمانە بەدەستدەهێنێت و کۆمپانیاکەی گەورە دەکات و حکومەتی میری هەرێمی شلێسڤیگ هۆڵشتاین متمانەی پێدەکەن و هەرچی شوێنی مەشقی سەربازی حکومەت لە هەرێمەکە و هەروەها شوێنی پۆلیس و نەخۆشخانە و شوێنە هەستیارەکانی حکومەت دەدرێتە کۆمپانیاکەی کاروان کە ناوی کیانە پاکی دەکاتەوە و ئێستا خاوەنی ٣٢٠ کارمەندە و زۆربەی هەرەزۆریان کوردی باشووری کوردستانن.  دامەزراندنی خوێندگەیەکی کوردی لەنێو مزگەوتێک   بیردەکاتەوە منداڵانی کوردی شارەکەی ناتوانن بە ئەلف و بێی کوردی بنووسن و بخوێننەوە، بۆیە مزگەوتێکی بچووک دروستدەکات و دوای خوداپەرستی، چەند مامۆستایەک دادەمەزرێنێت، بۆ فێرکردنی منداڵانی کوردی شاری کیل لە هەرێمی شلێسڤیگ هۆڵشتاین بۆ ئەوەی فێرێ نووسین و خوێندنەوەی کوردییان بکات، جگە لە فێربوونی رێنووسی کوردی، فێری دابونەریتی کوردەواری و مێژووی کورد و جوگرافیای کوردستانیان دەکەن و ئێستا ژمارەی ئەو منداڵانەی لەو خوێندنگەیە دەخوێنن زیاتر لە ١٠٠ فێرخوازی کوردن.  دامەزراندنی یانەیەکی وەرزشی کوردی  لە هەرێمەکەی کاروان ژمارەیەکی زۆری یاریزانی کورد دەژین، وەرزشوانانی هەرێمەکە داوا لە کاروان دەکەن یارمەتییان بدات بۆ دامەزراندنی یانەیەک بۆ ئەو یاریزانانە، کاروانیش رازیدەبێت و یانەیەک دروست دەکات بە ناوی یانەی ئازادی، کە سەرجەم یاریزانەکانی کوردن و لە هەر چوار پارچەی کوردستانن، پلە بە پلە یانەکە لە خولەکانی بۆندسلیگای ئەڵمانیا سەردەکەوێت و ئێستا لە پلەی چوارەمی بۆندسلیگای ئەڵمانیا یارییدەکەن لە هەرێمی شلێسڤیگ هۆڵشتاین و هیوایان وایە بگەنە پلەی یەکەم.  دامەزراندنی کۆمپانیایەکی سێکیوریتی  کاروان کۆمپانیایەکی بچووکی سێکیوریتیشی هەیە لەکاتی بوونی ئاهەنگ و سیمینار و هەر بۆنەیەک ئەگەر داوای پاراستنی شوێنەکەی لێبکرێت، سێکیوریتی ئامادەی هەیە و کارەکە جێبەجێدەکات و زۆربەی سێکیوریتییەکانیش کوردن.  کاری خێرخوازی و وەفای بۆ ئاکرێ   کاروان دەڵێت، "لە ئاکرێ کاتێک تەمەنم ١١ ساڵان بوو نەهامەتی و نەبوونی و ماندووبوونی زۆرم چەشت تاوەکو خوشک و براکانم بەخێوبکەم. " دەشڵێت، "ئاکرێ یەکێکە لەو شارانەی شەهیدی لەپێناو خاکی کوردستان زۆر هەیە و منداڵی هەتیو و هەژاری زۆر هەیە، تیمێکی هاوکارییم لەو شارە دروستکردووە بۆ یارمەتیدانیان. "  کاروان باس لەوە دەکات، "هەموو ساڵێک لە جەژنەکاندا جلوبەرگ بۆ منداڵانی شەهید و هەژار و کەمدەرامەت دابیندەکەم کە ژمارەیان سەرووی ٦٠٠ منداڵە، جگە لەمەش سووتەمەنی بەتایبەتی نەوتی سپی بۆ ماڵە هەژار و شەهیدەکانی ئاکرێ دابیندەکەم. "   کاروان بە شەرمەوە، باسی کارە خێرخوازییەکانی دەکات و دەڵێت، "بۆ خۆدەرخستن نییە و ئەوەی دەیکەم بۆ خوایە و هەروەها وەفایەکە بۆ خەڵکی شارەکەم. "   ئێستا کاروان ناوێکی گەورە و بەناوبانگە لە هەرێمی شلێسڤیگ هۆڵشتاین ئەڵمانیا و چیرۆکێکی سەرکەوتووی دیاسپۆرایەکی کوردە لە ئەوروپا.