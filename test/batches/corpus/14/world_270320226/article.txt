سڤیتلانا سانتالۆڤا، خۆبەخش بە رووداوی گوت، " بۆیە ئەم كارە دەكەم كە یارمەتیی ئۆكراینییەكان بدەم هەست بە ئارامی و ئاسایش بكەن و پێیان دەڵێین بەرەو كوێ بچن. ئەوان كە دێنە ئێرە نازانن بەرەو كوێ بچن و نازانن دەبێت لە كوێ بمێننەوە لەدوای ئەو كارەساتەی كە بەسەر ئۆكراینادا هاتووە".   لە خاڵی سنووریی مێدیكا لەنێوان پۆڵەندا و ئۆكراینا ٢٥ گەنجی ئۆكراینی بوونەتە خۆبەخش بۆ هاوكاریی پەنابەرە ئۆكراینییەكان.  ئێلیزابێت ئاروپچیك، خۆبەخش دەڵێت، " هەموو رۆژێك دەچینەوە وڵاتی خۆمان و دێینەوە، هەرچەند جێی مەترسیشە، بەڵام هەستێكی خۆشە، چونكە هاوكاریی ئۆكراینییەكان دەكەین و لەگەڵ خەڵكی وڵاتی خۆمان دەمێنینەوە".   گەنجە خۆبەخشە ئۆكراینییەكان رێكخراوێكیان دروستكردووە، ناویان لێناوە "رێكخراوی هاودڵی"؛ لەگەڵ هاتنی پەنابەران بۆ سنووری پۆڵەندا، یارمەتییان دەدەن تاوەکو بگەنە شوێنی مەبەست.  كریستینا هۆڵوود، خۆبەخش ئاماژە بەوە دەکات، "خەڵك كە دێنە ئێرە زۆر لە شەڕ ترساون و شۆك بوون. كاتێك دێنە ئێرە شەرم دەكەن كە داوای هاوكاری بكەن. هەندێكیان پارەیان پێ نییە و وا دەزانن دەبێت بۆ هەموو شتێك پارە بدەن. ئێمە لەگەڵ رێكخراوەكان هاوكارییان دەكەین و پێیان دەڵێین پێویستە ئارام بن و هەموومان پێكەوە دەبین".   لەگەڵ شەڕی رووسیا و ئۆكراینا دوای زیاتر لە یەك مانگ نزیكەی سێ ملیۆن و ٧٠٠ هەزار ئۆكراینی وڵاتیان بەجێهێشتووە. زیاتر لە دوو ملیۆن و ٢٠٠ هەزاریان هاتوونەتە پۆڵەندا كە نزیكەی یەک ملیۆن و ٧٠٠ هەزاریان لەنێو خاكی پۆڵەندا ماونەتەوە. بۆ هاوكاریی پەنابەرە ئۆكراینییەكان زیاتر لە ٦٥ رێكخراوی مرۆیی و خێرخوازی لە ئەوروپا و هەموو جیهانەوە هاتوونەتە پۆڵەندا.