ئاڵا شاڵی نێردراوی رووداو چووەتە ناوچەی مۆنتخۆی پاریس کە ناوچەیەکی فرەکولتوور و فرەنەتەوەیە. لە گەڕی یەکەم زۆرترین بەشدارییان لە هەڵبژاردندا کردبوو، بەڵام دەنگی یەکەم بۆ میلانشۆی بەربژێری پارتی چەپی رادیکاڵ بوو.   ئینۆلای تەمەن ٢٣ ساڵان کە دەرچووی بەشی هونەرەجوانەکانە، لایەنگری میلانشۆ بوو، بەڵام ئێستا لە نێوان ماکرۆن و لۆپێن، دەنگی سپی دەخاتە نێو سندووقی دەنگدانەوە. ئینۆلا ژان میشێل دەڵێت، "رۆژی یەکشەممە دەنگی سپی دەدەم، چونکە نامەوێت دەنگ بە ماکرۆن یان لوپێن بدەم، چونکە هەردوو بەربژێرم خۆش ناوێت. هەمووان دەڵێن دەنگ بدەن بە ماکرۆن با لوپێن نەیباتەوە، بەڵام بڕواناکەم لوپێن بیباتەوە، بەرهەرحاڵ من چارەی ئەو ژنەم ناوێت. ئەو چەند ساڵەی ماکرۆن دەسەڵاتی هەبوو باش نەبوو بۆیە حەزناکەم دەنگبدەم بە ئەویش. "   لە خولی یەکەمی هەڵبژاردنی سەرۆکایەتیی فەرەنسا ٢٦ % ـی ئەوانەی مافی دەنگدانیان هەبوو، بەشدارییان نەکردبوو. لە خولی دووەمیش کەسانێکی وەک ئیلۆدی زۆرن کە نایانەوێت ئەو مافەیان بەکاربێنن.   ئیلۆدی ژان فلیپ، کارمەندێکی باخچەی منداڵانە و دەڵێت، "دوو هەفتە لەمەوبەر دەنگم نەدا، یەکشەممەش دەنگ نادەم، چونکە دەنگ نادەم بە درۆزنەکان. بەو موچەیەم ئەستەمە ژیان بە رێکردن. "   پاسکاڵی تەمەن ٥٨ ساڵ، کە توێژەری کۆمەڵایەتییە وەک زۆربەی ئەو فەرەنسییانەی کە سەریان سپی کردووە، ترسی لە سەرکەوتنی لۆپێن و شکستی ماکرۆنە. پاسکال فرانسوا دەڵێت، "دەنگ دەدەم بە ماکرۆن، چونکە دەترسم لە دیکتاتۆری و فاشیزم و لەدەستدانی ئازادی. "   وەک هەمیشە، پرسی ئیسلام و دۆخی موسڵمانانی فەرەنسا یەکێک لە مژارە گەرمەکانی بانگەشەی هەڵبژاردنە. ئێستا زۆرینەی موسڵمانانی لایەنگری میلانشۆ لایەنگری ماکرۆن دەکەن.   لیلیا وەرگەمین، کابانی ماڵە و گوتی، "بەڵێ دەنگ دەدەم بە بەڕێز ماکرۆن، تەنها لە دژی لوپێن. قبوڵنەکراوە کە ئەو سەرپۆش و حیجاب قەدەخە دەکات لە فەرەنسا. لەبەر ئەوەی ئێمە فەرەنسین، ناتوانێت ئەو کارە بکات. لەو باوەڕەدام چەند ژنێکی بێ سەرپۆش جوان بێت، ئەوەندەش ژنێکی بە سەرپۆش جوانە. "   کەریم سەلیم، دوکاندارێکە و دەڵێت، "لەو باوەڕەدام موسڵمانەکان جێگەی خۆیان هەیە لە فەرەنسا هەمیشە لێرەن و لێرە بوون. پڕۆگرامی ئەوەی کە دەیانەوێت سەرپۆش قەدەخە بکەن ئەوە قەت ناتوانن جێبەجێ بکەن. سەبارەت بە سیاسەتی ماکرۆن زۆر باشترە بۆ بێگانەکان و موسڵمانەکان. "   هەڵبژاردنەکە جگە لە فەرەنسا بۆ یەکێتی ئەوروپاش گرنگ و چارەنووسسازە. بەشێوەیەک کە لە رووداوێکی بێ وێنەدا سەرکردەکانی ئەڵمانیا، ئیسپانیا و پرتوگال بە دژایەتی لۆپێن، پشتیوانی خۆیان بۆ ماکرۆن دەربڕی.