جێنیفەر گاڤیتۆ رایگەیاند: "وەکو سەرۆک بایدن لە نامەی ئەم دواییەیدا بۆ نێچیرڤان بارزانی، سەرۆکی هەرێمی کوردستان رایگەیاندبوو، ئەمریکا بە تووندترین شێوە، هێرشی مووشەکیی بالیستیی ئێران بۆ سەر هەولێر سەرکۆنەدەکات. ئەمریکا شانبەشانی حکومەتی عێراق و حکومەتی هەرێمی کوردستان دەوەستێت و پاڵپشتی لە سەروەریی عێراق دەکات، بە هەرێمی کوردستانی عێراقیشەوە. "  ئەو ژنە بەرپرسەی وەزارەتی دەرەوەی ئەمریکا جەختی لە پەیوەندییەکانی نێوان واشنتن و هەولێر کردەوە و رایگەیاند: "حکومەتی هەرێمی کوردستان هاوبەشێکی گرنگی ئەمریکایە. ئێمە سوپاسگوزارین بۆ ئەو هاوبەشییەی کە بۆ ماوەی چەندین ساڵ لە نزیکەوە پێکەوە هەمانبووە، لە نێویشیاندا پێکەوە کارکردنمان لە هەڵمەتی بەردەوامی دژی داعش. "  جێنیفەر گاڤیتۆ هانی حکومەتی هەرێمی کوردستان دەدات کاری زیاتر بکات بۆ پارێزگاریکردن و پاڵپشتیکردنی رۆژنامەڤانان و ئازادیی رادەربڕین و دەشڵێت: "هاوبەشیی قووڵی ئێمە لەسەر بنەمای بەهای دیموکراسیی هاوبەشە، لەوانەش ئازادیی رادەربڕین. ئێمە هانی حکومەتی هەرێمی کوردستان دەدەین کاری زیاتر بکات بۆ پاڵپشتیکردنی رۆژنامەڤانان و ئازادی رادەربڕینی گشتی لە هەرێمی کوردستانی عێراق و وەکو مەشخەڵی ئازادییە مەدەنییەکان لە رۆژهەڵاتی نێوەڕاست لە رێبەریکردن بەردەوام بێت. "     جێنیفەر گاڤیتۆ هەروەها دەشڵێت: "ئەمریکا بەردەوام دەبێت لە پاڵپشتیکردنی هێزە ئەمنییەکانی عێراق، لە نێویشیاندا پێشمەرگە بۆ ئەوەی هەموویان پێکەوە لە پێناو هەرێمێکی سەلامەت، سەقامگیر و خۆشگوزەرانی کوردستانی عێراق کاربکەن؛ ئەمریکا، هەرێمی کوردستان وەکو بەشێکی جیانەکراوەی عێراقێکی سەقامگیر و خۆشگوزەران دەیبینێت. "  هەروەها باس لەوە دەکات کە "لە ماوەی مانگی رەمەزانی پیرۆزدا، موسڵمانان لە سەرانسەری جیهان بەڕۆژوو دەبن، نوێژدەکەن و هەوڵی ئاشتەوایی لەگەڵ هاوڕێ و دراوسێکانیان دەدەن. ئەم مانگەی وردبوونەوە، دەرفەتێکە بۆ کەمکردنەوەی گرژییەکان و نەهێشتنی ململانێ بەردەوامەکان لە عێراق و ناوچەی دەوروبەری. ئەمریکا هیواخوازە ئەم مانگە پیرۆزەی رەمەزان ببێتە مایەی ئاسوودەیی و ئاشتی بۆ گەلانی سەرانسەری عێراق و هەرێمی کوردستانی عێراق. "