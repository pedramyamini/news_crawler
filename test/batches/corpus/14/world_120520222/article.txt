نۆمدی گێر، ئەفسەر لە سوپای ئۆکراینا گوتی، "ئەمانە هاووڵاتییانی سڤیلی ئێمەن کە ویستوویانە هەڵبێن. بەداخەوە منداڵیان تێدا بووە. بە چەکی ئۆتۆماتیکی هێرشیانکراوەتە سەر و یەکێک لە ئۆتۆمبێلەکان بە مووشەک کراوەتە ئامانج".  بەگوتەی سەربازانی ئۆکراینی، سووپای رووسیا بە تەواوەتی لەو چەند گوندەی دەورووبەری خارکیڤ کشاوەتەوە، ئێستا هاووڵاتییان دەستیان بە گەڕانەوە بۆ ئەو ناوچانە کردووە و لەلایەن تیمێکی خۆبەخشەوە هاوکارییان بە دەست دەگات.  دانیس برێسلاڤسکی، سەرباز و خۆبەخش دەڵێت، "دەستمان بەمشێوە کارکردنە کرد لە سەرەتای دەستپێکی جەنگەکەوە بۆ گەیاندنی خۆراک بە دانیشتووانی ناوچەکە. لێرە بۆردوومانێکی چڕ هەبوو، هاووڵاتییان دەستیان بە خواردن نەدەگەیشت"  تانکێکی سوپای رووسیا کە لە لایەن هێزەکانی ئۆکرایناوە تێکشکێنراوە، لە دوای کشانەوەی هێزەکانیان لە شارۆچکەکە جێهێڵدراون.  نۆمدی گێر، ئەفسەر لە سوپای ئۆکراینا باسی لەوە کرد، "ئەمە تانکێکی زۆر پێشکەوتووە کە وا دەردەکەوێت دروستکراوی وەزارەتی پیشەسازیی بەرگری رووسیا بێت. وەک دەبینن بە چەکی RPG - ٧ تێکشکێنراوە".  رۆژی سێشەممە، ڤۆلۆدێمیر زیلینسکی، سەرۆکی ئۆکراینا رایگەیاند، هێزەکانیان لە دەورووبەری شاری خارکیڤ بە تووندی بەرپەرچی سوپای رووسیایان داوەتەوە و سەرەنجام پاشەکشەیان کردووە.  سێرهی شاپتالا، ژەنەراڵی سوپای ئۆکرایناش دەڵێت، بەردەوام دەبن لە دوورخستنەوەی هێزەکانی رووسیا تاوەکو سەر سنوور.