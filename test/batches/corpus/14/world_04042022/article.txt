ڤۆلۆدیمیر زیلینسکی، سەرۆکی ئۆکراینا لە گوتارێکی ڤیدیۆییدا باسی لە دۆخی شارۆچکەی بوچای باکووری رۆژئاوای کیێڤ کرد کە تەرمی خەڵکی بە ئاشکرا لە شەقامەکان دەبیندرێن.   زیلینسکی گوتی، رووسیا "تاوانی جەنگی" لە  بوچا ئەنجامداوە و بەڵێنیدا بە میکانیزمێکی "تایبەت" لێکۆڵینەوە لە کارەکانی رووسیا کە لەو شارۆچکەیەدا ئەنجامدراون، بکات.    سەرۆکی ئۆکراینا داواشی لە ئەنگێلا مێرکل، راوێژکاری پێشووی ئەڵمانیا و نیکۆلاس سارکۆزی، سەرۆکی پێشووتری فەرەنسا کرد سەردانی شارۆچکەی بوچا بکەن و بە چاوی خۆیان راستی بابەتەکە ببینن.   ئەناتۆلی فێدۆرک، بەڕێوەبەری شارۆچکەی بوچا دەڵێت، لانیکەم ٣٠٠ کەس لە دانیشتووانی شارەکە کوژراون، بەڵام رووسیا رەتی دەکاتەوە خەڵکی سڤیلی لە شارۆچکەی بوچا کوشتبێت.   ڤۆلۆدیمیر زیلینسکی باس لەوەش دەکات، "بۆچی خەڵکی سڤیل لە شارێکی ئاشتیخوازدا تاوەکو مردن ئەشکەنجە دراون؟ بۆچی ژنان لە دوای ئەوەی گوارەکانیان لە گوێکردوون خنکێندراون؟ چۆن دەبێت ژنان لە پێش چاوی منداڵەکانیان دەستدرێژی سێکسییان بکرێتەسەر و بکوژرێن؟ چۆن دەبێت لە دوای مردنیان، تەرمەکانیان بشێوێندرێت؟ بۆچی بە تانک بەسەر تەرمی خەڵکیدا رۆیشتن؟ شاری بوچای ئۆکراینا چی لە رووسیای ئێوە کردبوو؟ چۆن هەموو ئەم شتەتان کرد؟ "