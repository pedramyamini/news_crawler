پرۆسەی هەڵبژاردنی سەرۆکی فەرەنسا وەک هەمیشە ئەگەری هەیە بە دوو گەڕ کۆتایی بێت، ئەگەر لە گەڕی یەکەمدا کە ئەمڕۆ بەڕێوەدەچێت هیچ کام لە بەربژێرەکان ٥٠ % ـی دەنگەکان بەدەستنەهێنێت، یەکەم و دووەمی پرۆسەکە دەچنە گەڕی دووەم کە ٢٤ ـی نیسان بەڕێوەدەچێت و براوەی زۆرینەی سادەی دەنگەکان، دەبێتە سەرۆکی هەڵبژێردراوی فەرەنسا.  بۆ هەڵبژاردنی ئەمساڵ لە کۆی ٦٧ ملیۆن دانیشتووی فەرەنسا، ٤٨ ملیۆن و ٧٠٠ هەزار سەرووی تەمەن ١٨ ساڵ مافی دەنگدانیان هەیە.  سیباستیان شالوا، بەرپرسی بنکەیەکی دەنگدان دەڵێت، "ئەمساڵ خەڵکێکی زۆر هاتووە و ناوی خۆیان نووسیوە بۆ دەنگدان، نازانین هۆکارەکەی چییە. ئەوەی راستی بێت، ئێمە لەڕووی لۆجستییەوە تەنیا توانای وەرگرتنی ٩٠٠ دەنگدەرمان هەیە".  لە چەند هەفتەی رابردوودا بانگەشەی چڕ و پڕی بەربژێرەکان بەڕێوەچوو، بەڵام تاوەکو رۆژی شەممەش ٣٢ % ـی ئەوانەی مافی دەنگدانیان هەیە خۆیان یەکلانەکردبووەوە دەنگ بە چ بەربژێرێک دەدەن. پاریس یەكێکە لەو شارانەی دەنگدەری یەکلانەبووەوەی زۆرە.  ژان دیماسیۆ، دانیشتووی پاریس دەڵێت، "هەموو ٥ ساڵ جارێک کە رۆژی هەڵبژاردنەکە دێت بە خۆم دەڵێم چاوەڕێ دەبم و بەشداری گەڕی دووەم دەکەم، بەڵام دواتر بیرۆکەی خۆم دەگۆڕم و دەچم دەنگدەدەم؛ بەربژێرێک لە مێشکمدایە، بەڵام بڕیاری کۆتاییشم نەداوە".  لە ١٤ ـی نیساندا ئەنجامی هەڵبژاردنەکە بە فەرمی رادەگەێندرێت و لە ئەگەری ئەوەی هیچ کام لە بەربژێرەکان ٥٠ % ـی دەنگەکان بەدەستنەهێنن کە بەو جۆرە چاوەڕوان دەکرێت، لە ١٥ مانگ بانگەشە بۆ گەڕی دووەم دەستپێدەکات کە ٢٤ ـی مانگ ئەنجام دەدرێت.