ئەناتۆلی تۆریانیک، جێگری سەرۆکی فەرمانگەی فریاگوزاریی خارکیڤ دەڵێت، "تیمەکانمان هاتوون، بۆئەوەی ئاگرەکە بکوژێننەوە. لە کاتی کارکردنیان، گوللە تۆپێک تەقییەوە، دوو کارمەندمان بریندار بوون".  لە دیمەنێکی دیکەدا بۆردوومانکردنی کۆگایەکی مووشەکەکانی ئۆکراینا لەلایەن فڕۆکەیەکی جەنگیی رووسییەوە دەردەکەوێت. هێزەکانی ئۆکرایناش بەردەوامن لە بەرگریکردن.  دوای سێ هەفتە لە ئاگربارانی هەردوولا بۆسەر یەکدی، چەند ناوچەیەک لە ئۆکراینا کەوتوونەتە دەستی رووسیا. وێڕای بەردەوامیدان بە شەڕ، مۆسکۆ و کیێڤ دەستبەرداری گفتوگۆ نەبوون.  دوای چوار گەڕی گفتوگۆ هەردوولا بە گەیشتن بە سازش و رێککەوتن گەشبینن. سەرۆکی ئۆکراینا دەڵێت، داواکارییەکانی رووسیا ئێستا "واقیعیترن".  ڤۆلۆدیمیر زێلێنسکی، سەرۆکی ئۆکراینا رایگەیاند، "گفتوگۆکان زەحمەتن، بەڵام گرنگیشن، چونکە هەموو جەنگێک بە رێککەوتن کۆتایی دێت. کۆبوونەوەکان بەردەوامن".  سێرگی لاڤرۆڤ، وەزیری دەرەوەی رووسیاش رۆژی چوارشەممە بە میدیای وڵاتەکەی گوتووە، "لەم کاتەدا بە جیددی گفتوگۆ لەسەر بێلایەنبوون"ی ئۆکراینا دەکرێت کە ئەوە مەرجێکی سەرەکیی رووسیایە بۆ کۆتاییهێنان بە شەڕ، بەڵام ماوەیەکی کەم دوای ئەوە، سەرۆکایەتیی ئۆکراینا رایگەیاند، ئەو مەرجەی رووسیایان رەتکردووەتەوە.  لە شاری ماریوپۆل - ی ئۆکراینا گواستنەوەی ئاوارەکان بەردەوامە. رۆژی چوارشەممە ١٦ -- ٠٣ - ٢٠٢٢ رووسیا بە مووشەک هێرشی کردە سەر هۆڵێکی شانۆ کە زیاتر لە هەزار کەس وەکو پەناگە بەکاریاندەهێنا.  سەرۆکی ئۆکراینا رووسیا بەوە تۆمەتبار دەکات کە بە ئەنقەست هۆڵی شانۆکەی کردووەتە ئامانج و رووسیاش ئەوە رەتدەکاتەوە.  لە شاری چێرنیهیڤ - ی ئۆکرایناش ١٣ کەس کە لە سەرەی وەرگرتنی ناندا وەستابوون، بەپێی هەندێک سەرچاوە بەهۆی مووشەکبارانی رووسیاوە گیانیان لەدەستداوە.  لەسەر ئاستی دیپلۆماسی لێدوانێکی جۆ بایدن، سەرۆکی ئەمریکا لەبارەی ڤلادیمیر پووتین، سەرۆکی رووسیا وەڵامی تووندی کرملنی لێکەوتووەتەوە. بایدن دەڵێت، " [پووتین] تاوانباری جەنگە"، لە وەڵامدا کۆشکی سەرۆکایەتیی رووسیا دەڵێت، قسەکانی بایدن، "مایەی قبووڵکردن و لێخۆشبوون نین بۆ سەرۆکێک دەوڵەتێک کە بۆردوومانەکانی سەدان هەزار کەسیان لە جیهاندا کوشتووە".  پێش ئەو لێدوانەی بایدن، سەرۆکی ئۆکراینا بەشێوەی ئۆنلاین لە کۆنگرێسی ئەمریکا قسەی کرد و داوای هاوکاریی لە وڵاتانی رۆژئاوا کرد. ئەمریکا بەڵێنی دابینکردنی یەک ملیار دۆلاری بۆ کڕینی چەک بۆ ئۆکراینا داوە، لەنێویاندا فڕۆکەی بێفڕۆکەوانی تاکتیکی، مووشەک و بۆمبهاوێژ و چەک و جبەخانەی دیکە.