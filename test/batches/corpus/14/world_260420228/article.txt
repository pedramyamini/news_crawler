کەین تاناکا لە ٢ ـی کانوونی دووەمی ساڵی ١٩٠٣ لە ژاپۆن لەدایکبووە و لە ساڵی ٢٠١٩ لە تەمەنی ١١٦ ساڵیدا لەلایەن ریکۆردی جیهانی گێنسەوە بڕوانامەی بە تەمەنترین کەسی جیهانی لە ژن و پیاوی پێدراوە.   پێشتر تاناکا لە چاوپێکەوتنە تەلەڤیزیۆنییەکاندا ئاماژەی بەوە دەکرد کە هێشتا چێژ لە ژیان دەبینێت و هیوای ئەوەی دەخواست بۆ ئەوەی تاوەکو تەمەنی ١٢٠ ساڵی بژی.  رۆژی سێشەممە، ٢٦ ـی نیسانی ٢٠٢٢ بەرپرسانی ژاپۆن لە دوای یەک هەفتە لە کۆچی دوایی، هەواڵی مەرگی تاناکایان راگەیاند.   تاناکا، لە شارۆچکەیەکی باشووری ژاپۆن دەژیا و بۆ ماوەی چەند ساڵێک دەبێت لە خانەی بەساڵاچوواندا ژیانی بەسەردەبرد و زوو زوو سەردانی نەخۆشخانەی پێدەکرا.   سەیتارۆ هاتارۆی، پارێزگاری فوکوۆکا لە راگەیێندراوێکدا گوتی، بە هەواڵی کۆچی دوایی تاناکا شۆک و تاساوە.   بە کۆچی دوایی تاناکا، ریکۆردی بە تەمەنترین کەسی جیهان کە ئێستا لە ژیاندا مابێت دەچێتە پاڵ لووسیل راندۆن کە راهیبەیەکی فەرەنسییە، بە راهیبە ئاندرێ دەناسرێت. بە گوێرەی گرووپی توێژینەوەی بەساڵاچووان، ئاندرێ ئێستا تەمەنی ١١٨ ساڵە.   هاوکات، وەزارەتی تەندروستیی ژاپۆن رایگەیاند، لە وڵاتەکەیان ریکۆردی بە تەمەنترین کەسی وڵات دەچێتە پاڵ فوسا تاستومی کە ژنێکی تەمەن ١١٥ ساڵە.