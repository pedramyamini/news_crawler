رۆژی ٩ی ئایاری ٢٠٢٢ تۆبیاس بادین، سکرتێری پارتی سۆسیال دیموکراتی سوێدی لە میدیای وڵاتەکەیەوە رایگەیاند، رۆژی ١٥ی ئایار حیزبەکەی بڕیار لەسەر ئەو بابەتە دەدات. سکرتێری حیزبەکە گوتی، "پەیامەکەمان لە ١٥ی ئایاردا بڕیاری لەسەر دەدرێت بۆئەوەی سەرکردایەتیی حیزبەکە هەڵوێستی لەسەر وەربگرێت. "  لەسەر داواکاریی ماگدالینا ئاندێرسۆن، سەرۆکوەزیرانی سوێد، رۆژی ١٣ی ئایاری ٢٠٢٢ حیزبەکانی سوێد راپۆرتێکی سەبارەت بە سیاسەتی ئەمنیەتی وڵاتەکەیان رادەستی پەرلەمانی سوێد دەکەن. بەپێی ئەو راپۆرتەش، ئەندامبوونی سوێد لە ناتۆ لە پەرلەمان دەخرێتە دەنگدانەوە.  پەرلەمانی سوێد لە ٣٤٩ پەرلەمانتار پێکدێت؛ بڕیاردانیش لەسەر بەئەندامبوون لە ناتۆ پێوستی بە رەزامەندیی ١٧٥ پەرلەمانتارە.  هەرچەندە زۆربەی حیزبەکانی ئۆپۆزیسیۆن و سەربەخۆکان پاڵپشتی لەو ئەندامبوونە دەکەن، هەندێک لە پارتەکانی دیکەی ئۆپۆزیسیۆن وەکو پارتی میانڕەو و پارتی سەوز دژ بەم هەوڵانە دەوەستن و نایانەوێت وڵاتەکەیان ببێتە ئەندامی ناتۆ. ئۆلف کریستیرسۆن، سەرۆکی پارتی میانڕەوەکان رۆژی ٩ی ئایار قسەی لەسەر بابەتەکە کرد و گوتی، "لە ئۆکراینا بپرسن ئەگەر ئارەزووی ئەندامبوونی ناتۆیان هەبووایە. "  ژمارەی کورسییەکانی حیزبەکانی سوێد لە پەرلەمان بەمشێوەیە: پارتی سۆسیال دیموکرات ١٠٠ کورسی، پارتی میانڕەو ٧٠ کورسی، پارتی سوێدییە دیموکراتەکان ٦١ کورسی، پارتی ناوەند ٣١ کورسی، پارتی چەپ ٢٧ کورسی، پارتی کریستیانە دیموکراتەکان ٢٢ کورسی، پارتی لیبراڵ ٢٠ کورسی، پارتی سەوز ١٦ کورسی و سەربەخۆکان دوو کورسی.  هەر وڵاتێک خواستی ئەندامبوونی لە ناتۆ هەبێت، داواکارییەک پێشکێشی هاوپەیمانییەکە دەکات. ئەگەر ئەو وڵاتەی دەیەوێت ببێتە ئەندام، وڵاتێکی ئەوروپی بێت، ئەوکات ناتۆ بڕگەی ١٠ی هاوپەیمانییەکەی کارا دەکات کە ناسراوە بە بڕگەی "دەرگا کراوەکەی ناتۆ. "  بەپێی ئەو یاسانەی ناتۆ کە ساڵی ١٩٩٥ دانراوە دەبێت پێوەرە سیاسی و ئابووری و سەربازییەکانی سوێد لەگەڵ مەرج و یاساکانی ناتۆ بگونجێن. هەروەها دەبێت سوێد بیسەلمێنێت کە خاوەن سیستمی سیاسیی دیموکراتیی گونجاوە لەگەڵ ئابووری و بازاڕ. رێز لە مافەکانی مرۆڤ دەگرێت و ئامادەیی هەیە بۆ چارەسەرکردنی ناکۆکییەکان بەشێوەیەکی دیپلۆماسییانە. ئەم پرۆسەیەش پێشبینی دەکرێت نزیکەی ساڵێکی پێبچێت.  ئەمریکا و بەریتانیا ئامادەیی خۆیان دەربڕیوە کە هەر کاتێک سوێد و فینلاند بوونە ئەندامی ناتۆ بەرگری لە ئاسایشەکەیان بکەن.  دەستپێکی شەڕی نێوان رووسیا و ئۆکراینا لە ٢٤ی شوباتی ٢٠٢٢ هۆکاری پێداچوونەوەی سوێد بە سیاسەتی ئاسایشی وڵاتەکەی بوو. پێشبینییش دەکرێت مەترسییەکانی ئەو شەڕە، رۆڵی بێلایەنانەی سوێد لە ٢٠٠ ساڵی رابردوودا بگۆڕێت.  دیمیتری مێدڤیدێڤ، جێگری سەرۆکی ئەنجوومەنی ئاسایشی رووسیا مانگی رابردوو هۆشداریی دا لەوەی ئەگەر فینلەندا و سوێد ببنە ئەندامی ناتۆ و گوتی، "ناچاردەبن چەکی ئەتۆم و مووشەکی دەنگبڕ لەنزیک سنوورەکانیان جێگیر بکەن. "  بەڵام خواستەکانی سوێد و فینلاند بۆ ئەندامبوونی ناتۆ دوای بەدەستهێنانی پشتگیریی ئەڵمانیا زیادیان کرد. رۆژی ٣ی ئایاری ٢٠٢٢ ئولاف شۆڵز، راوێژکاری ئەڵمانیا پێشوازیی لە ماگدالینا ئاندیرشۆن، سەرۆکوەزیرانی سوێد و سانا مارین، سەرۆکوەزیران فینلاند کرد و پرسی بەئەندامبوونی هەردوو وڵات لە هاوپەیمانیی ناتۆ تاوتوێ کرا.  هەر دوای کۆبوونەوەکە، راوێژکاری ئەڵمانیا باسی لەو پاڵپشتییە کرد و گوتی، "ئەگەر ئەم دوو وڵاتە بڕیاربدەن پەیوەندی بە ناتۆوە بکەن، ئەوە پاڵپشتیی ئێمەیان دەبێت. لە هەموو ئەگەرێکدا هەردوو وڵات دەتوانن پشت بە ئەڵمانیا ببەستن. "  هۆکاری ئەندامنەبوونی سوێدی خاوەن ٣٨ هەزار سەرباز لە ناتۆ، کولتوورییە؛ بەهۆی ئەوەی خێزانی شاهانەی سوێد زۆربەی کات رۆڵێکی بێلایەنانەی لە کێشەکانی نێوان وڵاتانی دەوروبەردا هەبووە.  دوایین راپرسیی تایبەت بە ئەندامبوونی سوێد لە کۆتایی مانگی رابردوودا کرا؛ ٥٧ % ی ئەوانەی بەشداریی راپرسییەکەیان لە سوێد کردبوو پاڵپشتیی ئەوە دەکەن کە وڵاتەکەیان ببێتە ئەندامی هاوپەیمانییەکە.