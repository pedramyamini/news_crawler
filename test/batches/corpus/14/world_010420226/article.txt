ئەو پۆلە زیاتر لە چوار مانگە کراوەتەوە و وەرزێکی خوێندنیان تەواو کردووە، پۆلەکە زیاتر لە ١١ خوێندکاری هەیە.   مهاباد ساڵح جەباری، مامۆستای زمانی کوردییە لە پۆلەکەدا و دەڵێت، "لە زووەوە هەوڵ بۆ کردنەوەی ئەم پۆلە دەدرا. دوو بۆ سێ ساڵ بوو کاری لەسەر دەکرا تاوەکو ئەم پۆلە هاتە کایەوە. "   پەرتووکی تایبەت بەوانەکان بە سۆرانی و بادینی هەیە، بێجگە لەو پەرتووکانەش رۆژانە مامۆستا ڤیدیۆی تایبەت و چالاکیی دیکەیان بۆ ئامادە دەکات و ئەرکی ماڵەوەشیان پێدەدات، بەڵام هێشتا هەموو پێویستییەکانیان لەبەردەستدا نییە و پۆلەکە پێویستی بە کەلوپەل و پێویستی زیاتر هەیە.   مامۆستای پۆلەکە گوتیشی، "کێشەکانمان زیاتر لە نەبوونی سەرچاوەدا خۆی دەبینێتەوە. حەز دەکەم هەندێک جار کتێب و چیرۆکی بچوکمان هەبێت تاوەکو خوێندکارەکان بیخوێننەوە، بەڵام لەبەردەستدا نییە. "  خوێندکارەکانی پۆلەکە هەندێکجار بۆ فێربوونی زیاتر دەچنە دەرەوەی پۆلەکە و گەشتی زانستیان دەبێت.  پۆلەکە سەرەتا بۆ ئەو مەبەستە کرایەوە کە منداڵە کوردەکانی ناشڤێڵ فێری نووسین و خوێندنەوە بکرێن، بەڵام دواتر ئەوانەی ناویان تۆمارکرد زیاتر ئەمریکی بوون. هەریەکە و هۆکارێکی جیای بۆ بەشداریکردن هەیە.      کەیا، خوێندکارێکی پۆلەکەیە و دەڵێت، '' هاوژینەکەم کوردە، دەمەوێت کە گەڕامەوە کوردستان بتوانم بە کوردییەک قسە بکەم باشتر بێت لەوەی ئێستام، زیاتر لە چۆنی، باشی. "  کەیا بێجگە لەم پۆلە، بۆ فێربوونی کوردی سەیری رووداویش دەکات. کەیا گوتی، '' باوەڕبکەن یان نا، تەماشای رووداو دەکەم، بەڵام کە تەماشای دەکەم کێشەکە ئەوەیە، زۆر بە خێرایی قسە دەکەن، یان کاتێک کۆمەڵە کەسێک قسە دەکەن، بە هاوژینەکەم دەڵێم: ئەوە چییە، ئەوە چییە. "  لوڕا خوێندکارێکی دیکەی ئەم پۆلەیە، ئەو خۆی مامۆستایە لە قوتابخانە و دەیەوێت بۆ گفتوگۆکردن لەگەڵ قوتابییە کوردەکان خۆی فێری کوردی بکات، بەڵام چونکە سیستمی خوێندنەوە و نووسینی کوردی تەواو جیاوازە لە ئینگلیزی، پرۆسەی فێربوونی ئاسان نییە.   لوڕا برێگز، باس لەوەش دەکات، '' لەوانەیە بۆ ئینگلیزی زمانەکان، فێربوونی سیستمێکی نوێی نووسین قورس و ئاستەنگداربێت، هەروەها دەربڕینیش بەهەمان شێوە، چونکە هەندێک دەنگ لە ئینگلیزیدا نین.''  لەم پۆلەدا تەنیا یەک کورد وانە دەخوێنێت، ئەویش سۆمای زەدپەنایە و دەڵێت، "لە منداڵییەوە توانیومە بە کوردی قسە بکەم و تێشدەگەم، بەڵام نەمتوانیوە بنووسم و بخوێنمەوە، بۆیە هاتووم تاوەکو فێربم. ئێستا فێری پیتەکان بووم و هەندێک فێری رێزمانیش بووم. "   خوێندن لەو پۆلە بە خۆڕاییە و هەر کەسێک بیەوێت دەتوانێت بەشداری بکات. کۆمەکی دارایی خوێندنەکەش لەلایەن زانکۆی ئیندیانا و ناشڤێڵ تەک دابین دەکرێت.