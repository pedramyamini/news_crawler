هەموو ئەمانە هاوڵاتیی فەرەنسین ریزیان بەستووە بۆ ئەوەی سەرۆکی داهاتوویان بۆ ٥ ساڵی داهاتوو هەڵبژێرن. بەشێکیان بۆ ماوەی چەند کاژێرێک بە ئۆتۆمبێل رێگەیان بڕیوە بۆ ئەوەی لێرە دەنگ بدەن.  تۆماس پێڕۆڵت، دەنگدەری فەرەنسی دەڵێت، "زۆر باش دەبوو ئەگەر دەنگدانی ئەلیکترۆنی هەبوایە، بەڵام چونکە بۆ هەڵبژاردنی سەرۆکایەتیی بەردەست نییە، ناچاربووین بۆ ماوەی کاژێر و نیوێک بەڕێوەبین و بچینە دەرەوە، ئەگەر وا بمێنێت جاری داهاتوو دەنگ نادەین. "   شاری مێترۆپۆلیس بە پایتەختی فەرەنسی زمانەکان لە کەنەدا دادەنرێت. بۆ هەڵبژاردنی ئەمجارە سەروو ٦٧ هەزار کەس ناوی خۆیان تۆمارکردووە کە ژمارەکە بەراورد بە هەڵبژاردنەکانی رابردوو ١٠ هەزار زیادیکردووە.   ئانتۆنی کراهێنبۆڵ، دەنگدەری فەرەنسی باسی لەوە کرد، "پێموایە گرنگە لێرەش دەنگ بدەین، چونکە دەکرێت تاهەتایە لە کەنەدا نەژین و بگەڕێینەوە فەرەنسا؛ بۆیە زۆر گرنگە و ئەرکی ئێمەیە. "   لە ویلایەتە یەکگرتووەکانی ئەمریکاش بەهەمان شێوە، رۆژێک پێش هەڵبژاردنی گشتی، فەرەنسییەکان دەنگیاندا.   لە بەر دەرگای ئەم وێستگەی دەنگادانە لە شاری نیویۆرک وێنەی هەر ١٢ بەربژێرەکەی سەرۆکایەتیی فەرەنسا هەڵواسراون.   رۆبێرێڵ دێ کلیمێنس، قوتابی فەرەنسی لە نیویۆڕک گوتی، "من بۆ کاتێکی درێژ لێرە نیم، بەڵام نەمویست کەسێکی دیکە لە جیاتی من لە فەرەنسا دەنگم بۆ بدات، چونکە پێموایە گرنگە لە پرۆسەی دیموکراسیدا بەشداربم. "  بەگوێرەی ئاماری سەرژمێریی کۆمەڵگەی ئەمریکی، لانیکەم ٨ ملیۆن کەسی بە رەچەڵەک فەرەنسی لە ٢٢ ویلایەتی ئەمریکا هەن، کە نزیکەی ٩٠٠ هەزاریان لە نیویۆڕک دەژین.