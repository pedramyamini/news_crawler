لەدوای شەڕە بۆکسێنەکەی، چووە نێو خەڵکەوە و بە تووندی هێرشی کردە سەر رکابەرەکەی و بە هۆکاری لێکترازاندنی کۆمەڵگەی فەرەنسی تۆمەتباری کرد.   ماکرۆن گوتی، "لە کۆتاییدا، خاتوو لوپێن زۆر بە راشکاوی گوتی کە دەیەوێت سەرپۆش لە شوێنە گشتییەکان قەدەخە بکات. هیچ وڵاتێکی جیهان ئەمەی نەکردووە. ئەمە پڕۆژەیەکی ئاشتبوونەوە نییە. ئەو بە هەڵە لە تیرۆر، کۆچ و ئیسلام گەیشتووە. "   ماری لوپێنی بەربژێری پارتی گردبوونەوەی نیشتمانیش لە شاری سۆمێی باکووری فەرەنسا چووە نێو لایەنگرانی.  دەڵێت، توانیویەتی لە دوایین دیبەیتی لەگەڵ ماکرۆندا، رووی راستەقینەی رکابەرەکەی دەربخات. ئەو تۆمەتانەشی دەدرێنە پاڵی، رەتدەکاتەوە.   ماری لوپێن رایگەیاند، "ئەو بژارەیەی ئیمانوێل ماکرۆن و تیمەکەی لە گەڕی دووەمدا پەنای بۆ دەبەن زۆر تووندڕەوانەیە. پڕە لە درۆ و هەواڵی ساختە. کاتێک لە زاری خەڵکییەوە گوێبیستی پڕۆژەکەی خۆم دەبم، نایناسمەوە. هەست ناکەم ئەوە پڕۆژەی من بێت. "  ئەگەر بێتو هەڵبژاردنەکانی ٢٤ ـی نیسان بباتەوە، لوپێن دەبێتە یەکەمین سەرکردەی ئەوپەڕی راستڕەو کە سەرۆکایەتیی فەرەنسا بکات.  هەرچی ماکرۆنە لە ئەگەری بردنەوەی دەبێتە یەکەمین سەرۆکی فەرەنسا لەدوای جاک شیراک کە دوو خوولی سەرۆکایەتی لەسەریەک بردبێتەوە.  راپرسییەکانیش لە بەرژەوەندیی ماکرۆندان؛ بەشێوەیەک، بەگوێرەی دوایین راپرسی کە پێگەی پۆلەتیکۆ ئەنجامیداوە، ماکرۆن % ٥٥.٥ ـی دەنگەکان بەدەستدەهێنێت.