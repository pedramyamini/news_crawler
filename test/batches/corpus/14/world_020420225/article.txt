زیاتر لە ٦٣ ساڵە کوبای کۆمەنیست لە ژێر گەمارۆی ئەمریکادایە و لە بەرامبەردا پەیوەندیی ستراتیژی لەگەڵ رووسیادا هەیە؛  لە کۆی ١٢٠ هەزار ئۆتۆمبێلەکانی نێو وڵات، سەرووی ٨٠ هەزاریان ئۆتۆمبێلی لادان، ٤٠ هەزارەکەی دیکەشیان ئۆتۆمبێلی کۆنی تەمەن ٦٠ ساڵی ئەمریکین.  فرانسیسکۆ رۆدریگێز، فیتەری لادایە و ترسی لە کاریگەرییەکانی شەڕی ئۆکراینادا هەیە و دەڵێت، "شەڕی ئۆکراینا کاریگەری زۆر خراپ دەکاتە سەر پارچە یەدەگەکانی ئۆتۆمبێلی لادا، لە ٩٠ % ـی ئۆتۆمبێلەکانی کوبا لادان و هەموو پارچە یەدەگەکانیی لە رووسیاوە هاوردە دەکرێن، بە پەککەوتنی هاتنیان بۆ کوبا، خەڵکێکی زۆر زیانیان بەر دەکەوێت".  گەمارۆکانی سەر کوبا، فیتەرەکانی کردووەتە داهێنەر، ئەو پارچانەی کە دەستناکەون، لە ئۆتۆمبێلی دیکە بۆی دەهێنن، دەستکاری دەکەن و بەکاریدەهێنن.  هەمبێرتۆ سانتانا، شۆفێرە و باسی لەوە کرد، "کوبییەکان بەردەوام لە داهێناندان، ئێستا کار لەسەر دروستکردنی پارچە یەدەگێکی رووسی دەکەن کە لە بازاڕەکاندا نییە، دەستکاری دەکرێت و وەک پارچەی جێگرەوە بەکاردەهێندرێت".  لە وڵاتێکدا کە تێکڕای مووچەی کارمەندێکی کەمتر لە ٤٠ دۆلاری ئەمریکییە، شۆفێرانی تاکسی لە کوبا مانگانە نزیکەی ٥٠ دۆلاریان دەستدەکەوێت، بەڵام بەشێكی بەرچاوی ئەو داهاتەش بەهۆی ئەو ١٥٠ هەزار گەشتیارە رووسانەیە کە ساڵانە سەردانی کوبا دەکەن و لەگەڵ هەڵگیرسانی شەڕی ئۆکراینا ئەگەری سستی ئەو کەرتەش لە ئارادایە.