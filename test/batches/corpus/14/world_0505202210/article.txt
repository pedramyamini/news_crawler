ماریا زاخارۆڤا، گوتەبێژی وەزارەتی دەرەوەی رووسیا رۆژی چوارشەممە ٤ - ٥ - ٢٠٢٢ بە میدیای رووسی راگەیاند: "بەکرێگیراوی ئیسرائیلی شانبەشانی ملیشیاکانی ئازۆڤ شەڕدەکەن".   یەکەی ئازۆڤ لە ساڵی ٢٠١٤ ناوی دەرکرد، ئەوەش دوای ئەوەی ئەندامەکانی چەکیان دژی چەکدارە جووداخوازەکانی نزیک لە رووسیا هەڵگرت و لە ناوچە جیاوازەکانی دۆنباس رووبەڕووی جوداخوازەکان دەبوونەوە.    رووسیا ئەو سەربازانەی سوپای ئۆکراینا کە لە ئازۆڤستاڵ شەڕ دەکەن بە "فاشیست و نازی" ناودەبات. رۆژی یەکشەممەش سێرگی لاڤرۆڤ، وەزیری دەرەوەی رووسیا گوتی، هیتلەر بە رەچەڵەک جوو بووە.   ئەو گوتانەی لاڤرۆڤ بوونە هۆی هەراسانکردنی ئیسرائیل و بەرپرسانی وڵاتەکە رایانگەیاند، ئەو راگەیێندراوە "لێخۆشبوونی مایەی لێخۆشبوون نییە" و بە هەڵەیەکی زەقی مێژوویی ناویانبرد.   رۆژی سێشەممەش، وەزارەتی دەرەوەی رووسیا، ئیسرائیلی بە پاڵپشتیکردنی دەسەڵاتی "نازیی نوێ لە کیێڤ" تۆمەتبار کرد. ڤۆلۆدیمیر زیلینسکی، سەرۆکی ئۆکرایناش کەسێکی جووە.