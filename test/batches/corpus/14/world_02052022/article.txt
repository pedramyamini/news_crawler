بەرەبەیانی رۆژی دووشەممە، ٢ ـی ئایاری ٢٠٢٢ جەستن ترودۆ، سەرۆکوەزیرانی کەنەدا لە گرتەیەکی ڤیدیۆییدا کە لە سۆشیاڵ میدیا بڵاویکردەوە، گوتی کە موسڵمانان بەشێکی "گرنگی" دانیشتووانی کەنەدا پێکدەهێنن.   ئەوە لەکاتێکدایە کە ترودۆ لە لێدوانەکانیدا بەردەوام دژی ئیسلامۆفۆبیا وەستاوەتەوە.   رۆژی ٢٩ - ١ - ٢٠٢٢ ترودۆ لە بڵاوکراوەیەکدا لە تۆڕی کۆمەڵایەتیی فەیسبووک نووسی: "ئیسلامۆفۆبیا قبووڵکراو نییە. نووقتە سەری دێڕ"؛ گوتیشی پێویستە سنوورێک بۆ "ئەم رقە دابنێین و کۆمەڵگەی کەنەدی بۆ موسڵمانان بکەینە شوێنێکی ئارامتر" و ئاماژەی بەوەش کردبوو کە بۆ ئەو مەبەستە "نوێنەرێکی تایبەت" دەستنیشاندەکەن تاوەکو رووبەڕووی ئەو رق و کینەی لە دژی موسڵمانان لە نێو کۆمەڵگەی کەنەدی هەیە، ببێتەوە.   هەر ئەو کاتە ئاژانسی میراتی کەنەدای حکومەتی ئەو وڵاتە راگەیێندراوێکی بڵاوکردەوە و تێیدا ئاماژەی بەوە دا کە ئیسلامۆفۆبیا، واتە ترسان لە ئیسلام و رق و کینە هەڵگرتن لێی، "بە هەموو شێوەکانییەوە هیچ شوێنێکی لە کەنەدا نییە".   ٢٩ ـی کانوونی دووەمی ٢٠١٧، لە کاتی نوێژی خەوتنان چەکدارێک هێرشی کردە سەر مزگەوتێک لە شاری کیوبیکی رۆژهەڵاتی کەنەدا و لە ئەنجامدا ٦ نوێژخوێن گیانیان لەدەستدا و ٥ نوێژخوێنی دیکەش بە سەختی بریندار بوون.   ساڵێک لەمەوبەر، حکومەتی کەنەدا رایگەیاند کە رۆژی ٢٩ ـی کانوونی دووەم دەکرێتە رۆژی نەتەوەیی بۆ بیرهێنانەوە لە هێرشی سەر مزگەوتەکە و کردار لە دژی ئسلامۆفۆبیا.   کۆمەڵگەی کەنەدی، کۆمەڵگەیەکی فرەچەشنە و بەگوێرەی راپرسییەکی ساڵی ٢٠١٧ ـی فەرمانگەی ئاماری کەنەدا، زیاتر لە یەک ملیۆن موسڵمان لەو وڵاتەدا دەژین کە ئەوەش دەکاتە رێژەی ٣.٢ % ـی کۆی دانیشتووانەکەی.