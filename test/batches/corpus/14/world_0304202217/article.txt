ئێستا پاییزە مەحموودی خوشکی لە لەندەن سەرقاڵی چالاکییە بۆ گۆڕینی یاسایەکی نێو بەریتانیا کە رێگە بە پێکهێنانی هاوژینی لە تەمەنی ١٦ ساڵیدا دەدات.  پایزە مەحموود، کچە چالاکڤانێکە لە بەریتانیا و خوشکی بەناز مەحموودە و دەڵێت، "ئەمە شتێکە ئەگەر پێشتر هەبووایە، ئەوا دەکرا بەرگری لە من، خوشکەکەم و هەموو ئەو کچانەی بکردایە کە ناچارکراون ژیانی هاوژینی پێکبهێنن. دڵنیام پەسندکردنی ئەم پرۆژەیاسایە، کچە منداڵەکان لە هەموو جۆرە پێکهێنانێکی ژیانێکی هاوژینی دەپارێزێت. "   لە ئینگلتەرا و وەیڵز، رێگە بە کچان و کوڕان دەدرێت، لە دوای وەرگرتنی رەزامەندی دایک و باوکیان لە تەمەنی ١٦ ساڵی ژیانی هاوژینی پێکبهێنن.   بەڵام ئێستا پڕۆژەیاسایەک لە پەرلەمانی بەریتانیایە بۆ بەرزکردنەوەی تەمەنی هاوژینی بۆ ١٨ ساڵ و سزای ئەو دایک و باوکانەش دەدات کچەکانیان لە خوار ئەو تەمەنەوە ناچار دەکەن ژیانی هاوژینی پێکبهێنن. چاوەڕێ دەکرێت پرۆژەیاساکە پەسند بکرێت.  خوشکەکەی بەناز مەحموود باس لەوەش دەکات، "ئەمە بابەتێکی جیهانییە و پێموایە هەنگاوێكی گرنگە لە بەریتانیادا نراوە. بە دڵنیاییەوە کاریگەری لەسەر هەموو جیهانیش دەبێت، بە راستی خۆشحاڵم کە بەشێکم لەم جووڵە کۆمەڵایەتییە. "  لە دوای کوژرانی بەنازەوە، پەڕاوی بەزۆر بەشوودانی کچان لە بەریتانیا بە گەرمی تاوتوێ دەکرێت و دۆزی پاییزەش لەلایەن پاڵین لەیسیم، پەرلەمانتاری پارتی پارێزگارانی بەریتانیا لەنێو هۆڵی پەرلەمان وەک نموونە باس کرا بۆ تێپەڕاندنی پرۆژەیاسای تایبەت بە بەرزکردنەوەی تەمەنی هاوژینی.   پاڵین لەیسیم، پەرلەمانتاری پارتی پارێزگارانی بەریتانیا ئاماژە بەوە دەکات، "پاییزە تەمەنی تەنیا ١٦ ساڵ بوو کاتێک بەزۆر درا بەشوو بە پیاوێک کە دوو هێندەی ئەو تەمەنی هەبوو، تەنانەت پیاوەکەشی نەبینیبوو. ئەمەی کە باسی دەکەم لە بەریتانیا روویداوە. "  ئامارە فەرمییەکانی بەریتانیا ئاماژە بەوە دەکەن، لە ساڵی ٢٠٢٠ دا زیاتر لە ٧٠٠ کەیسی بەزۆر بەشوودان لە بەریتانیادا هەبوون.