ڤۆلۆدیمیر زیلینسکی، سەرۆکی ئۆکراینا رووی دەمی لە ئەڵمانیا کرد و رایگەیاند، "ئێوە ئەم هێزەتان هەیە، ئەوروپا ئەو هێزەی هەیە".  داواکەی زیلینسکی لەکاتێکدایە، چەند وڵاتێکی یەکێتیی ئەوروپا داوای قەدەخەی هاوردەی نەوت و گازی رووسیا دەکەن. بەڵام ئەڵمانیا دژی ئەم هەنگاوەیە، ئەوەش بەهۆی پشتبەستنی زۆری ئەو وڵاتە بە گازی رووسیا.  رۆژی دووشەممە وەزیرانی دەرەوەی یەکێتیی ئەوروپا لەسەر پرسی وزەی رووسیا لە بروکسل کۆبوونەوە، بەڵام نەگەیشتنە هیچ ئەنجامێک.  لە ساڵی ٢٠٢١ ـدا، رووسیا پێنجەم گەورەترین هاوبەشی بازرگانیی یەکێتیی ئەوروپا بووە و قەبارەی بازرگانیی نێوانیان زیاتر لە ٢٨٧ ملیار دۆلار بوو، ٥.٨ % ـی کۆی بازرگانیی یەکێتیی ئەوروپا.  رۆژی دووشەممە ئەلیکساندەر نۆڤاک، جێگری سەرۆکوەزیرانی رووسیا هۆشداری دا لەوەی ئەگەر جیهان بەتەواوی بایکۆتی نەوتی رووسیا بکات، نرخی بەرمیلێک نەوت بۆ ٣٠٠ تا ٥٠٠ دۆلار بەرزدەبێتەوە.