ئەو گوتانەی نێد پرایس لەکاتێکدایە، سەرەڕای رەشنووسێکی ٢٧ لاپەڕەیی بۆ رێککەوتن لەسەری، گفتوگۆکانی رێککەوتنی ئەتۆمی لەنێوان ئێران و ئەمریکا بە تەواوی وەستاون، بەشێکی پەیوەندی بە ناکۆکی هەردوولا هەیە لەسەر دەرهێنانی سوپای پاسداران لە لیستی تیرۆرەوە.  جێن ساکی، گوتەبێژی کۆشکی سپی رایگەیاند، ئەمریکا نیگەرانە لەوەی، لەوانەیە لە چەند هەفتەی داهاتوودا ئێران ببێتە خاوەنی چەکی ئەتۆمی.  شەوی رابردوو کۆنگرێسی ئەمریکا بە ٨٦ دەنگی بەڵێ و ١٢ دەنگی نەخێر پرۆژەبڕیارێکیان تێپەڕاند کە بە پێویستی دەزانێت ئەو سزایانەی کە بەسەر ئێراندا سەپێندراون و پەیوەندییان بە تیرۆرەوە هەیە، پێویستە بمێننەوە تاوەکو هاوئاهەنگیی ئەو وڵاتە لەگەڵ چین سنوورداربکات.  ئەو هەنگاوە لەوانەیە گفتوگۆکانی ئەتۆمی ئاڵۆزتر بکات کە بەرپرسانی رۆژئاوا خەریکە بەتەواوی لێی بێهیوادەبن.  زیاتر لە ساڵێکە ئێران و ئەمریکا بە بەشداری ئەندامانی دیکەی نێو رێککەوتنی ئەتۆمی بە ناراستەوخۆ دەستیانکردووەتەوە بە دانوستاندنەکان بۆ زیندووکردنەوەی ئەو رێککەوتنەی دۆناڵد ترەمپ، سەرۆکی پێشووی ئەمریکا لە ٢٠١٨ لێی کشایەوە.  ئامانجی گفتوگۆکان کە بە هاوئاهەنگی لەگەڵ یەکێتیی ئەوروپا بەڕێوەدەچن، بۆ ئەوەیە واشنتن بگەڕێتەوە نێو رێککەوتنەکە و هاوکات سزاکانی سەر ئێران هەڵگیرێن کە لە دوای کشانەوەی ئەمریکا بەسەر تاران سەپێندران. ئێرانیش پابەندبکرێتەوە بە جێبەجێکردنی ناوەڕۆکی رێککەوتنەکە.