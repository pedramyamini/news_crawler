رۆژی دووشەممە ٩ ـی ئایاری ٢٠٢٢ پڕۆگرامی خۆراکی جیهانی ناسراو (WFP) راپۆرتێکی نوێی لەبارەی رەوشی مرۆیی لە ئەفغانستان بڵاوکردەوە کە لە ماوەی نێوان مانگەکانی کانوونی دووەم تاوەکو شوباتی ئەمساڵ بە هاوئاهەنگیی رێکخراوی خۆراک و کشتوکاڵی نەتەوە یەکگرتووەکانی ناسراو بە (فاو) ئەنجامدراوە.   نەتەوە یەکگرتووەکان لە راپۆرتەکەیدا ئاماژە بەوە دەکات لە ماوەی زستانی ئەمساڵدا، هاوکاریی مرۆیی رێگەی لە روودانی "کارەساتی مرۆیی" گرتووە، بەڵام دەشڵێت برسێتی هێشتا لە ئاستێکی لەپێشینەنەهاتوودایە.  ریچارد ترێنچارد، نوێنەری رێکخراوی فاو - ی نەتەوە یەکگرتووەکان لە ئەفغانستان داوای پاڵپشتیی دارایی بۆ بوونیاتنانەوەی کێڵگە کشتوکاڵییەکان و بەستنەوەی جووتیاران بە بازاڕی وڵاتەکەوە دەکات بۆ ئەوەی ئەفغانستان لەو قەیرانە رزگار بکرێت.   راپۆرتەکە پێشبینی دەکات لە ماوەی مانگی حوزەیران تاوەکو مانگی تشرینی دووەمی ئەمساڵ ژمارەی ئەو کەسانەی رووبەڕووی برسێتی دەبنەوە بۆ ١٨.٩ ملیۆن کەس دابەزێت. ئەوەش وەکو خۆی دەڵێت، لەبەر وەرزی دروێنەی گەنمە کە لە مانگی ئایار تاوەکو مانگی ئاب بەردەوام دەبێت.   پڕۆگرامی خۆراکی جیهانیش دەڵێت، لە مانگی ئابی ٢٠٢١ ـەوە تاوەکو ئێستا هاوکاریی مرۆییان گەیاندووەتە ١٦ ملیۆن کەس لە سەرتاسەری ئەفغانستان.  نەتەوە یەکگرتووەکان دەشڵێت، جەنگی ئۆکراینا بووەتە هۆی گوشارخستنەسەر پڕکردنەوەی پێویستیی گەنم، خۆراک، داهاتی کشتوکاڵ و بەرزبوونەوەی نرخی سووتەمەنی.   لەو کاتەوەی لە نیوەی مانگی ئابی پارساڵ تاڵیبان دەسەڵاتی ئەفغانستانی گرتووەتەوە دەست، ئەمریکا و کۆمەڵگەی نێودەوڵەتی ملیاران دۆلاری وڵاتەکەیان لە بانکە جیهانییەکاندا بلۆککردووە، ئەوەش وڵاتەکەی رووبەڕووی قەیرانێکی ئابووری و مرۆیی "سەخت " کردووەتەوە