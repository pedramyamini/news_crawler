گانا مالیار، جێگری وەزیری بەرگریی ئۆکراینا رایگەیاند، هێزەکانیان "تەواوی هەرێمی کیێڤیان کۆنترۆڵ کردووەتەوە"، ئەوەش دوای ئەوەی هێزەکانی رووسیا لە چەند شارۆچکەیەکی گرنگی نزیک کیێڤ پاشەکشێیان کرد.  جێگری وەزیری بەرگریی ئۆکراینا لە تۆڕی کۆمەڵایەتیی فەیسبووک ئاماژەی بەوەش کردووە، "ئیرپن، بوچا، گۆستۆمێل و تەواوی هەرێمی کیێڤ لەدەستی داگیرکار ئازاد کراوە".  ئەو شارۆچکانەی گانا مالیار باسیان دەکات، بەهۆی جەنگەوە وێرانکاریی گەورە تێیاندا روویداوە. هەرسێ شارۆچکەکە دەکەونە باکووری رۆژئاوای شاری کیێڤی پایتەختی ئۆکراینا.  هێزەکانی ئۆکراینا هەفتەی رابردوو رایانگەیاند، هەریەکە لە ئیرپن و بوچایان کۆنترۆڵ کردوونەتەوە. لە هەردوو شارۆچکەکەدا ژمارەیەکی زۆری خەڵک کوژراون.  بەپێی لێدوانی بەرپرسان بۆ ئاژانسە جیهانییەکان و ئەو دیمەنانەی بڵاوبوونەتەوە، بە تەنیا لە یەک شەقامی شاری بوچا، نزیکەی ٢٠ تەرم کەوتوون.  سەرۆکی شارەوانیی شاری بوچا دەڵێت، ٢٨٠ کەس لە یەک گۆڕدا بە کۆمەڵ نێژراون و شارەکە پڕ بووە لە تەرم.  بەرپرسانی ئۆکراینی باس لەوە دەکەن کە لە سەرەتای هێرشی رووسیاوە، لانیکەم ٢٠٠ کەس لە شارۆچکەی ئیرپن کوژراون.  رۆژی شەممە، یەکەکانی هەڵگرتنەوەی مین سەرقاڵی پاککردنەوەی شەقامەکانی شارۆچکەکە بوون لە تەقەمەنییەکان. بەگوێرەی قسەی ئەوان، ٦٤٣ مین و تەقەمەنیی جۆراوجۆریان هەڵگرتووەتەوە.  لە گۆستۆمێل، کە دەکەوێتە نزیک کیێڤ، پێشتر شەڕ و پێکدادانی قورس لەسەر کۆنترۆڵکردنی بنکەیەکی ئاسمانی روویدا.  ئۆکراینا رایگەیاندووە کە رووسیا سەرقاڵی کشانەوەیە لە ناوچەکانی باکوور و پێدەچێت سەنگی هێرشەکانی بخاتە سەر رۆژهەڵات و باشووری ئۆکراینا.