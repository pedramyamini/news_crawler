رۆژی شەممە ٢١ ـی ئایاری ٢٠٢٢ جۆ بایدن، سەرۆکی ئەمریکا، کۆنفڕانسێکی رۆژنامەڤانی لەگەڵ یوون سوکیۆل، سەرۆکی نوێ هەڵبژێردراوی کۆریای باشوور کرد، رۆژنامەڤانان لێیان پرسی، ئایا لە تاقیکردنەوەی مووشەکیی کۆریای باکوورەوە نیگەرانە نییە؟، جۆ بایدن گوتی کە ئەو نیگەران نییە، چونکە وەکو خۆی دەڵێت، ئەمریکا بۆ هەر هەنگاوێکی کۆریای باکوور ئامادەیە و وەڵامی دەداتەوە.  بایدن بە تەنزەوە سڵاوێکی بۆ کیم جونگ ئون، سەرۆکی کۆریای باکوور نارد و گوتی "سڵاو، سووڕی مانگانە" وەکو ئاماژەیەک بە تاقیکردنەوە یەک لەدوا یەکەکانی کۆریای باکوور.   بایدن لە سەردانەکەیدا بۆ کۆریای باشوور، جەختی لە بەهێزکردنی پەیوەندیی هاوپەیمانەکانی کردەوە و رایگەیاند کە کیشوەری ئاسیا، زەمینی کێبڕکێی نێوان دیموکراسی و ئۆتۆکراتییە.   بایدن لە ماوەی سەردانەکەیدا، لە درەنگانێکی شەوی شەممە واژۆی لەسەر ٤٠ ملیار دۆلار کرد بۆ ئەوەی وەکو هاوکاریی سەربازیی و مرۆیی بدرێتە ئۆکراینا.  لەدوای کۆتاییهێنانی سەردانەکەی لە کۆریای باشوور، هەر ئەمڕۆ بایدن سەردانی ژاپۆن دەکات و رۆژی دووشەممە لەگەڵ فومیۆ کیشیدا، سەرۆکوەزیران و ناروتۆی ئیمپراتۆری ئەو وڵاتە کۆدەبێتەوە. رۆژی سێشەممە لە تۆکیۆ لە لووتکەی کواد بەشداردەبێت کە سەرکردەکانی هەر چوار وڵاتی ئوستراڵیا، هیندستان، ژاپۆن و ئەمریکا کۆدەکاتەوە.  رۆژی شەممە، جۆ بایدن لە راگەیێندراوێکدا رایگەیاند، سەبارەت بە "هەڕەشەی" کۆریای باکوور، ئەمریکا و کۆریای باشوور لەسەر ئەوە رێککەوتوون بۆ ئەوەی چالاکییە سەربازییە هاوبەشەکانیان لە نیمچە دوورگەی کۆریا بەفراوانتر بکەن.