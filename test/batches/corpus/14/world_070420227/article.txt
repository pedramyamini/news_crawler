رۆژی پێنجشەممە ٠٧ - ٠٤ - ٢٠٢٢ سەرۆکایەتیی ئەنجوومەنی وەزیران بڵاویکردەوە، لە پەراوێزی کۆڕبەندی ئابووریی دێلفی لە یۆنان، قوباد تاڵەبانی، جێگری سەرۆکوەزیرانی هەرێمی کوردستان لەگەڵ دیمیتریس ئاڤرامۆپۆلۆس، کەسایەتی ناوداری سیاسیی یۆنان و یەکێتی ئەوروپا، وەزیری پێشووی دەرەوە و بەرگری ئەو وڵاتە و پارێزگاری پێشووی ئەسینا کۆبووەوە.  بەپێی راگەیێندراوەکە، لە کۆبوونەوەکەدا تاوتوێی چۆنیەتی پەرەپێدانی پەیوەندییەکانی نێوان هەرێمی کوردستان و وڵاتی یۆنان کرا و جەخت لەسەر گرنگیدانی زیاتر کرا لە بواری دیپلۆماسی نێوان هەردوولا، بە تایبەتیش باس لە کۆمەڵێک بیرۆکە کرا سەبارەت بە گواستنەوەی ئەزموونی یۆنان لەڕووی کەرتی گشتیارییەوە.  قوباد تاڵەبانی باسی لە پێویستیی هاندانی کۆمپانیا و وەبەرهێنەرانی یۆنانی و وڵاتانی یەکێتی ئەوروپا کردووە بۆ وەبەرهێنان لە هەرێمی کوردستان و وەک لە راگەیێندراوەکەدا هاتووە، "جەختیکردووەتەوە لەوەی کە حکومەتی هەرێمی کوردستان هەموو جۆرە کارئاسانییەک دەکات بۆ ئەو کۆمپانیا و وەبەرهێنەرانە کە بێنە هەرێم لە بوارەکانی پیشەسازی، کشتوکاڵ و گەشتیاریدا وەبەرهێنان بکەن. "