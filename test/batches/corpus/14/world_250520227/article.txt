ماگدالینا ئەندێرسۆن رۆژی چوارشەممە لە پایتەختی وڵاتەکەی بە رۆژنامەڤانانی راگەیاند، "ئێمە نە پارەمان بۆ رێکخراوە تیرۆریستییەکان ناردووە، بێگومان نە هیچ چەکێکیش. "  گوتەکانی ئەو خانمە سەرۆکوەزیرانە هاوکات بوون لەگەڵ دەستپێکردنی گفتوگۆی نێوان سوێد، فینلەندا و تورکیا لە ئەنقەرە، کە بە گوتەی سەرۆکوەزیرانی سوێد، ئەوە دەبێتە دەرفەتێک بۆ نەهێشتنی ئەو "هەڵەتێگەییشتنەی" لە بارەی پاڵپشتیی وڵاتەکەی بۆ پارتە جیاوازەکان هەیە.   تورکیا دژایەتیی خۆی بۆ بەئەندامبوونی سوێد و فینلەندای دراوسێی لە هاوپەیمانیی ناتۆ دەربڕیوە، بە تایبەتیش دژی سوێد، ئەوەش بەهۆی ئەوەی کە تورکیا پێیوایە ئەندامانی پارتی کرێکارانی کوردستان (پەکەکە)ی داڵدەداون.   ستۆکهۆڵم و هێلسینکی هەفتەی رابردوو داواکارییەکانیان پێشکێش بە ناتۆ کرد بۆ ئەوەی بچنە نێو هاوپەیمانییە بەرگرییەکە، بەوەش دەستبەرداری بێلایەنبوونی خۆیان بوون کە چەندین دەیە بوو لەسەری دەڕۆشتن. گۆڕانی هەڵوێستەکەیان دوای ئەوە هات کە لە بەرامبەر هێرشی رووسیا بۆ سەر ئۆکراینا، پاڵپشتیی سیاسی و گشتیی بۆ بە ئەندامبوونی ئەو دوو وڵاتەی باکووری ئەوروپا زیادبوو.   هاوپەیمانیی ناتۆ لە ٣٠ ئەندام پێکدێت؛ بۆ زیادکردنی هەر ئەندامێکی دیکە، پێویستە هەر ٣٠ ئەندامەکە رازی بن.  تورکیا، وەک ئەندامێکی ناتۆ، سوێد و فینلەندا تۆمەتبار دەکات بەوەی کە بوونەتە مۆڵگەی "گرووپە تیرۆریستەکان" و رەجەب تەیب ئەردوغان جەختی لەوە کردووەتەوە کە ئەنقەرە بە بەئەندامبوونی ئەو دوو وڵاتە رازی نابێت.    رۆژی دووشەممە سەرۆکایەتیی تورکیا پێنج داواکاریی خستە بەردەم سوێد، یەکێکیان ئەوە بوو کە کۆتایی بە ناردنی چەک و پارە بۆ شەڕڤانانی رۆژئاڤای کوردستان و سووریا بهێنێت.  سوێد و فینلەندا هەروەها لە پێنج ساڵی رابردوودا، رەتیانکردووەتەوە ئەو ٣٣ کەسە دیپۆرت و رادەستی تورکیا بکاتەوە کە ئەنقەرە داوای کردوون.  بەگوێرەی میدیای تورکیا، ئەو ٣٣ داواکراوە ئەندامانی پەکەکە و بزووتنەوەی خزمەتی فەتحوڵڵا گولەنن، کە هەردووکیان لە لایەن تورکیاوە بە "تیرۆریست" پۆڵێنکراون.