هێزە ئەمنییەکانی ئیسرائیل بە گوللەی پلاستیکی و بۆمبی فرمێسکڕێژ وەڵامی فەلەستینییەکانیان دایەوە. لە سێیەمین هەینی مانگی رەمەزان، هاوشێوەی دووەمین هەینی ئاڵۆزی کەوتە مزگەوتەکەوە. رەمەزانی ئەمساڵ هاوکات بوو لەگەڵ جەژنی ئاینی جووەکان، ناسراو بە ئیستەر کە تێیدا مەڕ دەکەنە قوربانی.   لە هەفتەیەکدا سەرووی سێ هەزار جوو سەردانی دیواری گریانیان کردووە کە دەکەوێتە نێو حەوشەی مزگەوتی ئەقساوە. بوونی جووەکان لە هەمان شوێنی کۆبوونەوەی موسڵمانان بارودۆخەکەی شێواند. ئیسرائیل چەندین بەربەستی دانا تاوەکو موسڵمانان بە فیلتەری ئەمنی تێپەڕن.  عەسافرە، دانیشتووییەکی قودس \ ئۆرشەلیمە و گوتی، "ئەوان زیاتر لە ١٠٠ بەربەستیان داناوە تاوەکو موسڵمانان نەگەنە حەوشەی مزگەوتی ئەقسا، دەرگەکانیان کۆنترۆڵکردووە و بە رووی موسڵماناندا دایانخستوون. "   لە ١٥ دەرگەکەی مزگەوتەکە، هێزە ئەمنییەکانی ئیسرائیل تەنیا دووانییانی کردووەتەوە. دەرگەی مەغاربە بۆ جووەکان، دەرگای عاموود بۆ موسڵمانەکان، ئەوانەی دیکەیان داخستووە. هەڵسوکەوتی پۆلیس، تووڕەیی جووە راستڕەوەکانی لێکەوتەوە و خۆپێشاندانیان کرد.  پنینا جوو، دانیشتووییەکی رۆژئاوای قودس \ ئۆرشەلیمە و دەڵێت، "من هاتوومەتە ئێرە خۆپێشاندان دژ بە پۆلیس بکەم کە رێگری لە جووەکان دەکات لە شوێنە پیرۆزەکانیان جەژنە ئاینییەکانیان بگێڕن. هەموو ئۆرشەلیم هی جووەکانە. "   لە رەمەزانی ئەمساڵدا یەک هەینی ماوە، بە بڕیاری حکومەتی ئیسرائیل قوربانی جەژنی جووەکانی ئەمساڵ بۆ دوای رەمەزان دواخراوە، ئەوەش ئەگەری هەیە بارودۆخەکە ئاسایی بکاتەوە.