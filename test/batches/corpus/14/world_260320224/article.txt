ڤالێری پوزاکۆڤ، دانیشتووی رۆژئاوای کیێڤ گوتی، "دەتوانن بەچاوی خۆتان بیبینن چی لێرە روویداوە. خەڵک لێرە کوژراوە، سەربازمان لێرە کوژراون. شەڕی زۆر لێرە کراوە. "   گوندەکە نزیکەی کاژێرێک بە ئۆتۆمبێل رۆیشتن لە کیێڤەوە دوورە؛ دیمەنەکان وێرانەیەک دوای شەڕ پیشاندەدەن؛ هیچ شتێک لەوێ بە ساخی نەماوەتەوە؛ ئۆتۆمبێل، خانوو، تەنانەت کەنیسەی ئۆرتۆدۆکسەکانیش کە بیروباوەڕی هاوبەشی هەردوولایە، زیانی بەرکەوتووە.  میکۆلای بابینکۆ، دانیشتووی رۆژئاوای کیێڤ باسی لەوە کرد، "باوەڕم وایە بەمزووانە تەواوی ئەو سەربازانەی هاتوونەتە سەر خاکمان، دەتۆقن و بە ترسێکی گەورەوە رادەکەن، چونکە ئێمە خوامان لەگەڵدایە. "  سوپای ئۆکراینا دەڵێت، لە ٤٨ کاژێری رابردوودا شارۆچکەی ماکاریڤ و گوندی یاسنۆهۆرۆدکایان لە رۆژئاوای کیێڤ کۆنتڕۆڵکردوەتەوە و ١٥ کیلۆمەتری دیکە سوپای رووسیایان لە پایتەخت دوورخستووەتەوە.  رۆژی هەینی ٢٥ - ٠٣ - ٢٠٢٢ فەرماندەیەکی باڵای سوپای رووسیا بەناوی سێرگی روودسکۆی گوتی، لە دەستپێکی ئۆپەراسیۆنە سەربازییەکەیانەوە بۆ نێو ئۆکراینا ١٣٥١ سەربازی رووسیا کوژراون؛ بەڵام بەرپرسانی ئۆکراینا دەڵێن، ژمارەکە زۆر لەوە زیاترە و نزیکەی ١٣ هەزارە.