ئێریک رۆژی یەکشەممە ٠٣ - ٠٤ - ٢٠٢٢ لە رێوڕەسمێکدا لە فلۆریدا وەکو فەرماندەی فەرماندەیی ناوەندی هێزەکانی ئەمریکا دەستبەکاربوو، ئێریک لە یەکی شووباتی ئەمساڵ لەلایەن جۆ بایدن، سەرۆکی ئەمریکاوە بۆ پۆستی فەرماندەیی ناوەندی بەربژێرکرا و ئەمڕۆ جێگەی ژەنەراڵ کێنیز مککێنزی گرتەوە.   مایکل ئێریک کوریلا لە ٢٠٠٤ ەوە لەدوای رووخاندنی رژێمی پێشووی عێراق پەیوەندی لەگەڵ کورد و پێشمەرگە هەیە. لە ٠٨ - ٠٢ - ٢٠٢٢ لە کۆنگرێسی ئەمریکا لەبارەی پێشمەرگەوە گوتی، "من کارم لەگەڵ هاوبەشە کوردەکانمان کردووە و بۆم دەرکەوتووە متمانەپێکراو و بەتوانان، لە ٢٠٠٤ ەوە لە یەکەم گەشتم بۆ عێراق کارم لەگەڵدا کردن و بەمدواییانەش لە شەڕی دژی داعش لە ٢٠١٤. بۆم دەرکەوتووە هاوبەشی ئێجگار متمانەپێکراو و بەتوانان. "  لەبارەی دۆسیەی ئێرانەوە، ئێرێک دەڵێت، ئەو وڵاتە "لەڕووی نانەوەی پشێوییەوە هۆکاری ژمارە یەکە لە رۆژهەڵاتی نێوەڕاست. "   فەرماندەیی ناوەندی هێزەکانی ئەمریکا ناسراو بە سێنتکۆم سەرپەرشتی بەرنامەی سەربازی ئەمریکا دەکات لە رۆژهەڵاتی نێوەڕاست، ناوەند و هەروەها باشووری ئاسیا. چاوەڕواندەکرێت ئێریک کوریلا لە سەرەتای دەستبەکاربوونیەوە کار لەسەر دۆسیەکانی ئەفغانستان، یەمەن و شەڕی داعش لە عێراق و سووریا بکات.  ئەو ژەنەڕاڵە لە شەڕەکانی کەنداو، عێراق، ئەفغانستان و داعش بەشداریکردووە و سێ جار لە موسڵ بریندار بووە، لە ٢٠٠٥ کرایە فەرماندەی بەتالیۆنی هێرشبەری فیرقەی ٢٥ی هێزەکانی ئەمریکا.      ژەنەراڵ کێنێز مەککێنزی، ئەو فەرماندەیەی لە ئاداری ٢٠١٩ ەوە پۆستەکەی بەدەستەوەبوو، رۆژی هەینی پۆستەکەی دەستاودەستپێکرد و خانەنشین بوو.     مەککێنزی لە راگەیێندراوێکدا گوتی، "سەرپەرشتیکردنی فەرماندەیی ناوەندی بێ هیچ گومانێک، گەورەترین شانازی ٤٢ ساڵەی پیشەکەم بووە. "     ئەو فەرماندەیە گوتیشی، لە ماوەی ٢١ ساڵی رابردوودا، "فەرماندەیی ناوەندی هێزەکانی ئەمریکا تەنیا فەرماندەی شەڕکەر بووە لە نزیکەوە بەریەککەوتنی لەگەڵ دووژمنەکانی ئەمریکا هەبووە. هەموو فەرماندەیەک دەیەوێ لەو هێزەدابێت. "     فەرماندەی ناوەندی هێزەکانی ئەمریکا سەرپەرشتی رووداوی گەورەی لە مێژووی گۆڕانکارییەکانی هێزەکانی ئەمریکا کردووە، لەنێویاندا کشانەوەی هێزەکانی ئەمریکا لە ئەفغانستان، هەنگاوێک، بۆچوونی جیاوازی لەنێو بەرپرسە باڵا سەربازییەکانی ئەمریکا لێکەوتەوە.     ئەو کاتەی دۆناڵد ترەمپ، سەرۆکی پێشووی ئەمریکا فەرمانی بە کوشتنی قاسم سولەیمانی فەرماندەی فەیلەقی قودسی سوپای پاسداران کرد، مەککێنزی فەرماندەی فەرماندەیی ناوەندنی هێزەکانی ئەمریکا بوو، ئەو رووداوەی هێرشی مووشەکی ئێرانی بۆ سەر هێزەکانی ئەمریکا لە عێراق لێکەوتەوە.      ئێستا کوریلا فەرماندەیی هێزێک دەکات، ٤٤ هەزار سەرباز و ئەندامی خێزانەکانیان لە هەریەک لە وڵاتانی عێراق، سووریا، میسر، بەحرەین، کوەیت، سعودیە و ئیمارات لە ژێر فەرمانی ئەودا خزمەت بە سوپای ئەمریکا دەکەن، لەگەڵ ٥٠٠٠ سەرباز کە لە بنکەی ئاسمانی ماکدیل لە فلۆریدا ناونووسکراون.     ئێریک کوریلاش لەکاتێکدا بووەتە فەرماندەی فەرماندەیی ناوەندی هێزەکانی ئەمریکا، دۆخی ئەمنیی سەرتاسەری جیهان بە گۆڕانکاریی هەستیار و چارەنووسساز تێپەڕدەبێت، شەڕی رووسیا و ئۆکراینا پێدەنێتە رۆژی چلەمەوە، هاوکات ئەمریکا لە پێگەیەکدایە، دەیەوێت هێزەکانی لە رۆژهەڵاتی نێوەڕاست و ئاسیا کەمبکاتەوە، هەنگاوێک کە مەترسیی سەرهەڵدانەوەی داعش و قاعیدەی هەیە.