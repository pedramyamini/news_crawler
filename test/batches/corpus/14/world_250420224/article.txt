ڤینسینت لو هەوگین، دانیشتووی پاریسە و لایەنگری ماکرۆنە بە رووداوی گوت، "ئەو ٥٨ % ـی دەنگەکانی بەدەستهێنا، پێشتر بیستمان لە ٥٥ % بوو، واتە دەنگی زیاتر لەوەی کە پێشبینی دەکرا، بەدەستیهێناوە. ئەو راستڕەوەکانی تێکشکاند، بارودۆخەکەم بەدڵە. "   لوپێن، سەرۆکی گردبوونەوەی نیشتمانی راستڕەو، دۆڕاوی هەڵبژاردنەکە بوو. بەڵام بە دیوێکی دیکەدا دەنگەکانی لەم هەڵبژاردنە بە بەراورد بە ساڵی ٢٠١٧، بە زیاتر لە دوو ملیۆن و ٦٠٠ هەزار دەنگ زیادیکردووە.   لە بەرامبەردا، ماکرۆن بە بەراورد بە هەڵبژاردنەکەی پێنج ساڵ لەمەوبەر بە نزیکەی دوو ملیۆن دەنگ کەمیکردووە.   کلێر ڤێرنێ، دانیشتووی مارسێیە و لایەنگرێکی دیکەی ماکرۆنە، دەڵێت، "جیاوازییەکەی نێوانیان کەمتر بووەتەوە، بەڵام دواجار خۆشحاڵم کە ماکرۆن براوەیە. راستە دەنگەکانمان کەمیکردووە بەڵام هێشتا جیاوازیمان لەگەڵ لوپێن زۆرە. ئێمە لێرەین تاوەکو پشتگیری خۆمان بۆ سەرۆک ماکرۆن دەرببڕین. "  لە گوتاری سەرکەوتنەکەیدا ماکرۆن سوپاسی ئەوانەی کرد کە دەنگیان پێدا نەک لەبەر ئەوەی لایەنگری ئەو بوون، بەڵکو لەبەر ئەوەی دژی لوپێن بوون.   چاپی یەکەمی رۆژنامە چەپ و لیبڕاڵەکانی فەرەنسا لە لاپەڕەی یەکەمیاندا نووسییان "ماکرۆن هەڵبژێردرایەوە، بەڵام دەبێت سوپاسی کێ بکەین؟ "   نزیکەی هەشت ملیۆن دەنگدەر لە گەڕی یەکەمی هەڵبژاردنەکاندا دەنگیان بە میلانشۆن، سەرۆکی پارتی چەپی فەرەنسای شکۆمەنددا، هەر ئەویش بوو کە داوای لە لایەنگرانی کرد دەنگ بە لوپێن نەدەن.