بەگوتەی نەتەوەیەکگرتووەکان بەهۆی شەڕی نێوان رووسیا و ئۆکراینا، زیاتر لە سێ ملیۆن و ٧٠٠ هەزار کەس ئۆکراینایان جێهێشتووە. ئەوانەی کە سەلامەتن و دەتوانن بە قاچەکانی خۆیان بڕۆن، رەنگە بۆ ئەوان رۆشتن ئاسانتر بێت، بەڵام بۆ ئەو کەسانەی بە تەمەنن یان نڤیشکانن خۆڕزگارکردن و بڕینی رێگەیەکی دوور زۆر سەختە.  ڤاڵێنتینا تەمەنی ٨٧ ساڵە و لە شاری خاركیڤی ئۆكرایناوە پەنابەری پۆڵەندا بووە. دووەمجارە بێ ماڵ و حاڵ دەمێنێتەوە، بەر لەوەی تووشی فەرامۆشی ببێت، باسی جاری یەكەمی پەنابەری بۆ منداڵەكانی كردووە. ئەوكات شەڕی جیهانی دووەم بووە و  تەمەنی شەش ساڵ بووە. لە پەككەوتەیی و نەخۆشیدا جارێكی دیكە ئاوارە بووەوە.  ئێلینا كانیاڤیێڤا، کچی ڤاڵێنتینایە و بەیەکەوە چوونەتە پۆڵەندا، ئەو بە تۆڕی میدیایی رووداوی گوت، "دایكم لە نێوان ساڵەكانی ١٩٣٥ بۆ ١٩٣٦ لەدایكبووە، لە شەڕی جیهانی دووەمدا منداڵ بووە و جاروبار باسی ئەو شەڕەی بۆ دەكردین، ئیستاش كە هەموو یادەوری و تاوانی بیركردنەوەی لەدەستداوە، تووشی فەرامۆشیی بووە، دووەمجاری ئاوارەیی لە نەخۆشیدا بەسەر دەبات. هیوادارم ژیانێكی خۆش و دوور لە شەڕ بێتەوە سەر رێگەی ژیانمان. "  ئێلیا کە نڤیشکێکی دیکەیە و لەگەڵ دایكی لە ماریۆپۆلەوە ئاوارەی پۆڵەندا بوون. باوكی ئێلیا ماوەتەوە بۆ شەڕكردن. ئێلیا تەمەنی ١٦ ساڵە، نڤیشکە و توانای قسەكردن و نانخواردنیشی نییە. دایكیشی لە یەكێك لە مووشەكبارانەكان بۆسەر ماریۆپۆل توانای بیستنی لە گوێی چەپی لە دەستداوە.  تانیا كنیاز، دایكی ئێلیایە و دەڵێت، "ئێمە هاتووین بۆ پۆڵەندا، چونكە لە ماریۆپۆل نە دووكان و بازاڕ هەیە و نە هیچ شتێك دەستدەكەوێت. بەنیازم كوڕەكەشم ببەم بۆ وارشۆ، چونكە لەوێ كوڕەكەم باشتردەبێت و یارمەتیم دەدرێت تاوەکو باشتر ئاگاداریبم. "  كۆمەڵەی ڤی جی ئۆ بۆ هاوكاری كەسانی خاوەن پێداویستییە لە ئۆكراینا. ئەو رێكخراوە رایگەیاندووە، لە دەسپێكی شەڕی رووسیا و ئۆكرایناوە مەترسیی لە سەر گیانی زیاتر لە دوو ملیۆن و نیو نڤیشک و زیاتر لە شەش ملیۆن كەسی سەرووی ٦٠ ساڵ لە ئۆكراینا دروستبووە.