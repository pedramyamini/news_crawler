رووداوەکە لە شاری لاس تینایاسی هەرێمی میچۆکانی رۆژئاوای مەکسیک روویدا، کە هەرێمێکی ناسەقامگیرە و زوو زوو شەڕ لە نێوان ئەو گرووپانەدا دروستدەبێت، کە بازرگانیی بە ماددە هۆشبەرەکانەوە دەکەن.   نووسینگەی داواکاری گشتیی مەکسیک رایگەیاند تەرمی ١٦ پیاو و سێ ژنیان لە شوێنی رووداوەکە دۆزیوەتەوە کە هەموویان شوێنەواری گووللەیان پێوە دیار بووە.   هەر بەگوێرەی راگەیێندراوەکە، کەسێکی دیکەش لە رێگەی گەیاندنی بە نەخۆشخانەوە گیانی لەدەستداوە، پێنجی دیکەش لە نەخۆشخانە چارەسەر وەردەگرن.   نووسینگەی هێزە ئەمنییەکانی هەرێمی میچۆکان گوتی ئەوان لێکۆڵینەوەیان دەستپێکردووە بۆ ئەوەی بەرپرسیارانی تەقەکردنەکە بدۆزنەوە. لۆپێز ئۆبرادۆر گوتی هێرشەکە "کوشتارگەیەک بووە لە لایەن گرووپێکەوە دژی گرووپێکی دیکە. "  سەرۆکی مەکسیک بە رۆژنامەڤانانی گوت هێرشکارەکان "رۆیشتوون و تەقەیان لە ئامادەبووانی هۆڵەکە کردووە، بەداخەوە ژمارەیەکی زۆریان کوژران. "  لە ساڵی ٢٠٠٦ ـەوە، لەو کاتەوەی کە حکومەتی مەکسیک لەگەڵ سوپای وڵاتەکەی دەستیان بە ئۆپەراسیۆنێکی دژی ماددە هۆشبەرەکان کردووە، ئەو وڵاتە کەوتووەتە نێو گێژاوی هێرشە خوێناوییەکانی قاچاخچییە چەکدارەکان.    ئەو هێرشانە، لەو کاتەوە بوونەتە هۆی کوژرانی زیاتر لە ٣٤٠ هەزار کەس، کە زۆربەیان بە پلان کوژراون، ئەوە بەگوێرەی ئامارە فەرمییەکان.  میچۆکان یەکێکە لە هەرێمە هەرە نائارامەکانی مەکسیک بەهۆی شەڕی نێوان ئەو گرووپانەی قاچاخچیێتیی بە ماددەی هۆشبەرەکانەوە دەکەن و کاری نایاسایی دەکەن.  ژمارەیەک گرووپی قاچاخچی بەهێز لەو هەرێمە دژی یەکدی لەسەر کۆنتڕۆلکردنی ناوچە ستراتیژییەکان شەڕ دەکەن.   مانگی رابردوو، لە هێرشێکی چەکداریدا لەو هەرێمە، بەگوێرەی شایەتحاڵەکان، ١٧ کەس کوژران، بەرپرسانی ناوچەکە رایانگەیاند، پاڵنەرەکەی تۆڵەسەندنەوەی گرووپێک بووە لە یەکێکی دیکە.  حکومەت نەیتوانی گیانلەدەستدانی هیچ کەس پشتڕاستبکاتەوە، چونکە هیچ تەرمێکیان نەدۆزییەوە، هەرچەندە نموونەی دی ئێن ئەی ١١ کەس لەو شوێنە کۆکرانەوە.   هەر لەم مانگەدا، سەرۆکی شارەوانیی شاری ئەگیلیا لەو هەرێمە کوژرا.  ئەو نائارامییەی لە میچۆکان هەیە، بەشێکی دیکەی بریتییە لە رفاندنی بەرهەمهێنەرانی ئەڤۆکادۆ و زەوتکردنی سامانەکانیان.  ئەو هەرێمە گەورەترین شوێنی بەرهەمهێنانی ئەڤۆکادۆیە لە سەرانسەری جیهاندا. مانگی رابردوو، بەهۆی دروستبوونی هەڕەشە لەسەر ژیانی پشکنەرێکی ئەمریکی کە لەوێ کاری دەکرد، ئەمریکا هاوردەی میوەی مەکسیکی بۆ ماوەی یەک هەفتە قەدەخە کرد.  لە ساڵی ٢٠٢١، لە هەرێمی میچۆکان دوو هەزار و ٧٣٢ کەس کوژران کە دەکاتە ٨ % ی ئەو ٣٣ هەزار و ٣١٥ کەسەی لەو ساڵەدا لە سەرانسەری مەکسیک کوژرابوون.