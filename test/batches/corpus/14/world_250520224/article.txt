کۆرت رینشۆو، فەرماندەی گرووپی هەشتی کەشتی فڕۆکەهەڵگر دەڵێت، "دەمانەوێت ئەوپەڕ ئامادەبین. سەیری تواناکانی رووسیا دەکەین و سەیری تواناکانی خۆشمان دەکەین؛ دواتر راهێنان دەکەین بۆ بەرەنگاری هەر شتێک کە لەوانەیە ئەوان بیکەن و بەوەش بەرگری لە خۆمان و هاوبەش و هاوپەیمانەکانمان بکەین. "  لەسەر کەشتی فرۆکەهەڵگری Harry Truman، لە دەرەوە نمایشی هێزی ئاسمانی دەکرێت، لە ژوورەوەش هێزی ماسوولکە. ئەو چالاکییە سەربازییە ناونراوە قەڵخانی نیپتۆنی ٢٠٢٢؛ هێزەکان بە لەبەرچاوگرتنی جموجووڵەکانی رووسیا لە دەریا و سەر زەوی و ئاسمان، مانۆڕەکە ئەنجامدەدەن.  لیوا رۆری چین، ئەفسەری هێزی دەریایی شاهانەی بەریتانی گوتی، "ئەوەی رۆژانە من دەیکەم وەکو فڕۆکەوانی جەنگی لەو چوارچێوەیە دەرناچێت کە لێرەین؛ دەست دەخەینە نێو دەستی هاوپەیمانەکانمان و ئامادەین بۆ هەر ئەگەرێک کە لەوانەیە رووبدات. "   کەشتی تروومان دەمێکە لە دەریای نێوەڕاست دەسوڕێتەوە، بەڵام لەگەڵ گەورەبوونی شەڕی ئۆکراینا، گوڕوتینی زیاتری داوە بە تواناکانی.  کۆرت رینشۆو، فەرماندەی گرووپی هەشتی کەشتی فڕۆکەهەڵگر باسی لەوە کرد، "سەیری فڕۆکە جەنگییەکان بکە، سەیری دوای خۆت بکە، بەدڵنیاییەوە ئەمە هێزی بەرپەرچدانەوەیە، پێموایە ئەوەی پەلامارمان دەدات یان هێرشدەکاتە سەر هەر هاوپەیمانێکمان، دەبێت کەسێک بێت زۆر ژیر نەبێت. "  ناتۆ دوو هەزار و ٤٩ کەشتی جەنگی، ٣.٣٧ ملیۆن سەربازی چالاک و ٢٠ هەزار و ٧٢٣ فڕۆکەی جەنگی هەیە.