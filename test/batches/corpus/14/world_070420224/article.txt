شەڕێک، بە چەکی سووک، بەڵام لە ژێر بۆردوومان و تۆپبارانێکی سەخت کە زیانی گەورەی بە ژێرخانی ناوچەکە گەیاندووە. خاوەنی ئەم خانووەی ناوچەی ژێر دەسەڵاتی جوداخوازەکان دەڵێت، بەهۆی بۆمبی هێشوویی قەدەخەکراوەوە بەشێکی خانووەکەی رووخاوە.  دانیشتوویەکی لوهانسک دەڵێت، "پارچەی بۆمبەکە لە باخچەکە کەوتوونەتە خوارەوە. دەتوانن بیبینن، نەتەقیونەتەوە. "  رووسیا لەڕێگەی تۆپباران و ئاراستەکردنی ئەم مووشەکانەوە، پاڵپشتی لە پێشڕەویی جوداخوازەکان دەکات. لە شاری بۆگۆردیچن لە هەرێمی دۆنباس، ئۆکراینییەکان خۆیان بۆ شەڕێکی گەورە ئامادە دەکەن، چونکە بۆ ئەوان، هاتنی هێرشی بەرفراوانی رووسیا، مسۆگەرە.   ئەمە یەکێکە لەو دەیان پردانەی لە هەرێمەکە بەهۆی تۆپباران و بۆردوومانەوە رووخاون، هەندێکیشیان لە لایەن ئۆکراینییەکانەوە بۆمبڕێژکراون و لەژێر پێی کاروانی هێزەکانی رووسیادا تەقێنراونەتەوە. لە سەرانسەری شاری ستودێنۆک تەنیا یەک پرد ماوە.   یووری شڤشینکۆ، دانیشتوویەکی دیکەی ناوچەکەیە و ئاماژە بەوە دەکات، "دەڵێن پردەکە تەنیا بۆ هاتووچۆی پیادەیە. هەرکە زرێپۆشەکانی رووسیا گەییشتنە سەری، دەتەقێنرێتەوە. "  رۆژی دووشەممەی رابردوو رووسیا رایگەیاند، هێزەکانی خۆی لە دەوروبەری کیێڤ و چێرنیهۆڤ دەکشێنێتەوە و سەرنج دەخاتە سەر هەرێمی دۆنباس.   بەپێی نەخشەیەک کە لە ڤیدیۆکەدا دەردەکەوێت، ناوچە زەردەکان لەژێر کۆنترۆڵی هێزەکانی ئۆکراینادان و سوورەکانیش لە دەستی رووسیا دان. جێگری سەرۆکوەزیرانی ئۆکرایناش داوای لە خەڵکی رۆژهەڵاتی وڵاتەکەی کردووە، "دەستبەجێ" ناوچەکانیان بەرەو رۆژئاوای وڵات چۆڵ بکەن ئەگەر نا "دەکەونە مەترسیی مەرگەوە. "