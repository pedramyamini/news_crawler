ئەو بەرپرسە باڵایەی ئەمریکا کە نەیویستووە ناوی ئاشکرا بکرێت، باسی لەوەش کردووە، ئەو مووشەکانەی ئاراستەی کۆنسوڵخانەی ویلایەتە یەکگرتووەکانی ئەمریکا لە هەولێر کراون لە ئێرانەوە ئاراستە کراون.   بەرپرسە ئەمریکییەکە گوتوویەتی، هیچ کام لە هێرشەکان بەر باڵەخانەی کۆنسوڵخانەکە نەکەوتوون و هیچ ئەمریکییەکیش بریندار نەبووە؛ ئاماژەی بەوەش کردووە کە ستافی کۆنسوڵخانەکە کاری خۆیان دەکەن.  پێشتر گوتەبێژێکی وەزارەتی دەرەوەی ئەمریکا جگە لەوەی جەختی لەوە کردەوە کە هیچ زیان و قوربانییەک لە هیچ باڵەخانەیەکی حکومەتی ئەمریکا نەکەوتووەتەوە، بە تۆڕی میدیایی رووداویشی راگەیاند، "لێکۆڵینەوە لە رووداوەکە لەلایەن حکومەتی عێراق و حکومەتی هەرێمی کوردستانەوە دەستیپێکردووە".  شەوی ١٣ - ٠٣ - ٢٠٢٢ بە چەند مووشەکێک هێرشکرایە سەر هەولێر و بەهۆیەوە زیان بە چەند باڵەخانە و شوێنی نیشتەجێبوونی هاونیشمانیان کەوت، هەروەها بەهۆی هێرشەکەوە هاونیشتمانییەک کە شۆفێری تەکسییە برینداربوو.  رۆژی یەکشەممە ١٣ - ٠٣ - ٢٠٢٢ هێرشی مووشەکی کرایە سەر هەولێر و چەند مووشەکێک، کە دژە تیرۆری کوردستان دەڵێت ژمارەیان ١٢ مووشەک بووە، ئاراستەی هەولێری پایتەختی هەرێمی کوردستان کراون.  ئومێد خۆشناو، پارێزگاری هەولێر بە رووداوی راگەیاند، راستە کۆنسوڵخانەی هەولێر بەشێک بووە لە ئامانجی کارە تیرۆریستییەکە، بەڵام ئەوێش هیچ زیانی نەبووە، هەروەها باسی لەوەش کرد، "زیانی ماددی بەر هەندێک ماڵ و شوێنی نێشتەجێبوون کەوتووە".  لە بەشێکی دیکەی قسەکانیدا پارێزگاری هەولێر باسی لەوە کرد، "وەکو ئەوەی باس دەکرێت وانییە، هەولێر موشەکباران نەکراوە، بەڵکو چەند مووشەکێک لە ئاسمانەوە تەقیونەتەوە و دەنگی بەرز بیستراوە".  ئومێد خۆشناو دڵنیایی دەداتە خەڵکی هەولێر و دەڵێت، "هەولێر ئارامە و هەموو لایەک دڵنیادەکەینەوە، ئەو هێرشە تیرۆرستی بووە و بەمزووانە ئەنجوومەنی ئاسایش و دەزگای دژەتیرۆر روونکردوەیان دەبێت".