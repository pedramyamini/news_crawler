یەکێک لەو کەسانەی لە دوایین گەشتی شەمەندەفەرەکەدا بووە گوتی، "هیوادارم هێڵی ئەلێگرۆ لە کاتێکی زۆر نزیکدا دەست بە گەشتەکانی بکاتەوە، چونکە خەڵک بەم گەشتکردنانە راهاتوون".  لە چوارچێوەی سزاکانی وڵاتانی رۆژئاوا بۆسەر رووسیا، هەموو گەشتەکانی داهاتوو بەرەو رووسیا لەڕێگەی ئەم هێڵی شەمەندەفەرەوە هەڵوەشێندراونەتەوە.  یەکێکی دیکە لە بەشدارانی گەشتەکە ئاماژە بەوە دەکات، "نازانم چۆن دەتوانم بگەڕێمەوە بۆ مۆسکۆ، با بزانین بارودۆخەکە چی بەسەر دێت".  بەشێکی خەڵک ئەوەی بەلایانەوە گرنگە لەگەڵ خۆیان بردوویانە. بەشدارێکی دیکەی گەشتەکەش باس لەوە دەکات، "ئێستا کە پشیلەکەمم لەگەڵ خۆم هێناوە هیچ هۆکارێک نییە تاوەکو بگەڕێمەوە، ئەمە لە هەموو شتێک بۆ من بەنرخترە".  بەگوێرەی ئامارە فەرمییەکان، لە ٢٤ی شوباتەوە و لەدوای دەستپێکردنی ئۆپەراسیۆنە سەربازییەکەی رووسیا بۆسەر ئۆکراینا، رۆژانە ٧٠٠ سەرنشین لەڕێگەی هێڵی ئاسنینی ئەلێگرۆوە، رووسیایان جێهێشتووە.  هێڵی شەمەندەفەری ئەلێگرۆ، تاکە هێڵی ئاسنینە کە یەکێتیی ئەوروپا بە رووسیاوە دەبەستێتەوە؛ لە ساڵی ٢٠١٠ وەکو سیمبولێکی هاوبەش لەنێوان رووسیا و فینلاند کرایەوە.