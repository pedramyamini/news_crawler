پۆلیسی فەرەنسا هەڵیکوتایە سەر کامپی لۆۆن پلاژ لە دارستانە چڕوپڕەکەی دەنکیرک لە نزیک ئەو کەناڵەی، کە رێگەیەکی سەرەکی پەڕینەوەی کۆچبەرانە لە رێگەی نۆکەندی ئینگلیزەوە بۆ بەریتانیا.  کامپەکە تێکدرا دوای ئەوەی رووداوێکی کوشتن لەنێو کۆچبەران روویدا، کە گوماندەکرێت لە ئەنجامی کێشە و دەمەقاڵی بووبێت لەنێوان قاچاخچییەکاندا.  حکومەتی فەرەنسا چەند پاسێکی نارد بۆ گواستنەوەی کۆچبەران، هەندێکیان سەرکەوتن و ژمارەیەکیشیان جێگەیان نەبووەوە، بوخچەکانیان پێچایەوەو بە پێ کەوتنەڕێ، شوێنە نوێیەکەی ئەو کۆچبەرانەش نادیارە.  شەوی دووشەممە تەقە لە کۆچبەرێک کرا و کوژرا و یەکێکی دیکەش بریندارکرا، رۆژێک پێشتریش هەر لەو شوێنە لە رووداوێکی تەقەکردندا کەسێک بریندارکراوە.  رێکخراوە مرۆییەکان دەڵێن، قەوانیان لەو شوێنە دۆزیوەتەوە، کە گوماندەکرێت قەوانی گوللەی دۆشکە بێت.   سبستیان پیڤ، داواکاری گشتیی دەنکیرک گوماندەکات، ناکۆکی و دەمەقاڵی لەنێوان دوو گرووپی دژ بەیەکی قاچاخچیان هۆکاری رووداوەکە بێت، بەڵام لەوە دڵنیایە کە "بەقاچاخبردنی کۆچبەران" هۆکاری کێشەکە بووبێت.  دەوەن، کوردێکی تەمەن ٣٢ ساڵی کامپەکەیە، کە لەسەر هۆکاری کێشەکە پرسیاری لێکراوە، گوتوویەتی، "مافیا مافیا" مەبەستی بووە بڵێ کێشەکە لەنێوان مافیاکان روویداوە.  ئەو گەنجە کوردەی باشووری کوردستان دەڵێت، دوای ٥ مانگ مانەوە لە فەرەنسا، ١٧٠٠ دۆلاری داوەتە قاچاخچیێک بۆ ئەوەی بیگەیێنێتە بەریتانیا، رۆژی دواتر قاچاخچییەکە خۆی ونکردووە.  کلارە میلوا، کارمەندی رێکخراوی سەلام بۆ کاروباری مرۆیی دەڵێت، زۆربەی رێکخراوە مرۆییەکان لەبەر شەڕ و تووندئاژۆیی، ناوێرن لە کامپی  لوون پلاژ نزیکببنەوە، دەڵێت جار جارە ئەفریقیش لەوێ دەبینرێن، بەڵام بە زۆری لەلایەن کۆچبەری کوردەوە دەستی بەسەرداگیراوە.  لە مانگی کانوونی دووەمەوە زیاتر لە ٧٠٠٠ کۆچبەر لە نۆکەندی ئینگلیزەوە پەڕیونەتەوە بەریتانیا، ساڵی پار ژمارەیان  ٢٨ هەزار کۆچبەر بوو، کە ٣٠ کۆچبەریان لەکاتی پەڕینەوەدا گیانیان لەدەستدا.