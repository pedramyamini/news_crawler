رێکخراوی بازرگانی جیهانی، ناسراو بە WTO هۆشداریی دەدات شەڕی نێوان رووسیا و ئۆکراینا ئاسۆی بازرگانی جیهانی تەمومژاوی کردووە و گەشەی ئابووری جیهانی دابەزاندووە، نرخەکانی بەرزکردووەتەوە بۆ سەرووی ستانداردە نێودەوڵەتییەکان.   ئەگۆزی یۆکانجۆ وەیلا، سەرۆکی رێکخراوی بازرگانی جیهانی باس لەوە دەکات، "کاریگەری دەستبەجێ لەسەر ئابووری جیهان دەرکەوتووە، بەرزبوونەوەی نرخەکانی خۆراک، وزە و ئەو کانزایانەی کە لە رووسیا و ئۆکرایناوە بەرهەمدێن. "   رێکخراوی بازرگانی جیهان پێداچوونەوەی بە پێشبینییەکاندا کردووە بۆ گەشەی بازرگانی جیهانی و دەڵێت، لە ساڵی ٢٠٢٢ دا قەبارەی بازرگانی جیهانی تەنیا بە رێژەی ٣ % گەشە دەکات، لەکاتێکدا پێشتر رایگەیاندبوو، ئەو رێژەیە ٤.٧ % یە. رێکخراوەکە دەشڵێت، بەپێی لێکۆڵینەوەکان، بۆیان دەرکەتووە کە لە کاتی قەیراندا دەبێت قەبارەی بازرگانی زیاد بکرێت بۆ قەرەبوووی کەموکورتییەکان.  سەرۆکی رێکخراوی بازرگانی جیهانی گوتیشی، "دەبێت وچانێک بدەین و هەناسەیەک هەڵمژین. بیرمان بێت کە پەرە بە هاوکاری چەند لایەنەی نێوان وڵاتان بدەین. دەبێت چاوبخشێنینەوە بەوەی کە سیستمی بازرگانی چەند لایەنەی نێودەوڵەتی ئێستا دەتوانێت چیمان بۆ بکات. هیچ گومانی تێدانییە ئاڵنگاریی گەورە لەبەردەم بازرگانی نێودەوڵەتیدایە. رۆڵی رێکخراوەکەی ئێمە ئەوەیە کە وڵاتان بە جۆرێک پێکەوە گرێبدەین کە خزمەت بە ئاشتی جیهانی بکات. "  بەپێی رێکخراوی بازرگانی جیهان، بەهۆی شەڕی رووسیا و ئۆکراینا، خزمەتگوزاری بازرگانی لە جیهاندا زیانی گەورەی بەردەکەوێت و گەشەی ئابووری جیهانیش بە رێژەی ١.٣ % دادەبەزێنێت.