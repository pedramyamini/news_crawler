مانۆڕەکە رۆژی ٢١ ـی ئادار دەستیپێکرد و تاوەکو ١٠ ـی نیسان بەردەوام دەبێت، ئامانج لێی بریتییە لە بەهێزکردنی توانای هاوئاهەنگیکردنی هێزی ئاسمانیی وڵاتە بەشداربووەکان.  نیکۆس تاناجیۆپۆلۆس، وەزیری بەرگریی یۆنان دەڵێت، "ئینیۆکۆس بە تایبەتی گرنگە بۆ هاوپەیمانیی ناتۆ و پەیامێکی تووند دەنێرێت لەبارەی بەهێزبوونی ئێمە، بە تایبەتی لە کاتێکدا رووسیا جەنگی رووبەڕووی ئەوروپا لەنێو خاکی ئەوروپادا کردووەتەوە. "  لە مانۆڕە سەربازییەکەدا ١٩٠٠ سەرباز، ١٣٠ فڕۆکە و هێلیکۆپتەر، ١٠ کەشتی و ژێردەریایی لە ٢٠ وڵاتی ئەندامی ناتۆوە بەشدای دەکەن. باڵیۆزی ئەمریکا لە یۆنان بە گرنگییەوە باسی ئەو پێکەوەکارکردنە دەکات کە لەنێوان ئەندامانی هاوپەیمانییە سەربازییەکەدا هەیە.   جێفری پایات، باڵیۆزی ئەمریکا لە یۆنان گوتی، "ئەو توانایەی یۆنان هەیەتی بۆ کۆکردنەوەی هاوبەش و ئەنداماکانی ناتۆ، زۆر گرنگە بۆ پەرەپێدانی تواناکان، لە کاتێکدا ئێمە وەکو هاوپەیمانیی ناتۆ و جیهانی دیموکراسی رووبەڕووی کارە خراپەکانی رووسیا بووینەتەوە لە ئۆکراینا".  هاوپەیمانیی ناتۆ ساڵانە دەیان مانۆڕی سەربازیی ئەنجام دەدات. هاوپەیمانییەکە لە ساڵی ٢٠٢٠ دا ٨٨ مانۆڕ و لە ساڵی ٢٠٢١ دا ٧٧ مانۆڕی سەربازیی ئەنجامداوە، ئەمساڵیش ئەمە سێیەمین مانۆڕی گەورەی هاوپەیمانییە سەربازییەکەیە کە بەڕێوەدەچێت.