بێرتی ئاڵۆوەی، جووتیارێکە و دەڵێت، "وەک ئاستەنگێک دەیبینم نەک وەک هەڕەشەیەک. دەبێت فێربین کە چۆن خۆمانی لەگەڵدا بگونجێنین. من باکگراوەندێکی جووتیاریم هەیە، ئالیکی جیاوازمان بە ئاژەڵەکانمان داوە تاوەکو لە ژینگەی جیاوازدا بژین، بۆ هەندێکیان گژوگیا و بۆ هەندێکیشیان ئالیک، بۆیە من زیاتر لەگەڵ خۆگونجاندنم نەک گۆڕانکاریی. "   کریستۆ ئیستن، کرێکارێکە لە واشنتن و گوتی، "بەڵێ پێموایە گۆڕانی کەشوهەوا زۆر مەترسیدارە، هەر کاتێک کەشوهەوا دەگۆڕێت، ئەوەم بیردێنێتەوە کە هەسارەکە چەند گۆڕانی بەسەردا دێت. لە بیرمە کە بچووکتربووم، وەرزەکان چۆن لە جێگەی خۆیان و نەگۆڕبوون، ئێستا زۆر جێگەی نیگەرانی و ناڕێکن. "   جودی شێد، گەشتیارە لە واشنتن و باس لەوە دەکات، '' هەر شتێک بکەن، پێموانییە وەک پێویست کاریان لەسەر [گۆڕانی کەشوهەوا] کردبێت. دەنگم بە کەسانێکدا کە پێموابوو گۆڕانکارییەک دەکەن، بەڵام هیچیان نەکرد و هەموو جارێک هەمان قسە دووبارە دەکەنەوە، بۆیە زۆر بێزارکەر و ناخۆشە، نازانم، نازانم [چی بڵێم]. "   یەکێک لە بەڵێنە سەرەکییەکانی جۆ بایدن، سەرۆکی ئەمریکاش رووبەڕووبوونەوەی گۆڕانی کەشوهەوا و جێبەجێکردنی ئەجێندای سەوز بووە، بەڵام ئەم ئەجێندایە لەگەڵ ئەوەی لە کۆنگرێس رووبەڕووی دژایەتی کۆمارییەکان بووەتەوە، هاوکات شەڕی ئۆکرانیا و پێویستی ئەمریکا و هاوپەیمانەکانیان بە نەوت و گاز جێبەجێکردنی ئەو بەڵێنەی بایدنی قورسکردووە و هەنگاوەکانی کۆشکی سپی خاوکردووەتەوە.   گرووپی کاری پانێڵی نێودەوڵەتی بۆ گۆڕانی کەشوهەوا هۆشداری دەدات و دەڵێت، تاوەکو هەنگاوەکان سستربن، ئەنجامی گۆڕانی کەشوهەوا خراپتر دەبێت.  جیم سکیا، هاوسەرۆکی گرووپی کاری پانێڵی نێودەوڵەتی بۆ گۆڕانی کەشوهەوا ئاماژە بەوە دەکات، '' تاوەکو ئێمە بۆ ماوەیەکی زیاتر هەنگاوەکانمان بۆ رووبەڕووبوونەوەی گۆڕانی کەشوهەوا رابگرین، ئەگەری قورستربوونی ئاستەنگەکانیش زیاتر دەبن، دەبێت ئێستا هەنگاو بنێین ئەگەرنا بەرزبوونەوەی پلەی گەرمی بۆ سەرووی ١.٥ پلە روودەدات. "   بەپێی ئەو راپۆرتانەی ناوەندە زانستییەکان لەبارەی گۆڕانی کەشوهەوا بڵاویدەکەنەوە، گۆڕانکارییەکانی کەشوهەوا تاوەکو دێت خێراتر دەبن و کاریگەرییەکانیشی بۆسەر هەموو جیهانە نەک بە تەنیا وڵاتێک، بەڵام یەکێک لەو وڵاتانەی دەتوانێت هەنگاوی کاریگەر بنێت ئەمریکایە.   بەپێی دوایین راپۆرتی کۆمپانیای دیلۆیت، ئەمریکا خاڵی وەچەرخان دەبێت لە رووبەڕووبوونەوەی گۆڕانی کەشوهەوا ئەگەر لە ئێستاوە دەست بەهەنگاوەکانی بکات بۆ رووبەڕووبوونەوەی گۆڕانکاریەکان و بەجێهێنانی ئامانجی کەمکردنەوەی دەردانی گازە زیانبەخشەکان بۆ سفر. بەپێچەوانەوە ئەگەر هەنگاوی پێویست نەگیردرێتەبەر، زیانی ئابووری گۆڕانی کەشوهەوا بەتەنیا بۆسەر ئەمریکا تاوەکو ساڵی ٢٠٧٠ نزیکەی ١٤.٥ ترلیۆن دۆلار دەبێت.