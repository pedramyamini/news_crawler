جۆ بایدن، سەرۆکی ئەمریکا داوای لە کۆمپانیاکانی وڵاتەکەی کردووە، ئاساییشی ئینتەرنێتی خۆیان بەڕووی "هێرشە ئەلیکترۆنییەکانی رووسیادا" بەهێزتر بکەن.  لە سەرانسەری ئەمریکا، لەگەڵ کرانەوەی ئابووری لە دوای رێکارە خۆپارێزییەکانی کۆرۆنا، رکاربەرییەکی گەورە لە سەر دامەزراندنی کەسانی شارەزا و لێهاتوو لە نێوان کۆمپانیا ئەمریکییەکاندا دروستبووە، بە تایبەتی لەسەر ئەو کەسانەی کە لە بواری ئاساییشی ئینتەرنێتدا بەهرەدارن.   بە گوێرەی پێگەی سایبەرسیکی ئەمریکی کە تایبەتە بە دابینکردنی لێکۆڵینەوە و هێزی کاری تایبەت بە ئاساییشی ئینتەرنێت، نزیکەی یەک ملیۆن کەس لە ئەمریکا لە بواری ئاساییشی ئینتەرنێتدا کاردەکەن، بەڵام هێشتاش نزیکەی ٦٠٠ هەزار هەلی کار هەن بۆ ئەو پێگانەی کە پڕ نەکراونەتەوە. ٥٦٠ هەزار لەو پێگە بەتاڵانە لە کەرتی تایبەتدان.   لە ١٢ مانگی رابردوودا، هەلی کاری نوێ ٢٩ % زیادیکردووە، واتە دوو هێندەی ماوەی نێوان ساڵانی ٢٠١٨ و ٢٠١٩، ئەوە بە گوێرەی پێگەی تاڵێنت نیورۆنی ئەمریکی کە تایبەتە بە چاودێریکردنی بازاڕی کار.   تەنانەت پێش هاتنی پەتای کۆرۆنا، دەستکەوتنی کارمەندی پسپۆڕ لە بواری ئاساییشی ئینتەرنێت لە ئەمریکا زەحمەت بوو. ئێستاش خواست لەسەر ئەو کەسە لێهاتووانە هێندەی دیکە زیاتر بووە، بەتایبەتی پڕۆگرامسازەکان، پشکنەرانی درز و لاوازییە ئەلیکترۆنییەکان، ئەندازایارانی تۆڕ (نێتوێرک).   لەبەر ئەوەی لە دوای دەرکەوتنی کۆرۆناوە ژماریەکی زۆری کارمەندان و کرێکاران لە ماڵەوە کاردەکەن و ئینتەرنێتی ماڵەوەیان بەکاردەهێنن کە ئاساییشەکەی بە رادەی ئینتەرنێتی شوێنی کارکردنەکەیان بەهێز نییە، هێرشە ئەلیکترۆنییەکان بۆ سەر کۆمپانیا، قوتابخانە، نەخۆشخانە و دامەزروەکانی دیکەی ئەمریکا هەڵکشاون.   ئایاری ساڵی رابردوو، دوای ئەوەی کە هێرشی ئەلیکترۆنی کرایە سەر پێگەکانی بۆری کۆڵنیاڵی تایبەت بە دابەشکردنی سووتەمەنی، خەڵک لە ترسی نەمانی سووتەمەنی بە لێشاو روویان لە کڕینی کرد. ئەوەش بووە هۆی دروستبوونی قەیرانێکی کورتخایەن. هەروەها لە ساڵی ٢٠٢٠ بەرپرسانی ئەمریکا، رووسیایان بە رێکخستنی هێرشێکی ئەلیکترۆنی بۆسەر پێگەکانی وڵاتەکەیان تۆمەتبارکرد. مۆسکۆ هەموو تۆمەتەکان رەتدەکاتەوە.   نەبوونی کارمەندانی ئاساییشی ئینتەرنێت کێشەیەکی هەرە گەورەی دامەزروە بچووکەکانی وەکو شارەوانییەکان، دامەزراوە یاساییەکان، نەخۆشخانەکان و فرۆشگەکانە، چونکە ناتوانن پارەیەکی باش وەکو مووچە بدەن بۆ ئەوەی پسپۆڕانی ئینتەرنێتی کاریان بۆ بکەن.   ماکس شفتان، بەڕێوەبەر لە پەیمانگەی سانس SANSی ئەمریکی کە دامەزراوەیەکی تایبەت بە راهێنانی ئاساییشی ئینتەرنێتە بە میدیای وڵاتەکەی گوتووە: "زۆربەی ئەو ئاژانسانەی لە کەرتی تایبەتدا هەن ناتوانن ئەو مووچەیە بدەن کە کەرتی گشتی دەیدات. لە هەمان کاتدا، بازرگانییە بچووکەکان رەنگە نەتوانن ستافی باشیان دەستبکەوێت، ئەوەش وا دەکات لە بەرامبەر هێرشەکاندا لاوازتر بن. "  ساڵی رابردوو، هێرشە ئەلیکترۆنییەکان زیانیان بە کاری ژمارەیەک دامەزراوە گەیاند، لە نێویشیاندا نەخۆشخانەی سان دیێگۆ، سیستمی نیشتمانیی دابەشکردنی مووچە و نووسینگەی داواکاری گشتیی ئیلینۆی.