لە ماوەی رابردوودا و لە دوای هێرشەکەی رووسیا بۆ سەر ئۆکراینا، بانگەشەی ئەوە کرا ئەڵمانیا و چەند وڵاتێكی دیکەی ئەوروپا هاوردەکردنی نەوت و غازی رووسی بە تەواوەتی بوەستێنن؛ رووسیا ساڵانە نزیکەی لە ٤٧ % ی خواستی وڵاتانی یەکێتی ئەوروپا بۆ غاز دابین دەکات و ئەڵمانیای خاوەن گەورەترین ئابووری یەکێتی ئەوروپا گەورەترین کڕیاری غازی رووسیایە.  جانێت یەلین، وەزیری گەنجینەی ئەمریکا لە کۆنفڕانسێكی رۆژنامەڤانیدا لەگەڵ دێنیس شمیگال، سەرۆکوەزیرانی ئۆکراینا لە واشنتن رایگەیاند: "قەدەخەکردنی تەواوی سووتەمەنی رووسیا لەوانەیە لە کۆتاییدا زیانەکانی لە سوودەکانی زیاتر بن".   وەزیری گەنجینەی ئەمریکا ئاماژەی بەوەدا راستە ئەوروپا پێویستی بە کەمکردنەوەی هاوردەکردنی سووتەمەنی رووسیایە و هەروەها پێویستیشە کەمتر پشت بەو وڵاتە ببەستێت، بەڵام قەدەخەکردنی تەواوی سووتەمەنی رووسیا بە تایبەتی نەوت لەوانەیە دەرهاوێشتەی خراپی لێبکەوێتەوە و نرخی نەوت لە بازاڕەکانی جیهان زیاتر بەرز دەکاتەوە ئەوەش بە سوودی رووسیا دەشکێتەوە.  یەلین هەروەها گوتی: "راستە قەدەخەکردنی نەوتی رووسیا وا لەو وڵاتە دەکات بڕی نەوتی کەمتر هەناردە بکات، بەڵام لە بەرامبەردا بەرزبوونەوەی نرخی نەوت وا دەکات پارەی زیاتریشی دەستکەوێت".  ئیدارەی بایدن کۆمەڵێك سزای بەسەر رووسیادا سەپاندووە، لەنێویاندا قەدەخەی کڕینی نەوتی ئەو وڵاتەیە و داواشی لە وڵاتانی ئەوروپا و دیکەی جیهان کرد هەمان هەنگاو بنێن.  یەكێتیی ئەوروپا کار لەسەر فراوانکردنی سزاکانی بۆ سەر رووسیا دەکات بە جۆرێك کە کەرتی نەت و غازەکەی بگرێتەوە، بەڵام بە گوتەی بەرپرسانی یەکێتییەکە "پرۆسەکە چەندین مانگی پێویستە".  سندوقی نەختی نێودەوڵەتیش پێشبینی  کردووە"، شەڕی ئۆکراینا کاریگەری گەورەی نەرێنی لەسەر گەشەی ئابووری ساڵانەی یەکێتی ئەوروپا جێبهێڵێت و پێشبینییەکانی لە گەشەی % ٣.٩ بۆ % ٢.٨ دابەزاند.