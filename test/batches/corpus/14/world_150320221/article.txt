رۆژی  دووشەممە ١٤ - ٣ - ٢٠٢٢ جێن ساکی، گوتەبێژی کۆشکی سپی، لە کۆنفڕانسێکی رۆژنامەڤانیدا رایگەیاند، واشنتن پێیوایە ئەو گرژییانەی لە چەند رۆژی رابردوودا لە لایەن ئێران، کۆریای باکوور و چینەوە هەڵکشانیان بەخۆوە بینیوە، پەیوەندییان بە هێرشی رووسیا بۆ سەر ئۆکرایناوە نییە.   ساکی دەشڵێت هیچ کارمەندێک یان ستافێکی ئەمریکی لە هەولێر زیانی پێنەگەیشتووە و وەکو خۆی دەڵێت ئەمریکا ئامانجی هێرشەکە نەبووە.   هاوکات، کاتێک پرسیار لە جۆن کێربی، گوتەبێژی پێنتاگۆن کرا لەبارەی هێرشەکەی سەر هەولێر و ئەگەری ئەوەی کە ئەمریکا ئامانجی سەرەکیی هێرشەکە بووبێت؛ گوتی: "سوپای پاسداران رایگەیاندووە کە ئەوان کێیان بە ئامانج کردووە".  بەرەبەیانی رۆژی یەکشەممە ١٣ - ٠٣ - ٢٠٢٢ بە ١٢ مووشەک هێرش کرایە سەر هەولێر و سوپای پاسداران بەرپرسیاریێتییەکەی لە ئەستۆ گرت. لەبارەی هۆکاری هێرشەکەوە سوپای پاسداران ئاماژەی بەوە دا، "لە ئەنجامی تاوانەکانی ئەمدواییەی رژێمی ساختەی زایۆنی و راگەیاندنی پێشتر بەوەی کە ئەو تاوانانە بێ وەڵام نامێننەوە، شەوی رابردوو ناوەندی ستراتیژیی پیلانگێڕی و ئاژاوەنانەوەی زایۆنیستەکان بە مووشەکە بەهێزەکانی سوپای پاسداران کرانە ئامانج". بەڵام حکومەتی هەرێمی کوردستان پاساوەکەی پاسداران بۆ هێرشەکە بەبێ بنەما ناودەبات و دەڵێت: "بۆ شاردنەوەی تاوانە قێزەونەکەیانە".  هێرشەکەی سەر شاری هەولێر، کە شوێنی سڤیلی کردە ئامانج، لەسەر ئاستی نێوخۆی هەرێمی کوردستان و عێراق، زۆر بە تووندی سەرکۆنەکرا، لێژنەی لێکۆڵینەوەش لەبارەی هێرشەکە و پاساوەکەی پاسداران بۆ هێرشەکە پێکهاتووە.