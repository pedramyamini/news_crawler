ئەوەی لە سەرەتای ڤیدیۆکە دەردەکەوێت گۆڕستانێکی شاری بووچایە. پێش جەنگ، ڤلاد مینچێنکۆ، هاووڵاتییەکی ئۆکراینی نیگارکێش و تاتۆکێش بوو. بەڵام ئێستا وەکو خۆبەخشێک، کاری گۆڕدراوە بۆ هەڵگرتنەوە و گواستنەوە و ناشتنی تەرم.   ڤلاد مینچێنکۆ، نیگارکێش دەڵێت، "زۆر تەرمم هەڵگرتووەتەوە، زیاتر لە ١٠٠. نازانم بە چ وشەیەک باسی ئەو شتانە بکەم کە رۆژانی سەرەتا لێرە روویاندا. "  لەو کاتەوە، ڤلاد و هاوڕێ خۆبەخشەکانی، رۆژانە لە لایەن خەڵکی بووچاوە پەیوەندییان پێوە دەکرێت بۆ ئەوەی بڕۆن گۆڕی کاتیی کەسوکارە کوژراوەکانیان هەڵبدەنەوە و تەرمەکانیان بگوازنەوە بۆ گۆڕستانەکان.   رووسیا پێشتر رەتیکردووەتەوە هیچ کەسی سڤیلی لە بووچا کوشتبێت. بەڵام نیگارکێشە ئۆکراینییە تەمەن ٤٤ ساڵەکە شتێکی دیکە دەڵێت.  ڤلاد دەڵێت، "خەڵکی لەسەر شەقامەکان دەڕۆیشتن یان پاسکیلیان لێدەخوڕی، نیشانشکێنەکان گوللەیان بە سەریانەوە دەنا. لە حەوشەکاندا دەکوژران. شەش حەوت کەس دەستیان لە پشتەوە بەسترابوو و گوللە بە سەریانەوە نرابوو. "  هەڵگرتنەوە و گواستنەوەی تەرمەکان کە بەشێکیان لەسەر شەقامەکان کەوتبوون، بە گوتەی خۆی، وایکردووە کە ڤلاد بەهۆی لەرزینی دەستەکانییەوە، نەتوانێت بەئاسانی بگەڕێتەوە سەر کاری نیگارکێشان و تاتۆکێشان.