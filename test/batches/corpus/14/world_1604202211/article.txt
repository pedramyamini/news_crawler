لە راگەیێندراوێکدا پۆلیسی نیویۆرک دەڵێت، "هەریەک لەو ٥ کەسە هەڵوێستیان هەبوو کە بەگوێرەی رێوشوێنەکانی وەستاندنی تاوان، پاداشتەکە دەیانگرێتەوە. "  رۆژی سێشەممە ١٢ی نیسانی ٢٠٢٢ لە وێستگەیەکی میترۆی ناوچەی برووکلینی شاری نیویۆرکی ئەمریکا، کەسێکی رەشپێست تەقەی بەنێو قەرەباڵخیی خەڵکدا کرد و لە ئەنجامدا لانیکەم ١٦ کەس برینداربوون و رایکرد.  پۆلیس دەستیکرد بە گەڕان و هەوڵدان بۆ دۆزینەوەی تۆمەتبارەکە، بۆ ئەم مەبەستە، داوای لە خەڵک کرد هاوکاربن و زانیارییان پێبدەن لەسەر شوێنی تۆمەتبارەکە.  رۆژی چوارشەممە کەسێکی ٦٢ ساڵیان بەناوی فرانک جەیمس لە گوندێکی رۆژهەڵاتی مانهاتن لە نیویۆرک لە کاتی بارگاویکردنەوەی مۆبایلەکەی دەستگیرکرد، ژمارەیەک خەڵک لە دۆزینەوەی شوێنی تۆمەتبارەکە یارمەتیدەربوون.   پۆلیس ناوی کەسەکان ئاشکراناکات، بەڵام دەڵێت ٥٠٠٠٠ دۆلارەکە بە یەکسانی بەسەریاندا دابەشدەکرێت، بەدوای ئەم رووداوەشەوە چەندین کەسی دیکە هاتوون بە ئاشکرا دەڵێن، ئێمەش دەستمان لە ئاشکراکردنی شوێنی تۆمەتبار هەبووە، یەکێک لەوانە گەنجێکی تەمەن ٢١ ساڵانە بەناوی زاک داهنان کە کارمەندێکی سەر کامێرەی چاودێرییە، دەڵێت، "خۆم رۆیشتم پۆلیسم ئاگادارکردەوە کە تەقەکەرەکە بە بەردەم ئێمەدا تێپەڕی. " بەڵام هیچ ئاماژەیەک نییە لەو بڕە پارەیە زیاتر پاداشی دیکە تەرخان بکرێت.  بە گوێرەی ماڵپەڕی Gun Violence Archive ساڵانە لە ئەمریکا بەهۆی بەکارهێنانی چەکەوە نزیکەی ٤٠ هەزار کەس دەکوژرێن.  ئەمساڵیش، بە گوێرەی پۆلیسی شارەکە، رووداوەکانی تەقەکردن لە نیویۆرک بە رێژەی ٨.٤ % زیادیانکردووە، ئەوەش وای لە ئێریک ئادەمز، سەرۆکشارەوانیی شارەکەکردووە لە دەستبەکاربوونییەوە لە کانوونی دووەمی ئەمساڵ، سەرنجی سەرەکیی بخاتە سەر نەهێشتنی تووندوتیژی و تەقەکردن.   بە گوێرەی ئامارەکانی پۆلیس، لە سەرەتای ئەمساڵەوە ٣٢٢ رووداوی تەقەکردن لە شارەکە روویانداوە و بوونەتە هۆی برینداربوونی ٣٦٣ کەس.  بەراورد بە دوو ساڵی رابردوو، رووداوەکانی تەقەکردن لە نیویۆرک ٧٢.٢ % و کوژراو و بریندارەکانیش ٧٠.٤ % زیادیان کردووە.   بە رووداوەکەی رۆژی سێ شەممەشەوە، ئەمساڵ ١٣١ رووداوی تەقەکردنی بەکۆمەڵ، واتە نەک تەقەکردن لە تاکە کەس، روویانداوە کە بوونەتە هۆی کوژرانی ١٤١ کەس و برینداربوونی ٥٤٧ی دیکە.   ئەم رووداوەی رۆژی سێشەممە، تەنیا رۆژێک دوای ئەوە دێت کە جۆ بایدن، سەرۆکی ئەمریکا رایگەیاند، رێوشوێنی نوێ بۆ کۆنترۆڵکردنی چەک دەگرنەبەر و کۆتوبەندی زیاتر دەخەنە سەر چەکە بێ مۆڵەت و بێ پێشینەکان، کە زانینی سەرچاوە و خاوەنی ئەو چەکانە زەحمەتە و هەندێ جار لە ماڵەوە دروستدەکرێن.   یاساکانی چەک و مافی دەستووریی هەڵگرتنی چەک بوونەتە ئاستەنگ لە بەردەم هەوڵەکانی کەمکردنەوەی چەکەکان، وێڕای ئەوەی کە زۆربەی ئەمریکییەکان پێیانوایە دەبێت کار بە رێکاری تووندتر بکرێت.    سێ چارەکی هەموو رووداوەکانی کوشتن لە ئەمریکا بە تفەنگ و دەمانچە ئەنجامدەدرێن، ژمارەی ئەو چەکانەش بەردەوامە لە زیادبوون.