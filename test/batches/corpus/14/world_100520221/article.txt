لە گوتارێکدا لە پەرلەمانی ئەوروپا لە شاری ستراسبۆرگی فەرەنسا، بەبۆنەی "رۆژی ئەوروپا"، ئیمانوێل ماکرۆن، سەرۆکی فەرەنسا رایگەیاند، "ئەندامبوونی ئۆکراینا لە یەکێتیی ئەوروپا بەمزووانە، هیچ واقیعی نییە. "  سەرۆکی فەرەنسا دەڵێت، "ئۆکراینا بەو تێکۆشان و بوێرییەی کە لە بەرەکانی شەڕدا پیشانیداوە، بووەتە ئەندامی یەکێتیی ئەوروپا و وەکو ئەندامی خێزانی ئەوروپا تەماشای دەکەین، بەڵام بە کرداری ئەندامبوونی ئەو وڵاتە لە یەکێتیی ئەوروپا پێویستی بە چەندین ساڵ و لەوانەیە چەند دەیەیەک هەبێت".  بە گوتەی ماکرۆن، ئەگەر بیانەوێت ئۆکراینا بە پەلە و خێرایی ببێتە ئەندامی یەکێتیی ئەوروپا، "ئەوا دەبێت پێوەرەکانی ئەندامبوون لە یەکێتییەکە دابەزێنین و جارێكی دیکە چاو بە پرەنسیپ و بەهاکانماندا بخشێنینەوە. "  یەکێتیی ئەوروپا لە ٢٧ وڵاتی ئەندامی کیشوەری ئەوروپا پێکهاتووە. ئەندامبوون لە یەکێتییەکە پێویستی بە تێپەڕاندنی چەند پرۆسەیەکی دوورودرێژە کە کەرتەکانی سیاسی و ئابووری و چەندین بواری دیکەش دەگرێتەوە.  لە ساڵانی رابردوودا بە تایبەتی لەدوای ساڵی ٢٠١٤، کە تێیدا رووسیا کۆنترۆڵی نیمچەدوورگەی کریمیای کرد، یەکێتیی ئەوروپا رێککەوتنی پێکەوە کارکردنی لەگەڵ ئۆکراینا واژۆکرد، کە رێگە بەو وڵاتە دەدات بەبێ هیچ بەربەستێك تێکەڵ بە بازاڕەکانی یەکێتیی ئەوروپا ببێت و دەرفەتی داوەتە کیێڤ، سیستمە ئابوورییەکەی تاڕادەیەکی زۆر نوێ و سەردەمی بکاتەوە.  لەگەڵ دەستپێکردنی هێرشە سەربازییەکەی رووسیا بۆسەر ئۆکراینا، کیێڤ داوای دەستبەجێ ئەندامبوونی ئۆکراینای لە یەکێتیی ئەوروپا کرد، ئەو داوایە بە گەرمی لەلایەن بەشێک لە وڵاتانی رۆژهەڵاتی ئەوروپاوە پێشوازیی لێکرا، بەڵام لە برۆکسل بە داوایەکی ناواقیعی ناودەبرێت.