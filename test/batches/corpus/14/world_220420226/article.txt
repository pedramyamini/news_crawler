میدیای فەرمیی کۆریای باکوور لە نامەکەیدا نووسیویەتی "لە سەردەمی تۆدا هیوای ئایندەیەکی باشتر درایە کۆرییەکان. " هاوکات باسی لەوە کردووە پەیوەندیی نێوان هەردوو کۆریا بەرەوپێش دەچن ئەگەر "هەردوولا بە ئومێدەوە هەوڵی نەبڕاوە بدەن" سەرەڕای ئەو دۆخە سەختەی کە هەیە.   موون جای ئین لە ئایاری ساڵی ٢٠١٧ دا وەک ١٢ مین سەرۆکی کۆریای باشوور دەست بەکاربوو؛ موون سێ جار لەگەڵ رێبەری کۆریای باکوور کۆبووەتەوە و یەکێکیش بووە لەوانەی کە نێوەندگیریی ئەنجامدانی هەرسێ کۆبوونەوەی لووتکەی ترەمپ، سەرۆکی پێشووی ئەمریکا و کیم جۆنگ ئوون ـی کردووە.  لە ١٠ ـی ئایاری ئەمساڵ، وادەی سەرۆکایەتیی موون کۆتایی دێت و یون سۆک - یۆل وەک ١٣ مین سەرۆکی کۆریای باشوور سوێندی یاسایی دەخوات.  یون سۆک - یۆل یەکێكە لەو سیاسەتڤانانەی کۆریای باشوور کە بە دژە دەسەڵاتی کۆریای باکوور ناسراوە و بەڵێنیشی داوە سیاسەتی تووند بەرامبەر ئەو وڵاتە بگرێتەبەر.  رۆژی هەینی، ٢٢ - ٤ - ٢٠٢٢، کۆشکی شین، کۆشکی سەرۆکایەتیی کۆریای باشوور رایگەیاند، نامەیەکی دۆستانە لەلایەن رێبەری کۆریای باکوورەوە گەیشتووەتە دەستی سەرۆکی وڵات و تێیدا سوپاسی کردووە بۆ هەوڵەکانی لە چوارچێوەی گەیشتن بە ئاشتی لەنێوان هەردوو وڵاتدا. گوتیشی ئەو سێ لووتکەیە کە لەنێوان هەردوو سەرکردە کران، هیوای ئایندەیەکی باشتریان بە گەلانی هەردوو وڵات دا. "  بەپێی زانیاریی کۆشکی سەرۆکایەتیی کۆریای باشوور، موون جەی ئین ـیش نامەی بۆ کیم ناردووە و پێی گوتووە، سەرەڕای بێهیواییەکان، ئەو بە ئومێدە کە ئەو سێ لووتکەیەی کە لەنێوانیاندا هەبووە، ببێتە بناخەی "یەکگرتنەوەیان. " هاوکات ئەوەی گوتووە کە ئومێدەوارە گفتوگۆکانی نێوان ئەمریکا و کۆریای باکوور دەستپێبکەنەوە.   ناردنی ئەو نامەیە لە کاتێکدایە کۆریای باکوور لە سەرەتایی ئەمساڵەوە چەندین تاقیکردنەوەی ئەنجامداوە کە گومانیان لێدەکرێت مووشەکی هەڵگری کڵاوی ئەتۆمی بووبن.  لە ساڵی ٢٠١٩ ـەوە، گفتوگۆکانی ئاشتی نێوان سیئۆل و پیۆنگ یانگ وەستاون و تەنانەت ئەو باڵەخانەیەی کە بە پارەی کۆریای باشوور لەسەر خاکی کۆریای باکوور دروستکرا و تایبەت بوو بە باشترکردنی پەیوەندییەکانی هەردوولا، بە فەرمانی کیم جۆنگ ئوون تەختی زەوی کرا، ئەوەش بۆ دەربڕینی ناڕەزایەتی بوو لەسەر سیاسەتەکانی سیئۆل کە پیۆنگ یانگ بە دووژمنکارانە ناویان دەبات.