بە گوێرەی راپۆرتی نەتەوەیەکگرتووەکان تاوەکو ئێستا ٩٧٧ کەسی سڤیل لە ئەنجامی شەڕەکە کوژراون و هەزار و ٥٩٤ کەسیش برینداربوون. ناتالیا لوتسینکۆ، پەنابەری خەڵکی چرنیهیڤی ئۆکراینایە و ئێستا لە پۆلەندایە و دەڵێت، "باوەڕمانوایە ئۆکراینا شەڕەکە دەباتەوە و باوەڕم بە سوپاکەم هەیە. هەموومان واماندەزانی بە سێ رۆژ کۆتایی دێت. کەس نەیدەزانی مانگێک دەخایەنێت. "  بەگوێرەی بەرپرسانی ئۆکراینا، زیاتر لە ١٥ هەزار سەربازی رووسیا لەشەڕەکەدا کوژراون و ١٣٠٠ سەربازی ئۆکراینیش لەو شەڕەدا کوژراون. بەگوێرەی میدیاکانی ئەمریکاش، نزیکەی ٧٠٠٠ سەربازی رووسیا کوژراون.  ئۆلها هۆمینکۆ، خەڵکی خارکیڤە و لە پۆلەندا پەنابەرە و باس لەوە دەکات، "لەسەرەتادا وامانزانی ئەم شەڕە زوو کۆتایی پێدێت. بەر لەهەموو شتێک، کەس لەوباوەڕەدا نەبوو رووسیا هێرشمان بکاتە سەر. واماندەزانیی بەخێرایی کۆتایی دێ. هەروەکو دەیبینن، شتێک نییە هیوامان پێی مابێت. "  لەسەرەتای دەستپێکردنی شەڕەوە تاوەکو ئێستا، رووسیا چوار شاری لە ئۆکراینا کۆنتڕۆڵکردووە. نەتەوەیەکگرتووەکان دەڵێت، ١٠٠ ملیار دۆلار زیان بەر ژێرخانی ئۆکراینا کەوتووە.  ناتالیا لوتسینکۆ، پەنابەرە ئۆکراینیەکەی پۆڵەندا باسی لەوەش کردووە، "من سەرم سوڕماوە، نازانین بۆچی پووتین هێندە رقی لە خەڵکی ئاشتیخوازی ئۆکراینایە. بۆچی ئەو ماڵە بێتاوانانە دەکاتە ئامانج؟ بۆچی هێندە قوربانی کەوتوونەتەوە، هێندە خوێن، هێندە منداڵ دەکوژرێن، ئەو هەموو تەرمە کەوتوون، زۆر ناخۆشە. شەوان خەومان نەماوە، دایک و باوکان دەگرین. منداڵ ژیانی نەما. بۆچی پووتین هێندە رقی لێمانە؟ بۆ؟ "  شەڕی ئۆکراینا ٥٠ % ـی بازرگانیی وڵاتەکەی بەتەواوی داخستووە، بەگوێرەی UN، ئەگەر شەڕ بەردەوامبێت، ٩٠ % ـی ئۆکراینییەکان رووبەڕووی هەژاری دەبنەوە.  ئۆلها هۆمینکۆ، پەنابەری خەڵکی خارکیڤ لە پۆلەندا ئاماژە بەوە دەکات، "هەست بە ئازار، ترس، بێ هیوایی دەکەم. ئەستەمە بتوانین پلان بۆ داهاتوو دابڕێژین. هەست بە ئازار دەکەم، ئازارێکی گەورە لە دڵمدایە. "  یونسێف لە بارەی ئاوەرەبوونی خەڵکی ئۆکرایناوە باسی لەوە کردووە، "لە هەر دوو منداڵێک، یەکێکیان ئاوارە بووە. "  ناتالیا لوتسینکۆ، پەنابەری خەڵکی چرنیهیڤ لە پۆلەندا گوتی، "باوەڕمانوایە ئۆکراینا شەڕەکە دەباتەوە و باوەڕم بە سوپاکەم هەیە. هەموومان واماندەزانی بە سێ رۆژ کۆتایی دێت. کەس نەیدەزانی مانگێک دەخایەنێت. "  بەهۆی بەردەوامیی شەڕەکەوە، وڵاتانی ئەوروپا و ئەمریکا چەندین سزای ئابووریی قورسیان لە دژی رووسیا راگەیاندووە، بەڵام شەڕ بەردەوامی هەیە و رووسیا دەڵێت، تاوەکو ئەوەی دەیەوێت بەدی نەیەت، ئامادەی راگرتنی شەڕ نابێت.