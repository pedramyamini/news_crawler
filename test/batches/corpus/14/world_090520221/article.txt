سەیران پاپۆ، بەربژێری پارتی کریستیان دیموکراتی ئەڵمانیا CDU لە بازنەی رۆژهەڵاتی شاری کیلی پایتەختی هەرێمی شلێسڤیگ هوڵشتیان بە دەنگی راستەوخۆی دەنگدەران متمانەی پێدراوە و بۆ ماوەی پێنج ساڵ دەبێتە پەرلەمانتار لەو هەرێمە.   لە بازنەکەی سەیران، خۆی و کچێکی دیکە بە ناوی سەرپیل میدیاتلی کە باوک و دایکی خەڵکی باکووری کوردستانن و سەرۆکی فراکسیۆنی پارتی سۆشیال دیموکراتی ئەڵمانیایە SPD لە پەرلەمانی هەرێمەکە کێبڕکێیان دەکرد. لە ساڵی ١٩٤٧ بۆ یەکەمجارە پارتی کریستیان دیموکرات لەو بازنەیە بە دەنگی راستەوخۆ سەردەکەون.   پێش هەڵبژاردنەکان سەیران پاپۆ لە هەڤپەیڤینێکدا لەگەڵ تۆڕی میدیایی رووداو گوتی، "دەمەوێت کار بۆ بەفەرمیکردنی زمانی کوردی لە قوتابخانەکانی ئەم هەرێمە بکەم، هەموو منداڵەکان بتوانن بە زمانی دایک بخوێنن و ببمە دەنگی بیانییەکان لە پەرلەمان".   بەپێی ئەنجامە بەراییەکانی فەرمی پارتی کریستیان دیموکراتی ئەڵمانیا CDU بە رێژەی ٤٣.٤ % لە ریزبەندیی یەکەم دێت و پارتی سەوزی ئەڵمانیا لە ریزبەندیی دووەم بە ١٨.٣ % و پارتی سۆشیال دیموکراتی ئەڵمانیا SPD بە ١٦ % لە ریزبەندیی سێیەم دێت، ئەوەش دوای لە دەستدانی ١١.٤ % ـی دەنگەکانی بە بەراورد لەگەڵ هەڵبژاردنەکانی ساڵی ٢٠١٧.   پارتی ئەلتەرناتیڤ بۆ ئەڵمانیا AfD کە بە راستڕەوی پۆپۆلیست لە نێو رای گشتیی ئەڵمانیا دەناسرێت، نەیتوانی بەربەستی ٥ % ی دەنگدەرانی بەشداربووی هەڵبژاردنەکان تێپەڕێنێت. بەم ئەنجامەش پێش ئەوەی تەمەنی ببێتە ١٠ ساڵ، لە یەکەم پەرلەمانی هەرێمەکان ماڵئاوایی دەکات، لە ساڵی ٢٠١٧ لە ١٦ هەرێمی ئەڵمانیا متمانەی دەنگدەرانی بەدەستهێنابوو.