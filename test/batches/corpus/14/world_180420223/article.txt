هەوڵی بەریتانیا بۆ ناردنی ئەو کۆچبەرانەی لە فەرەنساوە بە رێگەی نۆکەندی ئینگلیز پەڕیونەتەوە بۆ رواندا، کۆچبەرانی تاساندووە، بەڵام هێشتاش سوورن لەسەر پەڕینەوە بۆ ئەو بەشەی ئەوروپا کە بە وڵاتی زێڕینی پەنابەران ناسراوە.  کۆیار سەردار، کۆچبەر دەڵێت، "چی بکەین، هەموو ژیانمان لەم رێگەیە دانا، بەدوای ئەوەشدا رێگەی گەڕانەوەمان نییە. ئێستا بەریتانیا دەڵێت، دەتاننێرین بۆ ئەفریقا، وەڵڵا خەریکە شێت دەبین. "  شەهرام محەممەد، کۆچبەر ئاماژە بەوە دەکات، "لێدوانەکانی ئەم دواییەی بەریتانیا کاریگەریی لەسەریان نابێت، "با بماننێرن بۆسەر مانگ، من کێشەم نییە، بڕوا بکە ئەوە تەنیا بۆ ئەوەیە کە خەڵک بترسێنن و ئەم هاوینە خەڵک زۆر نەچێت بۆ ئەوبەرەوە [بەریتانیا]، راستە گوتراوە، بەڵام پەسند ناکرێت.. سێ چوار جار هەوڵمداوە بگەمە بەریتانیا، بەڵام نەمتوانیوە. "  لە دارستانەکانی نزیک نۆکەندی ئینگلیز بە سەتان کۆچبەر لە خێوەتدا دەژین و چاوەڕێی کەشوهەوای باشن، تاوەکو خۆ لە دەریا بدەن. تەنیا لە ساڵی ٢٠٢١ زیاتر لە ٢٨ هەزار کۆچبەر لەڕێگەی نۆکەندی ئینگلیزەوە بە بەلەم چوونەتە بەریتانیا.  میقداد پەنایی، کۆچبەری ئێرانی دەڵێت، "کاریگەرییەکی خراپی لەسەر دەروونمان داناوە، خۆمان گەیاندووەتە ئێرە و هەوڵمانداوە، ئێستاش هەندێک خێزانەکانمان لەوبەرن و خۆمان لێرە جێماوین، کاریگەرییەکی زۆر خراپی لەسەرمان داناوە، ماوەی دوو مانگە لەنێو دارستاندا دەژیین. "  سەرەڕای هەوڵ و هەڕەشەی بەریتانیا بۆ ئەو کۆچبەرانەی بە نایاسایی دەچنە نێو خاکی وڵاتەکەیان کە لەجیاتی مافی نیشتەجێبوونی بەریتانیا سەر لە وڵاتی رواندای ئەفریقا دەردێنن، بەڵام بە درێژایی دارستانەکانی سنووری نۆکەندی ئینگلیز، کۆچبەران لە وڵات و زمانی جیاوازەوە چاوەڕێی هەلی دەربازبوونن بۆ بەریتانیا.