سکات کۆکاسکا، ئەندازیارە و بەشداربوویەکی پێشبڕكێی راکردنەکەیە و گوتی، "ئێمە ئەوە فێری منداڵەکانمان دەکەین، جارێکیان یەکێک لە هاوڕێکانمان پێی گوتین، براکەت خۆشبوێت، وەک ئەوەی کە خۆت خۆشدەوێت، ناتوانم بە عەرەبییەکەی بڵێم، بەڵام شتەکە بەمشێوەیەیە، بەڵام دەمەوێت ئەوە فێری منداڵەکانمان بکەین، ئێمە ئەو خۆشەویستییەمان هەیە کە پێویستیان بە هاوکارییە، بۆیە دەمانەوێت ئەوە فێری منداڵەکانمان بکەین و منداڵەکانمان ئەوە ببینن کە خەڵک هەن لەسەر ئاستی جیهانی هاوکاریی پێشکێش دەکەن، دەمانەوێت نەوەی داهاتووش فێری پێشکێشکردنی ئەو هاوکارییە ببن و هیوایان پێببەخشن.''  بەشداربووانی راکردنەکە زیاتر خەڵکی ئەمریکا بوون، بەتایبەتیش ئەوانە بەشداربوون کە پێشتر لە عێراق کاریان کردووە، یان ئاشنایەتییان لەگەڵ عێراق و ناوچەکەدا هەیە.  ئەمەل مودەلەلی، باڵیۆزی لوبنان لە نەتەوەیەکگرتووەکان کە بەشداربوویەکی پێشبڕكێکە بوو و باسی لەوە کرد، "وادەکات زۆر هەست بە شانازیی بکەم کە بتوانم بەشداربم لە هاوکاریکردنی منداڵانی عێراق، چونکە منداڵانی عێراق زۆر نزیکن لە دڵی لوبنانییەکاندا، ئێمەش بەهەمان نارەحەتیدا رۆیشتووین، ئێمە لە ئازاری عێراقییەکاندا تێدەگەین، عێراق و لوبنان زۆر لەیەکەوە نزیکن وەکو وڵات، ئێمە براو خوشکی یەکدین، بۆیەش زۆر زۆر خۆشحاڵم کە توانیم بۆ بەشداربوون لە نیویۆرکەوە بێمە واشنتن.''  جگە لە هاوکاریکردنی ئەو کەسانەی کە لە راکردنەکەدا بەشدارن، هاوکات ژمارەیەک کۆمپانیاش سپۆنسەری پێشبڕكێکەیان کرد و بڕیارە بڕێک پارە بۆ منداڵانی عێراق تەرخان بکەن.  سیندی فۆگۆمان، راوێژکاری دەزگای منداڵانی عێراقیش ئاماژەی بەوە کرد، "بە دوو شێوەی سەرەکی دەمانەوێت خەڵک هۆشیارییان هەبێت لەبارەی منداڵانی عێراق، میدیاکان بایەخی پێبدەن و ئەوە گرنگە، ئەوان هیچ دەنگێکیان نییە و کەس بەناوی ئەوانەوە قسەناکات، زۆر منداڵن و زۆر لاوازن، ئەوان لەسەر شەقامەکانن، لە کارگەکان کاردەکن، لە کەمپەکان ئاوارەن، هاتاوەکو دوایی، دووەمیش، ئەوەیە کە کۆمپانیا و رێکخراو هەن، ئەوان هاوکاری دارایی گەورەمان پێشکێش دەکەن کە پێی دەڵێین: پرۆگرامی هاوئاهەنگیی چاودێری و دەبنە سپۆنسەر. بە هەزاران دۆلار پێشکێش بە منداڵان دەکەن و ئێمەش پێییان دەڵێین لە راکردنەکەدا لۆگۆی ئێوەش دادەنێین.''  ئەوە ١٠ یەمین ساڵە لەسەر یەک ئەو راکردنە ئەنجام دەدێت، ئامانجی رێکخەرانی راکردنەکەش ئەوەیە کە ببن بە دەنگی منداڵانی عێراق لە ئەمریکا، دەیانەوێت بە منداڵانی عێراق بڵێن، ئەوان بەتەنیا نین و لێرەش ئەوانیان لەبیرە.