تاکیس تیۆدۆریکاکۆس، وەزیری پاراستنی هاووڵاتییانی یۆنان، رۆژی شەممە ٢٨ ـی ئایاری ٢٠٢٢، لە کاتی بەشداریکردنی لە بەرنامەیەکی تەلەڤیزیۆنیدا رایگەیاند، لە چوار مانگی یەکەمی ساڵی ٢٠٢٢ دا لە دیوی تورکیاوە نزیکەی ٤٠ هەزار کۆچبەر هەوڵیانداوە بە شێوەیەکی نایاسایی بچنە ناو خاکی وڵاتەکەیان، بەڵام ئەو کەسانە لە دیوی رووباری مەریچ راگیراون.   تیۆدۆریکاکۆس گوتی، "ئێمە بە شێوەیەکی کاریگەر بەرپەرچی هەموو هەڕەشەیەک دەدەینەوە کە بکرێنە سەر وڵاتەکەمان و سنوورەکانمان. "  حکومەتی ئەسینا، ئەنقەرە بەوە تۆمەتبار دەکات کە لە دژی قاچاخچییەکانی مرۆڤ رێوشوێنی پێویست ناگرێتەبەر.  بەگوێرەی سەرچاوەکانی وه‌زاره‌تی كۆچ و كۆچبه‌رانی یۆنان، چوونی كۆچبه‌ران بۆ ئەو وڵاته له چوار مانگی سه‌ره‌تای ساڵی ٢٠٢٢ به‌راورد به هه‌مان ماوه‌ی پار به‌ڕێژه‌ی ٣٠ % زیادیکردووە.   حکومەتی یۆنان لە ساڵی ٢٠٢٠ دا کۆنترۆڵی سنوورەکانی زیادکرد. بۆ رێگریکردن لە شەپۆلی کۆچبەران لە دیوی تورکیاوە سنوورێکی ٤٠ کیلۆمەتری لە ئاسن دروستکرد و سیستمێکی نوێی بۆ چاودێریکردنی ئەو سنوورە دانا.   بەپێی داتاکانی وەزارەتی کۆچی یۆنان، ئەمساڵ سێ هەزار پەناخواز داوای پەنابەرییان لەو وڵاتە کردووە، هەزار و ١٠٠ لەو پەنابەرانە لە مانگی نیسانی ساڵی رابردوو گەیشتوونەتە ئەو وڵاتە.