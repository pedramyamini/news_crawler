شەڕی ئۆکراینا ئەگەری قووڵتربوونەوەی قەیرانەکەی زیاتر کردووە و پێشبینیی هەڕەشەی زیاتر بۆسەر ئاسایشی خۆراکی جیهان دەکرێت.  جانێت یەلین، وەزیری گەنجینەی ئەمریکا دەڵێت، "ئێمە رووبەڕووی هەڕەشەی زیاتری سەر ئاسایشی خۆراکی جیهان بووینەتەوە. ئەم هەڕەشەیە زیانی زیاتر بەوانە دەگەیێنێت کە پێشتر مەترسییان لەسەربووە. دەمەوێت لێرە روون بم، رووسیا بە هێرشە داگیرکارییەکەی بۆسەر ئۆکراینا، بەرپرسە لە دروستکردنی ئەم قەیرانە. "  رووسیا و ئۆکراینا پێکەوە نزیکەی ٣٠ % ی کۆی گەنمی هەناردەکراوی جیهان پێکدەهێنن، ٩٠ % ی گەنمی ئەفریقیا لە رووسیاوە هاوردە دەکرێت.  نەتەوە یەکگرتووەکان هۆشداری دەدات و وۆرکنە گیبییەهوو، سکرتێری بەرنامەی پەرەدانی نەتەوە یەکگرتووەکان دەڵێت، "نزیکەی ٢٩ ملیۆن کەس لە رۆژهەڵاتی ئەفریقیادا هەن کەوتوونەتە ژێر هەڕەشەی ئاسایشی خۆراکەوە. پێش شەڕی ئۆکراینا سەرووی ١٥ ملیۆن برسیمان هەبوون، سەرباری شەڕ، وشکەساڵیش بارودۆخەکەی ئاڵۆزتر کردووە. "  ٤٠ ساڵە ئەفریقیا هێندەی ئەم دوو ساڵە بێ بارانیی بەخۆوە نەبینیوە؛ کەمیی ئاو لە ئەفریقیا و ئەگەری درێژەدانی شەڕی رووسیا، تاوەکو کۆتایی ئەمساڵ، سەرووی ٥٠ ملیۆن برسیی دیکە دەخاتە سەر ئەو ٨١٠ ملیۆن برسیەی ئێستا لە جیهاندا هەن.