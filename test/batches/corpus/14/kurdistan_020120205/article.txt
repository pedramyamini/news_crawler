پێشنیوەڕۆی ئەمڕۆ پێنجشەممە ٢ - ١ - ٢٠٢٠، فرسەت سۆفی، پارێزگاری هەولێر سەردانی خانەی نەوجەوانانی هەولێری کرد بۆ ئەوەی لە نزیکەوە ئاگاداری کێشەو گرفت و کەموکوڕییەکانی ئەو خانەیە بێت، بڕیارە دواتر سەردانی خانەی بەساڵاچووانی هەولێر و نەخۆشخانەی نانەکەلیش بکات.  فرسەت سۆفی، پارێزگاری هەولێر بە رووداوی رایگەیاند: "سەردانەکەمان بەبۆنەی ساڵی نوێیە بۆ ئەو شوێنانە، بۆ گەیاندنی هەندێک هاوکاری و پاڵپشتییە کە بۆمان هێناون، هاوکات هەردوو فریاکەوتنی هەولێر هەندێک کەموکوڕی بەپەلەیان هەیە پێویستیان بە چارەسەرە، بۆ ئەو مەبەستەش بڕی ١٠٠ ملیۆن دینارمان تەرخانکردووە بۆ چارەسەرکردنی بەپەلەی فریاکەوتنەکان، هەروەها ٥٠ ملیۆن دیناریشمان بۆ خانەکانی بەساڵاچووان و بێ سەرپەرشتان تەرخانکردووە و ئەمڕۆ پێشکەشیان دەکەین".  پارێزگاری هەولێر گوتی، لە بەرنامەیاندایە دوای دەستپێکردنەوەی دەوام سەردانی سەنتەری ئۆتیزم و نابینایان بکەن و هاوکاریی ئەوانیش بکەن.   هەر یەک لە هێمن قادر فه‌قێ، جێگری پارێزگار و د. دلۆڤان محه‌ممه‌د فاتح، بەڕێوەبەری گشتی تەندروستی هەولێر و یوسف چاوشین، بەڕێوەبەری گشتی چاودێری و گەشەپێدانی کۆمەڵایەتی هەولێر و و نەبەز عەبدولحەمید، قایمقامی هەولێر یاوەری پارێزگاری هەولێر بوون.