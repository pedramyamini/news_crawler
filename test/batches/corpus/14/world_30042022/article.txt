رۆژی هەینی ٢٩ - ٤ - ٢٠٢٢، ئەلێکساندەر کۆتی، ئەندامی شانەی کوشتن و رفاندنی ناسراو بە بیتڵزی سەر بە داعش لە لایەن دادگەیەکی ئەمریکاوە بە زیندانیکردنی تاهەتایی سزادرا.   کۆتی تەمەنی ٣٨ ساڵە، پێش ئەوەی وڵاتینامەکەی هەڵبووەشێندرێتەوە، هاووڵاتیی بەریتانی بوو. ئەو ئەیلوولی رابردوو، دانی بە تاوانەکانی خۆیدا نا کە بریتیبوون لە بەشداریکردن لە کوشتنی چوار بارمتەی ئەمریکی لە سووریا، هەروەها رفاندن و ئەشکەنجەدانی ژمارەیەک رۆژنامەڤان و چالاکڤانی بیانی.   ساڵی ٢٠١٨ هێزەکانی هەسەدە ئەلێکساندەر کۆتی و ئەندامێکی دیکەی ئەو شانەیان بە ناوی شافی شێخ دەستگیرکرد و رادەستی هێزە ئەمریکییەکانیان کرد؛ دواتر لە ساڵی ٢٠٢٠ برانە ئەمریکا بۆ ئەوەی دادگایی بکرێن.   هەردوو تاوانبارەکە لە دادگەی ئەلێکساندەریا لە نزیک واشنتن، بە ئامادەبوونی کەسوکاری کوژراوان و رفێندراوان، دادگاییکران.    بیتانی هاینێس، کچی یەکێک لە قوربانیان، بە دوو تاوانبارەکەی گوت: "ئێوە خەڵکی بێتاوانتان رفاند، ئەشکەنجەدا و تەنانەت بەشداریتان لە کوشتنیاندا کرد؛ ئێستاش پێویستە بە درێژایی ژیانتان سزاکەی تاوانەکانتان وەربگرن. "  دەیڤد هاینێس کارمەندی رێکخراوێکی مرۆیی بوو، لە لایەن محەممەد ئیموازییەوە، کە ساڵی ٢٠١٥ لە هێرشێکی درۆنیدا کوژرا، سەری بڕدرابوو.   بەهۆی زاراوە بەریتانییەکەیان، لە لایەن بارمتەکانەوە نازناوی بیتڵز بەو شانەیەی داعش درابوو، کە ئەندامانی لە شاری لەندەن گەورەببوون. بیتڵز لە بنەڕەتدا باندێکی میوزیکی رۆکی بەناوبانگی بەریتانیایە.   بیتڵز کە لە نێوان ساڵی ٢٠١٢ و ٢٠١٥ لە سووریا جموجووڵی هەبوو، تۆمەتبارن بە رفاندنی لانیکەم ٢٧ رۆژنامەڤان و کارمەندی مرۆیی کە خەڵکی ئەمریکا، بەریتانیا، ئەوروپا، نیوزلەندا، رووسیا و ژاپۆن بوون.   بەشێکیان ڤیدیۆی سەربڕینیان وەکو ئامرازێک بۆ بڵاوکردنەوەی پڕوپاگەندەی رێکخراوی بەناو دەوڵەتی ئیسلامی تۆماردەکرد و گرتەکان بوونە شۆک بۆ جیهان؛ بەشێکی دیکەشیان لە بەرامبەر پارەدا ئازاد کران.   یەکێک لە قوربانیان ستیڤن سۆتڵۆف، رۆژنامەڤانیی ئەمریکی بوو، کە رۆژی هەینی، دایکی چەندین جار داوای لە دوو تاوانبارە کرد و گوتی: "چاوتان بکەنەوە و سەیری من بکەن. " ئەو دایکە گوتیشی "مردنی ستیڤن وەکو فیلمێکی تۆقێنەری جیهانی بوو کە بەشێوەی راستەوخۆ سەیریکرا و بەردەوام لێدەدرێتەوە بۆ ئەوەی ملیۆنان کەسی بیبینن. "  کایلا موولەر کارمەندێکی دیکەی مرۆیی بوو، سەرەتا لە لایەن بیتڵزەوە رفێندرا و دواتر بردرابووە لای ئەبوبەکر بەغدادی.   دایکی کایلاش لە دادگە ئامادەبوو و گوتی: "ئێمە هەندێ شتمان زانیوە، ئەگەرچی ئەوانە هەمووی چیرۆکی دەستدرێژیکردن، لێدان، تیرۆر و تۆقاندنن؛ سوپاسگوزاری گوتنی هەر راستییەک دەبم گرنگ نییە چەند ئازاربەخشە. "  گوتیشی "بەدوای تۆڵەسەندنەوەدا نیم. تەنیا راستییەکەم دەوێت. بڕوام وایە کە ئەمە باشترین رێگەیە بۆ من و خێزانەکەم. "  داعش لە شوباتی ساڵی ٢٠١٥ مردنی کایلای راگەیاند و گوتی لە هێرشێکی ئوردندا کوژراوە؛ بەرپرسانی ئەمریکا گومانیان لەو بانگەشە هەیە.   کاتێک کە دادوەری دادگەکە بڕیاری سزادانەکەی راگەیاند، کۆتی قسەی نەکرد و هیچ هەستێکی دەرنەبڕی، بەڵام پارێزەرەکەی گوتی، کۆتی پەشیمانە و رازی بووە خێزانی قوربانیانی دەستی خۆی ببینێت.   دادوەر گوتیشی، لە بەرامبەر رازیبوونی تاوانبار بە داننان بە تاوانەکانی، لێکۆڵەران داوایانکردووە لە ماوەی ١٥ ساڵدا ئاسانکاریی بۆ گواستنەوەی سزادراوەکە بۆ بەریتانیا بکەن.