ڤیتالی کلیچکۆ، سەرۆکی شارەوانیی کیێڤی پایتەختی ئۆکراینا لە راگەیێندراوێکدا کە ئەمڕۆ دووشەممە ٢٨.٣.٢٠٢٢ بڵاویکردووەتەوە، روونکردنەوەی لەسەر بەردەوامبوونی پڕۆسەی خوێندن داوە و دەڵێت، "باشتر لەگەڵ بارودۆخەکە دەیگونجێنین و پلاتفۆرمی پەروەردەیی جیاواز دەخەیەنە بەردەست قوتابییان. "  ئەم راگەیێندراوە لە کاتێکدایە، لە ٢٤ی شوباتی ٢٠٢٢ ەوە، لەوەتەی هێرشی رووسیا بۆ سەر ئۆکراینا دەستیپێکردووە، پڕۆسەی خوێندن لە زۆربەی ناوچەکانی ئۆکراینا وەستاون، ئەمەش بەهۆی بۆردوومانی چڕ و ئاوارەبوونی خەڵکەوە.  پڕۆسەی خوێندن لە کیێڤی پایتەختیش وەستا، هەرچەند هێرشی رووسیا بۆ سەر ئۆکراینا کۆتایی نەهاتووە، بەڵام راگەیێندراوێکی رووسیا کە دەڵێت، "قۆناخی یەکەمی هێرشەکەیان تەواوکردووە و لەمەودوا سەرنجە گەورەکە دەخەنە سەر هەرێمی لوهانس و دۆنێتسک". دەرفەتی زیاتری بە بەرپرسانی ئۆکراینا داوە لە کیێڤ و رۆژئاوای وڵات، لەو شوێنانەی کە بارودۆخ ئارامە، پڕۆسەی خوێندن دەستپێبکەنەوە.  ڤیتالی دەڵێت، "ئەمڕۆ ئەرکێکی گرنگمان بۆ شارەکە ئەوەیە، هەرچەند لەژێر باری نائاسایی تووندداین، دەبێ بژین و کاربکەین".  سەرۆکی شارەوانیی کیێڤ باسی سەربازانی رووسیای لەنێو خاکی ئۆکراینا کرد و گوتی، "ئەمانە هاتوون بمان تۆقێنن، بەڵام ئەمە سەرناگرێت، ئێمە خۆمان بەدەستەوە نادەین. "