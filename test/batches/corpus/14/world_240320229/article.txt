سوپای کۆریای باشوور رایگەیاندووە، "لە وەڵامی هاویشتنی مووشەکە کیشوەربڕەکەی کۆریای باکوور، سوپای وڵاتەکەمان مووشەکی لە زەوی، ئاسمان و دەریاوە هاویشتووە".  هاوکات فومیۆ کیشیدا، سەرۆکوەزیرانی ژاپۆن سەرکۆنەی هاویشتنی مووشەکەکەی کۆریای باکووری کردووە کە گومان دەکەن مووشەکی بالیستیی کیشوەربڕ بووبێت و دەڵێت، کردەوەیەکە "مایەی لێخۆشبوون نییە".  سەرۆکوەزیرانی ژاپۆن کە ئێستا لە برۆکسلە بەمەبەستی بەشداریی لە کۆبوونەوەی گرووپی حەوت، ئاماژەی بەوەش کردووە، کۆریای باکوور هەڕەشە لە "ئاشتی و سەلامەتیی ژاپۆن، ناوچەکە و کۆمەڵگەی نێودەوڵەتی دەکات".  مووشەکەکانی کۆریای باکوور لە زۆنی ئابووریی گشتگیری ژاپۆن کەوتوونەتە خوارەوە، فومیۆ کیشیدا دەڵێت، ئەو کارە زۆر تووڕەی کردوون و "نابێت قبووڵبکرێت".  جێن ساکی، گوتەبێژی کۆشکی سپی رایگەیاند، واشنتن "بە تووندی سەرکۆنەی تاقیکردنەوەی مووشەکە بالستییە دوورمەوداکەی کۆماری گەلی دیموکراتی کۆریا (کۆریای باکوور) دەکات".  گوتەبێژەکەی کۆشکی سپی ئاماژەی بەوە کردووە، ئەو تاقیکردنەوە مووشەکییە پێشێلکاریی چەندین بڕیاری ئەنجوومەنی ئاسایشی نەتەوە یەکگرتووەکانە و گرژی و مەترسییەکانی ناسەقامگیری لە دۆخی ئەمنیی ناوچەکە زیاد دەکات.  سەرۆکی کۆریای باشوور: کۆریای باکوور مووشەکی کیشوەربڕی هاویشتووە  رۆژی پێنجشەممە ٢٤ی ئادار، سوپای کۆریای باشوور رایگەیاند، کۆریای باکوور "تەنێکی نەناسراو"ی هاویشتووە؛ پاسەوانی کەناراوەکانی ژاپۆن گوتی، مووشەکی بالیستی بووە و لە ناوچەی "ئی ئی زێد"ی وڵاتەکەی کەوتووەتەوە و هۆشداریی بە کەشتییەکانی سنووری ئاویی وڵاتەکەی داوە لە ئەگەری هاویشتنی مووشەکی بالیستی لە کۆریای باکوورەوە. سەرۆکی کۆریای باشووریش رایگەیاند، مووشەکی کیشوەربڕ بووە.  ماکۆتۆ ئۆنیکی، وەزیری بەرگریی ژاپۆن رایگەیاندووە، مووشەکەکەی کۆریای باکوور لە زۆنی ئابووریی گشتگیری ژاپۆن، ناسراو بە "ئی ئی زێد" کەوتووەتەوە، کە دەکەوێتە رۆژئاوای کەناراوەکانی باکووری ئەو وڵاتە. وەزیرەکەی ژاپۆن دەڵێت، بەپێی زانیارییەکانیان، "مووشەکە بالیستییەکە نزیکەی ٧١ خولەک بە ئاسمانەوە بووە و لە ئاوەکانی زۆنی ئابووریی گشتگیری ژاپۆن لە دەریای ژاپۆن / دەریای رۆژهەڵات بە دووریی ١٥٠ کیلۆمەتر لە رۆژهەڵاتی نیمچەدوورگەی ئۆشیما سەر بە [ناوچەی] ئۆکایدۆس [ی ژاپۆن] کەوتووەتەوە".  بە گوتەی ماکۆتۆ ئۆنیکی، مووشەکەکە زیاتر لە شەش هەزار کیلۆمەتری بڕیوە، واتە زیاتر لە مووشەکی هواسۆنگ - ١٥ی کیشوەربڕ کە لە نۆڤەمبەری ٢٠١٧ تاقیکراوەتەوە، "لەوباوەڕەداین مووشەکەکەی ئەمڕۆ مووشەکێکی کیشوەربڕی نوێ بێت".  وەزیری بەرگریی ژاپۆن ئەوەی خستووەتەڕوو، هیچ راپۆرتێکیان بەدەستنەگەیشتووە لەبارەی بەرکەوتنی زیان بە کەشتی یاخود فڕۆکە و تاقیکردنەوە مووشەکییەکەش بە "هەڕەشەیەکی جیددی" بۆ ئاسایشی ژاپۆن ناودەبات. دەشڵێت، لە کاتێکدا کە جیهان سەرقاڵی پرسی داگیرکاریی رووسیایە لە ئۆکراینا، کۆریای باکوور تاقیکردنەوەی مووشەکی دژی کۆمەڵگەی نێودەوڵەتی ئەنجامدەدات، "کە بە هیچ شێوەیەک مایەی لێخۆشبوون نییە".  گۆ میۆنگ - هیون، لێکۆڵەر لە ئینستیتوتی ئاسان بۆ لێکۆڵینەوەی سیاسی دەڵێت، "پیۆنگیانگ هەفتەی رابردوو هەوڵیداوە مووشەکێکی بالیستیی کیشوەربڕ لە فڕۆکەخانەی سونان - ەوە ئاراستە بکات، بەڵام شکستی هێناوە.. هاویشتنی تەنەکەی [مووشەکەکەی] ئەمڕۆ بۆ شاردنەوەی ئەو شکستە بووە، چونکە دەبوو تەکنەلۆژیای مووشەکی بالیستیی کیشوەربڕ زۆر بە زوویی تەواوبکات".  کۆریای باکوور ناوبەناو تاقیکردنەوەی مووشەکی کیشوەربڕ و چەکە ئەتۆمییەکانی دەکات. لە مانگی کانوونی دووەمی ئەمساڵدا کۆریای باکوور مووشەکی بالیستیی هایپەرسۆنیک و مامناوەندی تاقیکردووەتەوە.  ئەمریکا رایگەیاندووە کە تاقیکردنەوە مووشەکییەکانی کۆریای باکوور "بەشێوەیەکی جیددی روو لە هەڵکشانن" و هەڕەشەی ئەوەش دەکات کە بەهۆیانەوە سزای نوێ بەسەر ئەو وڵاتەدا دەسەپێنێت، هۆشدارییش دەدات لەوەی کە کۆریای باکوور ئامادەکاری دەکات بۆ تاقیکردنەوەی مووشەکی کیشوەربڕ.