راپرسییەکە بە هاوبەشی لە لایەن ئاژانسی ئەسۆشیەتد پرێس و ناوەندی راپرسیی نیشتمانیی لە زانکۆی شیکاگۆ کراوە، دەریدەخات کە کۆمارییەکان زیاتر لە دیموکراتەکان پێیانوایە لە بەرامبەر هێرشی رووسیا بۆ سەر ئۆکراینا، کاردانەوەی بایدن وەکو پێویست بەهێز نەبووە.   زۆرینەی بەشداربووانی راپرسییەکە رایانگەیاندووە، ئەوان رازین زیان بەر ئابووریی ئەمریکا بکەوێت، ئەگەر لە پێناوی سزادانی رووسیادا بێت بۆ ئەوەی هێرشەکەی بۆ سەر ئۆکراینا رابگرێت.   ٤٠ % ی بەشداربووانی راپرسییەکە رایانگەیاندووە، دەبێت ئەمریکا رۆڵێکی گەورەتر لە ململانێکەدا ببینێت، لە کاتێکدا کە پێش دەستپێکردنی شەڕەکە، لە راپرسیێکی هاوشێوەدا تەنیا ٢٦ % ی بەشداربووان پێیان باش بوو ئەمریکا رۆڵێکی گەورە ببینێت.  هەروەها ٤٦ % ی بەشداربووانی راپرسییە نوێیەکە پێیانوایە پێویستە ئەمریکا رۆڵێکی بچووک ببینێت. ئەوانەشی کە دەڵێن نابێت ئەمریکا هیچ رۆڵێکی لە شەڕی رووسیا و ئۆکراینادا هەبێت، رێژەکەیان لە ٢٠ % ـەوە نزمبووەتەوە بۆ ١٣ %.  راپرسییەکە پێشانیدەدات کە ئەمریکییەکان دەیانەوێت جۆ بایدن کاری زیاتر بۆ رووبەڕووبوونەوەی رووسیا بکات.