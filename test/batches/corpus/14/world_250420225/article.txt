ئەنتۆنیۆ گوتێرێز، سکرتێری گشتیی نەتەوە یەکگرتووەکان رۆژی دووشەممە ٢٥ی نیسان سەردانی ئەنقەرەی کرد و لەگەڵ رەجەب تەیب ئەردۆغان، سەرۆککۆماری تورکیا کۆبووەوە، بەگوێرەی میدیای تورکیا، ئەردۆغان جەختی لەوەکردووەتەوە: "پێویستە هەموو لایەنێک پشتیوانی لە دەستپێشخەریی ئیستەنبووڵ بۆ دەستەبەرکردنی ئاشتی لەنێوان ئۆکراینا و رووسیا بکات. "  بەگوێرەی ماڵپەڕی ریلیفوێب کە نزیکە لە رێکخراوی نەتەوەی ەکگرتووەکانە، ئامانجی سەردانەکەی ئەنتۆنیۆ گۆتێرێز بۆ مۆسکۆ هەوڵێکی دیپلۆماسییە لەگەڵ چەند "بژارەیەکی سنووردار" بۆ رزگارکردنی ژیانی خەڵک و هەروەها رێخۆشکردن بۆ گفتوگۆکانی ئاشتی لە داهاتوودا لەنێوان کیێڤ و مۆسکۆ.  رۆژی دواتر و لە ٢٧ی نیسان، گۆتێرێز سەردانی کیێڤ دەکات و لەگەڵ زیلینسکی کۆدەبێتەوە کە زیاتر لە دوو مانگە هێزەکانی لە چەندین بەرەوە شەڕی زەوینی و ئاسمانی هێزەکانی رووسیا دەکەن.  هەر بەگوێرەی ماڵپەڕی reliefweb، بەڵام گۆتێرێز ئێستا لەو پێگەیەدا نییە رۆڵی نێوەندگیر بۆ بەرپاکردنی ئاشتی لەنێوان هەردوولا بگێڕێت بەو پێیەی رووسیا و ئۆکراینا هێشتا لە شەڕێکی گەرمدان و دەیانەوێ باڵادەستی خۆیان بسەلمێنن بۆ ئەوەی وەکو کارتێکی گوشار لە دژی یەکدی بەکاری بێنن، هاوکات لەم قۆناخەدا هیچ ئۆفەرێکی وەهاشی لەبەردەستدانییە هێندە بەهێز بێت بتوانێ لایانەکان بە ئاگربەست رازی بکات، بەڵام لەسەردانەکەیدا گۆتێرێز دەتوانێ گوشاربکات بۆ ئەوەی هاوکاری مرۆیی زیاتر بگاتە ئۆکراینییەکان، بەتایبەتی ئەوانەی لە ماریوپۆل گیریان خواردووە و لە دۆخێکی ئێجگار خراپدان.  ئەنتۆنیۆ گۆتێرێز تاوەکو ئەمڕۆ نەیتوانیوە رۆڵێکی کاریگەر لە یەکلاییکردنەوەی ئاراستەی شەڕی ئۆکراینا و رووسیا بگێڕێت، بگرە هاوشێوەی چەندین بەرپرسی دیکەی رێکخراوە نێودەوڵەتییەکان هەر لەسەرەتاوە گومانی لە راپۆرتە هەواڵگرییەکانی ئەمریکا هەبوو، کە رووسیا بە نیازی هێرشی فراوانە بۆ سەر ئۆکراینا، بەڵام گۆتێرێز هەرزوو لەگەڵ دەستپێکردنی شەڕ سەرکۆنەی هێرشەکەی کرد و داوای لە رووسیا کرد "هێزەکانی بکشێنێتەوە"  نەتەوە یەکگرتووەکان و سکرتێرەکەی هەوڵیانداوە لە گۆشەنیگای جیاوازەوە مامەڵە لەگەڵ شەڕی ئۆکراینا بکەن، بۆ نموونە زیاتر لە ١٠٠٠ کارمەندی لە وڵاتەکە هەیە، هەوڵیداوە کاریگەرییەکانی شەڕەکە بەسەر ئاسایشی خۆراک، وزە و ئابووریی جیهان ئاشکرابکات. بەگوێرەی ماڵپەڕی ریلیفوێب، نەتەوە یەکگرتووەکان دەتوانێت رۆڵێکی کاراتر لە کەمکردنەوەی کاریگەرییەکانی شەڕەکە بەسەر ئابووریی جیهان بگێڕێت.   لە ٢٤ی شوباتەوە رووسیا هێرشی کردووەتە سەر ئۆکراینا، بەگوێرەی دوایین ئاماری نەتەوە یەکگرتووەکان، تاوەکو ئێستا ٥.٢ ملیۆن خەڵک لە وڵاتەکە چوونەتە دەرەوە و پەنایان بۆ وڵاتای دراوسێ بردووە، تەنیا لە ٢٤ کاژێردا ٤٥ هەزار کەس بوونەتە پەنابەر، هاوکات ٧.٧ ملیۆن کەس ئاوارە بوون.