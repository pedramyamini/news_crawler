لە رێوڕەسمەکەدا ڤلادیمیر پووتین، سەرۆکی رووسیا و فەرماندەی گشتیی هێزە چەکدارەکانی ئەو وڵاتە رێزی بۆ فەرماندە و ئەفسەرە دێرینەکانی وڵاتەکەی پیشاندا. سێرگی شۆیگۆ، وەزیری بەرگری بە ئۆتۆمبێلی رووسیی جۆری ئەورۆس چووە گۆڕەپانەکە و یەکە سەربازییە جیاجیاکانی بەسەرکردەوە، پاشان چووە بەردەم فەرماندەی گشتیی هێزە چەکدارەکانی وڵاتەکەی.  سێرگی شۆیگۆ، وەزیری بەرگریی رووسیا رایگەیاند لەبەردەم فەرماندەی گشتیی هێزە چەکدارەکانی رووسیای فیدراڵ گوتی، "بەبۆنەی ٧٧ ـەمین ساڵیادی سەرکەوتن لە جەنگی گەورەی نیشتمانی، هێزەکانمان ئامادەی نمایشن. "  بەر لە دەستپێکردنی نمایشە سەربازییەکە، ڤلادیمیر پووتین، سەرۆکی رووسیا گوتارێکی کورتی پێشکێش کرد و رایگەیاند، "بەبۆنەی رۆژی سەرکەوتنی گەورەوە، پیرۆزباییتان لێدەکەم. بڕیاری بەرگریکردن لە نیشتمان، هەمیشە پیرۆز بووە. بەم هەستە نیشتمانپەروەرانەوە بیری سەربازەکانمان دەخەینەوە کە لە جەنگی دووەمی جیهانیدا بەرگرییان لە مۆسکۆ، لینینگراد، کیێڤ و مینسک کرد و ئێستاش بیرمان لای ئەو سەربازانەیە کە لەم رۆژانەدا بەرگری لە گەلی دۆنباس و ئاسایشی نیشتمانیی رووسیا دەکەن. "  بە سروودی سەربازییەوە نمایشەکە دەستیپێکرد، تێیدا ١١ هەزار سەرباز بەشدارییان کرد کە بەسەر ١٠٠ گرووپدا دابەشکرابوون و لە خوێندکارانی ئەکادیمیای سەربازی، ئەکادیمیای تەکنیکیی هێزە زەمینییەکانی رووسیا و ئەکادیمیای بەرگریی ئاسمانیی رووسیا پێکهاتبوون.  هەر لەو رێوڕەسمەدا بەهێزترین سیستمی بەرگریی ئاسمانیی ئێس - ٤٠٠ خرایە مەیدانەوە و مووشەکی کیشوەربڕی خێراتر لە دەنگ، بە گۆڕەپانەکەدا تێپەڕێندرا. هەروەها تانکە پێشکەوتووەکانی جۆری تی - ١٤ ئارماتا، سەرنجی زیاتر لە ١٠ هەزار ئامادەبووی نمایشەکەیان راکێشا.  دۆمینیک واگۆرن، شارەزای سەربازی دەڵێت، "پێموایە جێگەی خۆیەتی بڵێین، رۆژی سەرکەوتن و سەرکەوتن بەسەر نازییەکانی ئەڵمانیا یەکێکە لەو چەند شتەی هەموو رووسییەکان زۆر بە پیرۆزی دەزانن لەسەر ئاستی وڵات. دوای کەوتنی کۆمیونیزم و ستالینیزم و ییزمەکانی دیکە، ئایدۆلۆژیایێکی دیکەی راستەقینە بۆ رووسەکان نەماوەتەوە تاوەکو لە پشتیەوە بوەستن. بەڵام ئەوان لە پشت ئەمە دەوەستنەوە. زۆر شانازیشی پێوەدەکەن. "  رۆژی دووشەممە ٩ی ئایاری ٢٠٢٢ بە بەشداریی هەزاران سەربازی رووسی لە مەیدانی سوور بە رێپێوان یادی رۆژی سەرکەوتن لە جەنگی دووەمی جیهانی کرایەوە، سەرکەوتنێک کە رووسیا دەڵێت، بە کوژرانی ٢٧ ملیۆن خەڵکی سڤیل و ٨ ملیۆن و ٥٠٠ هەزار سەربازی رووسی بەدەستهاتووە.