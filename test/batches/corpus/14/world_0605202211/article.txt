ئەوەش لەکاتێکدایە چاوەڕوان دەکرێت تاوەکو ٧٨ ساڵی داهاتوو، پلەی گەرما لە نێوان ١.١ تاوەکو ٥.٤ پلەی سیلیزی بەرزبێتەوە؛ هۆکاری سەرەکیش دەردانی گازە گەرمکەرەکانە، بەتایبەتیش دوانەئۆکسیدی کاربۆن.   لە کەنار ئاوێکی شاری کۆپنهاگنی پایتەختی دانیمارک کورسیی شوێنە گشتییەکانی لێواری دەریاکان ٨٥ سەنتیمەتر بەرزتر لە کورسیی ئاسایی دروستکراون.   کۆمپانیایەکی دانیمارکی کەمپینێکی لەژێر ناوی "زەوییەکەمان، بەرپرسیارێتیمان" راگەیاندووە. کاسپێر ئادسبۆڵ، سەرپەرشتیاری کەمپینەکە دەڵێت، "لە راستیدا لە بەشێکی گەورەی وڵاتەکەمان، روودانی لافاو دەبێتە شتێکی باو. ئێمە هەوڵدەدەین بە کورسییە بەرزەکان ئەمە پێشانی خەڵکی بدەین و بۆ ئەوەی زیاتر خەڵکی لەبارەی کەشوهەواوە بدوێن. "  ئامانج لەم کەمپینە هۆشیارکردنەوەی خەڵکییە لەبارەی گۆڕانی کەشوهەوا کە چاوەڕوان دەکرێت تاوەکو ساڵی ٢١٠٠ بەرۆکی جیهان بگرێت.   کورسییەکان سەرنجی دانیشتووان و گەشتیارانی راکێشاوە. پەیامەکەش، تا راددەیەک بۆ خەڵكی روونبووەتەوە.  هانا، دانیشتووی کۆپنهاگنە و دەڵێت، "هەر هەوڵێک بدرێت و هەر شتێک ئەم کێشەیە پێشانبدات پێمباشە. پێموایە قوڕسە کە تەماشاکردنی دەریا بە تەنیا بتوانێت هۆشیاری لەبارەی بەرزبوونەوەی ئاستی دەریاوە بدات. "