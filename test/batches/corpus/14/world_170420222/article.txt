رۆژی یەکشەممە ١٧ - ٤ - ٢٠٢٢ میدیای فەرمیی کۆریای باکوور رایگەیاند، کیم جونگ ئون، سەرۆکی ئەو وڵاتە خۆی سەرپەرشتیی تاقیکردنەوەی سیستەمێکی بەرگریی کردووە.  ئەوەش دوایین تاقیکردنەوەی مووشەکییە لە زنجیرەی ئەو مووشەکانەی لەمساڵدا تاقیکردوونەتەوە، کە تێیدا بۆ یەکەم جار لە ساڵی ٢٠١٧ ـەوە، مووشەکێکی بالیستیی کیشوەربڕی تاقیکردەوە.   تاقیکردنەوەکە پێش بەڕێوەچوونی مانۆری سەبازی کۆریای باشوور و ئەمریکا دێت، کە هەمیشە بووەتە هۆی هەراسانکردنی پیۆنگیانگ. بڕیارە رۆژی دووشەممە  مانۆرە سەربازییەکەی نێوان سوپای ئەمریکا و کۆریای باشووردا بەڕێوەبچێت.  میدیای کۆریای باکوور دەڵێت، ئەو سیستەمە نوێیەی چەکی تاکتیکیی ئاڕاستەکراو گرنگی خۆی هەیە لە بەرەوپێشبردنی یەکەکانی تۆپهاوێژی دوورمەودا و برەودان بە کۆنتڕۆڵکردنی چەکی ئەتۆمیی بۆ ئەوەی بە وردی بەکاربهێندرێت. ئاشکراشی کرد، تاقیکردنەوەکە "سەرکەوتوو" بووە، بەڵام ئاماژەی بە کات و شوێنی تاقیکردنەوەکە نەدا.  لای خۆشیەوە، سوپاسالاری کۆریای باشوور رایگەیاند کە درەنگانێکی رۆژی شەممە سوپاکەیان تێبینی هاوێشتنی دوو مووشەکیان کردوووە کە دووری مەودایان ١١٠ کیلۆمەتر بووە و لە بەرزی ٢٥ کیلۆمەتر هاوێژراون.   هاوکات، پێنتاگۆن، رایگەیاند کە ئەمریکا لە راگەیێندراوی کۆریای باکوور ئاگادارە و دەشڵێت چاودێریی ئەو هەنگاوەی کۆریای باکوور دەکەن.   لە مانگی کانوونی دووەمی ساڵی ٢٠٢١ کیم جونگ ئون پلانێکی ٥ ساڵەی بۆ برەوداون بە سیستەمی بەرگریی وڵاتەکەی راگەیاند و ئەو هەنگاوەی بە تەکنەلۆژیای بەرزی ئەتۆمی ناوبرد بۆ ئەوەی وەکو خۆی بانگەشەی بۆ دەکات، چەکی بچووکتر و کەم زیانتر دروست بکەن و بۆ مەبەستی تایبەتی تاکتیکی بەکاربهێندرێن.  لە ساڵی ٢٠٠٦ ـەوە تاوەکو ئێستا کۆریای باکوور ٦ جار چەکی ئەتۆمیی تاقیکردووەتەوە و لە ساڵی ٢٠١٧ دا سەرکەوتنی تاقیکردنەوەی بۆمبێکی هایدرۆجینی راگەیاند.