دکتۆر سەیف بەدر، گوتەبێژی وەزارەتی تەندروستی و ژینگەی عێراق لە راگەیێندراوێکدا دەڵێت، ١١ کەس کە حەوتیان لە کەرخ و چواری دیکەشیان لە رەسافەی بەغدان چاکبوونەتەوە، هەروەها چوار کەسی دیکەش لە پارێزگای کەرکووک کە هەڵگری ڤایرۆسی کۆرۆنا بوون چاکبوونەتەوە.  تاوەکو ئێستا لە عێراق ٦٩ کەس تووشی ڤایرۆسی کۆرۆنا بوون لەو ژمارەیەش ١٥ کەس چاکبوونەتەوە.  لە هەرێمی کوردستان رێوشوێنەکان بۆ بەرەنگاربوونەوەی کۆرۆنا تووندوتۆڵکراون و تاوەکو ئێستا ١٥ کەس تووشی ڤایرۆسەکە بوون لەو ژمارەیەش کەسێک گیانی لەدەستداوە.  پێشتر وەزارەتی تەندروستیی هەرێمی کوردستان چاکبوونەوەی کەسێکی لە سلێمانی راگەیاند کە هەڵگری ڤایرۆسی کۆرۆنا بوو، بەڵام لە راگەیێندراوەکەی وەزارەتی تەندروستیی عێراق ئاماژە بەو کەسە نەکراوە کە چاکبووەتەوە.