رۆژی هەینی ١٣ ـی ئایاری ٢٠٢٢ جۆن کێربی، گوتەبێژی وەزارەتی بەرگریی ئەمریکا - پێنتاگۆن لە کۆنفڕانسێکی رۆژنامەڤانیدا رایگەیاند، ١٠٠ ملیۆن دۆلاری دیکە لە دەسەڵاتیاندا ماوە بۆ ئەوەی وەک هاوکاری پێشکێشی ئۆکراینای بکەن و داواش لە کۆنگرێس دەکات پێش ئەوەی بچنە نێو هەفتەی سێیەمی ئەم مانگەوە هاوکاریی زیاتر پەسند بکات، بەڵام گوتەبێژەکەی پێنتاگۆن ئاماژەی بەوە نەدا کە ئەو بڕە پارەیە لە هاوکاریی سەربازییدا خەرجدەکرێت یانیش هاوکاریی مرۆیی دەبێت.   هاوکات، چەند مانگێک دوای رەتکردنەوەی گفتوگۆی راستەوخۆ لەگەڵ هاوتا ئەمریکییەکەی، وەزیری بەرگریی رووسیا پەیوەندییەکی تەلەفۆنی لە وەزیری بەرگریی ئەمریکاوە پێگەیشت.    پێنتاگۆن لەبارەی پەیوەندییە تەلەفۆنییەکە گوتی: "لۆید ئۆستن، وەزیری بەرگریی وڵات داوای ئاگربەستی دەستبەجێی لە ئۆکراینا لە هاوتا رووسییەکەی کردووە و هاوکات جەختیشی لە هێشتنەوەی کەناڵی پەیوەندی لە نێوان مۆسکۆ و واشنتن کردووەتەوە".   وەزارەتی بەرگریی ئەمریکا هیچ وردەکارییەکی دیکەی لەبارەی پەیوەندییە تەلەفۆنییەکەوە بڵاونەکردووەتەوە؛ دوایین جار کە وەزیرانی بەرگریی ئەمریکا و رووسیا پەیوەندیی تەلەفۆنییان ئەنجامدا، ١٨ی شوباتی ئەمساڵ بوو، تەنیا شەش رۆژ پێش دەستپێکردنی هێرشەکانی رووسیا بۆ سەر ئۆکراینا.