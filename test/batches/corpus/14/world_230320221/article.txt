پۆلیسی سوێد بڵاویکردەوە، کاژێر ٥: ١٢ خولەکی ئێوارەی دوێنێ (٧: ١٢ خولەک بە کاتی هەولێر)ی رۆژی سێشەممە ٢٢ - ٣ - ٢٠٢٢ قوتابییەکی تەمەن ١٨ ساڵی قۆناخی ئامادەیی لە شاری ماڵمۆ دەستگیرکراوە، ئەوەش دوای ئەوەی دوو مامۆستای لە شارەکەی باشووری سوێد کوشت.   پۆلیس دەڵێت، قوتابییەکە هیچ تۆمارێکی تاوانی نەبووە و وردەکاریی شێوازی کوشتنی دوو مامۆستاکەشی رووننەکردوەتەوە.   پێترا ستێنکولا، بەڕێوەبەری پۆلیسی ماڵمۆ رۆژی سێشەممە ٢٢ - ٣ - ٢٠٢٢ لە کۆنفرانسێکی رۆژنامەڤانییدا رایگەیاند، لێکۆڵینەوەیان دەستپێکردووە، بەڵام هێشتا نەگەیشتوونەتە هیچ ئەنجامێک.   پێترا ستێنکولا گوتی، ئەفسەرانی پۆلیس تەرمی دوو مامۆستاکەیان لە نهۆمی سێیەمی قوتابخانەکە لە نێو شاری ماڵمۆ دۆزیوەتەوە و تۆمەتبارەکەش لەوێ بووە و دەستگیرکراوە.   بەڕێوەبەری پۆلیسی ماڵمۆ ئاماژەی بەوە کرد کە قوتابییەکە دانی بەوەدا ناوە ئەو بکوژە، بەڵام تاوەکو ئێستا روونی نەکردووەتەوە کە بۆچی دوو مامۆستاکەی کوشتووە.   ماگدالینا ئاندەرسن، سەرۆکوەزیرانی سوێد "خەمباری و بێتاقەتی" خۆی لەو بارەوە راگەیاند و دڵنیایی دا کە پۆلیس ئەوەی پێویست بێت دەیکات.   بە گوێرەی ئامارە فەرمییەکانی حکومەتی سوێد، لە ساڵی ٢٠٢٠ دا ٣٦٦ رووداوی تەقەکردن لەو وڵاتە ئەوروپیە هەبوون و بەو هۆیەوە ٤٧ کەس کوژراون و ١١٧ کەسی دیکە برینداربوون. حکومەت ئاماری فەرمی رووداوەکانی ساڵی ٢٠٢١ی بڵاونەکردووەتەوە.