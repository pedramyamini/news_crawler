کاژێر ٦: ٠٠ ـی بەیانیی ئەمڕۆ یەکشەممە ٣ - ٤ - ٢٠٢٢ گڕ و دووکەڵی سێ تەقینەوە لە ئاسمانی شاری ئۆدێسا بەرزبوونەوە؛ تەقینەوەکان لە بەشی پیشەسازیی شارەکە روویانداوە. بەرپرسێکی وەزارەتی نێوخۆی ئۆکرایناش دەڵێت رووسیا بۆردوومانی شارەکەی کردووە.  ئەوەش دوای ئەوە دێت کە کیێڤ هۆشداریدا لەوەی رووسیا هەوڵدەدات هێزەکانی بەرەو رۆژهەڵات و باشووری ئۆکراینا جووڵە پێبکات.  ئانتۆن هێراشینکۆ، راوێژکاری وەزیری نێوخۆی ئۆکراینا لە تێلێگرام بڵاویکردەوە کە ئۆدێسا لە ئاسمانەوە هێرشی کراوەتە سەری و دەشڵێت سیستەمی بەرگری ژمارەیەک مووشەکی خستوونەتە خوارەوە.   سەربازێکی ئۆکراینی، کە لە نزیک شوێنی بۆردوومانەکەوە بووە، بە ئاژانسی فرانس پرێسی راگەیاندووە هێرشەکە پێدەچوو مووشەک بووبێت.   دوای کشانەوەی هێزەکانی رووسیا لە باکووری ئۆکراینا. ڤۆلۆدیمیر زیلینسکی، سەرۆکی ئۆکراینا هۆشداریدا لەوەی کە رووسیا سوپاکەی لە ناوچەی دۆنباس و باشووری ئۆکراینا رێکدەخاتەوە و ئامادەکاریی بۆ هێرشی "بەهێز" دەکات لە باشووری وڵاتەکەی.  شاری ئۆدێسا شارێکی ستراتیژییە، دەکەوێتە سەر دەریای رەش. ژمارەی دانیشتووانەکەی نزیکەی یەک ملیۆن کەس دەبێت و هاوکات، گەورەترین بەندەری دەریای رەشە.