لە دوای کۆبوونەوەیەکی نائاسایی وەزیرانی دەرەوەی وڵاتانی ئەندامی ناتۆ لە بەرلینی ئەڵمانیا، رۆژی یەکشەممە ١٥ - ٥ - ٢٠٢٢ ئەنتۆنی بلینکن، وەزیری دەرەوەی ئەمریکا لە کۆنگرەیەکی رۆژنامەڤانیدا رایگەیاند، "ناتۆ دەیەوێت شەڕی ئۆکراینا کۆتایی بێت، بەڵام هاوکات سوورە لەسەر زیاترکردنی توانای حکومەتی ئۆکراینا تاوەکو بتوانێت بەرگری لە سەروەری و سەربەخۆیی وڵاتەکەی بکات".  بلینکن گوتیشی، "ئەمریکا و هاوپەیمان و هاوبەشەکانی سوورن لەسەر بەردەوامی پێشکێشکردنی هاوکاریی سەربازی بە ئۆکراینا و درێژەدان بە سزادانی رووسیا و رێگریکردنی هەناردەکردن و خستنەسەری گوشاری دیپلۆماسی تاوەکو ئەو رادەیەی پێویست بێت"؛ گوتیشی، "ئێمە نامانەوێت ئۆکراینا تەنیا لە بەرەی شەڕدا بەهێز بێت، بەڵکو مەبەستمانە لەسەر مێزی گفتوگۆکانیش ئەو بەهێزییەی دەربکەوێت و بتوانێت براوەی ئەم شەڕە بێت".  کۆبوونەوەی وەزیرانی دەرەوەی وڵاتانی ئەندام لە ناتۆ لەکاتێكدایە، حکومەتی فینلاند پڕۆژەبڕیاری تایبەت بە ئەندامبوون لە ناتۆی ئامادەکردووە و بڕیارە بینێرێتە پەرلەمان بۆ پەسندکردنی؛ هاوکات پارتی سۆسیال دیموکراتی خاوەنی زۆرینەی کورسییەکانی پەرلەمانی سوێد رەزامەندیی دەربڕیوە لەسەر ئەندامبوونی وڵات لە هاوپەیمانیی ناتۆ.