لە ٢ی ئادارەوە ئازۆڤستاڵ گەمارۆدراوە، رووسیا چەند جارێک مۆڵەتی بە چەکدارە گەمارۆدراوەکان دا خۆیان رادەست بکەن، بەڵام رەتیانکردەوە و بەردەوامن لە شەڕکردن و رووسیا دەڵێت ٤٠٠ چەکدارن.  ڤۆلۆدمیر زیلینسکی، سەرۆکی ئۆکراینا لەبارەی ئەو شەڕەوە دەڵێت '' برسیکردن و گەمارۆدان، تاکە بژاردەی رووسیایە بۆ بەرەنگاربوونەوەی سەنگەرە قایمەکانی شەڕکەرەکانی ئۆکراینا لە ئازۆڤستاڵ و لەنێوبردن و کوشتنی چەکدارەکانمان لە ئازۆڤستاڵ کۆتایی بە هەموو جۆرە دانوستاندنێک دەهێنێت ''.  یان جاگین، فەرماندەی سەربازی جوداخوازەکانی کۆماری دانپێدانەنراوی دۆنێتسک دەڵێت '' لەژێر ئازۆڤستاڵ، شارێکی دیکە هەیە ''.  لە ئازۆڤستاڵ تۆڕی گواستنەوەی تایبەتی هەیە، شەمەندەفەر و ترام هەن لە بەندەرەکانەوە بە ئازۆڤستاڵ بەستراونەتەوە، ئەم کارگەیە بەشێوەیەک دروستکراوە کە پێشبینی بە ئامانجکردنی کراوە، بۆیە لەکاتی بونیادنانی بیر لە هەموو ئەگەرێک و جۆرە پەلاماردانێکی کراوەتەوە و زۆر بە پتەوی دروستکراوە. لە کاتی دروستکردنی ئازۆڤستاڵ پەناگە، شوێنی تایبەت بۆ خۆحەشاردان و مانەوە، کۆگای خواردنی گەورە و ئاو و وزە دروستکراون، چونکە لێکدانەوە بۆ ئەوە کراوە کە لەکاتی گەمارۆدان و بە ئامانجکردنی کارمەندانی ئازۆڤستاڵ پێویستییان بەو شوێنانە دەبێت.  پەناگەکانی ژێر کارگەکە بەشێوەی لوولەیین و شوێنی هەزاران کەسی تێدا دەبێتەوە، ئازۆڤستاڵ بەشێوەیەک دروستکراوە، کە بەرگەی چەکی ئەتۆمی دەگرێت، بۆیە مووشەکەکانی ئەسکەندەر و بازلت ناتوانن خاپووری بکەن.  هەندێک پەناگە و شوێنی بەڕێوەبردن لە ئازۆڤستاڵ ٣٠ مەتر قووڵن، بۆیە ڤادییەم بۆچینکۆ، سەرۆکشارەوانیی ماریوپۆڵ دەڵێت: '' رووسیا زۆر بەباشی دەزانێت ئازۆڤستاڵ چییە و چۆنە، بۆیە بە مووشەک و جۆرەها بۆمبی دیواربڕ دەیکاتە ئامانج ''.  سوپای رووسیا سەربازی کۆمارەکانی چیچان، دۆنێتسک، لۆهانسک، ئۆسیتای باشوور، ئەبخازیا و تەنانەت خۆبەخشە سوورییەکانیش بۆ شەڕی ماریوپۆڵ هێناوە و لەبەرامبەردا کەتیبەی ئازۆف و ژمارەیەک سەربازی ئۆکراینی رووبەڕوویان دەبنەوە.   رووسیا دەڵێت؛ ئەوانەی لەوێ ماونەتەوە "نازییە نوێیەکانن" لەگەڵ ژمارەیەک سەربازی بیانی، تەنانەت ماریا زاخارۆڤا، گوتەبێژی وەزارەتی دەرەوەی رووسیا رایگەیاند: '' چەکداری بەکرێگیراوی ئیسرائیلی لە ئازۆڤستاڵ شەڕ دەکەن ''، هەروەها ئاماژە بەوە دەدەن کە راوێژکارانی ناتۆ و چەکدارە بیانییەکان لە ئازۆڤستاڵ خۆیان حەشارداوە.   بەڵام سەرچاوە سەربازییەکانی ئۆکراینا دەڵێن ئەوانەی رووبەڕووی رووسیا دەبنەوە تەنیا ٢٠٠ چەکداری کەتیبەی ئازۆفن، کە شەڕی مان و نەمان دەکەن.  کەتیبەی ئازۆف لە کەسانی چەپ و نەتەوەییەکانی ئۆکراینا لە ماریوپۆڵ لە ساڵی ٢٠١٤ لەلایەن ئەندرییە بیلسکی دامەزراوە و سەر بە وەزارەتی ناوخۆی ئۆکراینایە و لە رووی مەشق و راهێنان و چەکەوە گرنگییان پێدراوە.  رووسیا زۆر رقئەستوورە بەرامبەر کەتیبەی ئازۆف و هەمیشە لێدوان لە دژیان دەدات و تۆمەتباریان دەکات بە کوشتن و لەنێوبردنی رووسەکانی دۆنباس و دەڵێت '' چەکدارانی ئازۆڤستاڵ بە شەش زمانی جیاواز لە بێ تەلەکانەوە قسە دەکەن ''.   سڤیاتۆسلاڤ پالامار، جێگری فەرماندەی یەکەی ئازۆڤ دەڵێت: "سێیەم رۆژە لەسەر یەک، دوژمن هێرش دەکاتە سەر ناوچەی ئازۆڤستاڵ و شەڕێکی خوێناوی تێیدا بەردەوامە. رووسیا بەڵێنی ئاگربەستی شکاندەوە. "  کەتیبەی ئازۆف شوێنی دوا شەڕکردنەکەیان ناوناوە '' قەڵای ئازۆڤستاڵ ''.  بەگوتەی چاودێرانی سیاسی، رووسیا زۆر دەیەوێت پێش ٩ی ئایار سەرکەوتن لە ئازۆڤستاڵ رابگەیێنێت، لە ساڵیادی سەرکەوتنی یەكێتیی سۆڤیەت بەسەر ئەڵمانیادا  بە گوتەی بەرپرسانی سەربازیی رووسیا، پووتین داوایکردووە چوونە نێو کارگەکە دوابخەن، هاوکات گەمارۆدانی بەردەوام بێت و رێگە نەدەن مێشوولەیەک لە کارگەکە دەربچێت.  ماریا بودجیرین، پسپۆر لەناوەندی بیلفر بۆ کاروباری نێودەوڵەتی لە زانکۆی هارڤارد '' رووسیا هەموو هەوڵێک دەدات بۆ ئەوەی ئازۆڤستاڵ کۆنتڕۆڵ بکات، چونکە زۆر پێویستی بەو سەرکەوتنە هەیە ''.  تائێستا ١٠١ سڤیل لە نێو کارگەکانی ئازۆڤستاڵ و بەنێوەندگیری نەتەوەیەکگرتووەکان لە رێڕەوی مرۆیی دەرچوونە و سوپای رووسیا دەڵێت، لە پێنجشەممەوە تاوەکو رۆژی شەممە بۆ گواستنەوەی خەڵكی سڤیل رێڕەوی مرۆیی دەکەنەوە.    سەرەڕای بەردەوامیی شەڕ، لە ماوەی دوو رۆژی رابردوودا ١٥٦ ژن و منداڵ لە ناوچەی پیشەسازیی ئازۆڤستاڵ گوێزراونەتەوە و نزیکەی ٢٠٠ کەسی دیکەی سڤیل لە ژێرزەمینەکانی کارگەکەدا ماون و چاوەڕێی ئەوە دەکەن لەو کاتە کەمەی لە بەردەمیاندا ماوە لەو ناوچەیە بچنە دەرەوە.  هەڵبژاردنی پێگەی بونیادنانی ناوچەی پیشەسازیی ئازۆڤستاڵ دەگەڕێتەوە بۆ دەوڵەمەندی ماریوپۆل و هەرێمی دۆنباس بە سامانە سرووشتییەکانی وەک ئاسن و خەلووز بە پلەی یەکەم، هەروەها پێگەی ستراتیژی کارگەکە لەسەر دەریای ئازۆف و بەندەری ماریوپۆل.  ساڵی ١٩٣٠ و لەسەردەمی یەکێتیی سۆڤیەت ئازۆڤستاڵ لەسەر رووبەڕووی ١١ کیلۆمەتر چوارگۆشە لەسەر رووباری ئازۆف دروستکراوە. ماوەی دروستکردنەکەی ٣ ساڵی خایاند و لە ٤١ کارگە و ٨٠ باڵەخانە پێکدێت، لەژێر کارگەکە دەیان پەناگە و ژێرزەمین بۆ مانەوە، بۆ کاری هەڵمکردن و کارلێکی کیمیایی و فیزیایی هەن.  ساڵی ١٩٣٣ بەرهەمهێنان لە کارگەکە دەستیپێکرد و بووە کۆڵەکەیەک بۆ بەرهەمهێنان و پیشەسازیی یەکێتیی سۆڤیەت. ساڵی ١٩٤٣ و لەسەردەمی جەنگی دووەمی جیهانی دوای داگیرکردن لەلایەن ئەڵمانیاوە خاپوو کراوە و ١٩٤٧ یەکێتیی سۆڤیەت دووبارە بونیاتی نایەوە، لە دوای داڕمانی یەکێتیی سۆڤیەت کارگەکە کەوتە نێو خاکی ئۆکراینا و ئۆکراینا خاوەندارێتی کرد  لە ئازۆڤستاڵ ٤٠ % ی پیشەسازییە قورسەکان بەرهەمدەهێندرێن و بەهای کارگەکە بە نزیکەی ١٠ ملیار دۆلار دەخەمڵێندرێت. ئازۆڤستاڵ هەلیکاری بۆ نزیکەی ١٣ هەزار ئۆکراینا رەخساندبوو.  بەرهەمەکانی ئازۆڤستاڵ بۆ ٧٠ وڵات هەناردە دەکران، لە ١١ وڵات نووسینگە و لقیان هەیە لەوانە تورکیا، لوبنان، ئێران و سوودان. لە کوورەکانی ئازۆڤستاڵ سێ پێکهاتەی سەرەکی بەکاردەهێنرێن، لەوانە خەڵووزی بەردین، کە ساڵانە دوو ملیۆن تۆنی لێ بەکاردێت. ساڵانە ٦ ملیۆن تۆن ئاسن و ٥ ملیۆن تۆن پۆڵا بەرهەمدەهێنێت.  وڵاتانی جیهان بەرهەمەکانی ئازۆڤستاڵی بۆ پیشەسازی سەربازی، فڕۆکە، کەشتی، ئۆتۆمبێل، بیناکاری، کارەبا، بۆڕییەکانی گواستنەوەی نەوت و گاز بەکاردەهێنن.  کارگەکانی ئازۆڤستاڵ لە ساڵی ١٩٩١ ەوە سەر بە کۆمپانیای میتینڤێستنە کە خاوەنەکە رینات ئەخمیتۆف، موسڵمانێکی ئۆکراینییە و دانیشتووی سویسرایە ئەو لەبارەی شەڕی ئازۆڤستاڵەوە دەڵێت: '' شانازی دەکەم سەربازە ئۆکراینییەکان دوا بەرگری لەنێو کارگەکەمدا دەکەن، دڵنیام سەربازە ئۆکراینییەکان سەربەرزمان دەکەن و رووسیا باجی ئەم هەموو تاوانەی دەدات ''.  رینات ئەخمیتۆف هەروەها دەڵێت: '' پەناگەکانی ئازۆڤستاڵ زۆر بە باشی و لەسەر پێوەرە مەدەنییەکان بونیادنراون ''. لەبارەی وێران بوونی کارگەکانی، ئەخمیتۆف دەڵێت: '' رێوشوێنە یاساییەکان دەگرینەبەر بۆ ئەوەی قەرەبووی خاپوورکردنی کارگەکە لە رووسیا وەربگرینەوە ''.