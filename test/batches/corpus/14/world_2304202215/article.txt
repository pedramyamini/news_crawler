لوپێن ئەو بەربژێرەیە کە بانگەشەی ئەوە دەکات کۆمەڵگەی فەرەنسی لە ژێر کاریگەری موسڵمان و کۆچبەران دەردەهێنێت و پێشینە بۆ هاووڵاتیی رەسەنی فەرەنسی دەگەڕێنێتەوە. لوپێن دەڵێت، "من باڵندەیەکی ئاگرینم لەنێو ژیلەمۆدا دەردەکەوم. "   ماری لوپێن، بەربژێری سەرۆکایەتیی فەرەنسا ئاماژە بەوە دەکات، "ئامانجی من هەنگاونانە بەرەو پڕۆژەی یەکێتی نیشتیمانیی، پلانێکی گەورەی فەرەنسی بۆ پڕۆژەیەکی گەورەی یەکخستنەوە کە بتوانێت فەرەنسییەکان لە هەر کوێییەک بن یەکیان بخاتەوە. "   ماری لوپێن لە ژێر سێبەری باوکی، ژۆن ماری لوپێن، دامەزرێنەری پارتی راستی گردبوونەوەی نیشتیمانی، پێگەیشتووە. لەنێو کۆمەڵگەی فەرەنسی بە دژە سامی و پەیامی "نەتەوەپەرستی" ناوبانگی دەرکردووە.   ماری لوپێن لە ٢٠١٥ ـدا لە لیۆن دادگاییکراوە، دوای ئەوەی لە ٢٠١٠ ـدا لە گردبوونەوەیەکدا ئەو موسڵمانانەی کە لەسەر شەقامدا نوێژ دەکەن بە "نازی داگیرکەر" نێوبرد.    ماری لوپێنی تەمەن ٥٣ ساڵ، دژی هاتنی کۆچبەر و پەنابەرانە، بەڵێنیداوە ببێت بە سەرۆکی فەرەنسا، لەچک و باڵاپۆشی لە ژنانی موسڵمان قەدەخەبکات.   ماری لوپێن، بەربژێری سەرۆکایەتیی فەرەنسا رایدەگەیێنێت، "پێموایە لەچک پابەندییەکە لەلایەن ئیسلامییەکانەوە سەپێندراوە. پێموایە بەشێکی گەورەی ئەو ژنە لاوانەی دەیکەنە سەریان بژاردەی دیکەیان نییە. "  ماری لوپێن لە هەڵبژاردنی ٢٠١٧ ـدا هەڵوێستی تووندتر بوو، دۆڕاندنی بە ئیمانوێل ماکرۆن دەستبەرداری هەندێک لە بانگەشەکانی بووە، وازی لە پلانی چوونەدەرەوە لە یەکێتی ئەوروپا هێناوە، بەڵام ماکرۆن پێیوایە، لوپێن هێشتا لەپشت پەردەوە خاوەنی پڕۆژەی دژ بە ئەوروپایە.   ماکرۆن، لوپێن بە پاڵپشتیکاری ڤلادیمیر پووتین ناودەبات، دەڵێت، بەهۆی قەرزارییەوە دەستەمۆی مۆسکۆ بووە.  لەگەڵ ئەوەشدا بەپێی راپرسییەکان ماری لوپێن رۆژ دوای رۆژ جیاوازی دەنگەکانی لەگەڵ ماکرۆن بەرەو کەمبوونەوە دەچێت، ئەمەش بەهۆی هەندێک پڕۆژەی نیشتیمانیی کە بەڵێنیداوە تەمەنی خانەنشینی لە ٦٢ ساڵیدا بهێڵێتەوە، بەڵام ئەوانەی لە ٢٠ ساڵییەوە دەستیان بە کارکردن کردووە، دەتوانن لە ٦٠ ساڵیدا خانەنشین بن. باج لەسەر داهاتی کەسانی تەمەن خوار ٣٠ ساڵ نەهێڵێت. هەروەها باجی بەکاربردنی سووتەمەنی لە ٢٠ % ـەوە کەمبکاتەوە بۆ ٥.٥ % و کۆمپانیاکان ناچاربکات مووچەی کارمەندان بە رێژەی ١٠ % بەرزبکەنەوە.