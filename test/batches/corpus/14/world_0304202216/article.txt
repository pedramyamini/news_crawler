پۆلیسی ویلایەتی کالیفۆرنیای ئەمریکا رایگەیاند، لە شاری ساکرامێنتۆی سەر بە ویلایەتەکەیان رووداوێکی تەقەکردن روویداوە، رووداوەکە لە ناوچەیەکدا روویداوە کە چەندین رێستۆرانت و یانەی شەوانەی تێدایە.   دواتر پۆلیسی کالیفۆرنیا داوایان لە هاووڵاتییان کرد لە شوێنی رووداوەکە دوور بکەونەوە، ژمارەیەکی زۆری پۆلیس لە شوێنەکەدا دەمێننەوە تاوەکو ئەو کاتەی مەترسییەکان نامێنن.   بەکارهێنانی چەک لە ئەمریکا لەلایەن هاووڵاتییانەوە بە یەکێک لە هۆکارە سەرەکییەکانی کوشتن و گیانلەدەستدان دادەنرێت. بەپێی ئامارەکانی ماڵپەڕی "شیکاری هێزی بچووک" کە کار لەسەر کڕین و فرۆشتنی چەک و تەقەمەنی دەکات، لە ساڵی ٢٠٢٠ ـدا ٢٣ ملیۆن پارچە چەک فرۆشراون. لە ساڵی ٢٠٢١ ـشدا ٢٠ ملیۆن پارچە چەک فرۆشراون. ئەمە جگە لەو چەکە بێ مۆڵەتانەی کە مامەڵەیان پێوەکراوە.