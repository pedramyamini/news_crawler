بلینکن لە گوتارەکەیدا لەبەردەم ئەو لیژنەیە گوتی: "ئێستا جەنگێکی تووندوتیژ بەڕێوەدەچێت بە درێژایی سەدان کیلۆمەتر لە رۆژهەڵات و باشووری ئۆکراینا؛ رووسیا هێزێکی زۆر لەو جەنگەدا بەکاردەهێنێت. هەر بۆیە ئێمە و ٤٠ وڵاتی دیکەی جیهان پێویستە لەوە دڵنیابینەوە کە ئۆکراینا پێداویستی تەواوی هەیە بۆ رووبەڕووبوونەوەی ئەو هێزە زۆرە".  وەزیری دەرەوەی ئەمریکا لە گوتەکانیدا ئاماژەی بە دابینکردنی سیستەمی چەک و هاریکاریی مرۆیی بۆ ئۆکراینا کرد؛ ئەوە لە کاتێکدایە رووسیا هێرشەکانی بۆ سەر ناوچەکانی رۆژهەڵاتی ئۆکراینا چڕکردووەتەوە. ڤلادمیر پووتین دەیەوێت ئەنجامێکی باش لە جەنگدا تۆمار بکات، تاوەکو بتوانێت لە یادی "رۆژی بردنەوە"ی رووسیا ئاهەنگ بگێڕێت. "رۆژی بردنەوە" رۆژێکی مێژوویی گەلی رووسیایە و دەکەوێتە ٩ی ئایار.  ئەنتۆنی بلینکن دەڵێت، ئەو لەوە دڵنیایە ئۆکراینا سەربەخۆیی و سەروەری خۆی دەپارێزێت و لە جەنگدا براوە دەبێت و رووسیا شکست دەهێنێت. باسی لەوەش کرد، ئەمریکا و وڵاتانی رۆژئاوا بەردەوام دەبن لە یارمەتیدانی حکومەت و هاووڵاتیانی ئۆکراینا تاوەکو لەو جەنگەدا رووبەڕووی رووسیا ببنەوە.  رۆژی پێنجشەممە، جۆ بایدن، سەرۆکی ویلایەتە یەکگرتووەکانی ئەمریکا داوای لە کۆنگرێسی وڵاتەکەی کرد، بڕی ٣٣ ملیار دۆلار بۆ وەزارەتی دەرەوەی ئەو وڵاتە خەرج بکەن بۆ هاریکاریکردنی ئۆکراینا لە جەنگی رووسیا. ئەم داواکارییەی بایدن ئەوە نیشاندەدات، ئەمریکا کار لەسەر هاریکاریکردنی بەردەوام و درێژخایەنی ئۆکراینا دەکات.  جۆ بایدن لە پێشنیازەکەیدا داوای ٣٣ ملیار دۆلاری لە کۆنگرێسی ئەو وڵاتە کردووە و زیاتر لە ٢٠ ملیۆن دۆلاری ئەو پارەیە بۆ هاریکاریی سوپای ئۆکراینا و بەرزکردنەوەی توانای بەرگری وڵاتەکانی دەوروبەری ئۆکراینا تەرخان دەکرێت.  هاوکات هەشت ملیۆن و ٥٠٠ هەزار دۆلاری ئەو بڕە پارەیە بۆ یارمەتیدانی حکومەتی ڤۆلۆدیمیر زیلنسکییە، سێ ملیار دۆلاریشی بۆ پێداویستی خۆراک و هاوکاریی مرۆیی لە سەرانسەری جیهانە.