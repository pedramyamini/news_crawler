بڕیاری کشانەوەی هەندێک لە هێزەکانی رووسیا لە نزیک کیێڤ، دوای ئەوە دێت کە زیاتر لە مانگێکە رووسیا نەیتوانیوە ئەو شارە کۆنترۆڵبکات. کاربەدەستانی واشنتن گومان لە کشانەوە و نیازپاکیی رووسیا دەکەن و دەڵێن، راگەیاندنەکەی رووسیا، ئەمریکییەکان هەڵناخەڵەتێنێت.  گومانەکانی ئەمریکا تەنیا لە راستی و دروستیی نیازی رووسیا نییە، کاربەدەستانی کۆشکی سپی هۆشداری لە چڕبوونەوەی هێرشەکان دەدەن.   کەیت بێدینگفیڵد، بەڕێوەبەری راگەیاندنی کۆشکی سپی دەڵێت، "پێموایە دەبێت بەرچاومان روون بێت دەربارەی ئەو راستییانەی کە لە ناوچەکە روودەدەن. نابێت هیچ کەس بە راگەیاندنەکانی رووسیا هەڵبخەڵەتێت، پێمانوایە هەر جوڵەیەکی هێز لە دەوروبەری کیێڤ، دووبارە ناردنەوەی هێزەکانە بۆ شوێنی دیکە نەک کشانەوە. وە جیهان دەبێت ئامادە بێت بۆ هێرشێکی گەورە لەسەر ناوچەکانی دیکەی ئۆکراینا. "   بەپێی زانیارییەکانی پێنتاگۆن، تەنیا نزیکەی ٢٠ % ـی هێزەکانی رووسیا لە نزیک کیێڤ دەستیان بە کشانەوە بۆ ناوچەکانی دیکە کردووە، ژمارەیەکی کەمیشیان بۆ بیلاڕووسیا گەڕێندراونەتەوە. پێنتاگۆن پێیوایە جمووجۆڵی سوپای رووسیا کشانەوە نییە، بەڵکو خۆ رێکخستنەوەیە بۆ ئەوە فۆکەس بکەنە سەر هەرێمی دۆنباس.  جۆن کێربی، گوتەبێژی پێنتاگۆن دەڵێت، "ئەوەی کە دەتوانم پێت بڵێم ئەوەیە کە پێشینەی کارەکانیان دەگۆڕن بۆ ناوچەی دۆنباس. ئاماژەمان لە بەردەستدایە کە دەیانەوێت نزیکەی ١٠٠٠ شەڕکەری بەگرێبەست بنێرنە دۆنباس. ئەو شەڕکەرانە لەکوێوە دێن؟ نازانم! ئاماژەمان بینیوە کە گرووپی ڤاگنەر لە شوێنی وەکو سووریا، باکووری ئەفریقا و لیبیاوە خەڵک تەنسیب دەکەن. "  کاربەدەستانی ئەمریکا جارێ دڵنیا نین لەوەی کە چۆن و کەی هێرشەکانی رووسیا بۆ سەر ئۆکراینا کۆتاییان دێت، بەڵام پێیان وایە هێنانی چەکدار لە وڵاتانی رۆژهەڵاتی نێوەڕاست و ئەفریقاوە بۆ ئەو وڵاتە، ئاماژەیەکە بەوەی کە رووسیا هێرشەکانی بۆ سەر ئۆکراینا رووبەڕووی ئاستەنگی زۆر بووەتەوە و کشانەوەشی لەنزیک کیێڤ بەهۆی سەرنەکەوتنی رووسیاوەیە لەو ناوچەیە، نەک گفتوگۆکانی ئیستەنبوڵ.