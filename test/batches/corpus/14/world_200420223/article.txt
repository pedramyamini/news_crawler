سیگار رۆزەمایەر، گەشتیاری ئەڵمانی دەڵێت، "ئێمە بڕیارماندا بچینە یۆنان لەبەر ئەوەی کە پێش کۆرۆناش سەردانی یۆنانمان کردبووو. وەک بڕیارێکی دوای کۆرۆنا، دووبارە هاتینەوە بۆ ئێرە. هەستێکی خۆشە کە دووبارە لێرەین. "  بەرپرسانی یۆنان ئەم هەفتەیە هەموو رێوشوێنەکانی بەرەنگاربوونەوەی بڵاوبوونەوەی ڤایرۆسی کۆرۆنایان هەڵگرت، لە نێوانیشیاندا بەستنی ناچاری ماسک لە شوێنە داخراوەکان. ئەمە گەشبینییەکی لای کاسبکارانی یۆنانی دروستکردووە.  نیکۆس ماکرۆپۆلۆس، دووکاندار گوتی، "بەراورد بە دوو وەرزی پێشوو کە هەموو شوێنێک داخرابوو، هیوادارم ئەم وەرزە باش بێت. هەندێ ئاماژە دەرکەوتوون، بەڵام کەس نازانێت رەوشەکە چۆن دەبێت. "  وەرزی گەشتیاری لە یۆنان لە دوای جەژنی قیامە دەستپێدەکات. بەرپرسانی ئەو وڵاتە هیوادارن ژمارەی گەشتیاران لەمساڵدا بەرزبێتەوە بۆ ٨٠ %.  ئاندۆنیس ماریس، دووکاندار باس لەوە دەکات، "هیوادارین ئەمساڵ باشتر بێت لە ساڵی رابردوو. ئێمە زۆر بە باشی دەستمانپێکرد، بەڵام لەبەر شەڕ و بەرزبوونەوەی نرخەکان، بازاڕ سستبووە. "  یۆنان یەکێکە لە گرینگترین وڵاتانی گەشتیاری لە باشووری ئەوروپا. لە ساڵی ٢٠١٩ دا ٣٣ ملیۆن گەشتیار سەردانی ئەو وڵاتەیان کرد و کەرتی گەشتیاری یەک لەسەر پێنجی ئابووری ئەو وڵاتە پێکدەهێنێت.