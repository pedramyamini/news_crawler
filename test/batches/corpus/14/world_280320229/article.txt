بۆمبی هێشوویی بەو جۆرە مووشەکانە دەگوترێت کە لە ئاسماندا دەتەقنەوە و ژمارەیەکی زۆری پارچەی تەقەمەنیی بچووکی لێ دەردەپەڕن و بەسەر رووبەرێکی فراواندا بڵاودەبنەوە، هەندێک لەو پارچانە دەستبەجێ ناتەقنەوە، بەڵکو وەکو مینی دژە مرۆڤ لەسەر زەوی دەمێننەوە و دەبنە هەڕەشەیەکی درێژخایەن بۆ سەر ژیانی خەڵکی سڤیل.  رێکخراوە نێودەوڵەتییەکانی وەکو ئەمنستی ئینتەرناشناڵ و هیومان رایتس وۆچ، رایانگەیاندووە ژمارەیەک بەڵگەیان کۆکردووەتەوە، کە بە گوتەی خۆیان پێشانیدەدەن، لە هەندێ ناوچەی سڤیلنشین، بۆمبی هێشوویی بەکارهێنراوە.   پەیماننامەیەکی نەتەوە یەکگرتووەکان لە ساڵی ١٩٩٧ بەکارهێنانی مینی دژە مرۆڤی قەدەخەکرد، بەڵام نە رووسیا و نە ئەمریکاش واژۆیان نەکرد، بە پێچەوانەوە، ئۆکراینا پەیماننامەکەی قبوڵکرد.  ئیرینا ڤێندیکتۆڤا، داواکاریی گشتیی ئۆکراینا، رۆژی دووشەممە لە وەڵامی پرسیاری رۆژنامەڤاناندا، ئاماژەی بەوە کرد هیچ بەڵگەیێکی کۆنکرێتیی پێ نییە لەسەر ئەوەی رووسیا بە دیاریکراوی لە ماوەی هێرشەکانی مانگی رابردوویدا ئەو چەکە قەدەخەکراوانەی بەکارهێنابێت، بەڵام گوتی: "ئێمە بەڵگەمان لە سەر بەکارهێنانی بۆمبی هێشوویی لە هەرێمی ئۆدێسا و ناوچەی خێرسۆن هەیە. "  هێزەکانی ئۆکراینا رێگرییان لە پێشڕەویی هێزەکانی رووسیا بەرەو ئۆدێسا کردووە، کە سەرەکیترین دەروازەی ئۆکراینایە بۆ سەر دەریای رەش.  خێرسۆن تاکە شاری سەرەکییە کە هێزەکانی رووسیا لە سەرەتای هێرشەکەیانەوە کۆنتڕۆلیان کردبێت، بەڵام هێزەکانی ئۆکراینا لە هەوڵدان بۆ گرتنەوەی شارەکە.  داواکاریی گشتیی ئۆکراینا رایگەیاند رۆژنامەڤانەکان تیشک دەخەنە سەر ئەگەری بەکارهێنانی بۆمبی هێشوویی و چەکە قەدەخەکراوەکانی دیکە.