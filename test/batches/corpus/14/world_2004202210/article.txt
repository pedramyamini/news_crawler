پێش ئەوەی دەنگی فەرەنسییەکان لە رۆژی یەکشەممەی داهاتوو بڕیار لەسەر کێبڕکێیەکەیان بدات، ئەمشەو، هەردوو بەربژێرەکە لە دیبەیتێکی تەلەڤزیۆنیدا، رووبەڕووی یەک دەبنەوە و بەرگری لە پلان و سیاسەتەکانی خۆیان دەکەن.   نرخی پێداویستییەکان و تێچووەکانی ژیانی رۆژانە بوونەتە خاڵی هەرە گەرمی مشتومڕی هەڵمەتی هەڵبژاردن. ماری لوپێن، بەربژێری راستڕەو ئەوەی بە دەرفەت بینیوە. بەڵێنی کەمکردنەوەی ئەو تێچووانە بە خەڵکی فەرەنسا دەدات. پلانێکی دیکەی لوپێن ئەوەیە، لە پاڵ دژایەتیکردنی موسڵمانان، دابینکردنی شوێنی نیشتەجێبوون، دەرفەتی کار و چاودێریی تەندروستیی بکاتە "کاری لە پێشینەی نیشتمانی"ی خۆی.   ئیمانوێل ماکرۆنی میانڕەویش، لە ژێر دروشمی "هەموومان"، دوای پێنج ساڵ لە سەرۆکایەتیکردنی فەرەنسا، دەیەوێت دەنگی هەردوو بەرەی راست و چەپ لەخۆی کۆبکاتەوە و بەڵێنی "نوێبوونەوەی تەواوەتی" بە فەرەنسیەکان دەدات.   ئەمانەی خوارەوە دیارترین جیاوازیی سیاسەتە پێشنیازکراوەکانی هەردوو بەربژێرن:  ماری لوپێن بەڵێنی داوە ژمارەیەک رێکار بگرێتەبەر بۆ ئەوەی تێچووەکانی ژیانی رۆژانە کەمبکاتەوە. بەڵێنیداوە باج لەسەر داهاتی کەسانی تەمەن خوار ٣٠ ساڵ نەهێڵێت، هەروەها باجی بەکاربردنی سووتەمەنی لە ٢٠ % ـەوە کەمبکاتەوە بۆ ٥.٥ %. لەسەر ١٠٠ پێداویستیی دیکەشی سەرەکی، باجەکە بە یەکجاری لادەبات. دەشڵێت بازرگانییەکان و کۆمپانیاکان ناچاردەکات مووچەی کارمەندەکانیان بە رێژەی ١٠ % بەرزبکاتەوە. لوپێن بەڵێنیداوە کە هەر ساڵێک بە درێژایی پێنج ساڵی سەرۆکایەتییەکەی، مووچەی مامۆستایان بە رێژەی ٣ % زیاد بکات. باسی لەوەش کردووە کە باجی بەکارهێنانی رێگە و بانەکان، ١٥ % کەمدەکاتەوە. لوپێن دەشیهەوێت پارەی مۆڵەتی تەلەڤزیۆنەکان نەهێڵێت کە ١٣٨ یۆرۆیە.   ئیمانوێل ماکرۆن دەڵێت حکومەتەکەی ملیاران یۆرۆی خەرجکردووە تاوەکو نرخی سووتەمەنی بەرزنەبێتەوە. هەروەها پێشنیاز دەکات کە کۆمپانیا و بازرگانییەکان، ساڵانە ٦ هەزار یۆرۆ وەکو پاداشت (یاخود بۆنەس) بدەن بە کارمەندەکانیان بێ ئەوەی هیچ باجێکی لێ دەربهێنرێت. ماکرۆنیش دەیەوێت مووچەی مامۆستایان زیادبکات، بەڵام نەک بێ بەرامبەر، بەڵکو دەیەوێت بەرپرسیاریەتییشیان بۆ زیادبکات. هەروەها ئامادەشە پارەی مۆڵەتی تەلەڤزیۆنەکان لاببات.   ئیمانوێل ماکرۆن دەیەوێت تەمەنی خانەنشینبوون لە ٦٢ ساڵییەوە بەرزبکاتەوە بۆ ٦٥ ساڵی، ئەوە ناڕەزایی چەپڕەوەکانی لێکەوتەوە، بۆیە ئێستا دەڵێت لە بری ٦٥، دەیکاتە ٦٤ ساڵی. ماکرۆن بەڵێنیشی داوە کە کەمترین مووچەی خانەنشینی لە ٩٥٠ یۆرۆەوە زیادبکات بۆ هەزار و ١٠٠ یۆرۆ.   ماری لوپێن دەیەوێت تەمەنی خانەنشینی لە ٦٢ ساڵیدا بهێڵێتەوە، بەڵام ئەوانەی لە ٢٠ ساڵییەوە دەستیان بە کارکردن کردووە، دەتوانن لە ٦٠ ساڵیدا خانەنشین بن. هەروەها بە نیازە ئەگەر ببێتە سەرۆک، مووچەی خانەنشینی لە هەزار یۆرۆ کەمتر نەبێت.   ماری لوپێن دەیەوێت گشتپرسییەک لەسەر کۆچ و کۆچبەران بکات بۆ ئەوەی رێوشوێنی تووند بۆ چوونە نێو فەرەنسا و بوون بە هاووڵاتیی فەرەنسا تووندتر بکرێت. پلانێکی مشتومڕهێنیشی هەیە لە ژێر ناوی "لەپێشینەی نیشتمانی"، دەیەوێت هاووڵاتیانی فەرەنسی، پێش هەموو بیانییەکان شوێنی نیشتەجێبوون و خزمەتگوزارییەکانیان بۆ دابینبکرێت. بۆ ئەو مەبەستە پلانی هەیە، ئەو ٦٢٠ هەزار ماڵەی بە خەڵکی بیانی دراون، بفرۆشێت بەو خێزانانەی کە لانیکەم یەکێک لە باوانیان فەرەنسین.   لە بەرامبەر ئەوەدا، ئیمانوێل ماکرۆن، لوپێن بە "سەرکوتکار و خۆسەپێن" ناودەبات و بە "بێڕێزیکردن بە دەستوور" تۆمەتباری دەکات. ماکرۆن "ئەجێندای نەتەوەپەرستی" لوپێن سەرکۆنە دەکات و دەڵێت "نیشتمانپەروەرانە نییە. " ماکرۆن بەڵێنیشی داوە کە لە ئەرکە کارگێڕییەکانی پۆلیس و جەندرمەکان خۆشبێت بۆ ئەوەی تاوەکو ساڵی ٢٠٣٠ ژمارەیان لەسەر شەقامەکان بۆ دوو هێندەی ئێستا زیادبکات. ماکرۆن دەڵێت ١١ یەکەی نوێی پۆلیسی گەڕۆک و ٢٠٠ لیوای جەندرمە دروستدەکات. لوپێنێش بەڵێنی داوە ٢٠ هەزار شوێنی نوێ لە زیندانەکاندا بکاتەوە و ٧ هەزار پۆلیسی نوێش بخاتە سەر شەقامەکان.   ماری لوپێن دەیەوێت لە شوێنە گشتییەکان سەرپۆش لە ژنانی موسڵمان قەدەخە بکات و لە بەرامبەر سەرپۆشیندا، بە پێبژاردن سزایان بدات. لوپێن پێیوایە سەرپۆش و پەچە "جۆرێکن لە تاکپۆشی" کە لە لایەن خەڵکانی خاوەن روانگەی  "تووندڕەو"ی ئیسلام سەپاندوویانە. فەرەنسا خاوەن گەورەترین رێژەی دانیشتووانی موسڵمانە لەسەر ئاستی ئەوروپا. لە گەڕی یەکەمدا، ٦٩ % ی موسڵمانان دەنگیان بە ژۆن لوک مێلۆنشۆن، بەربژێری چەپڕەو دا و لە گەڕی دووەمدا دەنگەکانیان  رۆڵی یەکلاکەرەوەیان هەیە.   ئیمانوێل ماکرۆن قسەکانی لوپێن لە بارەی قەدەخەکردنی سەرپۆش بە "پووچ" ناودەبات و دژی ئەوەیە سەرپۆش قەدەخەبکرێت. پێیوایە ئەگەر قەدەخەبکرێت، ئەوا پێویستە کیپا (کڵاوی جووەکان) و خاچیش قەدەخە بکرێن.   ئیمانوێل ماکرۆن ئەم هەڵبژاردنە بە "گشتپرسیی ئەوروپا" ناودەبات، دەڵێت ئەورپا فەرەنسا لە قەیران و جەنگ دەپارێزێت و رکابەرەکەیشی تۆمەتبار دەکات بەوەی کە دەیەوێت یەکێتیی ئەوروپا جێبێڵێت.   ماری لوپێن دەڵێت وازی لە پلانی چوونەدەرەوە لە یەکێتیی ئەوروپا هێناوە، بەڵام ماکرۆن پێیوایە ئەوە هێشتا پلانەکەیەتی.  لە گەڕی یەکەمی هەڵبژاردندا، لوپێن گوتی "کەس دژی ئەوروپا نییە. " بەڵام لە ساڵی ٢٠١٢، لایەنگریی هێنانەدەرەوەی فەرەنسا بوو لە یەکێتیی ئەوروپا، بەڵام دواتر لە ساڵی ٢٠١٧ وازی لەو بیرۆکەیە هێنا و گوتی دەیەوێت واز لە یۆرۆ بێنێت.   لوپێن بەڵێنیشی داوە کە هەموو هاوئاهەنگیێک لەگەڵ ئەڵمانیا بوەستێنێت، لە نێویشیاندا، هاوکاریی سەربازیی لە پڕۆژەی تایبەت بە تانک و فڕۆکە، مەبەستیەتی بەو رێگەیە فەرەنسا وەکو "وڵاتێکی بەهێز کە حیسابی بۆ دەکرێت" دەربکەوێت. لوپێن وەکو هاندەرێکی برێکزیت، باس لە ئازادکردنی فەرەنسا لە "بەرگی داخراوی برۆکسل" دەکات، لە هەمان کاتیشدا رەتیدەکاتەوە حەزی فێرێکزیت (چوونەدەرەوەی فەرەنسا)ی هەبێت.   ماری لوپێن رەخنەی تووندی لە هێرشی رووسیا بۆ سەر ئۆکراینا گرتووە، بەڵام فەرەنسییەکان پشتبەستنی ئەویان بە قەرزی بانکەکانی رووسیا بۆ پارتەکەی و پەیوەندییە دۆستانەییەکەی لەگەڵ ڤیلادمیر پووتین لەبیر نەکردووە. لوپێن حەزی لە ناتۆش نییە، پێشنیازی کردووە فەرەنسا "فەرماندەی نێوخۆیی" ناتۆ جێبێڵت، بەڵام لە هاوپەیمانییە بەرگرییەکەدا بمێنێتەوە، واتە بگەڕێتەوە سەر ئەو دۆخەی کە لە ساڵی ١٩٦٦ ـەوە تاوەکو ٢٠٠٩ هەبوو. دوای کۆتاییهاتنی جەنگ، پێیوایە پێویستە "لەیەک نزیکبوونەوەیەکی ستراتیژی" لە نێوان رووسیا و ناتۆدا هەبێت.   ئیمانوێل ماکرۆن رۆلێکی دیپلۆماسیی سەرەکیی لە ماوەی جەنگەکدا بینیوە، لە کاتێکدا کە فەرەنسا سەرۆکایەتیی یەکێتیی ئەوروپا دەکات. ئەوەش لە راپرسییەکاندا لە بەرژوەندیی ئەودا رەنگیداوەتەوە.  سیاسەتی ماری لوپێن بۆ ژینگە، ناوبانگێکی باشی نییە. ئەو نەک تەنیا دەیەوێت کۆتایی بە دروستکردنی پەروانەکانی با بێنێت، بەڵکو دەیەوێت ئەوانەشی کە هەن، هەڵیانبوەشێنێتەوە.  هەروەها دەیەوێت خەرجیی وزە نوێبووەکان ببڕێت. هەروەها دەیەوێت هاوردەکرنی ئەو خۆراکانە قەدەخە بکات، کە لە ئاستی ستانداردی فەرەنسانین و ئامانجی ئەوەیە کە خواردنگەی نێو قوتابخانەکان ناچار بکات ٨٠ % ی بەرهەمە کشتوکاڵییەکانیان، فەرەنسی بن.   ئیمانوێل ماکرۆن پاڵپشتیی تاکە کاندیدی پارتی سەوزی فەرەنسای مسۆگەر کردووە، کە ئەویش یانیک ژادۆیە کە لە گەڕی یەکەمی هەڵبژاردن سەرنەکەوت. ماکرۆن دەیەوێت فەرەنسا بکاتە یەکەمین وڵات کە چیدی کە خەڵۆز و گاز بەکارنەهێنێت و بەڵێنیداوە کە شەش وێستگەی دیکەی ئەتۆمی بۆ بەرهەمهێنانی کارەبا دروستبکات. هەروەها پلانی لوپێن بۆ جێهێشتنی وزە نوێبووەکان بە "لادانی تەواو" ناودەبات.   نەبوونی نەخۆشخانە و بنکەی تەندروستی لە ناوچە گوندنشینەکانی فەرەنسا بووەتە پرسێکی گرنگی هەڵبژاردن. ئیمانوێل ماکرۆن دەیەوێت ٥٠ هەزار پزیشک و پەرستار تاوەکو ساڵی ٢٠٢٧ زیاد بکات. ماری لوپێن لەسەر کەمکردنەوەی ١٨ هەزار قەرەوێلەی نەخۆشخانە لە ماوەی سەرۆکایەتییەکەیدا، لۆمەی ماکرۆن دەکات. هەروەها بەڵێن دەدات کە چی دیکە قەرەوێلەکان کەمنەکرێنەوە. بەڵێنیداوە کە ١٠ هەزار بنکەی تەندروستیی دیکە دروستبکات.