رۆژی سێشەممەی رابردوو، دانیمارک هاونیشتمانییەکی کوردی بە ناوی قەدەمخێر حەقانیزادە و دوو منداڵی بە زۆرەملێ دیپۆرتکردنەوە، دوای ئەوەی کە داواکاریی پەناخوازییان لە لایەن حکومەتی ئەو وڵاتە رەتکرایەوە. قەدەمخێر حەقانیزادەی تەمەن ٣٧ ساڵ، خەڵکی پارێزگای کرماشانی رۆژهەڵاتی کوردستانە.   لە گرتەیەکی ڤیدیۆییدا دەردەکەوێت کە چوار پۆلیس بە جلی مەدەنییەوە بە زۆر لەسەر زەوی رایدەکێشن و قۆڵبەستی دەکەن. دواتر لە کەمپی پەنابەرانی شارۆچکەی هڤالسۆ دەیبەنە دەرەوە کە ماوەی ٧ ساڵ بوو لەوێ دەژیا.   بە گوێرەی میدیای دانیمارکی و ئێرانی، ئەو ژنە کوردە بە زۆرەملێ لە منداڵە شیرەخۆرە یەک ساڵان و هاوژینەکەی دوورخراوەتەوە و لەگەڵ دوو لە منداڵە ١٠ ساڵانەکانی بردراون بۆ فڕۆکەخانەی کۆپنهاگن.   لە فڕۆکەخانەکەوە بردرابوون بۆ ئیستەنبووڵ بۆ ئەوەی لەوێوە دیپۆرتبکرێنەوە، بەڵام بەهۆی بەرهەڵستی دایکەکە و تووشبوونی بە خوێنبەربوونێکی تووند، دوای چەند کاژێرێک لەگەڵ منداڵەکانی گەڕێندرانەوە بۆ دانیمارک.   لەو گرتە ڤیدیۆیەی لە توویتەر بڵاوکراوەتەوە، دەردەکەوێت قەدەمخێر حەقانیزادە لە لایەن چوار کەسەوە سەری دەخرێتە سەر شۆستەکە و کەسێکی دیکەش ژمارەیەک کەلەپچەی پلاستیکیان پێ دەدات بۆ ئەوەی دەستەکانی کەلەپچە بکەن.   بە گوێرەی میدیای ئێرانی، رۆژی هەینی، ئەفسانە نادیپوور، باڵیۆزی ئێران لە کۆپنهاگن، لەگەڵ بەرپرسانی وەزارەتی دەرەوە و وەزارەتی کۆچبەرانی دانیمارک کۆبووەتەوە و "ناڕازیبوونی تووندی تاران"ی پێگەیاندوون و داوای لێکردوون "لە بەرامبەر ئەو رەفتارە نامرۆڤانەیە داوای لێبوردن بکات. "  میدیای دانیمارکیش باس لەوە دەکات، رۆژی پێنجشەممە لیژنەیەکی پەرلەمانیی ئەو وڵاتە، وەزیری کۆچبەرانی وڵاتەکەی بۆ لێپرسینەوە لەسەر ئەو رووداوە بانگهێشتکردبوو.