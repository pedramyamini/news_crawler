ئەمینە کاکەباوە، ئەندامی پەرلەمانی سوێد کە رەچەڵەک کوردە، رووی دەمی کاتە بەرپرسانی سوێد و دەڵێت: "ئەگەر دەتانەوێت هەموو شتێک لە بەرامبەر بە ئەندامبوونی ناتۆدا بفرۆشن، ئەوا بڕۆن بیکەن، بەڵام پێموایە ئەوە شتێکی خراپە. زۆر خراپە کە هەموو شتێک بەندە بە بەئەندامبوونی ناتۆوە؛ خراپە کە پەلەی لێدەکەن و دیموکراسی دەخەنە مەترسییەوە. "   ئەمینە ئەندامی پێشووی پارتی چەپە و لە ساڵی ٢٠١٩ ـەوە ئەندامێکی سەربەخۆی پەرلەمانە؛ لە کاتی هەڵبژاردنی ماگدالینا ئەندەرسۆن بە سەرۆکوەزیرانی سوێد، دەنگی ئەمینە لە پەرلەمان رۆڵی یەکلاکەرەوەی بینی.   چەندین کەسایەتیی دیکەی سیاسیی دیاری سوێد لەم هەفتانەی دواییدا دوایان لە سوێد کردووە سازش بۆ تورکیا نەکات.   ١٧ کەسایەتیی فەرهەنگی و ئەدەبیی دیاری سوێد لە گوتارێکی هاوبەشیاندا کە ئەم هەفتەیە لە رۆژنامەی Dagens Nyheter بڵاوکرایەوە، دەڵێن: "با نەکەوینە تەڵەی ئەردۆغانەوە".  هەر وڵاتێک بیەوێت ببێتە ئەندامی ناتۆ، پێویستە رەزامەندیی هەر ٣٠ وڵاتە ئەندامەکەی بەدەستبێنێت، بەڵام تورکیا رەتیدەکاتەوە رەزامەندیی بۆ سوێد و فینلەندا پیشانبدات.   رۆژی دووشەممە تورکیا لیستێکی بڵاوکردەوە کە تێیدا پێنج داواکاریی ئاراستەی سوێد کرد؛ لە نێویشیاندا رادەستکردنەوەی ئەو کەسانەی کە ئەنقەرە بە "تیرۆریست" دایان دەنێت لە بەر ئەوەی پەیوەندییان بە پەکەکە و شەڕڤانانی رۆژئاوای کوردستانەوە هەیە.