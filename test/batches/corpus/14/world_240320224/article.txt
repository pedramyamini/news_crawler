ئۆلاف سکۆڵز، راوێژکاری ئەڵمانیا رایگەیاند، "کارگەیەک لەم شوێنە لە براندنبێرگ لە رۆژهەڵاتی ئەڵمانیا دروستدەکرێت، ئەویش لەلایەن کۆمپانیایەکی چالاکی نێودەوڵەتی کە ئۆتۆمبێلی کارەبایی بەرهەمدەهێنێت. ئەمەش ئاماژەیەکی باشە کە ئەڵمانیا لەم ئاراستەیەدا رێکوپێک کار دەکات".  سێ ساڵ لەمەوبەر کۆمپانیای تێسلا بڕیاری دامەزراندنی ئەو کارگەیەی دا. چاوەڕوان دەکرێت نزیکەی ١٢ هەزار هەلی کار بڕەخسێنێت و ساڵانە نزیکە ٥٠٠ هەزار ئۆتۆمبێل بەرهەم بهێنێت.  ئیلۆن مەسک، دامەزرێنەری کۆمپانیای تێسلا رایگەیاند، "زۆر بە پەرۆشم بۆئەوەی یەکەم بەرهەممان لە براندنبێرگی بەرلین لەلایەن تیمەکانمانەوە تەواوبکرێت و رادەستبکرێت. ئەمە رۆژێکی گەورەیە بۆ کارگەکە. ئەمە بەڕاستی جیاوازییەکی زۆر گەورەی دروستکرد بۆ کۆمەڵگە؛ تێسلا دڵنیایی دەدات کە ئەمە شوێنێکی بەنرخ دەبێت بۆ ناوچەکە، بۆ ئەڵمانیا، بۆ ئەوروپا و بۆ جیهان".  ساڵی رابردوو تەنیا لە ئەوروپا، تێسلا ١٦٩ هەزار و ٥٠٧ ئۆتۆمبێلی کارەبایی فرۆشتووە. کڕیارەکانی لە ئەوروپا بە رێژەی ٧٣ % زیادیان کردووە.  ئەمەش لە کاتێکدایە، فرۆشتنی ئۆتۆمبێلی ئەلیکترۆنی بەشێوەیەکی گشتی لە ئەوروپا لە ساڵی ٢٠٢١ دا بەراورد بە ٢٠٢٠ بە رێژەی ٢٩ % زیادیکردووە.