کیریلۆ بودانۆڤ، بەڕێوەبەری هەواڵگریی ئۆکراینا لە راگەیێندراوێکدا کە لە تۆڕە کۆمەڵایەتییەکان بڵاویکردووەتەوە رایگەیاندووە، دەرەنجامی ستراتیژییەکە لەوانەیە شکستی ڤلادیمیر پووتین، سەرۆکی رووسیا بێت بۆ "گرتنی کیێڤ و رووخاندنی حکومەتی ئۆکراینا".  بە گوتەی بەڕێوەبەری هەواڵگریی ئۆکراینا، "هۆکارگەلێک هەن کە وادەکەن بۆچوونمان وابێت کە ئەو [پووتین] لەوانەیە هەوڵبدات هێڵێک لەنێوان هەرێمە داگیرکراو و داگیرنەکراوەکانی وڵاتەکەماندا دابنێت. لەڕاستیدا، ئەوە هەوڵێک دەبێت بۆ دروستکردنی کۆریاکانی باشوور و باکوور لە ئۆکراینا".  هەردوو کۆریای باکوور و کۆریای باشوور لەدوای پێکدادانەکانی ساڵانی ١٩٥٠ بۆ ١٩٥٣، هێشتا لەڕووی تەکنیکییەوە لە جەنگدان و نەیانتوانیوە ئاشتی لەنێوان خۆیاندا بەرقەرار بکەن.  سەرەتای ئەم هەفتەیە رووسیا باسی لەوە کرد کە لەوانەیە فۆکەسی (سەرنجی) جەنگەکەی لە ئۆکراینا بۆ رۆژهەڵاتی ئەو وڵاتە بگوازێتەوە، ئەوەش دوای ئەوەی شکستی هێنا لە شکاندنی بەرخودانی گەلی ئەو وڵاتە لەدوای مانگێک لە شەڕ و هێرشکردنە سەر پێگە سەربازی و سڤیلەکانی ئۆکراینا.  کیریلۆ بودانۆڤ دەڵێت، "داگیرکەران هەوڵدەدەن هەندێک نیمچە - دەوڵەت وەکو جێگرەوەی دەوڵەتی سەربەخۆی ئۆکراینا دروستبکەن".  بە گوتەی بودانۆڤ، دوای دروستکردنی ئەو "نیمچە - دەوڵەتانە"، هەوڵدەدرێت "خەڵک ناچاربکرێن کە دەست لە بەکارهێنانی دراوی ئۆکراینی هەڵبگرن".  تاوەکو ئێستا بەهۆی ئۆپەراسیۆنی سەربازیی رووسیا بۆسەر ئۆکراینا، زیاتر لە ٣.٨ ملیۆن هاووڵاتیی ئۆکراینی وڵاتەکەیان جێهێشتووە، نەتەوە یەکگرتووەکان دەڵێت، نزیکەی ٩٠ % یان ژن و منداڵن. هەر بەپێی ئامارەکانی نەتەوە یەکگرتووەکان، لە نێوخۆی ئۆکرایناش نزیکەی ٦.٥ ملیۆن کەس ئاوارە بوون و ماڵەکانیان جێهێشتووە.  سەرۆکی هەرێمی دانپێدانەنراوی لوهانسک: لەوانەیە گشتپرسی بکەین بۆ بوونە بەشێک لە رووسیا  لیۆنید پاسیچنیک، سەرۆکی هەرێمی دانپێدانەنراوی لوهانسک - ی سەر بە ئۆکراینا رایگەیاند، لەوانەیە گشتپرسییەک رێکبخەن بۆئەوەی ببنە بەشێک لە وڵاتی رووسیا.  بەگوێرەی میدیاکانی رووسیا، سەرۆکی ئەو هەرێمە دانپێدانەنراوە گوتوویەتی، "پێموایە لە داهاتوویەکی نزیکدا گشتپرسی لەسەر خاکی کۆمارەکەمان بەڕێوەدەچێت، تێیدا خەڵکەکەمان.. بۆچوونی خۆیان لەبارەی چوونە سەر رووسیای فیدراڵ دەخەنەڕوو".  ئۆلیگ نیکۆلینکۆ، گوتەبێژی وەزارەتی دەرەوەی ئۆکراینا سەرکۆنەی ئەو پێشنیازەی کرد و بە بەشێک لە هەوڵە بەردەوامەکانی رووسیا بۆ "لاوازکردنی سەروەری و یەکپارچەیی ئۆکراینا".