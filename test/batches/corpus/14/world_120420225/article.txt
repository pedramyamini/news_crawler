فوکاندۆ بۆ هەرکوێیەک بچێت، مانگاکە بەدوایدا دەڕوات. بەیەکەوە گرتەی ڤیدیۆیی تۆماردەکەن، بە هەزاران بینەریان لە تۆڕە کۆمەڵاتییەکان بەخۆیانەوە سەرقاڵکردووە.  فاکوندۆ ئاگوێلیرا، گاوان دەڵێت، "کلۆتا وەکو ئاژەڵێکی ماڵی هاتە لامان و دۆستایەتیمان بەشێوەیەکی تایبەت دەستیپێکرد، ئەمڕۆ دەتوانم بڵێم، ئەو هاوڕێیەکە کە بەیەکەوە ڤیدیۆ تۆماردەکەین و کارەکانی تۆڕە کۆمەڵاتییەکان رێکدەخەین. "  فوکاندۆ مانگاکەی ناوناوە کلۆتا، ئەو مانگایە زیاتر وەکو سەگێکی بەوەفا مامەڵە دەکات و بەردەوام بەدەوری خاوەنەکەی دەخولێتەوە. لەوانەیە هۆکارێکی بۆ دەستپێکی چیرۆکی دۆستایەتیان بگەڕێتەوە کە چۆن فوکاندۆ ئەوی لە بارودۆخێکی سەخت رزگارکردووە.  فاکوندۆ ئاگوێلیرا، ئەستێرەی تیکتۆک باس لەوە دەکات، " ١٠ ساڵ لەمەوبەر کاتێک کلۆتا تەمەنی تەنیا یەک مانگ بوو، هێنامانە لای خۆمان. بە برینداری لە قەراخی رێگایەک دۆزیمانەوە، لە دووشوێنەوە ئێسکی شکابوو. لە چیایێک کەوتبووەوە خوارەوە، لەوکاتەوە بڕیارماندا بەخێوی بکەین و چارەسەرمان کرد. "  هەرچەندە مانگاکە نازانێ تیکتۆک چییە، بەڵام سوودێکی گەورەی بە خاوەنەکەی گەیاندووە، بەهۆی کۆکردنەوەی هەزاران ڤیو، رۆژانە داهاتێکی باشی بۆ کۆدەکاتەوە.  بەگوێرەی ماڵپەڕی هەمەڕەنگی تەکنەلۆژی thetealmango، تیکتۆک بۆ هەر هەزار بینینێک ٢ بۆ ٤ سەنت دەداتە خاوەنی هەژمارەکە.