کۆشکی سپی، بانگهێشتی هەندێک لە میدیاکانی کردووە تا یاوەری بایدن بن لە سەردانەکەیدا بۆ ئەوروپا، لە دوای دەستبەکاربوونی وەکو سەرۆکی ئەمریکا، ئەمە سێیەم گەشتی بایدنە و رەنگە گرنگترینیان بێت.  بایدن لەگەڵ ئەندامانی ناتۆ و گرووپی حەوت و سەرکردە ئەوروپییەکاندا کۆ دەبێتەوە، هەوڵی یەکخستنی دەنگی هاوپەیمانەکانی دەدات لە بەرەنگاربوونەوەی رووسیا.  لە ئەجێندای سەردانەکەیدا، بایدن و هاوتا ئەوروپییەکانی کار لەسەر رێککەوتن لەسەر گەمارۆی نوێ و گرتنەبەری رێوشوێنی دەکەن بۆ ئەوەی رێگە لە رووسیا بگرن ئەو گەمارۆیانەی کە ئێستا بەسەریدا سەپێنراون، نەشکێنێت.  شەڕی رووسیا و ئۆکرانیا و بڕیارەکانی کۆبوونەوەکانی چەند رۆژی داهاتوو، تەنیا کاریگەرییان لەسەر داهاتووی ئەڵمانیا و ئەوروپییەکان نابێت، تەواوی جیهان و کۆمەڵگەی نێودەوڵەتی لە چاوەڕوانی ئەوەدان کە بزانن ئەم قەیرانەی رۆژهەڵاتی ئەوروپا بە چ شێوەیەک کۆتایی دێت.   لە سەردانەکەیدا بۆ ئەوروپا، بایدن لە پۆڵەندا لەگەڵ سەرۆکی ئەو وڵاتە کۆ دەبێتەوە و سەردانی ئاوارە ئۆکرانییەکانیش لەو وڵاتە دەکات، وەکو هەوڵێک بۆ راکێشانی سەرنجی زیاتر بۆ ئەو دۆخە مرۆییەی کە شەڕی رووسیا و ئۆکرانیا دروستی کردووە.