ڤیتالی ژیکۆتۆڤسکی، هاووڵاتیی ئۆکراینیی دانیشتووی بوچا لەگەڵ چاولێکنان، خەیاڵی سامناکی هاوار و گریانی خەڵک رایدەچڵەکێنێت؛ بە گوتەی خۆی، سەربازانی رووسی کاتێک بوچایان کۆنترۆڵ کردووە، خۆی و کچەکەی لەگەڵ ژنێکی دراوسێیان، لەوێ بە چاوی بەستراو زیندانی کردبوو.  ڤیتالی ژیڤۆتۆڤسکی، دانیشتووی بوچاو دەڵێت، "کیسی عەلاگەیان کردبووە سەری خەڵک، نایلۆنی سپییان کردبووە سەری خەڵک و دەستیان لە دواوە بەسترابوونەوە و خرابوونە سەر ئەژنۆ. لەولاشەوە سێ سەربازی رووسی وەستابوون چەکی ئۆتۆماتیکییان بەدەستەوە بوو. "  دوای تێپەڕبوونی یەک مانگ بەسەر شەڕی بوچادا کە ئۆکراینییەکان بە "کۆمەڵکوژی" وەسفی دەکەن، هێشتا رزگاربووان لە شۆکی رووداوەکە رزگاریان نەبووە.  ڤیکتۆر شاتیلۆ لە پەنجەرەی گەراجی ماڵەکەیەوە بە دزییەوە دیمەنی تەرمی خەڵکی سڤیلی لەسەر شەقامەکان، بە مۆبایلەکەی بە بەڵگە دەکرد. تەرمی پیاوێک کە بەسەر پاسکیلەکەیەوەیە، بەلای زۆر لەو کەسانەی چاودێریی دۆخی ئۆکراینا دەکەن، نامۆ نین، کە لە مۆبایلەکەی شاتیلۆدا هەیە.  ڤیکتۆر شاتیلۆ، دانیشتووی بوچا دەڵێت، "نازانم چی ناوبنێم. فیلمی ترسناک، مۆتەکە، مۆتەکە بوو. کەسی ئاسایی هەرگیز ئەمە ناکەن. "  لە ١ی نیسانی ٢٠٢٢ دوای کشانەوەی هێزەکانی رووسیا، بەرپرسانی ئۆکراینی بە شاری بوچا لە باکووری رۆژئاوای ئۆکراینادا بڵاوبوونەوە، گرتەی ڤیدیۆیی دەیان تەرمیان بڵاوکردەوە گوایە "کۆمەڵکوژ" کراون، کرێملن زیاتر لە جارێک رەتیکردووەتەوە کۆمەڵکوژییان کردبێت و دەڵێت، بابەتی تەرمەکانیش دیمەنێکی ساختەکراوە لەلایەن کیێڤەوە.  پۆلیسی کیێڤ لە دوایین ئاماردا دەڵێت، ١٢٠٢ تەرمیان لە شەقامەکانی بوچا دۆزیونەتەوە.