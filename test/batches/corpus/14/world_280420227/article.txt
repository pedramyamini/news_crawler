ژمارەیەک کۆمپانیای ئەڵمانی و نەمسایی بڵاویانکردەوە، ئامادەکاری دەکەن بۆ ئەوەی لە بری یۆرۆ و دۆلار، بە دراوی روبلی رووسی پارەی گاز بدەنە رووسیا، بەڵام لە هەمان کاتدا، پابەند بن بە سزاکانی سەر رووسیا.   مانگی رابردوو، ڤیلادیمیر پووتین گوتی کە وڵاتە "نادۆستەکان" پێویستە بە روبل پارەی گاز بدەن، لە کاتێکدا کە بە گوێرەی گرێبەستەکان، پێویست بوو بە دۆلار یان یۆرۆ بیدەن.   کۆمپانیا ئەڵمانی و نەمساییەکان دەیانەوێت ناڕاستەوخۆ ئەو مەرجە جێبەجێبکەن.   بڕیارە ئەو کڕیارە ئەوروپیانە، هەقی سووتەمەنییەکە بە یۆرۆ یان دۆلار بخەنە سەر هەژمارێکی بانکیی گازپڕۆم - بانک لە رووسیا، ئەو بانکەش پارەکە دەگۆڕێت بۆ روبڵ و دەیخاتە سەر هەژمارێکی دیکە و لەوێوە دەگەیێندرێتە دەستی حکومەتی رووسیا.   کۆمپانیای یونیپێری ئەڵمانی، رۆژی پێنجشەممە ٢٨ - ٤ - ٢٠٢٢ بڵاویکردەوە لە پێدانی هەقی گاز بە یۆرۆ بەردەوام دەبێت، بەڵام گوتیشی بڕوایان وایە کە گۆڕینی پارەکە لە یۆرۆوە بۆ روبل بە جۆرێک کە دژی سزاکان نەبێت، ئەگەرێکی چاوەڕوانکراوە.   کۆمپانیاکە لە راگەیێندراوێکدا گوتی: "یونیپەر لەگەڵ هاوبەشی گرێبەستەکەی لەبارەی شێوازی پارەدان لە گفتوگۆدایە و لە نزیکیشەوە لەگەڵ حکومەتی ئەڵمانیا لە هاوئاهەنگیدایە. "  گوتەبێژێکی کۆمپانیاکە بە میدیای ئەڵمانیای گوت، ئەوان پارەکە بە یۆرۆ دەنێرنە بانکێکی رووسی لە بری بانکی ئەوروپی.   پێش جەنگ، ٥٥ % ی گازی هاوردەکراوی ئەڵمانیا لە رووسیاوە بوو، بەڵام دوای جەنگ بۆ ٣٥ % کەمیکردووە. حکومەتی ئەڵمانیا دەڵێت، لانیکەم تا ساڵی داهاتوو لە کڕینی سووتەمەنیی رووسی بەردەوام دەبێت بۆ ئەوەی تووشی کێشەی گەورە لە بوارەکەدا نەبێ.   هاوکات کۆمپانیای OMVی نەمسایی رۆژی پێنجشەممە ٢٨ - ٤ - ٢٠٢٢ بڵاویکردەوە، بەدواداچوون بۆ داواکارییەکەی گازپڕۆم دەکات بۆ ئەوەی بە شێوەیەکی گونجاو بە روبل هەقی گازی رووسیا بداتەوە.   رۆژی چوارشەممە ٢٧ - ٤ - ٢٠٢٢، ڤیلادیمیر پووتین هەڕەشەی خۆی کردە کردار کاتێک کە بڕیاریدا هەناردەی گازی سرووشتی بۆ پۆڵەندا و بولگاریا رابگرێت، لە بەر ئەوەی رەتیانکردبووەوە بە روبل هەق بدەن.