کێڤن هێرترێت، لایەنگری لوپێنە و دەڵێت، "ئەگەر ئەو نەیباتەوە، من بێهیوا دەبم، بەڵام من زۆر دڵنیام کە ئەمە لە قازانجی لوپێن کۆتایی دێت. پێموایە ئەو دەیباتەوە. "  ماری لوپێنی راستڕەو لە ٢٤ ـی نیساندا رکابەرێتیی ئیمانوێل ماکرۆنی نێوانڕەو دەکات، بەڵام راپرسییەکان لە بەرژەوەندیی ماری لوپێندا نین؛ بەگوێرەی دوایین راپرسی کە ئیندیپێندێنتی بەریتانی ئەنجامی داوە، لوپێن بە ١٢ خاڵ لەدوای ماکرۆنەوە دێت.  لە شەقامی فەرەنسیدا، ئەوانەی تاوەکو ئێستا خۆیان یەکلایی نەکردووەتەوە زۆرن. ژۆن لوک مێلونشۆنی چەپڕەو بە ٧.٧ ملیۆن دەنگدەرەکەی گوتووە دەنگ بە لوپێن نەدەن. بەشێکی لایەنگرانی تاوەکو ئێستا بڕیاریان نەداوە دەنگ بە کام لە بەربژێرانی سەرۆکایەتی دەدەن.   عەبدولهالیک سیسەک، دانیشتووی مۆزێلە و دەڵێت، "ئەوەی پەیوەندیی بە ئابوورییەوە هەیە، پێموایە مێلونشۆن باشترین بوو. ئەمانە هەردووکیان لە ئابووریدا باش نین. یەکێکیان زۆر سەرنجی لەسەر دەوڵەمەندەکانە. ئەوی دیکەشیان زۆر بیر لە خۆی دەکاتەوە. "   ماری لوپێن بە سیاسەتە تووندەکانی لە بەرامبەر کۆچبەر و موسڵمانان دەناسرێت؛ لە دوایین دیبەیتیدا لەگەڵ ماکرۆنی رکابەری زۆر بە روونی گوتی کە سەرپۆش لە شوێنە گشتییەکان قەدەخە دەکات.   ماکرۆنیش لە بانگەشەی هەڵبژاردنیدا، ئەوە وەکو چەکێک لە دژی لوپێن بەکاردەهێنێت و بە لێکترازاندنی کۆمەڵگەی فەرەنسی تۆمەتباری دەکات.