رۆژی پێنجشەممە، ٥ ـی ئایاری ٢٠٢٢ سارا کوینۆنێز، داواکاری گشتیی مەکسیک لە تویتێکدا رایگەیاند کە لاشەی لویز ئێنریکی رامیرێز - ی ٥٩ ساڵ لەسەر رێگەیەکی خۆڵ لە ویلایەتی سینوالای رۆژئاوای مەکسیک دۆزراوەتەوە.  ویلایەتی سینالوا بە پێگەیەکی بەهێزی باندەکانی جاکوین ناسراو بە ئێل پاچۆ - ی بازرگانی ماددەی هۆشبەر دادەنرێت. هاوکات، بە یەکێک لەو ویلایەتانەی مەکسیک دادەنرێت کە زیاتر لە هەر شویێنێکی دیکەی مەکسیک تووندوتیژیی پەیوەندیدار بە ماددەی هۆشبەری تێدا دەکرێت.  رامیرێز نووسەری رۆژنامەیەکی نێوخۆیی بە ناوی ئێل دیبەیت بوو و دامەزرێنەری وێبسایتێکی هەواڵی بوو. پێشتریش کاری بۆ رۆژنامەی ناسیۆناڵ و جۆرنادا کردووە. نووسینەکانی باسیان لە کردەوەکانی سیاسەتمەداران لە ویلایەتەکەیدا دەکرد.  لە دوایین نووسینیدا پێش کوژرانی، رامیرێز باسی پیاوێکی کردووە کە بە دیاریکراوی نەیناساندووە، بەڵام نووسیویەتی کە لە رێستۆرانتێکدا قسەی بە رامیرێز گوتووە. رۆژێک لەدوای ئەوەی کە بێسەروشوێن بووە، لاشەکەی لە دەرەوەی شاری کولیاکانی پایتەختی ویلایەتەکە دۆزراوەتەوە.  بالبینا فلۆرێس، نوێنەری رێکخراوی پەیامنێرانی بێسنوور رایگەیاند، رۆژنامەڤانەکە کوژراوە و تەرمەکەی لە زەرفێکی پلاستیکیدا پێچراوەتەوە. بەگوێرەی رێکخراوەکە، تەنیا لە ماوەی ئەمساڵدا ئەمە نۆیەم رۆژنامەڤانە لە مەکسیک دەکوژرێت.