نزیکەی ٤٥ رۆژە شاری ماریۆپۆلی وێرانکراو بووەتە ناوەندی رووبەڕووبوونەوەی شەڕی نێوان هێزەکانی رووسیا و هێزەکانی ئۆکراینا.   بەرپرسانی رووسیا دەڵێن، تەواوی شارەکەیان کۆنترۆڵکردووە، هەرچەندە لە هەندێک باڵەخانەدا سەربازی ئۆکراینی ماون.   ئیگۆر کۆناشینکۆڤ، گوتەبێژی وەزارەتی بەرگریی رووسیا دەڵێت: "تەنیا دەرفەتی مانەوەی ئەو کەسانە لە ژیاندا ئەوەیە کە چەکەکانیان دابنێن و خۆیان بەدەستەوە بدەن".   ماریۆپۆل لە هەرێمی دۆنباسە و دەکەوێتە سەر دەریای ئازۆڤ؛ جگە لە گرنگییە ئابوورییەکەی، پێگەیەکی سەربازی ستراتیژی هەیە چونکە ئیدی رێگەی بەستنەوەی رووسیا لە نیمچەدوورگەی کریمیاوە بۆ ناوچەکانی رۆژهەڵاتی ئۆکراینا دەکاتەوە. جووڵەی ئۆکرایناش لە شاری ئۆدێساوە بە ئاراستەی دەریای رەش سنووردار دەکات.  بەڵام زیلینسکیش هۆشداری دەدات.  سەرۆکی ئۆکراینا دەڵێت: "کوشتنی سەربازەکانمان لە ماریۆپۆل کۆتایی بە دانوستاندنەکان دەهێنێت. لە حاڵەتێکی لەو جۆرەدا بە هیچ جۆرێک دانوستاندن لەگەڵ لایەنی بەرامبەردا ناکەین".  بەڵام هۆشدارییەکەی سەرۆکی ئۆکراینا لە کاتێکدایە، تاوەکو ئێستا دانوستاندنەکان ئەنجامێکی ئەوتۆیان نەبوو؛ چەند رۆژێک پێش ئێستاش ڤلادیمیر پووتین، سەرۆکی رووسیا گوتی، دانوستاندنەکانی نێوان شاندی وڵاتەکەی و ئۆکراینا بە "بنبەست گەیشتوون".  لە لایەکی دیکەوە راوێژکاری نەمسا رایگەیاند، پووتین نیازی ئەوەی هەیە درێژە بە شەڕەکە بدات. کارل نیهامەر، راوێژکاری نەمسا رۆژی دووشەممەی رابردوو سەردانی مۆسکۆی کرد و رۆژی شەممە ١٦ - ٤ - ٢٠٢٢ بەشێک لە هەڤپەیڤینێکی لەگەڵ میدیای ئەمریکی وەک ریکلام بڵاوکرایەوە و تێیدا رایگەیاند، لە کۆبوونەوەکەیدا لەگەڵ پووتین بۆی روون بووەتەوە کە سەرۆکی رووسیا پێیوایە ئەو شەڕە بۆ ئاسایشی وڵاتەکەی گرنگە. نیهامەر گوتیشی: "پێموایە پووتین بەو جۆرە بیر دەکاتەوە کە لە شەڕەکەدا براوەیە".   حکومەتی ئۆکراینا دەڵێت، رۆژی شەممە ١٦ - ٤ - ٢٠٢٢ ناوچەی دارنیرسکی لە باشووری رۆژهەڵاتی شاری کیێڤ بۆردوومان و تۆپباران کراوەتەوە؛ وەزارەتی بەرگریی رووسیا بڵاویکردەوە، کارگەیەکی چەکی کردووەتە ئامانج؛ ئۆکرایناش دەڵێت، شوێنەکە کارگەیە، بەڵام کارگەی چەک نەبووە.  ڤیتالی کلیچکۆ، سەرۆکی شارەوانیی کیێڤ رەخنەی لە حکومەتی رووسیا گرت لە بەرامبەر دەستکردنەوە بە بۆردوومانکردن و تۆپبارانکردنی شارەکەی و گوتی: "هێزەکانمان هەموو کارێکی پێویست دەکەن بۆ ئەوەی بمانپارێزن، بەڵام دوژمن بێ ویژدانانە زیان بە ئۆکراینا دەگەیێنێت. "  سەرەڕای ئەوەش، خەڵکێکی زۆر لە پارکەکانی نێو شاری کیێڤ دەبیندرێن. ناتالیا ماکریڤا، هاووڵاتییەکی تەمەن ٤٣ ساڵی دانیشتووی کیێڤە و دەڵێت: "یەکەمینجارە لە ماوەی چەند مانگی رابردوودا دێینەوە سەنتەری شار... خۆشحاڵم کە خەڵکی لە دەرەوە دەبینم".   هاوکات بۆردوومانکردن و تۆپبارانکردنی شاری خارکیڤی دووەم شاری گەورەی وڵات، کە دەکەوێتە باکووری رۆژهەڵاتی ئۆکراینا، بەردەوامە. بەرپرسانی ئۆکراینا دەڵێن، رۆژی شەممە ١٦ - ٤ - ٢٠٢٢ شارەکە بە مووشەک کراوەتە ئامانج و بەو هۆیەوە دوو کەس کوژراون و ١٨ کەسی دیکەش برینداربوون. دێنیس مۆناستریسکی، وەزیری ناوخۆی ئۆکرایناش گوتی، لە هەوڵێکی تایبەت بە لابردنی مین و تەقەمەنییەکان لە نزیک شاری خارکیڤ، سێ کەس کوژراون و ٤ کەسی دیکەش برینداربوون.   لەگەڵ زیادبوونی هێرشەکانیدا بۆ سەر ئۆکراینا، حکومەتی رووسیا دەستی بە زیادکردنی گوشارەکانیشی بۆ سەر ژمارەیەک وڵات کردووە.   رۆژی شەممە ١٦ - ٤ - ٢٠٢٢ حکومەتی رووسیا رایگەیاند کە چیدیکە رێگە بە بۆریس جۆنسن، سەرۆکوەزیرانی بەریتانیا، دۆمینیک راب، جێگری سەرۆکوەزیرانی بەریتانیا، لیز ترەس، وەزیری بەرگریی ئەو وڵاتە و بێن وۆڵس، وەزیری بەرگری نادات بچنە نێو وڵاتەکەیەوە.   وەزارەتی دەرەوەی رووسیا لە بارەی بڕیارەکەی حکومەتی وڵاتەکەی دەڵێت، لەندەن دەستی بە هەڵمەتێکی "دوژمنکاری" بەرامبەر مۆسکۆ کردووە، کە تاوەکو ئێستا وێنەی نەبووە.   هاوکات رووسیا هۆشداری دایە ئەمریکا لە ناردنی "چەکی زۆر هەستیار" بۆ ئۆکراینا. وەزارەتی بەرگریی رووسیا رۆژی شەممە ١٦ - ٤ - ٢٠٢٢ بڵاویکردەوە، فڕۆکەیەکیان لە ئاسمانی ناوچەی ئۆدێسا خستوەتە خوارەوە کە چەکی تێدا بووە و بۆ سەربازانی ئۆکراینی نێردراوە.   لەگەڵ بەردەوامبوونی شەڕەکەدا، قەبارەی زیانەکانیش زیاد دەبن. رۆژی هەینی ١٥ - ٤ - ٢٠٢٢ ڤۆلۆدمیر زیلینسکی، سەرۆکی ئۆکراینا بە میدیای ئەمریکی راگەیاند، لە دەستپێکی شەڕەکەوە نزیکەی ٢٥٠٠ تاوەکو ٣٠٠٠ سەربازی وڵاتەکەی و نزیکەی ١٩٠٠٠ تاوەکو ٢٠٠٠٠ هەزار سەربازی رووسی کوژراون. زیلینسکی ئاماژەی بەوەشکرد، نزیکەی ١٠ هەزار سەربازی سوپای وڵاتەکەیشی برینداربوون.   هاوکات ئیرینا ڤیریچووک، جێگری سەرۆکوەزیرانی ئۆکراینا گوتی، تاوەکو ئێستا رووسیا نزیکەی ١٠٠٠ هاووڵاتی سڤیل و نزیکەی ٧٠٠ سەربازی ئۆکراینی دەستگیرکردوون و سوپای ئۆکرایناش نزیکەی ٧٠٠ سەربازی رووسی دەستگیرکردوون.