سڤێتلانا کۆزنێتسۆڤا، دانیشتووی ماریوپۆل دەڵێت، "هیچ جار ترسی لەم شێوەیەم نەبینیوە. لە ماریوپۆل هیچ نەماوە. نەخۆشخانە، شانۆ و قوتابخانە هیچ نەماون. هەمووی لەنێوچوون و خانووەکانیش داڕماون".  لە سنووری نێوان پۆڵەندا و ئۆکراینا، بە شێوازی جیاواز پێشوازی لە پەنابەران دەکرێت. تاوەکو دێت پەنابەری زیاتر روو لە پۆڵەندا دەکەن.  لە وێستگەیەکی شاری شێمێشڵ لەنزیک سنووری ئۆکراینا، رۆژانە جمەی دێت لەو پەنابەرە ئۆکراینیانەی کە بە شەمەندەفەر بەرەو شارەکانی دیکەی پۆڵەندا دەگوازرێنەوە.  پۆڵ لەین لە وێستگەیەکدا بۆ دڵخۆشکردنی منداڵە پەنابەرەکان بێ بەرامبەر یارییان پێدەبەخشێت و دەڵێت، "ئەم منداڵانە هیچیان نییە، ئەوان ماڵەکانیان لەدەستداوە. باوکیان لەدەستداوە و تۆقیون. من چوومەتە کەمپەکانەوە. منداڵەکان دادەنیشن و تەنیا دەگرین. دەبێت بیانبەینە دەرەوە بۆئەوەی جارێکی دیکە چێژ لە ژیان وەربگرن".  بەگوێرەی نەتەوە یەکگرتووەکان، لەو کاتەوەی هێرشی رووسیا بۆسەر ئۆکراینا دەستیپێکردووە، تاوەکو ئێستا نزیکەی سێ ملیۆن و ٨٠٠ هەزار کەس ئۆکراینایان جێهێشتووە و لەو ژمارەیەش دوو ملیۆن و ٢٣٦ هەزار و ٣١٤ کەس روویان لە پۆڵەندا کردووە.  ئاوارەکانی ماریوپۆل: لە دۆزەخ رزگارمان بوو  رزگاربووانی شاری ماریوپۆل، کە بەهۆی بۆردوومانی چڕەوە ناوی لێنراوە "دۆزەخ"، ناتوانن بەبێ گریان باسی ئازار و مەینەتییەکانیان بکەن.  ئڤجینی سۆکیرکۆ، دانیشتووی ماریوپۆل دەڵێت، "بەداخەوە، هیچ شتێک لە ماریوپۆل نەماوە. بە چەکی قورس بۆردوومانی دەکەن. نازانم. دوایین هەفتە تەقینەوەی وا هەبوو، لە ژیانمدا شتی وام نەبیستووە. بە مووشەک لە ناوچەی نیشتەجێبوون دەدەن. کارگەی ئازۆڤستال - یان بۆردوومان کرد، تەواوی شارەکەی هەژاند".  لە بەردەم نەخۆشخانەی دووەمی هەرێمی لە رۆژئاوای ماریوپۆل کە لەژێر دەستی جووداخوازەکانی نزیک لە رووسیایە، خەڵک کە دەگەنە ئەوێ، ئیدی لەژێر بۆردوومان رزگاریان بووە، بەڵام دوای ئەوەی هەموو ناخۆشییەکیان بە چاوی خۆیان بینی.  ژنێکی ئۆکراینی بەدەم گریانەوە دەڵێت، هیچ پێداویستییەکی سەرەتایی ژیانیان نەماوە، بەڵام ژنە پەرستارێک بێدەنگی دەکات و پێی دەڵێت، تۆ منداڵەکان دەترسێنیت.  ئۆلگا، دانیشتووی ماریوپۆل دەڵێت، "ئێمە لە باڵەخانەی ١٣٥ ـەوە هاتووین، دوو باڵەخانەکەی ئێمە بە پەرچوو هیچیان بەرنەکەوت. تەواوی ئەوانی دیکە تەخت کران، بە تەواوی سووتێندران. لە تەنیشت بازاڕی سلاڤوتچ سەد کەس لەنێو یەک باڵەخانە مردن. باڵەخانەکەیان بەسەردا رووخا".  بەرپرسانی ئۆکراینی دەڵێن، ٩٠ % ی ماریوپۆل وێرانبووە، ڤۆلۆدیمیر زیلینسکی دەڵێت، ترس و تۆقاندنی ماریوپۆل چووە نێو مێژوو، هەرگیز لەبیرمان ناچێت.  هەڵاتن بە شەمەندەفەر لە ماریوپۆل بە نۆرەیە؛ ئەوانەی هەڵدێن زۆربەیان ژن و منداڵن و نازانن بەرەو کوێ دەڕۆن، بەڵام دڵنیان ئەو شوێنەی بۆی دەڕۆن، لە ماریوپۆل سەلامەتترە.  ئۆسکانا ئابرامۆڤا، دانیشتووی ماریوپۆل باس لەوە دەکات، "زگم بەوانە دەسوتێت کە ناتوانن لە ماریوپۆل دەربچن. ئەمە بێهیواییە، ئاو و خۆراک، هیچ شتێک نییە".  ماریوپۆل بەر لە شەڕ جێگەی ٤٣٠ هەزار کەس بوو، ئێستا ١٠٠ هەزار کەس لەنێو شەڕێکی قورسدا گیریانخواردووە.  بەرپرسانی ئۆکراینی گوتوویانە، ٢٣٠٠ کەس لەوێ کوژراون، بەڵام ئەمە هەفتەیەک لەمەوبەر بوو، بۆیە پێدەچێت ژمارەی کوژراوان بە هەزاران بێت.