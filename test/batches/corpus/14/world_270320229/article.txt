بەپێی میدیای فەرمیی تورکیا، رەجەب تەیب ئەردۆغان، سەرۆککۆماری تورکیا و ڤلادیمیر پووتین، سەرۆکی رووسیا لە پەیوەندییەکی تەلەفۆنیدا تاوتوێی دوایین پێشهاتەکان، پرۆسەی گفتوگۆکانی رووسیا و ئۆکراینا لەبارەی جەنگیان کردووە. نووسینگەی سەرۆککۆماری تورکیا رایگەیاندووە، "ئەردۆغان جەختی لە گرنگیی ئاگربەست لەنێوان رووسیا و ئۆکراینا، بەرقەرارکردنی ئاشتی و گەیاندنی هاوکارییە مرۆییەکان کردووەتەوە".   دەیڤد ئاراخامیا، دانوستاندنکاری ئۆکراینی رۆژی یەکشەممە ٢٧ی ئادار لە تۆڕی کۆمەڵایەتی رایگەیاند، گەڕی داهاتوویی کۆبوونەوەی نێوان کیێڤ و مۆسکۆ لە تورکیا رۆژی ٢٨ بۆ ٣٠ی ئادار بەڕێوەدەچێت.  ئۆکراینا گفتوگۆکانی پێشووی لەگەڵ رووسیا بە "زۆر قورس" ناوبردبوو.  سەرەتای مانگی ئاداریش وەزیرانی دەرەوەی رووسیا و ئۆکراینا لە ئەنتاڵیا کۆبوونەوە. سێرگی لاڤرۆڤ، وەزیری دەرەوەی رووسیا و دیمیترۆ کولێبا، وەزیری دەرەوەی ئۆکراینا لە ئەنتاڵیا بە ئامادەبوونی مەولوود چاوشئۆغڵو، وەزیری دەرەوەی تورکیا کۆبوونەوەکەیان کرد، بەڵام ئەنجامێکی ئەوتۆی نەبوو.  تورکیای هاوپەیمانی ناتۆ لە دەریای رەشەوە سنووری لەگەڵ هەریەکە لە رووسیا و ئۆکراینا هەیە و پەیوەندیی لەگەڵ هەردوو وڵات هەیە. لە سەرەتای دەستپێکردنی ئۆپەراسیۆنە سەربازییەکەی رووسیاوە بۆسەر ئۆکراینا، تورکیا هەوڵەکانی بۆ چارەسەری و گفتوگۆی ئاشتی لەنێوان هەردوولا خستووەتەگەڕ و جەخت لە سەروەریی خاکی ئۆکراینا دەکاتەوە، تەنانەت داگیرکاریی رووسیای بە "پێشێلکارییەکی قبووڵنەکراوی یاسای نێودەوڵەتی" ناوبرد.  تورکیا لەگەڵ رووسیا پەیوەندیی بازرگانی، سەربازی و وزەی هەیە و ژمارەیەکی زۆر لە گەشتیاری رووسی روو لە تورکیا دەکەن، ئەوەش لەڕووی ئابوورییەوە سوودی بۆی هەیە؛ لە لایەکی دیکەوە تورکیا فڕۆکەی بێفڕۆکەوان (درۆن)ی بە ئۆکراینا فرۆشتووە، کە ئەوەش لە ماوەی رابردوودا بووەتە هۆی تووڕەیی رووسیا. لە سووریا و لیبیاش، تورکیا دژی سیاسەتەکانی رووسیایە.