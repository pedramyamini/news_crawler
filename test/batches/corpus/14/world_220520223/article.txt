ریاز ئودین، جووتیارە و دەڵێت، "لافاوەکە ماڵەکەمی وێرانکرد؛ هەموو کەلوپەلەکان سەرئاو کەوتن. هەموو ئاژەڵ و مراوییەکانم لافاو بردنی، باش بوو توانیم خێزانەکەم دەرباز بکەم".  بە گوێرەی دوایین ئامارەکان، نزیکەی ٥٧ هاووڵاتی لە هەرێمی سێرهات بەهۆی لافاوەوە گیانیان لەدەستداوە و نزیکەی دوو ملیۆن هاووڵاتیش ئاوارەبوون. بە گوتەی پارێزگاری ناوچەی زاکینجانج، تەنیا لەو ناوچەیە لانیکەم ١٠٠ گوند بە تەواوی ژێرئاو کەوتوون.  بەهۆی لافاوەکەوە سەرچاوە ئاوییەکان پیسبوون و هاووڵاتییان کێشەی نەبوونی ئاوی خواردنەوەیان هەیە.  هاوڵاتییەکی بەنگلادیشی دەڵێت، "ئێمە ئاوی باراناو لە سەربانەکان کۆدەکەینەوە. ئاوی لافاوەکە پاک نییە و بۆ خواردنەوە و خۆشۆرین نابێت. باران لە هەمانکاتدا سوود و زیانیشی هەیە".  لافاوەکە زیانی گەورەی بە کەرتی کشتوکاڵی ناوچەکەش گەیاندووە. بەشیر میا، جووتیارە و باسی لەوە کرد، "تەنیا توانیم یەک لەسەر سێی بەرهەمەکەم دروێنە بکەم. بارانی بەهێز زۆربەی تێکدا".  چەند ناوچەیەکی هاوسنووری هەرێمی سێرهاتیش لە نێو هیندستان دووچاری لافاو و رۆچوونی زەوی بوونەتەوە. تەنیا لە ماوەی حەوت رۆژی رابردوودا ٤٧ کەس بەهۆی لافاو و ١٤ کەسی دیکە بەهۆی رۆچوونی زەوییەوە لە هیندستان گیانیان لەدەست داوە. هاوکات سێ هەزار و ٢٠٠ گوند زیانیان بەرکەوتووە و ٨٥٠ هەزار هاووڵاتیش ئاوارەبوون.