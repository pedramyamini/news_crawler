دۆکیۆمێنتکردنەکە لە چوارچێوەی ڤۆندا لە هەرێمی نیدەزراکسنە و لەنێو یەکێک لە گەورەترین ناوەندەکانی دۆکیومێنتکردنی تاوانەکانی جەنگی جیهانیی دووەم جێبەجێدەکرێت. ئەو شوێنە تاوەکو ساڵی ١٩٤٥ و رۆشتنی هێزی بەریتانیا، نزیکەی ٥٢ هەزار کەس لە برسان و لەژێر ئەشکەنجەدا گیانیان لەدەستداوە.  د. لەیلا فەرمان، سەرپەرشتیی پرۆژەکەیە و ئەو دەڵێت، پڕۆژەی فەرمان لە زۆر بەش پێکدێت، بەشێکی کراوەتە پەرتووکخانەیەک کە کتێبەکان لەبارەی کۆمەڵکوژییەوەن هەروەها بەشێک بۆ ئەرشیڤکردنی بەڵگەکانە ئەوەش بە ئامانجی لێکۆڵینەوە و دەوڵەمەندکردنی ئەرشیڤەکە، بۆیە لەگەڵ بەشێک لەو کەسانەی کە کەوتوونەتە ژێر دەستی داعش قسەیان کردووە.  رزگاربوویەکی دەستی داعش بە ناوی نەجلا دەڵێت، زۆر گرنگە بۆمان لە پڕۆژەکەدا یەکسانی هەبێت، نابێت تایبەت بێت بە ئێزدییەکان، دەبێت هەر کچێک یان ژنێک دەستدرێژیکراوەتە سەری بەو شێوەیە گرنگی پێبدرێت و رۆژێک لە رۆژان مافی خۆی وەرگرێتەوە.  لەیلا فەرمان یەکێک لەو کەسانەیە کە دوای هێرشی داعش لە مانگی ئابی ٢٠١٤ بۆ سەر شنگال، بەشێکی زۆری کار و کاتی خۆی بۆ ئەرشیڤکردنی تاوانەکانی داعش تەرخانکردووە.  د. لەیلا فەرمان دەڵێت، زۆر کەس تووشی ئەو جۆرە دەستدرێژییانە بوونەتەوە، کاتێک باسی پڕۆژەکە دەکەن، دەبێت بە شێوەیەک بێت کە ئازاری زۆربەی ئەو کەسانە لە خۆبگرێت. بە تایبەتی لە بەشی ئەرشیڤ دەبێت قسەی ئەو کەسانەی تێدا بێت کە لە دەستی داعش رزگاریان بووە.  لە بەشێکی دیکەی قسەکانیدا د. لەیلا فەرمان دەڵێت، ئەو پڕۆژەیە وەکو هەنگاوی یەکەم دەبینن، دەیانەوێت لەوەوە دەستپێبکەن و چەندین پڕۆژە و کاری دیکەیان هەیە.