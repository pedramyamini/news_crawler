ڤۆلۆدیمیر زیلینسکی، سەرۆکی ئۆکراینا بەشێوەی ئۆنلاین لە پەرلەمانی سوێد قسەی کرد و بە پەرلەمانتارانی راگەیاند، "ئەگەر ئۆکراینا خۆڕاگر نەبوایە و خۆی نەپاراستایە، ئەوە مانای وابوو کە.. هەموو وڵاتانی دراوسێی رووسیا لە ئێستاوە لە مەترسیدا دەبن".  بە گوتەی سەرۆکی ئۆکراینا، رووسیا چووەتە نێو جەنگەوە لەگەڵ ئۆکراینا، چونکە دەیەوێت پێشڕەویی زیاتر لەناو خاکی ئەوروپا بکات، "ئەوان [رووسیا] دەیانەوێت ئازادی لە ئەوروپا وێران بکەن".  زیلینسکی دەڵێت، جەنگی وڵاتەکەی لەگەڵ رووسیا ئاڵنگارییەکی بنچینەییە بۆ ئاسایش و سیستەمی بەرگریی ئەوروپا، داوایشی لە ئەوروپا کرد کە هەفتانە پاکێجی سزای تووند دژی رووسیا رابگەیێنن.  سەرۆکی ئۆکراینا هۆشداریی دایە سوێد کە مۆسکۆ چاوی لە دوورگەی گۆتلاندە لەنێو دەریای باڵتیک. ئەوەش لە کاتێکدایە کە لە ساڵی ٢٠١٨ سوێد هێزی سەربازیی لە گۆتلاند بڵاوکردەوە، ئەوەش دوای ئەوەی رووسیا کۆنترۆڵی هەرێمی کریمیای کرد.  زیلینسکی بە پەرلەمانتارانی سوێدی گوت، "ئەوە بەو مانایە کە ئێوە لە مەترسیدان، چونکە ئەوە تەنیا دەریایە کە ئێوە لەگەڵ ئەم سیاسەتە شەڕانگێزە جیادەکاتەوە". سەرۆکی ئۆکراینا پێیوایە کە رووسیا لە میدیاکانیەوە دەستی بە پڕوپاگەندەکانی کردووە بۆ داگیرکردنی گۆتلاند.  سەرۆکی ئۆکراینا سوپاسی سوێدی کرد بۆ پاڵپشتییەکانی، ئەوەش دوای ئەوەی رازی بوو بە ناردنی چەک و جبەخانە بۆ ئۆکراینا، کە ئەو بڕیارەی لە ساڵی ١٩٣٩ وە نەدابوو بە ناردنی چەک و جبەخانە بۆ وڵاتان.  سوێد کە ئەندامی ناتۆش نییە، رۆژی پێنجشەممە ٢٤ی ئایار گەیاندنی دووەم کاروانی چەکی بۆ ئۆکراینا راگەیاند کە پێنج هەزار چەکی دژە تانکە.