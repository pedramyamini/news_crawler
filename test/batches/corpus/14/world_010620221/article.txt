تا سوپای رووسیا لە ناوچەی دۆنباس پێشڕەویی زیاتر بکات، خەڵکی زیاتر بە ئاراستەی نێوەڕاست و رۆژئاوای ئۆکراینا ئاوارەدەبن.  ئەوانەی لە سەرەتای ڤیدیۆکە دەردەکەون، خەڵکی "پیچینیێگی"ـن لە هەرێمی خارکیڤ، ژمارەیان ١,٣٥٠ کەس دەبێت. ئەوان هەرچییان پێویستبوو لە جانتاکانیان جێیان کردووەتەوە. بە ئۆتۆمبێلەکانی رێکخراوی خاچی سوور، بە چاوی پڕفرمێسکەوە زێدی باوباپیران و یادەوەریی منداڵیان بەجێدەهێڵن.  ئاوارەیەکی ئۆکراینی بە ناوی ئانا دەڵێت، "رۆژی یەکەم گوێبیستی دەنگی تەقینەوەیەک بووین و یەکسەر زانیمان جەنگ دەستیپێکردووە. دوایی ئۆتۆمبێلەکانی رووسیا بەنێو گونددا تێپەڕین، دوو رۆژ لە ژێرزەمینی قوتابخانەکەمان ماینەوە تا ئەوان تێپەڕین، ئینجا گەڕاینەوە ماڵەکانمان، بەدرێژایی کاتەکە تەقینەوە لە شوێنە جیاجیاکان روویاندەدا. بەڵام ئێمە بەمجۆرە ژیاین. "  تیتیانا، ئاوارەیەکی دیکەیە و دەڵێت، "ئێمە لە یەکەم رۆژەوە تا ئەمڕۆ لەژێر ئەم داگیرکارییە بووین. ئەگەر هەر کەسێک دەمانبینێت، تکایە داواتان لێدەکەین هاوکاریی مرۆییمان بکەن و رێڕەوی فەرمی سەوز بکەنەوە. "  شارۆچکەی پیچینیێگی شوێنی ژیانی نزیکەی ٥٠٠٠ کەس بوو، نیوەی زیاتری خەڵکەکەی ئاوارەبوون. بەگوێرەی ئاماری نەتەوە یەکگرتووەکان، لە ٢٤ی شوباتەوە ١١ ملیۆن کەس لە ئۆکراینا ماڵەکانیان جێهێشتووە، ٧.١ ملیۆن کەس لەنێوخۆی وڵات ئاوارەبوون و ٤.٢٤ ملیۆن کەسیش وڵاتیان بەجێهێشتووە.