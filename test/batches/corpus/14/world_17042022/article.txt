وەزارەتی بەرگریی رووسیا لە راگەیەندراوێکدا دەڵێت: "هەموو ئەوانەی چەک دادەنێن، گەرەنتی پاراستنی ژیانیان دەکرێت. "  سوپای رووسیا دەڵێت، ناوچە سڤیلنشینەکانی ماریوپۆلیان لە سەربازانی ئۆکراینی پاککردووەتەوە و تەنیا بەشێکی بچووکی شارەکە ماوە کۆنتڕۆڵی بکەن، سەرۆکی ئۆکرایناش دەڵێت بە کەوتنی ماریوپۆل کاتی دانوستاندنەکان لەگەڵ مۆسکۆ بەسەردەچن.  زیلینسکی پشتڕاستیدەکاتەوە کە دۆخەکە" لە ماریوپۆل زۆر قورسە"، دەڵێت: "سەربازانمان گەمارۆدراون، برینداران گەمارۆدراون، قەیرانێکی مرۆیی هەیە، لەگەڵ ئەوەشدا هێزەکانمان بەرگری دەکەن. "  ماریوپۆل ئەگەر بکەوێت، دەبێتە یەکەم گەورەترین شاری ئۆکراینا بکەوێتە دەست رووسیا لەوەتەوەی شەڕ و پێکدادان لە ٢٤ی شوباتی ئەمساڵ دەستیپێکردووە.   دوای ژێرئاوکەوتنی کەشتیێکی زەبەلاحیان لە دەریای رەش، مۆسکۆ بەدرێژایی ٤٨ کاژێری رابردوو ناوچەی جیاوازی لە ئۆکراینا بە مووشەکی ورد مووشەکباران کردووە، مۆسکۆ دەڵێت کارگەیەکی چاککردنەوەی تانکیان لە کیێڤ بۆردوومان کردووە، لە ناوچەی دارنیتسکی باشووریش دەنگی تەقە دێت، سوپای ئۆکراینا دەڵێت لە نزیک لڤیڤ چوار مووشەکی کرووزیان بە ئاسمانەوە تەقاندوونەتەوە.  لە هەفتەی یەکەمی دەستپێکی شەڕی ئۆکراینا، سوپای رووسیا هێرشی بۆ سەر ماریوپۆل لە باشووری رۆژهەڵاتی ئۆکراینا دەستپێکرد، ماریوپۆل شارێکی ستراتیژی ئابووری گرنگی ئۆکراینییە و دەکەوێتە ناوچەی دۆنباس، بە گرتنی شارەکە، رووسیا دەتوانێت رێڕەوێکی زەوینی لەنێوان کریمیا و دۆنباس بکاتەوە.  سوپای رووسیا دەڵێت تاوەکو ئێستا ٤٠٠٠ سەربازی ئۆکراینیان لە ماریوپۆل کوشتوون.