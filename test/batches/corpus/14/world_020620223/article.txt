دوای شەش هەفتە لە دانیشتنی دادگە و بەشداریی سەتان شایەتحاڵ لە دادگە و بە ئۆنلاین، دەستەی دادوەران بە تێکڕای دەنگ بڕیاریاندا کە جۆنی دێپ بێتاوانە و ناوی زڕێندراوە، وەکو قەرەبووکردنەوە، پێویستە ئەمبەر هێرد ١٥ ملیۆن دۆلار بداتە جۆنی دێپ، ئەویش ٢ ملیۆن دۆلار بداتە هاوژینی پێشووی.  هەرچەند ئەمبەر هێرد بەنیازە لە دادگەی تێهەڵچوونەوە داوای تێهەڵچوونەوەی کەیسەکە بکات، بەڵام جۆنی دێپ کە لە دادگە گوتی لە ژیانی خۆیدا تووندوتیژیی سێکسی بەرامبەر هیچ ژنێک نەکردووە، ئاهەنگی گێڕا و لە راگەیێندراوێکدا گوتی: "ژیانم بۆ گەڕایەوە. "  بە گوێرەی راپرسیێک لەلایەن واشنتن پۆست و ABC News، کەیسی جۆنی دێپ و ئەمبەر هێرد زیاتر لە شەڕی ئۆکراینا هەست و سۆزی ئەمریکییەکانی جوڵاندووە.  دەیان کەس لە بەردەم دادگەی ئەمریکا ئامادەبوون کاتێک دادوەر لە بەرژەوەندیی جۆنی دێپ بڕیاریدا. بەڵام لایەنگرانی ئەمبەر هێرد بە پەنجەی دەست دەژمێردران.  جیا ئاندریانی، دانیشتووی ڤێرجینیا دەڵێت، "هەستێکی خۆشە. من زۆر خۆشحاڵم کە یاسا سەروەر بوو. ئەو نەک تەنیا توانیی ناوی خۆی پاکبکاتەوە و راستی بخاتەڕوو، بەڵکو وایکرد ئەو خاتوونە باجی درۆ و شێواندن و هەڵسوکەوتی خۆپەرستانە بدات. "  سیدنی پۆرتەر، دانیشتووی ماریلاند دەڵێت، "پێموابوو گرنگە بێمە ئێرە، چونکە ئەو خاتوونە کەسێک نەبوو لەوێ پاڵپشتی لێبکات. من تەنیا کەس بووم. پێموایە ئەو کەیسە گرنگی ئەوەی هەبوو باوەڕ بە ژنان و چیرۆکی دەستدرێژیی سێکسییان بکەین".  جۆنی دێپ لە دوایین دانیشتنی دادگە و کاتی خوێندنەوەی سزاکە لە بەریتانیا بوو، بەڵام لە راگەیێندراوێکدا گوتی: "ژیانم بۆ گەڕایەوە".  ئەمبەر هێرد لە دادگە ئامادەبوو، بەپەشۆکاوی گوێی لە بڕیاری دادوەر بوو، کە لە بەرژەوەندیی ئەو نەبوو. دواتر لە راگەیێندراوێکدا گوتی: "هیچ وشەیەک نییە گوزارشت لە بێهیوابوونم بکات"، دەشڵێت، "زیاتر لەوە بێهیوابووم کە ئەو بڕیارەی دادگە چ مانایەکی هەیە بۆ ژنانی دیکە. "  ئەمبەر هێرد و جۆنی دێپ لە ٢٠١١ بۆ یەکەمجار لەکاتی بەرهەمهێنانی فیلمێک یەکدییان بینی، لە ٢٠١٥ هاوسەرگیرییان کرد و لە ٢٠١٧ جیابوونەوە. هێرد تەمەنی ٣٦ ساڵە و هاوژینی پێشووشی ٥٨ ساڵ.