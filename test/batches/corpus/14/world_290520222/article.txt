نزیکەی هەزار و ٥٠٠ کەس لەو گوندە دەژین کە زۆربەیان لەبەر مەترسیی تۆپباران بۆ ماوەی دوو مانگ لە ژێرزەمینەکاندا بوون.  مارفا خیژنیاک، دانیشتووی گوندەکەی خارکیڤ دەڵێت، "بەم تەمەنە پیرەوە، نامەوێت ماڵەکەم جێبهێڵم. هێڵی تەلەفۆن کار ناکات، دەمەوێت پەیوەندی بە منداڵەکانمەوە بکەم، نازانم لە کوێن. هیوادارم زیندوو بن. ئەوە بۆ من گرنگترین شتە. "  شارۆچکەی دێراچی لە باکووری رۆژهەڵاتی خارکیڤ تەنیا ١٠ کیلۆمەتر لە بەرەی جەنگەوە دوورە. بەگوێرەی ئاماری ئۆکراینا، پێش جەنگ ١٥ هەزار کەس لەو شارۆچکەیەدا دەژیان، بەڵام ئێستا نزیکەی ٧٠٠٠ کەسی تێداماوە.  سەرەڕای وێرانبوونی خانووەکانیان، خەڵک بەرەبەرە دەگەڕێنەوە. ڤیاچێسلاڤ زادۆرینکۆ، سەرۆکشارەوانیی دێراچی، خارکیڤ دەڵێت، "سەرەڕای ئەوەی ئێمە بە خەڵک دەڵێین جارێ نەگەڕێنەوە، بەڵام خەڵک هەر دەگەڕێنەوە ماڵەکانیان و لەژێر تۆپباراندا ماڵەکانیان بونیاتدەنێنەوە. "  خارکیڤ بە دووەم گەورەترین شاری ئۆکراینا دادەنرێت؛ پێش سەرهەڵدانی جەنگ، ملیۆنێک و ٤٠٠ هەزار کەس لێی دەژیان. بەگوێرەی حکومەتی ئۆکراینا لانیکەم ١٢٢ هەزار کەس لە شارەکەدا ئاوارە بوون و ملیۆنێک کەس شارەکەیان جێهێشتووە؛ هاوکات دوو هەزار و ١٠٠ باڵەخانە و خانووش بەهۆی تۆپباران و بۆردوومانەوە زیانیان بەرکەوتووە.