گوتەبێژێکی وەزارەتی دەرەوەی ئەمریکا جگە لەوەی جەختی لەوە کردووەتەوە کە هیچ زیان و قوربانییەک لە هیچ باڵەخانەیەکی حکومەتی ئەمریکا نەکەوتووەتەوە، بە تۆڕی میدیایی رووداوی راگەیاند، "لێکۆڵینەوە لە رووداوەکە لەلایەن حکومەتی عێراق و حکومەتی هەرێمی کوردستانەوە دەستیپێکردووە".  شەوی ١٣ - ٠٣ - ٢٠٢٢ بە چەند مووشەکێک هێرشکرایە سەر هەولێر و بەهۆیەوە زیان بە چەند باڵەخانە و شوێنی نیشتەجێبوونی هاونیشمانیان کەوت، هەروەها بەهۆی هێرشەکەوە هاونیشتمانییەک کە شۆفێری تەکسییە برینداربوو.  دژە تیرۆری کوردستان لەبارەی هێرشە مووشەکییەکەی سەر هەولێر راگەیێندراوێکی لە پەیجی فەرمیی خۆی لە فەیسبووک بڵاوکردەوە و رایگەیاند، "بەگوێرەی زانیارییەکان، مووشەکەکان لە دەرەوەی سنوورەکانی عێراق و هەرێمی کوردستان و لە رۆژهەڵاتەوە ئاراستە کراون".  لە پەیامەکەی دژە تیرۆری کوردستاندا هاتووە، لە دەرەوەی هەرێمی کوردستان و عێراقەوە بە مووشەکی بالیستیکی هێرش کرایە سەر هەولێری پایتەخت، ئاماژەی بەوەش کردووە، "بەگوێرەی زانیارییەکانی پەیجی دژە تیرۆری کوردستان، کاژیر ٠١: ٠٠ی ئەمشەو لەڕێگەی ١٢ مووشەکی بالیستیکی گەڕەکێکی شاری ھەولێریان بە ئاراستەی کۆنسوڵخانەی ئەمریکا لە هەولێر کردە ئامانج، جگە لە زیانی ماددی، زیانێکی گیانی نەبووە".  هەروەها لەبەشێکی دیکەی قسەکانیدا گوتەبێژەکەی وەزارەتی دەرەوەی ئەمریکا گوتیشی، "ئەم هێرشە توڕەکەر و نیشاندانی تووندئاژۆییە، سەرکۆنە دەکەین".