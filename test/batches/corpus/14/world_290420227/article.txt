لە شارەکەدا منداڵان بێئاگا لە مەترسییەکان سەرقاڵی یاریکردنن، پێگەیشتووەکانیش خۆزگە دەخوازن ئەوانیش منداڵ بوونایە.   بەشێک لە دانیشتووانی شارەکە وەک تاتیانا کە جگەریان سووتاوە، خەون بە مردنەوە دەبینن.  تاتییانا، ئاوارەیەکی شاری لیمانی هەرێمی دۆنباسە و دەڵێت، "من لەنێو ئاگردا بووم. لە ترسا دەمردین. بە دەستی خۆم کچەزا ١٤ ساڵەکەمم ناشت، کاتێک کە مووشەکەکە لە تەنیشتمان تەقییەوە ئەو بە سەختی برینداربوو، بە چاوە جوانەکانی تەماشای منی کرد و گوتی، داپیرە گیان من دەژیم، گوتم بەڵێ دەژیت، بەڵام ئەو مرد، من مامەوە. خۆزگە من دەمردم هەرگیز لە خۆم خۆش نابم کە من هێشتا زیندووم. "   تاتییانا یەکێکە لە سەتان ئاوارەی شاری لیمانی هەرێمی دۆنباسی رۆژهەڵاتی ئۆکراینا  کە رۆژانە سوپای رووسیا بە چڕی بۆردومانی دەکات.  رووسیا لەو بەرەیەی رۆژهەڵاتی ئۆکراینا دەستیکردووە بە بۆردوومانکردنی شوێنە هەستیار و گرنگەکان، وەک هێڵەکانی شەمەندەفەر.   پاڤلۆش هاوژینەکەی بە ئۆتۆمبێلی فریاکەوتنەوە بردرایە دەرەوەی شار. پاڤلۆ دانیشتوویەکی لیمانە و گوتی، "لەو کاتە قورسەدا ئێمە باش لە واتا و بەهای ژیان تێدەگەین. قەدری خۆشەویستەکانمان دەزانین. ئێوە کە لەگەڵ کەس و خۆشەویستەکانتانن رێزیان بگرن، چونکە لەوانەیە لە پڕ لەبەرچاوتان نەمێنن. "   ئۆتۆمبیلی هێزەتایبەتەکانی ئۆکراینا بەرەو ئەو ناوچەیە دەڕۆن کە تێیدا خەڵک بڕیاریداوە ماڵەکانیان جێنەهێڵن.   بە دەبە نەوتیان بۆ دەبەن و ئەگەر دەرفەتیش هەبێت هەندێجار خواردنێکی گەرم دەخۆن.  بەشی زۆری ناوچەکەی دەوروبەریان وێرانبووە، وەک ماڵەکەی ئۆلێسکی کە دەکەوێتە دەوروبەری شاری لیمان.  ئۆلێکسی کریلۆڤیسکی، دانیشتوویەکی لیمانە و دەڵێت، "قۆناخی بۆردوومانکردنی چڕی لیمان دەستیپێکرد، رووسیا دەستیکردووە بە بۆردوومان و تۆپبارانکردنی گوندەکانی دەوروبەر. هێندەی من بزانم هێزەکانی ئۆکراینا ئەو ناوچانەیان جێهێشتووە، بەوجۆرەش ئێمەش دەبێت بڕۆین و جێیبهێڵین. "   دووری هێزەکانی رووسیا لە شاری لیمان، کەمتر لە ٢٠ کیلۆمەترە، بۆیە زۆربەی شوێنەکانی شارەکە چۆڵبوون.