ڤۆلۆدمیر زیلینسکی، سەرۆکی ئۆکراینا رۆژی شەممە ٢٣ی نیسان لە وێستگەیەکی میترۆی شاری کیێڤی پایتەختی وڵاتەکەی، بە رۆژنامەڤانانی راگەیاند، لە ئەنجامی کەوتنەخوارەوە هەشت مووشەکی رووسی بۆسەر "ناوچەیەکی سڤیلنشینی ئۆدێسا"، لانیکەم حەوت منداڵ گیانیان لەدەستداوە.  ئیگۆر کۆناشینکۆڤ، گوتەبێژی وەزارەتی بەرگریی رووسیا هەمان رۆژ رایگەیاند، ٢١ پێگەی دیکەی سەربازیی ئۆکراینایان بە مووشەک کردوونەتە ئامانج.  بە گوتەی گوتەبێژەکەی وەزارەتی بەرگریی رووسیا، لەڕێگەی هێرشی فڕۆکە جەنگییەکانیشەوە، رووسیا هێرشی کردووەتە سەر ٧٩ پێگەی سەربازی کە ١٦ یان کۆگای چەک و سووتەمەنی بوون.  رووسیا لێکۆڵینەوە لە دەنگۆی جێگیرکردنی هێزێکی تایبەتی بەریتانی لە ئۆکراینا دەکات  لەلایەکی دیکەوە باڵاترین دامەزراوەی یاسایی رووسیا رۆژی شەممە ٢٣ی نیسان رایگەیاند، لێکۆڵینەوە لە راپۆرتێکی میدیای رووسیا دەکات کە گوایە هێزی تایبەتی ئاسمانیی بەریتانیا (SAS) نێردراونەتە شاری لڤیڤ لە رۆژئاوای ئۆکراینا، کە هێزێکی سەربازیی مەشقپێکراوی تایبەت بە ئەنجامدانی ئۆپەراسیۆن و چاودێری و بەرەنگاربوونەوەی تیرۆرە.  میدیای رووسیا لەسەر زاری بەرپرسێکی ئەمنیی ئەو وڵاتەوە رایگەیاند، ٢٠ ئەندامی ئەو هێزە تایبەتە بەریتانییە لە ئۆکراینان.  کۆمیتەی لێکۆڵینەوەکانی رووسیا لە راگەیێندراوێکدا گوتی، لێکۆڵینەوە لەو راپۆرتە دەکەن کە دەڵێت هێزی تایبەتی ئاسمانیی بەریتانیا نێردراوەتەوە ئۆکراینا "بۆئەوەی یارمەتیی هێزە تایبەتەکانی ئۆکراینا لە رێکخستنی کاری تێکدەر لەنێو خاکی ئۆکراینا" دژی بەرژەوەندییەکانی رووسیا بدات.  وەزارەتی بەرگریی بەریتانیا هیچ روونکردنەوەیەکی دەستبەجێی لەو بارەیەوە نەبووە.  بەریتانیا لە سەرەتای ئەمساڵ ژمارەیەک راهێنەری سەربازیی ناردە ئۆکراینا بۆئەوەی لەسەر بەکارهێنانی چەکی دژە تانک، مەشق و راهێنان بە هێزە نێوخۆییەکان بکەن. لە ١٧ی شوبات، واتە هەفتەیەک پێش دەستپێکردنی هێرشی رووسیا، بەریتانیا رایگەیاند هەموو سەربازەکانی کشاندووەتەوە، تەنیا ئەوانە نەبێت کە باڵیۆزەکەی دەپارێزن.  کۆمیتەی لێکۆڵینەوەکانی رووسیا روونی نەکردووەتەوە کە چ هەنگاوێک لە بەرامبەر دەنگۆی جێگیرکردنی ئەو هێزەی بەریتانیا لە ئۆکراینا دەگرێتەبەر، ئەگەر پشتڕاستکرایەوە.  ئەگەری هەبوونی هێزی وڵاتێکی ناتۆ لە ئۆکراینا پێشهاتێکی جیددیە، چونکە رووسیا لە سەرەتای هێرشەکەیدا هۆشداریی بە وڵاتانی رۆژئاوا دابوو کە هیچ کەس رێگریی لێ نەکات.  لە سەرەتای دەستپێکردنی جەنگەوە، بەریتانیا چەکی دژە فڕۆکە و دژە کەشتیی داوەتە ئۆکراینا کە لە تێکشکاندنی تانک و زرێپۆشەکانی رووسیادا، هاوکاریی بەرچاوی سەربازە ئۆکراینییەکانیان کردووە.  حکومەتی بەریتانیا چەند رۆژی رابردوو پشتڕاستیکردەوە کە ژمارەیەک سەربازی ئۆکراینی بۆ یەکەمین جار دوای دەستپێکردنی شەڕەکە، براونەتە بەریتانیا بۆئەوەی مەشق و راهێنان وەرگرن.