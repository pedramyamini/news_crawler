رۆژی پێنجشەممە ٢١ ـی نیسانی ٢٠٢٢ ڤۆلۆدیمیر زیلینسکی، سەرۆکی ئۆکراینا لە کۆنفڕانسێکی رۆژنامەڤانیی هاوبەشدا لەگەڵ سەرۆکوەزیرانی هەریەکە لە ئیسپانیا و دانیمارک لە کیێڤی پایتەختی وڵاتەکەی رایگەیاند، بە باشی ئاگادای ئەوەیە کە سوپای رووسیا دەستی بەسەر بەشی زۆربەی شارەکەدا گرتووە و گوتیشی، تاوەکو ئێستا ژمارەیەک سەربازی وڵاتەکەی لە "بەشێکی" شارەکەدا ماونەوتەوە.   لەبارەی ئەگەری دانوستاندنەکانیش، زیلینسکی رایگەیاند، ئەستەمە دانوستاندن لەگەڵ کەسانێک بکرێت کە وەکو خۆی دەڵێت "بێباکن".   لەبارەی رێڕەوی مرۆییشەوە، سەرۆکی ئۆکراینا گوتی، بەردەوام کار لەسەر کردنەوەیان دەکات، بەڵام رووسیا ئاڵنگاریی دەخاتە بەردەم ئەو رێڕەوە مرۆییانەوە، دەشڵێت، پێشنیازی گۆڕینەوەی بریندارانیان لەگەڵ لایەنی رووسی کردووە و چاوەڕێی وەڵامی ئەوانن.  ڤۆلۆدیمیر زیلینسکی جەخت لەوە دەکاتەوە کە رێچکەیەکی دیپلۆماسی و رێچکەیەکی سەربازی هەیە. رێگەی دیکە نییە. هەروەها باس لەوەش دەکات، "هەرچی رێگەی دیپلۆماسییە، ئەوە دەڵێم کە ئێمە هەوڵماندا لە تورکیا، لە رێگەی سەرۆک ئەردۆغان رێکبکەوین. ئەگەر بێتو رووسەکان نەیانەوێت خەڵکەکەمان رادەستبکەنەوە یانیش راستەوخۆ بیانگۆڕنەوە، مانای ئەوەیە کە هێشتا دانوستاندنەکە بە هیچ ئەنجامێک نەگەیشتووە. "