رۆژی یەکشەممە ١٣ - ٣ - ٢٠٢٢ ڤۆلۆدیمیر زیلینسکی، سەرۆکی ئۆکراینا لە ١٧ ـەمین رۆژی هێرشی رووسیا بۆ سەر وڵاتەکەی رایگەیاند کە سەرکردایەتیی رووسیا بە دەستبەسەرداگرتنی هەردوو ناوچەی لوهانسک و دۆنێتسکدا، "هەژاری و تووندوتیژی" بۆ ناوچەکە دەهێنێت و دەشڵێت سەرەنجام خەڵکی لەو ناوچانە رادەکەن.   زیلینسکی رووسیا بەوە تۆمەتبار دەکات کە دەیەوێت لەڕێگەی دامەزراندنی کۆماری "ساختەوە، " ئۆکراینا دابەش بکات.  سەرۆکی ئۆکراینا گوتی: "داگیرکەران لە ناوچەی خێرسۆن هەوڵی دووبارەکردنەوەی ئەزموونی پێکهێنانی کۆماری ساختە دەدەن. بەرپرسە خۆجێیەکان هەڕەشەیان لێدەکرێت و گوشاریان دەخرێتەسەر. بەدوای کەسێکدا دەگەڕێن بۆ ئەوەی بەرتیلی پێبدەن. بۆ ئەوەی کۆماری خێرسۆن پێکبێنن. "   ڤۆلۆدیمیر زیلینسکی هەروەها گوتی: "کۆبوونەوەیەکی بە پەلەی ئەنجوومەنی هەرێمیی خێرسۆن کرا. ٤٤ ئەندامی ئەنجوومەنی خێرسۆن دەنگیان لەسەر ئەوەدا کە خێرسۆن ناوچەیەکی ئۆکراینییە و هیچ کۆمارێکی ساختە لەوێ بوونی نابێت. ئۆکراینا لەبەردەم ئەم ئاڵنگارییە دەوەستێتەوە. ئێمە کات و وزەمان پێویستە بۆ ئەوەی ئەو سوپایە تێکبشکێنین، کە هاتووەتە سەر خاکی ئێمە. "   رۆژی ٢٤ی شووباتی ٢٠٢٢ ڤلادمیر پووتین، سەرۆکی رووسیا فەرمانی بە سوپای وڵاتەکەی کرد هێرش بکەنە سەر ئۆکراینا، هێرشەکە بەردەوامە، رووسیا چەند ناوچەیەکی کۆنتڕۆڵکردووە، لەوانەش شاری ستراتیژی خێرسۆن، تادێت زیاتر لە کیێڤی پایتەخت نزیکدەبێتەوە.