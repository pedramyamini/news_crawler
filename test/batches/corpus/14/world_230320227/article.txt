لیندا تۆماس گریندفیڵد لەبارەی گفتوگۆی ئەمریکا بۆ کاردانەوە لە بەرامبەر هێرشی کیمیایی رووسیا وەڵامی تۆڕی میدیایی رووداوی دایەوە و رایگەیاند، "بێگومان گفتوگۆمان لەسەری ئەنجامداوە و لێرە باست ناکەین. بەڵام بینیت ئێمە چیمان کرد لە سەرەتای دەستپێکردنی ئەم شەڕەوە کە تەنها سێ هەفتەیە دەستی پێکردووە. ئێمە سزای زۆر تووند و جدی ئابووریمان خستووەتە سەر رووسەکان و ئێمە دەرئەنجامەکەی دەبینین لەسەر رووسەکان و لەسەر پووتین خۆی. "   ئەمریکییەکان بە مەبەست دەستی خۆیان ئاشکرا ناکەن و ناڵێن چۆن سزای رووسیا دەدەن، ئەگەر چەکی بایۆلۆجی و کیمیایی بەکاربێنێت. ترسی رووسەکان لەوە نییە کە ئەمریکا راستەوخۆ شەڕیان لەگەڵ بکات، چونکە ئەگەری رووداونی زۆر کەمە. بەڵکو ترسی راستەقینەی رووسیا لە سزای ئابووریی زیاتر و ناردنی چەکی کاریگەرترە بۆ ئۆکرانیا.   بە پێچەوانەی هەندێک بۆچوونی باو و هەڵە، لە سەرەتای ئەم شەڕەوە ئەوەی ئیدارەی بایدن بەرامبەر بە رووسیا کردوویەتی چاوەڕوانکراو نەبووە لە مۆسکۆ و تووشی شۆکێکی سیاسی و ئابووری و بەتایبەتی سەربازی کردوون. لەبەر ئەوە زۆربەی دیپلۆماتە رۆژئاواییەکان هاوڕان کە رووسیا لە قوڕاوی ئۆکرانیا چەقیوە و تاکە هیوایان تۆقاندنی ئۆکرانییەکان بە چەکی کیمیایی و تەنانەت ئەتۆمیش.  وەکو چۆن لە ساڵی ٢٠١٥ رووسیا هەفتەیەک پێش بەکارهێنانی چەکی کیمیایی لە سووریا، هێزەکانی ئۆپۆزۆسیۆنی سووریا تۆمەتبارکردن کە خەریکی ئامادەکردنی هێرشی کیمیایین، ئێستا ئەمریکا و هاوپەیمانەکانی دەڵێن ئەم کۆنگرە رۆژنامەڤانییەی رووسیا خۆئامادەکردنی مۆسکۆیە بۆ ئەنجامدانی هێرشی کیمیایی لە ئۆکرانیا.  رووداو لە دیمیتری پۆلیانسکی، جێگری نوێنەری رووسیا لە نەتەوەیەکگرتووەکانی پرسی، "بۆچی ئێستا باسی ئەگەری بەکارهێنانی چەکی کیمیایی دەکەن لە لایەن ئۆکرانییەکانەوە؟ پێت وایە لەم نزیکانە هێرشی کیمیایی ئەنجام بدرێت؟ "  دیمیتری پۆلیانسکی لە وەڵامدا رایگەیاند، "لەبارەی ئەو پرسیارەت کە بۆچی ئێستا ئێمە ئەم راگەیەندراوە ئەنجام دەدەین. ئەگەر گوێتان لە وتارەکەم گرتبێت دەزانن کە ئەم هەڕەشەیە لە شەوی ١٢ی ئادار روویدا و ئێمە پێشتر لە ١٩ی ئادار هۆشداریماندا کە ئەمە روودەدات. بە شێوەیەکی ورد و کۆنکریتی باسی ئەو پلانەمان کرد. لەبەر ئەوە من ئێستا لێرەم بۆ ئەوەی ئەو راستیانەتان بۆ روونبکەمەوە و هۆشداری بدەین کە لەوانەیە هەڕەشەی کیمیایی زیاتر رووبدات و کە روویدا هەوڵ دەدەن رووسیا تۆمەتبار بکەن".   راستەوخۆ دوای ئەو لێدوانەی رووسیا، خێرا و لە پێش هەمان مایکی رووداو ئەمریکا و هاوپەیمانەکانی وەڵامی ئەو تۆمەتانەی رووسیایان دایەوە و نوێنەری بەریتانیا پێشبینی کرد کە رووسیا چەکی کیمیایی بەشێوەیەک بەکاردەهێنێت بۆ ئەوەی ئۆکرانییەکانی پێ تۆمەتباربکات.  باربرا ودوۆرد، نوێنەری بەریتانیا لە نەتەوەیەکگرتووەکان لەبارەی هۆکاری باسکردنی چەکی کیمیایی لەم کاتە لەلایەن رووسیا رایگەیاند، "ئەوەی ئێمە لە سەرەتاوە لەسەری نیگەران بووین ئەوەیە کە ئەمە ئۆپەراسیۆنێکی چەواشەکاری دیکەی رووسیایە. بە بیرت دێ کە گوتیان ئۆکرانیا داگیرناکەین؟ و پاشان داگیریان کرد و پاشان گوتیان ئەوەی دەیکەین داگیرکردن نییە. و دوای ئەوەی گوتیان هێرش ناکەینە سەر ئامانجە سڤیلەکان. پاشان چوون لە شاری ماریوپۆل نەخۆشخانە و شانۆیان کردە ئامانج. و ئێستا دەڵێن چەکی کیمیاییان نییە و ئەوە کێشەی خەڵکی دیکەیە. و لەبەر ئەوە زۆر زەحمەتە ئەو باوەڕەمان نەبێت بەهۆی ئەو مێژووەی هەیانە لە ئۆکرانیا و لە دژی ئەلێکسی ناڤالنی و بەهۆی ئەوەی بینیمان کە لە سووریا چییان کرد، ئەمانە وامان لێدەکات کە لەو باوەڕە بین کە رووسیا خەریکی چالاکییەکی چەواشەکارییە بۆ بەکارهێنانی چەکی کیمیایی".  هەر رۆژی سێشەممە سکرتێری گشتیی نەتەوە یەکگرتووەکان بۆ یەکەمجار رایگەیاند، نەتەوەیەکگرتووەکان لەو باوەڕەیە مەحاڵە رووسیا بتوانێت ئەم شەڕە بباتەوە و باشتر وایە بە زووترین کات دەست بە دانوستاندن بکات.