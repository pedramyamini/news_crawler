بەپێی پێشبینییەکان، مارین لوپێنە، سەرۆکی پارتی ئەوپەڕی راستڕەوی بەرەی نیشتمانیی فەرەنسا یەکێکە لە بەهێزترین رکابەرەکانی ئیمانۆێل ماکرۆن، سەرۆکی ئێستای فەرەنسا کە لە ساڵی ٢٠١٧ ـەوە دەسەڵاتی ئەو وڵاتەی بەدەستەوەیە.  دکتۆر عادل باخەوان، نووسەر و شرۆڤەکاری سیاسی بە رووداوی گوت، "جیاوازی یەکەم ئەوەیە کە لە هەڵبژاردنەکانی ساڵی ٢٠١٧ ئەوروپا شەڕ لە بەردەم ماڵەکەیدا نەبوو. ئێستا شەڕێکی زۆر زۆر گەورە لە بەردەم درگەی هەموو ماڵێکی ئەوروپایە. لە جەنگی جیهانی یەکەمەوە ئەمە یەکەم جارە کە جەنگ بێتە ئەوروپا، دووەم؛ بۆ یەکەمجار فاشیزم لە بەردەم درگەی فەرەنسا دەدات، چونکە بە درێژایی مێژووی کۆماری پێنجەمی فەرەنسا، هەرگیزاو هەرگیز راستی راست واتا فاشیزمی فەرەنسی بەو رێژەیە دەنگی بەدەست نەهێناوە. "  سەرەڕای ئەو هەموو ئاڵنگاری و کێشە سیاسییانەی سەرۆکی نوێی فەرەنسا بەرەوڕووی دەبێتەوە، جیلی گەنجی ئەو وڵاتەش چاوەڕوانی و نیگەرانی تایبەتییان هەیە.  ماتيلدا بلانک، ئەندازیار باسی لەوە کرد، "پێموایە ئەم ھەڵبژاردنە گرنگە و دەبێ دەنگ بدەین، بەتایبەتی کە ئێستا زۆر رووداوی گرنگ ھەیە، بۆیە دەبێ دەنگ بدەم. من بە تەواوی بەربژێرەکان ناناسم، بەڵام راستیەکەی ئەوانە کەمێک ترس دروستدەکەن، بەڵام ترسەکە کەمتر دەبێتەوە کە دەزانین دەنگدەرانی ئەوانە سنووردارن و ئەوانەی دەنگیان پێدەدەن ھەر ئەوانەن کە ھەمیشە دەنگیان پێداون و رێژەکە زۆر ناگوڕێت، ئەگەر لە خوولی یەکەمی ھەڵبژاردنەکەش سەربکەون، ھیوادارم نەتوانن لە خوولی دووەمدا سەرکەوتووبن. "  بەپێی راپرسییەکان، لەکاتێکدا پارتە سۆسیالیست و میانڕەوەکان رۆژ لەگەڵ رۆژ دەنگیان کەمدەکات، بەپێچەوانەوە پارتە تووندڕەوەکان بە راست و چەپەوە دەنگیان لە هەڵکشانە. دۆخێک کە بەشێک لە بەساڵاچووانی فەرەنسی بۆ ئەنجامی هەڵبژاردنەکان، بە پەرۆشتر کردووە.  ژان مارک تۆماس، سەرۆکی رێکخراوێکی مرۆییە و ئاماژە بەوە دەکات، "هەڵبژاردنەکانی سەرۆکایەتی یەکێکە لە گرنگترین ھەڵبژاردنەکان لە فەرەنسا و ئەمجارە بە ھەبوونی ١٢ بەربژێر دەنگدەری فەرەنسی ھەڵبژاردەی زیاتری ھەیە لە کاتی دەنگدان و پێموایە ئەوەش شانسێکی باشە، وەک گوتم دەنگدان زۆر گرنگە، چونکە پێموایە یەکێکە لەو کاتانەی کە فەرەنسیەکان دەتوانن بە ئازادی رای خۆیان دەرببڕن و بەربژێری دڵخوازی خۆیان ھەڵبژێرن، دەمەوێ ئەوەش بڵێم کە ماکرۆن و مێرکل بەیەکەوە کاری باشیان کرد وەک سەرکردەی دوو وڵاتی ھەرە سەرەکی ئەوروپایی و ھیوادارم سەرۆکی داھاتووی فەرەنسا و راوێژکاری نوێی ئەڵمانیا لە داھاتووش کاری گەورە بەیەکەوە ئەمجامبدەن و روڵی بەرچاویان ھەبێت لە رووداوە گرنگەکان، بەتایبەتی لە رەوشی ئێستای ئۆکراینا و ھەموو ئەو رووداوانەی روودەدەن. "  بڕیارە رۆژی یەکشەممە ٤٨ ملیۆن و ٧٠٠ هەزار فەرەنسی روو لە سندووقەکانی دەنگدان بکەن، ئەگەر یەکێک لە ١٢ بەربژێرەکە زۆرترین دەنگی رەهایان بەدەست نەهێنا، بەپێی دەستوور دوو لەوانەی زۆرترین دەنگیان هێناوە، دوو هەفتە دواتر دەچنە گەڕی دووەمی هەڵبژاردن و کامیان زۆرترین دەنگی هێنا، دەچێتە کۆشکی ئێلیزێ.