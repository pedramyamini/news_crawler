رۆژی ٠٩ - ٠٥ - ٢٠٢٢ ئیمانوێل ماکرۆن، سەرۆکی فەرەنسا سەردانی ئەڵمانیای کرد و لەگەڵ ئۆلاف شۆڵز، راوێژکاری ئەو وڵاتە کۆبووەوە و لەوێ پێشنیازیی دامەزراندنی رێکخراوێکی نوێی ئەوروپی کرد.  سەرۆکی فەرەنسا دروستکردنی ئەم رێکخراوەی بە چارەسەرێکی خێرا دانا، تاوەکو ئەوکاتەی ئۆکراینا دەبێتە ئەندامی یەکێتیی ئەوروپا.   هەروەها ماکرۆن باسی لە ئەندامبوون لەم رێکخراوە کرد و گوتی: "ئەم وڵاتە ئەوروپیانەی متمانەیان بە بەها بنەڕەتییەکانمان هەیە لە رووی سیاسی و ئەمنییەوە، هاوکاری یەکدی بین".    بەگوێرەی قسەکانی ئیمانوێل ماکرۆن، هەر یەک لە ئۆکراینا، بەریتانیا و وڵاتانی دیکەی ئەوروپا دەتوانن ببنە بەشێک لە رێکخراوەکە. هەروەها ئەو وڵاتانەی ماوەیەکی زۆرە هەوڵی بە ئەندامبوون لە یەکێتیی ئەوروپا دەدەن، ئەو مافەیان دەبێت.   ماکرۆن ئەم پێشنیازەی لەگەڵ ئۆلاف شۆڵز، راوێژکاری ئەڵمانیا تاوتوێ کردووە. راوێژکاری ئەڵمانیش کاردانەوەی ئەرێنی هەبوو لەسەر ئەم بابەتە و گوتی، "زۆر خۆشحاڵم بە تاوتوێکردنی ئەم پێشنیازە".   فەرەنسا تاوەکو کۆتایی ناوەڕاستی ساڵی ٢٠٢٢ سەرۆکایەتیی دەستەی یەکێتیی ئەوروپا دەکات. ئیمانۆێل ماکرۆن دەیەوێت سوود لە سەرۆکایەتیی وڵاتەکەی لە ماوەیە وەربگرێت و لە لوتکەی ئەوروپا، کە بڕیارە لە ٢٣ و ٢٤ حوزەیران بەڕێوەبچێت ئەم پێشنیازە جێبەجێبکات.  پێشنیازەکەی ماکرۆن هەرزوو کاردانەوەی لێکەوتەوە، ١٣ وڵات پێشنیازەکەیان رەتکردەوە. لە بەیاننامەیەکی هاوبەشیشدا، سوێد، پۆڵەندا، رۆمانیا و فینلاند ناڕەزایەتی خۆیان نیشاندا و رایانگەیاند: "بەهیچ شێوەیەک پشتگیری لەم هەوڵە خێرایانە، کە هێشتا کاتی نییە، ناکەین".