هاونیشتمانییان لە ناشڤیڵ بە هەڵپەڕکێ و کردنەوەی ئاگر پێشوازییان لە نەورۆز و سەری ساڵی نوێی کوردی کرد. بەپێی هەندێک ئامار، نزیکەی ١٥ هەزار دانیشتووی شاری ناشڤیڵ کوردن.  لە ناشڤیڵ، هاوشێوەی کوردستان، کوردی ئەمریکا بە خواردن و جلی کوردیی و بە جۆش و خڕۆشەوە بەشداریی ئاهەنگی نەورۆزی ئەمساڵیان کرد.  بێجگە لە کوردی ئەمریکا، هاوکات ژمارەیەک ئەمریکیش بەشدارییان لە ئاهەنگەکەدا کردووە. پاوڵا فۆڕد، میوزسیانێکی ئەمریکییە و دەڵێت، ئەوە یەکەمجار نییە بەشداریی ئاهەنگی نەورۆز دەکات و پێشتر لە ئیستەنبووڵ چەندین جاری دیکە بەشداریی کردووە.   پاوڵا فۆڕد دەڵێت، پێشتر سەردانی کوردستانی کردووە، بەڵام بۆ ئاهەنگی نەورۆز نا.. هەروەها دەشڵێت، لە ئیستەنبووڵ چەند کوردێکی ناسیوە و لەو رێگەیەوە ئاشنای میوزکی کوردی بووە.  کۆڵۆنێڵ مایێڵز کاگێنز، گوتەبێژی پێشووی هێزەکانی هاوپەیمانان دەڵێت، '' زۆر دڵخۆشم کە لێرەم و لە ناشڤیڵ ئاهەنگی نەورۆز لەگەڵ ئەو هەموو کوردە خۆشەویستە دەگێڕین ''.  مایێڵز کاگێنز دەشڵێت، "دەرفەتی ئەوەم نەبووە لە کوردستان بەشداریی ئاهەنگی نەورۆز لە کوردستان بکەم، بەو هیوایەم ساڵی داهاتوو هێندە سەلامەت تاوەکو حکومەت بەفەرمی رێگەم بدات بچمە کوردستان، باشترین شوێن لە ئەمریکا بۆ نەورۆز ناشڤیڵە.   هاوکات، جۆن کووپەر سەرۆکشارەوانی ناشڤیڵ و نوێنەری حاکمی ویلایەتی تێنەسی و هەروەها ژمارەیەک بەرپرسی دیکەی ناشڤیڵ لە ئاهانگەکەدا ئامادە بوون".   جۆن کووپەر، سەرۆکشارەوانی ناشڤیڵ دەڵێت، '' نەورۆز بۆنەیەکی نایابە، رۆژێکی خۆشە، بەو پەڕی خۆشحاڵییەوە لێرە [ناشڤیڵ - تێنەسی] لەگەڵ کۆمەڵگەی کوردی لە ئەمریکا ئاهەنگ دەگێڕین. مانگی ئادارمان وەک مانگی کولتووری کوردی ناساندووە. ئێمە لێرە بەو ئەندامە نوێیانەی کۆمەڵگەکەمان خۆشحاڵین و ئەوەی لەگەڵ خۆیان هێناویانە بۆ ئێمە بەرز دەینرخێنین.''  هاوکات لە ئاهەنگەکەدا ژمارەیەک هونەرمەندی کورد بەشدارییان کردبوو، لە نێویاندا هونەرمەند زیلان کە لە باکووری کوردستانەوە هاتبوو و یەکەمجاری بوو لە نەورۆز لە ئەمریکا بەشدارببێت.  زیلان نار، هونەرمەند دەڵێت، ئەمڕۆ بۆ من رۆژێکی خۆشە من زۆر حەزم دەکرد کە بێمە ناشڤیڵ کە وەکو کوردستانی بچووکە.. خەڵکی هەموو پارچەکانی کوردستان لێرە بوون، لەبەر ئەوە زۆر دڵخۆشم".  لە ناشڤیڵ زیاتر لە ١٥ هەزار کورد دەژین، ساڵانەش لێرە بێجگە لە ئاهەنگی نەورۆز، چەندین چالاکیی دیکەی هونەری و کوولتوری تایبەت بە کورد بەڕێوەدەچن.