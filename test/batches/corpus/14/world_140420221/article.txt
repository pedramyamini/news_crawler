بەگوێرەی پێنتاگۆن، ١٨ تۆپی ١٥٥ ملیمەتری، ٤٠ هەزار گوللەتۆپ، ٣٠٠ زرێپۆش، ٣٠٠ درۆن، لەگەڵ ١١ هێلیکۆپتەر، لە نێو ئەو یارمەتییە سەربازیانەدان کە ئەمریکا رۆژی چوارشەممە بڕیاریدا بۆ ئۆکراینای بنێرێت. ئەوە جگە لە ١٠ راداری دژە تۆپ و دوو راداری چاودێریی ئاسمانی.  جۆن کێربی، گوتەبێژی وەزارەتی بەرگریی ئەمریکا رایگەیاند، "هەموو ئەوانە بۆ هاوکاریکردنی ئۆکراینان لەو شەڕەی کە ئێستا دەیکەن، لەو شەڕەی کە لە داهاتوودا، واتە لە چەند رۆژ و هەفتەی داهاتوودا لە ناوچەکانی رۆژهەڵاتی وڵاتەکە دەیکەن. "  بەشێکی دیکەی هاوکارییە سەربازییەکان بریتین لە ٥٠٠ مووشەکی جاڤلینی دژە تانک، کە ئەو چەکە لە تێکشاندنی تانکەکانی رووسیا و خاوکردنەوەی هێرشەکەیان یارمەتیی بەرچاوی هێزەکانی ئۆکراینای داوە.  لە بەرامبەر ئەو پاڵپشتییە، سەرۆکی ئۆکراینا سوپاسی بایدن دەکات.   ڤۆلۆدمیر زیلینسکی، سەرۆکی ئۆکراینا رایگەیاند، "ئێمە لەسەر پاکێجێکی یارمەتیی سەربازیی ٨٠٠ ملیۆن دۆلاری رێککەوتووین کە چەک، تەقەمەنی، تۆپ، زرێپۆش، هێلیکۆپتەر و ئەوانی دیکە لە خۆدەگرێت. لە دڵەوە سوپازگوزارین بۆ ئەم پاڵپشتیە. "  پێش ئەم پاکێجەش ئەمریکا هەزار و ٤٠٠ مووشەکهاوێژی ستینگەری دژە فڕۆکە، ٥ هەزار جاڤلینی دژە تانک، ٧ هەزار چەکی دژە تانک لە جۆرەکانی دیکە، ٧ هەزار چەکی سووک، ٥٠ ملیۆن گوللە و چەند سەد درۆنێکی بۆ ئۆکراینا دابینکردبوو یانیش بەڵێنی دابوو دابینیان بکات.   بەم پاکێجە ٨٠٠ ملیۆن دۆلارییەوە، کۆی گشتیی یارمەتییە سەربازییەکانی ئیدارەی بایدن بۆ ئۆکراینا گەییشتە سەرووی ٣ ملیار و ٢٠٠ ملیۆن دۆلار.