رۆژی یەکشەمممە ٢٧ - ٣ - ٢٠٢٢ ڤۆلۆدیمیر زیلینسکی، سەرۆکی ئۆکراینا لە هەڤپەیڤینێکدا لەگەڵ چەند رۆژنامەڤانێکی رووسی رایگەیاند، ئۆکراینا ئامادەیە قسە لەسەر بەشێک لە "سەرەکیترین" مەرجەکانی رووسیا بۆ رێککەوتن و وەستاندنی جەنگ بکات کە لە سەرەتای هەڵکشانی گرژییەکانەوە رووسیا داوایان دەکات.   زیلینسکی دەڵێت، بەڵام بۆ ئەوەی قسە لەسەر ئەو باسانە بکرێن، پێویستە ڤلادیمیر پووتین، سەرۆکی رووسیا لە هەر شوێنێکی جیهان بێت لەگەڵی کۆبێتەوە تاوەکو کۆتایی بە جەنگەکە بهێنن.   زیلینسکی هەڤپەیڤینەکەی لەگەڵ رۆژنامەڤانانی سێ میدیای رووسی ئەنجامدا کە دووانیان لەلایەن حکومەتی رووسیاوە کارەکانیان لەو وڵاتەدا راگیراون.   دەزگای چاودێریکردنی کاری میدیاش لە رووسیا بە ناوی رۆسکۆمنادزۆر داوای لە میدیا رووسییەکان کرد هەڤپەیڤینەکە بڵاونەکەنەوە.