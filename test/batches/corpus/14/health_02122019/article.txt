دایکی جەرگسووتاو و باوکی سینگ پڕ لە ئاگر بە چاوی پڕ فرمێسکەوە پێیانگوتم لە رێگە هۆڕن، زەنگی ئەمبوڵانس و هاواری ئێمەش نەبوونە هۆی ئەوەی کە شوفێرەکان رێگەمان بۆ بکەنەوە، هۆکاری مردنی جگەرگۆشەکەیان بۆ درەنگکەوتنی ئەمبوڵانس گەڕاندەوە.  شوفێری ئەمبوڵانسەکەش دەیگوت رێگە هێندەی خایاند تاوەکو گەیشتینە نەخۆشخانە خوێنبەربوونی نێو مێشکی کاری لە کار ترازاندبوو، بەمانە دڵم ئاوی نەخواردەوە و چوومە لای ئەو پزیشکە پسپۆڕەی نەشتەرگەرییەکەی ئەنجامدابوو، ئەو گوتی ئەمە حاڵەتی یەکەم نییە، دیاردەیەکە و پێویستی بە چارەسەری خێرا هەیە، ئەگەر کوڕە تاقانەکە لەکاتی خۆی بگەیشتایە چانسی رزگاربوونی زۆر بوو.  ئەم ماوەیە پزیشکان و پەرستاران دەنگیان لێ بەرزبووەتەوە لەسەر درەنگگەیشتنی ئەمبوڵانسەکان چونکە کاریگەری راستەوخۆی بەسەر ژیانی قوربانییەکان هەیە، بریندارێک ئەگەر زووبگات چانسی رزگاربوونی ژیانی زیاترە، ئەگەر زوو نەگات رەنگە بمرێت!  ئێ ئەمبوڵانسەکانمان بۆ درەنگدەکەون؟ چونکە هەندێک لە شوفێرەکان لەجیاتی رێگەکردنەوە بۆ ئەمبوڵانس، موسابەقەیان لەگەڵ دەکەن! رێگەیان بۆ ناکەنەوە، بێ بیرکردنەوە لەو نەخۆش یان بریندارەی کە پێویستی بە چەند چرکەیەکە بۆ ئەوەی نەمرێت، بۆئەوەی لە کەسوکار و خۆشەویستانی نەچێت، بۆئەوەی منداڵەکانی هەتیو نەکەون و هاوژینەکەی بە تەنیا نەمێنێتەوە، بۆئەوەی دایکەکەی جەرگسووتاو نەبێت و ئاگر نەکەوێتە سنگی باوکی!  ئەی سزای ئەو کەسە چییە کە رێگە بۆ ئەمبوڵانس ناکاتەوە؟ هیچ..  بەرنامەیەکم لەسەر ئەمبوڵانسەکانی ١٢٢ کرد، دەچووینە سەر رووداوی جۆراوجۆر، بریندارمان هەڵگرتبوو شوفێرەکان رێگەی ئەمبوڵانسیان نەدەکردەوە، یان هەندێکیان بەدوایدا دەکەوتن و بە هەمان خێرایی ئەمبوڵانسەکە لێیاندەخوڕی.  ئەرێ هاوکارانی وەزارەتی تەندروستی و  هاوڕێیانی هاتووچۆ و ناوخۆ، چارەکە زۆر زەحمەتە؟  کامێرایەک بخەنە سەر ئەمبوڵانس و هەر ئۆتۆمبێلێک رێگەی نەکردەوە یەک ملیۆن دینار سزای بدەن، زۆرە؟  یەک ملیۆن دینار بە بەهاترە یان رۆحی مرۆڤێک؟ دڵنیام دەڵێن وا ئاسان نییە رۆتینی زۆرە کاکە، ئەی ئێمە چاوەڕێی رۆتین بین و شاهیدی مردنی خەڵکی خۆمان بین؟  واز لەو رۆمانسییەتە بهێنن تکایە، سزای سەرپێچییە ژیانییەکان قورس بکەن، ئەگەر زۆریش دڵتان بە میللەتەوەیە پارەی ئاو و کارەبایان بۆ کەمبکەنەوە، بەڵام سزای ئەو سەرپێچییانە تووند و زیادبکەن کە بەهۆیانەوە مرۆڤێک دەمرێت!  بەدەست من بێت سزاکەی زۆر تووندتر دەکەم، دوەبارەشی بکاتەوە مۆڵەتی شۆفێری لێدەستێنمەوە و نابێت لە سنووری کوردستان شۆفێری بکاتەوە.