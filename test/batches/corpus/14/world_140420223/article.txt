نۆکەندی ئینگلیز یەکێکە لە رێگە هەرە مەترسیدارەکانی کۆچی نایاسایی، دەکەوێتە نێوان بەریتانیا و فەرەنسا، ساڵانە ژمارەیەکی زۆری کۆچبەران تێیدا گیان لەدەستدەدەن.  بۆریس جۆنسن، سەرۆکوەزیرانی بەریتانیا دەڵێت، "لە ئەمڕۆوە، هێزی دەریایی شاهانە ئەرکی فەرماندەیی ئۆپەراسیۆنەکان لەنێو کەناڵی ئینگلیزدا لە هێزی سنوور وەردەگرێتەوە، بەو ئامانجەی کە هیچ بەلەمێک بێ ئاگاداربوونی ئەوان نەگاتە بەریتانیا. "  یەکێک لە تراجیدیترین کارەساتەکانی کۆچبەران لە کەناڵی ئینگلیزیدا، ٢٤ ـی تشرینی دووەمی ساڵی رابردوو روویدا، کاتێک کە بەلەمێکی چووپ لە نێوەڕاستی کەناڵەکەدا بە ٣٠ سەرنشینەوە، کە نیوەی زیاتریان کوردبوون، نقومبوو، لە ئەنجامدا ٢٧ یان خنکان، یەکێکیان بێ سەروشوێن بوو و دووی دیکەش رزگاریان بوو.   کۆتاییەکانی ساڵی رابردوو تەرمی ١٦ لەو کۆچبەرانە گەڕێندرانەوە هەرێمی کوردستان.   سەرۆکوەزیرانی بەریتانیا رایگەیاند، بودجەیەکی زیاتریان بۆ دابینکردنی بەلەم، فڕۆکە و کەلوپەلەکانی چاودێری تەرخانکردووە تاوەکو پاسەوانی لە کەناڵەکە بکەن و قاچاخچییەکان دەستگیربکەن.  بۆریس جۆنسن گوتیشی، "ئەوە دەبێتە پەیامێکی روون بۆ ئەوانەی دەبنە شوفێری بەلەمەکان. ئەگەر ئێوە ژیانی خەڵکی دیکە لە نێو دەریاکە بخەنە مەترسییەوە، ئەوا سەرکێشی بەسەربردنی تەواوی ژیانی خۆتان لەنێو زینداندا دەکەن. "  هاوکات جۆنسن ستایشی رێککەوتنە نوێیەکەی وڵاتەکەی کرد بۆ گواستنەوەی کۆچبەرە نایاساییەکان بۆ رووەندا تاوەکو نەهێڵن لە دەریای شەپۆل بەرزدا ژیانی خۆیان بخەنە مەترسییەوە.   ئەو پەناخوازانەی دەچنە بەریتانیا، شەش هەزار میل لە وڵاتەکە دووردەخرێنەوە بۆ ئەو وڵاتە ئەفریقییە، تاوەکو لە بری هۆتێلە تێچووە بەرزەکانی بەریتانیا، لەوێ چاوەڕێی بڕیاری حکومەتی بەریتانیا لەسەر پەناخوازییان بکەن.  جۆنسن دەڵێت، "ئەم شێوازە داهێنەرانەیە کە لە نیگەرانییە مرۆییە هاوبەشەکانمانەوە سەرچاوەی گرتووە و بەهۆی ئازادییەکانی دوای برێکزیتمانەوە دروستبووە، رێگەی سەلامەت و یاسایی بۆ پەناخوازی دابیندەکات و لە هەمان کاتیشدا بازرگانیی چەتەکان رادەوەستێنێت. "   ئەو هاوبەشییە بە گوتەی سەرۆکوەزیرانی بەریتانیا، وا دەکات "دەیان هەزار" کۆچبەر لە ساڵانی داهاتوودا بگوازرێنەوە.  هەروەها بەڵێنیشی دا کە ئەو پلانە کۆتایی بە کێشەی بەلەمە بچووکەکان دەهێنێت کە "بوونەتە هۆی نەهامەتی مرۆیی و تراژیدیای گەورە. "     سەرۆکوەزیرانی بەریتانیا لە کۆنفرانسە رۆژنامەڤانییەکەیدا لە لەندەنی پایتەختی وڵاتەکەیەوە گوتی، پلانەکەی ئەو تۆڕە قاچاخچییانە تێکدەشکێنێت کە "دەریایان کردووەتە گۆڕستانێکی ئاوی. "     بۆریس جۆنسن هەروەها گوتی، "دوێنی ٦٠٠ کۆچبەر بەنێو کەناڵەکەدا هاتن. لە چەن هەفتەیەکی کەمی داهاتوودا، دەکرێت ژمارەیان بگاتەوە بە هەزار کەس لە رۆژێکدا... من ئەوە قبووڵ دەکەم کە ئەم خەڵکە، چ ٦٠٠ بن یان هەزار، بەدوای ژیانێکی خۆشتردا دەگەڕێن؛ ئەو دەرفەتانەی کە بەریتانیا لەگەڵ هیوای دەستپێکێکی نوێ فەراهەمیان دەکات، بەڵام ئەوە ئەم هیوایانەن، ئەم خەونانەن کە لە لایەن قاچاخچییەکانەوە دەقۆزرێنەوە. "     ئەو قاچاخچییانە وەکو سەرۆکوەزیرانی بەریتانیا باسی کرد، "شەڕانگێزن و کەناڵەکە دەکەنە گۆڕستانێکی ئاوی؛ پیاو، ژن و منداڵ لەنێو بەلەمی بەکەڵک نەهاتوودا نقوومدەبن و لە بارهەڵگرە ساردکەرەوەکاندا تووشی هەناسە تووندی دەبن. "