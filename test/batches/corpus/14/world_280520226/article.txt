لە هیندستان پلەی گەرما سەرووی ٤٦ ـی سیلیزییە. ئیقبال کە هاووڵاتییەکی ئەو وڵاتەیە، بە پێ پەتی لە بنمیچێك کە لە پلێتی ئاسن دروستکراوە، بۆیە دەکات. کوماریش کە کرێکاری شارەوانییە دەڵێت، گەرما وا سەری دەکوڵێنێت.  نارەش کومار، دانیشتووی دیله لە هیندستان گوتی، "هەوا زۆر گەرمە. هەندێکجار هەست دەکەم مێشکم لە ناوەوە دەکوڵێت. سێ ساڵە گەرمای وام نە بینیوە".  ئارپیتا مۆندال، زانای ژینگە باسی لەوە کرد، "پێموایە لەم کاتەدا داتا زانستییەکان پێمان دەڵێن ئەمجۆرە شەپۆلانەی گەرما زوو زوو دووبارە دەبنەوە، هۆکارەکەش گۆڕانی کەشوهەوایە".  لە چەند ساڵی کەمی داهاتوودا، سەرووی ٢٧٠ ملیۆن کەس لە ئاسیا، بەتایبەتی چین و هیندستان دەکەونە ژێر هەڕەشەی راستەوخۆی نەمانی ئاوەوە.  حەیدەر دانیشتووی شاری بەسرەی عێراقە، زیاتر لە ساڵانی رابردوو، رۆژانە ناچارە یەک دەبەی ٢٠ لیتری ئاو بۆ خۆ فێنککردنەوە بەکاربهێنێت.  لە فەرەنسای نەوەدەکانی سەدەی رابردوو، پلەکانی گەرما لە وەرزی هاوین هەرگیز نە دەگەیشتنە ٤٠ پلەی سیلیزی، بەڵام لە ٢٠٠٣ و ٢٠١٩ پلەی گەرما گەیشتە ٤٥ کە بەرزترین بوو لە پێنج سەدەی رابردوو.  ئابی واینس، بیابانی ناشیوناڵ پارک دەڵێت، "ئێمە لەبەردەم دیمەنی ٥٣ پلەی سیلیزی وەستاوین"  رووداوێکی مێژووییە کە خەڵکی هان دەدات لەبەردەم تابلۆی تۆمارکردنی پلەکانی گەرما، وێنەی یادگاریی بگرن. ساڵ دوای ساڵ تینی خۆر بەرزتر دەبێت؛ تابلۆکانی هۆشدارکردنەوەی خەڵکی لە مەترسی زۆری گەرما زیاتر دەبن.  دەیەیەک لەمەوبەر شتێك بەناوی ناوەندەکانی فێنککردنەوە لە ئەمریکا و ئەوروپادا نەبوون، ئێستا ساڵانە ژمارەیان لە هەڵکشانە. زانایانی ژینگە پێیانوایە لەمەولا تێکچوونی سرووشت و گەرمتربوونی هەوا بەردەوام یەخەی مرۆڤەکان دەگرێت.