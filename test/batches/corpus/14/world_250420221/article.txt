بەگوێرەی ئەو بەرنامەیەی کە ئیمانوێل ماکرۆن لە هەڵمەتی هەڵبژاردنەکەدا خستیەڕوو، چەند بوارێک دەگرێتەوە.  سەرەتا ماکرۆن جەختی لە گرنگیی بواری نەتەوەیی و نیشتمانی کردەوە و تێیدا درووشمێکی نیشتمانی بەرزکردەوە بە ناونیشانی "نەتەوەیەکی بەهێز و سەربەخۆی فەرەنسا لە چوارچێوەی یەکێتییەکی بەهێزی ئەوروپا".  لە بواری بەرگریدا، ماکرۆن بەڵێنیداوە توانا سەربازییەکانی فەرەنسا زیاتر بکات لە ئاست "قەیرانەکانی داهاتوو".  ماکرۆن بەڵێنی داوە "وەبەرهێنانی زیاتر لە کەرتی سەربازی بکات، ژمارەی سەربازان و یەدەگی سوپا زیاتر بکات؛ راهێنانی زیاتر بە هێزە سەربازییەکانی وڵات بکات بە جۆرێک بتوانن لەگەڵ هەموو بارودۆخێکی نوێدا خۆیان بگونجێنن. "  لە بواری پیشەسازی، ماکرۆن بەرنامەیەکی هەیە بۆ چەسپاندنی پیشەسازی فەرەنسی لەنێو وڵات و گەڕاندنەوەی ئەو کۆمپانیا فەرەنسییانەی کە چوونەتە دەرەوەی وڵات، کەمکردنەوەی پشتبەستن بە وڵاتانی دەرەوە، دابینکردنی خواستی وڵات لە "چیپی ئەلیکترۆنی"، کەرەستەی خاو و دەرمان.  یەكێکی دیکە لەو کەرتانەی ماکرۆن سەرنجی خستووەتەسەر، کەرتی کشتوکاڵە. لەو بوارەدا ماکرۆن بەڵێنیداوە لە ٥ ساڵی داهاتووی سەرۆکایەتیدا "وەبەرهێنانی زیاتر" لە ژێرخانی کشتوکاڵی وڵاتدا بکات، کارکردن بۆ دابینکردنی خواستی نێوخۆیی وڵات لە بەروبوومە کشتوکاڵییەکان.  لەسەر ئاستی هاووڵاتییانی فەرەنسا، ماکرۆن بەڵێنیداوە ساڵانە باج بە بڕی ١٥ ملیار یۆرۆ کەمبکاتەوە، ئەو کەمکردنەوەیەش تاک و کۆمپانیاکانیش دەگرێتەوە، تەمەنی خانەنشینی لە ٦٢ ساڵ بۆ ٦٥ ساڵ بەرزدەکاتەوە.  کەمکردنەوەی هاوکارییە کۆمەڵایەتییەکان بۆ گەنجان و بەستنەوەیان بە مەرجی کارکردن بۆ چەند کاژێرێک لە هەفتەیەکدا. هەروەها لە پلانیدایە یاساکانی بازاڕ ئاسان بکات تاوەکو جووڵەی زیاتر دروست ببێت و گەشەی ئابووری بەدواوەوە بێت.  ماکرۆن بە چڕی کار لەسەر هەردوو کەرتی تەندروستی و پەروەردە دەکات و پێیوایە زۆرترین جیاوازیی کۆمەڵایەتی کە لە فەرەنسادا هەیە لەو دوو کەرتەدان.  لە بواری سووتەمەنی، هاوکات لەگەڵ گرانبوونی نرخی نەوت و سووتەمەنی لە جیهان، حکومەتەکەی ماکرۆن پاڵپشتیی دارایی بۆ کەرتی بەنزین بە بڕی ١٥ سەنت بۆ هەر لیترێک بەنزین تەرخانکرد و بەڵێنی بەردەوامبوونی ئەو پاڵپشتییەی دا.  بواری کۆچبەران، ماکرۆن بەڵێنی داوە بەرنامەیەکی توندتر لەئاست وەرگرتنی کۆچبەران پەیڕەو بکات،  قورسترکردنی یاسا و رێنماییەکانی پێدانی پەنابەری، مافی مانەوەی مرۆیی، مانەوەی درێژخایەن، مۆڵەتی کار و خێراکردنی پرۆسەی گەڕاندنەوەی ئەوانەی کە داوای پەنابەرییان رەتدەکرێتەوە.