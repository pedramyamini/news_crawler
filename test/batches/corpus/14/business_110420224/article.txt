ئۆلاف شوڵتز، راوێژکاری ئەڵمانیا باس لەوە دەکات، "قەبارەی هاوردەکردنی خەڵووز لە رووسیاوە زۆر کەمدەکرێتەوە، لە رێگەی کۆتاییهێنان بەو گرێبەستانەی ئێستا هەن و واژۆکردنی گرێبەستی نوێ لەگەڵ وڵاتانی دیکە. ئەم سیاسەتە بۆ گازیش راستە و دەیگرینەبەر کە هاوکات دەبێت لەگەڵ پێشخستنی ژێرخانی وزەی وڵاتەکەمان. "  وڵاتانی ئەوروپا بە رێژەی ٤٥ % پشتیان بە هاوردەکردنی خەڵووزی رووسیا بەستووە کە بۆ بەکارهێنانی کارەبا کەڵکی لێوەردەگرن و ساڵانە لە رێگەی کڕینی خەڵووزەوە چوار ملیار یۆرۆ داهات دەخەنە بەردەست حکومەتی رووسیا. سەرۆکی ئۆکراینا داوای کۆتاییهێنان بەو مامەڵەیە دەکات.  ڤۆلۆدیمیر زیلینیسکی، سەرۆکی ئۆکراینا دەڵێت، "کاتی ئەوە هاتووە بە تەواوەتی گەمارۆ لەسەر کەرتی وزەی رووسیا دابنرێت. دەبێت بە هەموو شێوەیەک پاڵپشتی بکرێین. "  لەنێو وڵاتانی ئەوروپادا، ئەڵمانیا و نەمسا دژی ئەوەن کە ئێستا نەوت و گازی رووسیا بخرێنە ناو لیستی قەدەخە کراوەکان، بەڵام سەرۆکی کۆمیسیۆنی ئەوروپا دەڵێت، پلان هەیە ئەو هەنگاوە بنرێت.  ئۆرسۆلا ڤان دێرلاین، سەرۆکی کۆمیسیۆنی ئەوروپا ئاماژە بەوە دەکات، "ئێمە سزای قورسمان بەسەر پووتیندا سەپاندووە و مەبەستمانە ئەوە روونبکەینەوە کە رووسیا ناتوانێت وەها تووند بێت و بەردەوام بێت لە شەڕەکە. گەمارۆکانیش ئابووری و دارایین و مەبەستمانە کۆتایی بە هاوردەکردنی خەڵوز و نەوت و گازی رووسیا بهێنین. "   فەرەنسا و ئیتاڵیا، دوو ئابووریی بەهێزی ئەوروپان، هەڵوێستیان لەسەر قەدەخەکردنی نەوت و گازی رووسیا گۆڕانکاری بەسەردا هاتووە.   وەزیری دارایی فەرەنسا داوا دەکات، لە ماوەی چەند هەفتەیەکدا کۆتایی بە هاوردەکردنی نەوتی روسیا بهێندرێت. سەرۆکوەزیرانی ئیتاڵیاش داوای رێوشوێنی تووندتر بەرامبەر کەرتی وزەی رووسیا دەکات.