کۆبا گڤێنێتادز، حاکمی بانکی نیشتمانی جۆرجیا بە رووداوی گوت، "شەڕی ئۆکراینا جێگەی نیگەرانی گەورەیە لەسەر ئاستی جیهان و ناوچەکەش. بەر لە هەموو شت کارەساتە بۆ خەڵکی ئۆکراینا و هەروەها کاریگەریشی لەسەر بەرزبوونەوەی نرخەکان لەسەر ئاستی جیهان دەبێت. نرخەکان بەرزدەبنەوە بە بەراورد بە پێش شەڕ. هاوکات ئاستی گەشەکردنیش لەسەر ئاستی جیهان کەمدەبێتەوە، بۆیە لە بەرژەوەندی هەموو لایەکە شەڕەکە کۆتایی پێبێت، ئەمە بۆ ئابووری جیهان و ناوچەکەش باشتر دەبێت. "   رووسیا و ئۆکراینا بە سەبەتەی خۆراکی ئەوروپا ناویان دەهێندرێت، هاوکات هەناردەکاری سەرەکی بەرهەمەکانی دانەوێڵەن بۆ هەموو جیهان لەنێویاندا بۆ رۆژهەڵاتی نێوەڕاست.  هەردوو وڵاتەکە بەیەکەوە ٢٩ % ـی گەنم، ٨٠ % ـی رۆنی گوڵەبەڕۆژە و ٤٠ % ـی جۆ بۆ وڵاتانی دیکە هەناردە دەکەن، بۆیەش کاریگەری ئەو شەڕە راستەوخۆ لەسەر ئەو وڵاتانە دەرکەوتووە کە بە تەواوەتی پشتیان بە بەرهەمەکانی دانەوێڵەی رووسیا و ئۆکراینا بەستووە و پێشبینی بەرزبوونەوەی زیاتری نرخەکانیش دەکرێت.   لاورین هێرزێر، بەڕێوەبەری گۆڕان و ئاسایشی ژینگەیی لە وڵسن سەنتەر ئاماژە بەوە دەکات، '' بەرزبوونەوەی زیاتری نرخی دانەوێڵە و گەنمەشامی واتە بەرزبوونەوەی پەین و ئالیکیش، ئەمەش واتە نرخی گۆشت و بەرهەمە شیرمەنییەکانیش گرانتر دەبن، بەڵام پرسەکە تەنیا ئەوە نییە دابینکردنی دانەوێڵە و رۆنی گەنمەشامی لە ناوچەکە کەمبووەتەوە، بەڵکو کێشەکانی بازاڕی پەین و هەروەها گازی سروشتیش دەبێتە هۆکاری زیادبوونی نرخی گاز و هەروەها پەینیش بۆ بەکارهێنەرەکان کە ئێستا بەرەو وەرزێکی نوێی چاندن دەچن، ئەمەش کاریگەری لەسەر برسییەتی جیهانی دەبێت و لە هەموو شوێنێکیش هەستی پێدەکرێت بەتایبەتیش لە وڵاتە هەژارەکان کاریگەرییەکە زۆر خێراتر و خراپتر دەبێت. "   بەهۆی ئەو شۆکەی شەڕی ئۆکراینا لە ئابووری وڵاتان و هەروەها ئاستی دابینکردنی خۆراکی جیهانی داوە، ئێستا بەشێک لە وڵاتان رووبەڕووی چەندین ئاستەنگبوونەتەوە، ئەمەش ناچاریکردوون بەدوای پلانی جێگرەوە و سەرچاوەی دیکەدا بگەڕێن.   رووسیا و ئۆکراینا بەیەکەوە سێیەمین گەورە دابینکەری گەنمن لەسەر ئاستی جیهان، هەروەها یەکێکن لە هەناردەکارە سەرەکییەکانی جۆ، گەنمەشامی و رۆنی گوڵەبەڕۆژە، بە بەردەوامبوونی شەڕی ئۆکرایناش، مەترسییەکان بۆ روودانی قەیرانێکی گەورەی خۆراک زیاتر دەبن و کاریگەری قەیرانەکەش هەموو جیهان دەگرێتەوە. بەپێی راپۆرتێکی رێکخراوی خۆراک و کشتوکاڵی جیهانیش پێشبینیدەکرێت بەهۆی شەڕی ئۆکرایناوە نرخەکانی خۆراک ٢٠ % بەرزببنەوە.