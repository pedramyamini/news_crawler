ئەوانەی خواستیان لەسەر ئەو مامەڵانەیە، سوود لەو یاسایەی کۆنگرێسی ئەمریکا دەبینن. ئەوان دەڵێن، ئێمە نایفرۆشین، بەڵکو بە دیاری دەیدەینە کڕیارەکانمان لە بەرامبەر کڕینی شتوومەک.  هایوارد، خاوەنی فرۆشگەیەکە لە واشنتن و دەڵێت، "ئەمە دووکانێکی بەخشینی دیاریی حەشیشە، هەر بۆیە ئێمە زۆر بە سادەیی هیچ شتێکی نایاساییمان نەکردووە، ئەوە دەکەین کە پۆلیس رێگەی پێداوین. بە گوێرەی یاسا فرۆشتنی وید قەدەخەیە، بەڵام ئەگەر بە دیاری بیدەیت بە کەسێک ئاساییە. بۆیە من لە دووکانەکەم تیشێرت و بەریەخە دەفرۆشم و لە بەرامبەردا وید و ماریوانا بە دیاری دەدەمە کڕیارەکان".  لە ساڵی ٢٠١٤ ـەوە دانیشتووانی واشنتن رێگەیانپێدراوە ٥٦ گرام وید و ئامێرێکی حەشیش بە یاسایی بەکاربهێنن، هاوکات دەتوانن تاوەکو شەش رووەکی وید بڕوێنن، بەڵام کۆنگرێس مامەڵەکردنی بەو مادانەوە قەدەخە کردووە.  بەهۆی ئەو بیرۆکە نوێیەوە، خەڵکێکی زۆر بازاڕی خۆیان بەو جۆرە مامەڵەکردنە گەرمکردووە. بە گوێرەی رێکارەکان، پۆلیس ناتوانێت ئەوانەی بەو شێوازە مامەڵەی ئەو هۆشبەرانە دەکەن تۆمەتبار بکات.  مۆرگان فۆکس، راوێژکاری یاسایی باس لەوە دەکات، "خەڵکێکی زۆر بڕوایان بەوە هەیە کە دەتوانن بە دیاری وید ببەخشنە ئەوانی دیکە، یاخود دەتوانن کەلوپەل بە کەسێک بفرۆشن و لە مامەڵەکەدا ئامێرێکی حەشیشیان پێبدەن. هەرچەندە ئەمە تەواو یاسایی نییە، بەڵام بەشێک لە خاوەن دووکانەکان ئەو مامەڵەیەیان لەگەڵ کڕیارەکانیان دەستپێکردووە. ئەمانە زیاتر ئەو کەسانەن کە مۆڵەتی تەندروستییان بۆ بەکارهێنانی ماریوانا نییە لە واشنتن".  ئێستا لەنێو ٥٠ ویلایەتی ئەمریکا، لە واشنتن و ١٨ ویلایەتی دیکە بەکارهێنانی ماریوانا و وید رێگەپێدراوە، لە ئەمریکا نزیکەی ٤٨ ملیۆن و ٢٠٠ هەزار کەس بەکاربەری ماریوانا و ویدن، بەپێی توێژینەوەیەکی کۆمپانیای (MJB) تەنیا بازاڕی وید لە ئەمریکا ٣٣ ملیار دۆلارە.