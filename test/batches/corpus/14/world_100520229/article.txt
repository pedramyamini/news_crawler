یەکێک لەو باڵەخانانەی کە مێژوویەکی کۆنی هەیە و بەهۆی شەڕەکەوە بە تەواوی وێرانبووە، باڵەخانەی هۆڵی شانۆی ماریوپۆڵە، باڵەخانەکە بەشێوەیەک وێرانبووە کە رەنگە بە ئاسانی دروست نەکرێتەوە.  باڵەخانەکە بە تەواوی کەوتووەتە سەر زەوی و رووخاوە. کامێز شەدادی، پەیامنێری رووداو چووەتە نێو باڵەخانەکە و دەڵێت، نازانرێت تەرمی چەند کەس لەژێر داروپەردووی باڵەخانەکەدا ماون، بەڵام بۆنێکی ناخۆشی تێدا بڵاوبووەتەوە و پێدەچێت چەندین تەرم لەژێر داروپەردووی باڵەخانەکەدا مابنەوە.  باڵەخانەی شانۆی ماریوپۆڵ کە ببووە پەناگەیەکی ئارام بۆ بەشێک لە خەڵکی ناوچەکە و بەگوێرەی زانیارییەکان، نزیکەی ٥٠٠ کەس تێیدا دەمایەوە کە بەشێکیان ژن و منداڵ بوون، رۆژی ١٦ ـی ئادار رووبەڕووی بۆردوومانێکی سەختی سوپای رووسیا بووەوە.  ئۆکراینا باس لەوە دەکات، لەو کاتەی کە رووسیا بۆردوومانی باڵەخانەکەی کردووە، هەزار و ٢٠٠ کەسی سڤیلی تێدابووە، بەڵام رووسیا دەڵێت کە لەو کاتەدا هیچ کەسێکی سڤیل لە باڵەخانەکەدا نەبووە، دەشڵێت، "چەکدارانی ئازۆڤی ئۆکراینا باڵەخانەکەیان تەقاندووەتەوە. "  هەرچەند خەڵکی شارەکە هەوڵدەدەن کە خۆیان لە باڵەخانەکە بەدوور بگرن، بەڵام دانیشتووانی گەڕەکەکانی دەوروبەری باڵەخانەکە ناچارن نزیکببنەوە و لەو بیرەی کە لە نزیک باڵەخانەکەیە، ئاوی خواردنەوە بەدەستبخەن.  دانیشتوویەکی ماریوپۆڵ بە رووداوی گوت، "ئاگامان لە هیچ نییە و هیچ شتێک نازانین. چی سودێکی هەیە ئەگەر باسی ئەوە بکەین؟ چی لە ژیانی ئێمە دەگۆڕێت؟ "  دانیشتوویەکی دیکەی ماریوپۆڵ دەڵێت، "هەندێک کەس هەن بە دڵنیاییەوە گوێیان لێبووە و دەزانن چی روویداوە. ئەوان لە پشت ئەو خانووە رووخاوانەدا دەژین. ئەوان دەتوانن باسی ئەمەتان بۆ بکەن کە چی روویداوە، من نایزانم. "  هاووڵاتییەکی دیکەی شاری ماریوپۆڵ باسی لەوە کرد، "ئێمە تەنیا گوێمان لێبووە مرۆڤ تێیدا بووە و هەندێکیان گیانیان لەدەستداوە. دەڵێن ژن و پیاو، منداڵیش لە ئامێزی ئەواندا بوون، ئەمە گوتنی خەڵکە. ئێمە لێرە ناژین، ماڵمان لێرەوە دوورە. یەکەمجارە بێینە ئێرە. سەیربکەن بزانن چی روویداوە. "  تاوەکو ئێستا شەڕ و پێکدادان لە کارگەی ئازۆفستاڵی ماریوپۆڵ بەردەوامە و رووسیا نەیتوانیوە کارگەکە کۆنترۆڵ بکات.