ئەمڕۆ چوارشەممە ٢٠ - ٤ - ٢٠٢٢ وەزارەتی بەرگریی رووسیا لە راگەیێندراوێکدا ئاماژەی بەوەکرد، "سوپای رووسیا کە لەسەر بنەمای مرۆیی دامەزراوە، دووبارە داوا لە سەربازانی ئۆکراینا و سەربازە بیانییەکان لەو وڵاتە دەکات، تاوەکو کاژێر ٢: ٠٠ ـی پاشنیوەڕۆی ٢٠ ـی نیسان بە کاتی مۆسکۆ، جموجۆڵی سەربازی بوەستێنن و چەکەکانیان فڕێبدەن".  لە دوای راگەیاندنی ئاگاداری یەکەم، وەزارەتی دەرەوەی رووسیا دەڵێت، یەک سەربازی ئۆکراینیش خۆیان بە دەستەوە نەداوە، بۆیە ئاگادارییەکەی نوێکردووەتەوە، بەڵام بەرپرسانی ئۆکراینا رازی نەبوون داوا لە سەربازەکان بکەن چەکەکانیان فڕێبدەن.  سوپای رووسیا نزیکەی هەشت هەفتەیە هێرشی بۆ سەر ئۆکراینا دەستپێکردووە و لەو ماوەیەدا نەیتوانیوە هیچ کام لە شارە گەورەکانی ئەو وڵاتە کۆنترۆڵ بکات. ئەمەش وایکردووە بەرپرسانی رووسیا سەرنج بخەنەوە سەر ناوچەی جووداخوازەکان لە رۆژهەڵاتی ئۆکراینا.  ئەو هێرشانەی رووسیا بە گەورەترین هێرشی سەربازی دادەنرێت لە دوای ساڵی ١٩٤٥ ـەوە بۆ سەر کیشوەری ئەوروپا، تاوەکو ئێستا بەهۆی جەنگەکەوە زیاتر لە پێنج ملیۆن هاووڵاتی دانیشتووی ئۆکراینا لە وڵاتەکە هەڵاتوون.  ئەوە لە کاتێکدایە، ویلایەتە یەکگرتووەکانی ئەمریکا، کەنەدا و بەریتانیا دەڵێن: چەکی نوێ بە ئۆکراینا دابین دەکەن و کۆشکی سپیش باسی سەپاندنی سزای نوێ بەسەر رووسیادا دەکات.  سکرتێری گشتیی نەتەوەیەکگرتووەکان داوایکردووە لە کۆتایی ئەم هەفتەیە چوار رۆژ ئاگربەست رابگەیێندرێت لە کاتێکدا پەیڕەوانی مەزهەبی ئۆرتۆدۆکس یادی جەژنی هەستانەوە دەکەنەوە؛ هاوکات بۆ گەیاندنی هاریکارییە مرۆییەکان بە هاووڵاتییان و کردنەوەی رێڕەوێکی مرۆیی تاوەکو بتوانن لە ریزەکانی پێشەوەی جەنگ هەڵبێن.