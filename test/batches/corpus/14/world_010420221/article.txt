سێرگی مالیشینکۆ، کە هاووڵاتییەکی گوندی یاسنۆهۆرۆدکایە بە گلەیی و توانجەوە گوتی، ئەمە پاداشتی رووسیایە بۆ خزمەتە سەربازییەکەی.  مالیشینکۆ لە شەڕی ئەفغانستان لە ریزی سوپای یەکێتیی سۆڤییەت هاوشانی سەربازانی رووسی شەڕی کردووە، بەڵام ئێستا گوندەکەی لە رۆژئاوای کیێڤی پایتەختی ئۆکراینا لەلایەن رووسیاوە خاپوور کراوە.   ئەو دانیشتووەی گوندەکەی رۆژئاوای کیێڤ باس لەوە دەکات، "هەرگیز بەخەیاڵمدا نەدەهات شتێکی وا رووبدات. لەگەڵ رووسەکان بەیەکەوە جەنگاوین. هەتاوەکو ١٠ ساڵ لەمەوبەر رێککەوتنێکمان لەگەڵ سەربازانی خانەنشینی رووسی هەبوو کە هەرگیز جارێکی دیکە لە ژیاندا دژی یەکدی شەڕ نەکەینەوە، بەڵام وا نەچووە سەر کە پلانمان بۆی دانابوو. ئەمە رووسەکانن شەڕی خەڵک دەکەن. ئەم خانووەی من هەرگیز رێی لە کەس نەگرتبوو. "  هاوژینی مالیشینکۆ، لە مێردەکەی دڵپڕتر و بەگازندە ترە. ئەمڕۆ هاتوون داروپەردوو لەسەر یەکدی هەڵگرن و ژیانێکی نوێ دەستپێبکەنەوە. ئەو دوو هاوژینە لە زێدی باوباپیرانیان، تەنیا خۆیان رزگاریان بووە.   ماریا مالیشینکۆ، هاوژینی سێرگی مالیشینکۆ دەڵێت، "بە چڕی بۆردوومانیان کردین. هەموو شتێکمان بەجێهێشت و چووینە ماڵی براکەم. لەو جلانەی بەرمان زیاتر هیچی دیکەمان لەگەڵ خۆمان نەبرد... بەیانی زوو، ئێوارە و شەو بەسێ جار ماڵەکەیان بۆردوومانکردین. "  شەڕی رووسیا و ئۆکراینا، نزیکەی چوار ملیۆن کەسی لە وڵات دەربەدەرکردووە، نەتەوەیەکگرتووەکان دەڵێت، هەزار و ١٧٩ کەسی سڤیل گیانیان لەدەستداوە. زەرەر و زیانە ماددییەکانیش لەلایەن حکومەتی ئۆکرایناوە بە ٥٦٤ ملیار دۆلار خەمڵێنراوە.