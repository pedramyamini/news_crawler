ساندار تەمەنی هەشت ساڵە. لە میكۆلایڤی ئۆكرایناوە پەنای بۆ پۆڵەندا هێناوە. لە كەمپێكی شاری تارنۆڤ نیشتەجێیە. دایكی رۆژانە دەچێت بۆ كاركردن. هەرچەند باس لە باشیی گوزەرانیان دەكات، بەڵام ئازارەكانی وەك ژنێكی تەنیا ناشاردرێتەوە.   یاتسویك ڤیكتۆریا، پەنابەرێکی ئۆکراینییە و دەڵێت، " ناچارین دەبێ ژیان بەڕێ بكەین و لێرەش ژیانمان خراپ نییە، بەڵام بە منداڵێكەوە زۆر ئەستەمە بۆ من. هاوژینەكەیشم بەجێیهێشتووم، دەبێ كار بكەم و كە دەشچم بۆ دۆزینەوەی كار زۆر كەس هەوڵ دەدەن لە بەرانبەر كاردا داوای نەشیاوم ئاڕاستە بكەن و ئەمەش ئازارم دەدات".   لە كەمپێکدا زیاتر لە ٢٠٠ پەنابەر نیشتەجێن كە هەموویان ژن و منداڵن. زۆربەیان ژنانی بێ هاوژینن كە لەگەڵ منداڵەكانیان دەمێننەوە.  تۆنیا تاریا، پەنابەرێکی دیکە هاتە پێش كامێرا بڕیار بوو باسی ئەوە بكات كە لە كاتێك بەدوای كاردا گەڕاوە چۆن چەند خاوەن كارێكی پیاو هەوڵی ئازاردانیان داوە، بەڵام گریان رێگەی نەدا.   زیاتر لە ٢٣ كەمپی كاتی و نزیكەی ٤٠ كەمپی هەمیشەیی لە پۆڵەندا بۆ پەنابەران دابین كراون. ئانجییشەكا سەیرهوبەر، بەڕێوەبەری یەکێک لە كەمپەکان دەڵێت، " ئەوان خۆیان باسی كێشە و گرفتەكانیان دەكەن و ئێمەش بەباشی هەم گوێیان بۆ دەگرین و هەم هەموو هەوڵی خۆمان دەدەین كە بەپێی توانای خۆمان كێشەیان بۆ چارەسەر بكەین و یارمەتیی ماددی و مەعنەویان بدەین".   شەڕی ئۆكراینا و رووسیا نزیك دەبێتەوە لە دوو مانگ.  زیاتر لە چوار ملیۆن ٥٠٠ هەزار ئۆكراینی وڵاتی خۆیان بەجێهێشتووە. نزیكەی دوو ملیۆن و ٨٠٠ هەزاریان روویان لە پۆڵەندا كردووە كە زیاتر لە ٩٠ % یان ژن و منداڵن.