لیندا دەیڤیس، مامۆستای زانکۆ و لێکۆڵەر دەڵێت، "بیرم کردەوە کە ئەگەر پارچە پلاستیکەکان کۆبکەمەوە و بە شێوەیەکی زانستی لێکۆڵینەوەیان لەسەر بکەم، دەتوانین بزانین کە زبڵەکە لە کوێوە سەرچاوە دەگرێت. "  وەکو هەنگاوێک بۆ پاراستنی ژینگە، لە ساڵی ٢٠١٨ دا حکومەتی ئوسترالیا بڕیاریدا کیسەی نایلۆن قەدەخە بکات. ئێستا قامیش، قاپی سەفەری و باڵۆنیش چوونەتە ریزی قەدەخەکراوەکان.  لەو کاتەوەی ئەم جۆرە کەمپینانە دەستیان پێکردووە، چالاکڤانانی ژینگە دەڵێن، رێژەی پاشماوە پلاستیکییەکان ٥٠ % کەمیکردووە، بەڵام لە لایەکی دیکەوە، پاشماوەی دیکە رووی لە زیادبوون کردووە.  لیندا دەیڤس ئاماژە بەوە دەکات، "لەو کاتەوەی ماسک کراوەتە ناچاری، ماسکی زیاترمان کۆکردووەتەوە و لەم دواییانەشدا فڕێدانی ئامرازی تێستی کۆرۆنا زیادیکردووە. " بەرپرسانیش دەڵێن، هەر رێگەیەک بۆ لەنێوبردنی پاشماوەی پلاستیکی، کارەساتی زیندەیی لێدەکەوێتەوە.  ریس ویتبی، وەزیری ژینگەی رۆژئاوای ئوسترالیا دەڵێت، "لە بابەتی تەندروستیی گشتیدا، دەبێت کاری لەپێشینەمان تەندروستیی گشتی بێت؛ بۆیە دەبێت کاری لەپێشینە لەنێوبردنێکی ماددەکە بێت بە شێوەیەکی تەندروست. "  بەگوێرەی ئامارە فەرمییەکانی ئوسترالیا، ساڵانە ١٣٠ هەزار تۆن پلاستیک فڕێدەدرێتە نێو دەریاکان. لەو پلاستیکەی بەرهەم دەهێندرێت، تەنیا ١٣ % ی ریسایکڵ دەکرێت. حکومەت پلانی هەیە تاوەکو ساڵی ٢٠٢٥ زیاتر لە ٧٠ % ی پلاستیکەکەی ریسایکڵ بکاتەوە.