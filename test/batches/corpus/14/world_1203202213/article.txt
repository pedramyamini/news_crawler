نزیکەی ٣٠ ساڵە ئەو دوو وڵاتە لە ناکۆکییەکی تووند و کێشەیەکی قووڵدان. لەبارەی کۆبوونەوەکەوە مەولوود چاوشئۆغڵو، وەزیری دەرەوەی تورکیا دەڵێت، "دەتوانم بڵێم کۆبوونەوەیەکی تابڵێی بەرهەمدار و بنیاتنەرانە بوو. هەروەک دەزانن دەستمان بە پڕۆسەی ئاساییکردنەوەی پەیوەندییەکانمان کردووە. دوای پەیامی دوولایەنەی ئەرێنیی نێوان سەرۆککۆمارمان و پاشینیان، نێردە تایبەتەکانی خۆمان بۆ ئەم مەبەستە خستە سەر ئەرک".  وەزیری دەرەوەی ئەرمینیا رایگەیاند، بانگهێشتکردنیان لەلایەن تورکیاوە بە ئەرێنی دەبینن و کۆبوونەوەکەش ئەرێنی بوو.  ئارارات میرزۆیان رایگەیاند، "لە کۆبوونەوەکەدا هەردوولا کۆک بووین لەسەر ئەوەی بەبێ هیچ پێشمەرجێک هەنگاو بۆ ئاساییکردنەوەی پەیوەندییەکانمان بنێین. هەروەها هاوڕا بووین لەسەر ئەوەی دیدار و کۆبوونەوەی نێوانمان بە مەبەستی کردنەوەی سنوور و ئاساییبوونەوە، بەردەوام بن".  هەرێمی قەرەباخی نێوان ئەرمینیا و ئازەربایجان، هۆکاری سەرەکیی ناکۆکی و پچڕانی پەیوەندیی نێوان تورکیا و ئەرمینیا بوو، لەو بارەیەوە وەزیری دەرەوەی تورکیا رایگەیاند، هەفتەی رابردوو لە ئازەربایجان ئەم بابەتەی لەگەڵ بەرپرسانی ئەو وڵاتە باسکردووە، چاوشئۆغڵو گوتیشی: ئازەرییەکان خۆشحاڵن بە ئاساییکردنەوەی پەیوەندییەکان.   جەیهون بایرامۆڤ، وەزیری دەرەوەی ئازەربایجان لەو بارەوە رایگەیاند، "دەمەوێ قسە لەسەر پڕۆسەی ئاساییبوونەوەی پەیوەندییەکانی نێوان تورکیا و ئەرمینیا بکەم. ئەمە پڕۆسەیەکی دیکەی گرنگە کە بەهۆی هەوڵەکانی دوای شەڕ فەراهەمکرا، بە واتایێکی دیکە؛ ئازەربایجان پاڵپشتی لە ئاساییبوونەوەی پەیوەندییەکان لەنێوان ئەرمینیا و تورکیا کرد".  لە ئەنجامی کۆبوونەوەی نێرده تایبەته‌كانی تورکیا و ئەرمینیا، شوباتی ئەمساڵ گەشتە ئاسمانییەکانی نێوان ئیستەنبووڵ و یەریڤان دەستیانپێکردەوە.   ئەمە لەکاتێکدایە تاوەکو ئێستا دەروازەی سنووریی وشکانی و هێڵی شەمەندەفەری نێوان ئەو دوو وڵاتە نەکراونەتەوە، کە دەکەونە پارێزگاکانی قەرس و ئیدری باکووری کوردستان.