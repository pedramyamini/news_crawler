پرۆگرامی پەرەپێدانی نەتەوە یەكگرتووەكان - UNDP رۆژی چوارشەممە ١٦ی ئاداری ٢٠٢٢ راپۆرتێكی لەبارەی كاریگەریی شەڕی نێوان رووسیا و ئۆكراینا لەسەر ژیانی خەڵك و كەرتەكانی نێو ئۆكراینا بڵاوكردەوە و تێیدا هاتووە، بەگوێرەی زانیارییەكانی حكومەتی ئۆكراینا، لە ئەنجامی هێرشی رووسیاوە بۆسەر ئۆكراینا بە بەهای ١٠٠ ملیار دۆلار ژێرخان، باڵەخانە، رێگە، پرد، نەخۆشخانە، قوتابخانە و شوێنی دیكە وێران بوون.  لە بەشێكی دیكەی راپۆرتەكەدا هاتووە، شەڕەكە بووەتە هۆی ئەوەی ٥٠ % ی كارگە و شوێنكارەكانی دیكەی ئۆكراینا بە تەواوی دابخرێن و ٥٠ % كەی دیكەشی ناچاربوون هێزی كاركردن و بڕی بەرهەمهێنانیان زۆر كەم بكەنەوە. پرۆگرامی پەرەپێدانی نەتەوە یەكگرتووەكان دەڵێت، ئەگەر شەڕ بەردەوام بێت، ئەوا دەكرێت نزیكەی ٩٠ % ی خەڵكی نێو ئۆكراینا رووبەڕووی برسێتی ببنەوە.  پەیوەست بە ژمارەی كوژراو و برینداران، ئاژانسەكەی نەتەوە یەكگرتووەكان ئاماری كوژراو و بریندارانی بەگوێرەی ناوچەكان بڵاوكردووەتەوە كە بەمجۆرەیە:  لە كۆمارە دانپێدانەنراوەكانی دۆنێتسك و لوهانسك ٣٩ كەسی سڤیل كوژراون و ١٣٠ كەسی سڤیلی دیكە برینداربوون  لە رۆژهەڵاتی هەرێمەكانی دۆنێتسك و لوهانسك ١٧٣ كەسی سڤیل كوژراون و ٥٧٨ كەسی سڤیلی دیكە برینداربوون  لە ناوچەكانی دیكەی ژێر دەسەڵاتی حكومەت، وەكو كیێڤ ٥٨١ كەسی سڤیل كوژراون و ٥٦٥ كەسی سڤیلی دیكە برینداربوون  رۆژی ٢٤ی شوباتی ٢٠٢٢ سوپای رووسیا بە فەرمانی راستەوخۆی ڤلادیمیر پووتین، سەرۆکی رووسیا دەستی بە ئۆپەراسیۆنی سەربازی بۆسەر ئۆکراینا کرد، هەردوولاش ئاماری جۆراوجۆر لەبارەی سەربازانی کورژراو و بریندار و زیانەکانیان بڵاودەکەنەوە.