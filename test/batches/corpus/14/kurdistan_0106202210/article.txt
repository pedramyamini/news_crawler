کاربەدەستە سیاسییە خۆجێییەکان رای جیاوازیان لەبارەی مۆڵەت پێدانەکە هەیە، ئولەی یۆرگن پارشۆن، ئەندامی ئەنجوومەنی بەڕێوەبەرایەتیی شیستا رینکەبی لە شارەوانی ستۆکهۆڵم لەسەر فراکسیۆنی مۆدێراتەکان بە رادیۆی سوێد بەشی کوردیی گوت، "لە سیستمی دیموکراتیدا مرۆڤ بۆی هەیە کفربکات، بێ ئەقڵ و پیاو خراپ بێت و مافی هەیە هەموو بۆچوونە ناڕێک و سەرلێشێواوییەکانی دەرببڕێت. "   ڤیرۆنیکا خێرنبۆری، ئەندامێکی دیکەی ئەنجوومەنەکەیە لەسەر فراکسیۆنی پارتی چەپ و دەڵێت، "مادام پالوودان پێی وایە قورئان بسووتێنێ، با مۆڵەتی بدەنێ و لە کەنارێکی ئێفیرا ئەو کارە بکات نەک لە نزیک چالاکییەکان کە زیاتر خەڵک دەوروژێنێ. "   راسمووس پالوودان، سەرۆکی پارتی راستڕەوی "سترام کورس"ـی دانیمارکی کە بەوە ناسراوە کەسێکی دژە موسڵمان و دژە پەنابەرانە، رۆژی پێنجشەممە ١٤ - ٤ - ٢٠٢٢ چووە ناوچەیەکی شاری لینکۆپینگی سوێد و قورئانێکی لەسەر زەوی دانا و سووتاندی.   ئیلڤریک کازنیک، ئەندامی دیکەی ئەنجوومەنەکەیە لەسەر فراکسیۆنی پارتی سۆسیال دیموکراتەکان باسی لەوە کرد، "یاسا هەیە بۆ ئازادی رادەربڕین، ئەوە کاری پۆلیسە بڕیار بدات کە شیاوە رێگەبدەن بەوکارە یان نا. هەمووانیش دەبێت پابەندی یاسابن. "  سووتاندنی قورئانەکە لە ١٤ - ٤ - ٢٠٢٢ کاردانەوەی لە نێوخۆی سوێد بەدوادا هات، وەک ناڕەزایەتی دەربڕین بەشێک لە موسڵمانانی شاری ئۆریبرۆی لە خۆپێشاندانێکیان کرد و رووبەڕووبوونەوە لەنێوان پۆلیس و خۆپێشاندەران دروستبوو و برینداری لێکەوتەوە.