سێرهی ڤۆلینسکی، فەرماندەیەکی ئۆکراینییە لە لیوای ٣٦ ـی هێزی دەریایی و لە گرتەڤیدیۆیەکدا کە رۆژی چوارشەممە، ٢٧ ـی نیسانی ٢٠٢٢ لە سۆشیاڵ میدیا بڵاویکردەوە، گوتی کە سەتان کەسی سڤیل لە منداڵ، پەککەوتە و بەساڵاچووانیان تێدایە لە ناوچەی ئازۆڤستاڵ گیریان خواردووە و رێگەیان پێنادرێت بگوازرێنەوە. گوتیشی کە خەڵکی سڤیل خۆیان لە ژێرزەمینەکاندا دەشارنەوە.   ئەوەش لە کاتێکدایە کە لەم چەند هەفتەی دواییدا، رووسیا سەرنجی ئۆپەراسیۆنەکانی خستووەتە سەر بەرەی رۆژهەڵاتی ئۆکراینا کە ناوچەی دۆنباس کە هەردوو هەرێمی لوهانسک و دۆنێتسک لەخۆدەگرێت.    شاری ماریوپۆل دەکەوێتە باشووری هەرێمی دۆنێتسک. سوپای رووسیا دەستی بەسەر زۆربەی ناوچەکانی ئەو شارەدا گرتووە، بەڵام ناوچەی پیشەسازیی ئازۆڤستاڵ کە کارگەیەکی دروستکردنی ئاسنی لێیە و دوا پێگەیە لە دەستی سوپای ئۆکراینادا مابێتەوە.