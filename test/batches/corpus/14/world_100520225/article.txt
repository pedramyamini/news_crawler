ئەمڕۆ سێشەممە، ١٠ی ئایار، ٢٠٢٢ یوون سوک یول، تەمەن ٦١ ساڵ، لە پارتی هێزی گەلی کۆنسەرڤاتیڤ وەک ١٣ ەمین سەرۆکی کۆریای باشوور بۆ ماوەی پێنج ساڵ، سوێندی یاسایی خوارد و شوێنی موون جەی ئین - ی گرتەوە.  رێوڕەسمی تایبەت بە سوێندخواردنەکە لە "گۆڕەپانی کۆمەڵەی نیشتمانی" لە سیئۆلی پایتەختدا بەڕێوەچوو. یوون سوک یول گوتارێكی پێشکێشکرد و تێیدا داوای لە پیۆنگیانگ کرد "هەموو چەکە ئەتۆمییەکەی داماڵێت" هۆشداریدا لە مەترسییەکانی چەکی ئەتۆمیی کۆریای باکوور لەسەر ئاسایشی جیهان و سەقامگیری کۆمەڵگەی نێودەوڵەتی.  لە گوتارەکەیدا یوون سوک یول داوای لە کیم جۆنگ ئون، رێبەری کۆریای باکوور کرد، بە جیددی تێکەڵ بە پرۆسەیەکی سیاسی ئاشتییانە بێت و گوتی: "ئەگەر پیۆنگیانگ بە راستی و بە جیددی دەست بە داماڵینی چەکە ئەتۆمییەکەی بکات، ئەوا کۆریای باشوور هاوکاری دەبێت لە هەستانەوەی ئابوورییەکەی. ئەویش لە رێگەی دانانی پلانێكی ئابووریی تۆکمە".  لە خولەکە سەرەتاییەکانی دەستبەکاربوونییەوە، سەرۆکی نوێی کۆریای باشوور لە ژێر زەمینێكی دژە چەکە ئەتۆمی لەنێو کۆشکی سەرۆکایەتی، یەکەمین راپۆرتی تایبەت بە بارودۆخی سەربازی و ئەمنی وڵاتی لەلایەن دەستەی سەرۆکایەتیی ئەرکانی سوپاوە، پێدرا.  یوون سوک یول پێشتر داواکاری گشتیی بووە و نەیارانی دەڵێن ئەزموونی لە بواری سیاسەتدا کەمە.  لە هەڵمەتی هەڵبژاردنەکەیدا، کیم جۆنگ ئون، سەرۆکی کۆریای باکووری بە "کوڕێكی بێڕەوشت" ناوبرد و بەڵێنی دا فێری "رەفتاری جوانی بکات".  سێ رۆژ بەر لە دەستبەکاربوونی یول، کۆریای باکوور مووشەکێکی دیکەی تاقیکردەوە و کۆی تاقیکردنەوە مووشەکییەکانی ئەمساڵی گەیاندە ١٥ جار.  لە ماوەی پێنج ساڵی سەرۆکایەتیی مون جەی ئین، سەرۆکی پێشووی کۆریای باشوور، ئەو وڵاتە سیاسەتی گفتوگۆ و دانوستاندنی گرتەبەر، کە یول بە "شکست و ترسنۆکی" ناوی دەبات.