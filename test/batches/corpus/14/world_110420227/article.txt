یێڤینیا سالڤینا، پەنابەری ئۆكراینی دەڵێت، " خەڵكی ئێمە ئەم ئازارانە هەرگیز لەبیرناكەن و ئەو نەهامەتییانە بۆ هەمیشە دەمێننەوە. خەڵكی ئێمە هەرگیز لەو كەسانەش خۆش نابن كە ئەم دۆخەیان بەسەر ئێمەدا هێنا، بەڵام لە كۆتاییدا هەموومان بەیكدی شاد دەبینەوە و وڵاتەكەمان دەگەڕێتەوە بۆ هەمووان. "   ئۆلێكساندرا ساندرینا، پەنابەری ئۆكراینی ئاماژە بەوە دەکات، " ئەستەمە بتوانین داهاتوو پێشبینی بكەین، بەڵام بە هەموو توانامان هەوڵی نۆژەنكردنەوەی وڵاتەكەمان دەدەین. هەموومان دەبێت بە دونیا بڵێین چیمان بەسەر هاتووە. بۆ نمونە، من بە هونەری خۆم كە گرافیكە، دەمەوێت پەیامی خەڵكی ئۆكراینا بە هەموو دونیا بگەیێنم. "  لە  وێستگەی ناوەندی شەمەندەفەر لە وارشۆ، زۆرترین ژمارەی پەنابەرە ئۆكراینییەكان لە سەرەتای شەڕی رووسیا و ئۆكرایناوە تێیدا دابەشی شارەكانی ئەوروپا بوون. سۆفیا باوكی ئۆكراینییە و دایكی ئەمریكییە، لە ئیتاڵیا دەخوێنێت و بۆ یارمەتیی پەنابەرە ئۆكراینییەكان ئیتاڵیای بەجێهێشتووە.   سۆفیا پاركر، خۆبەخش دەڵێت، " ئێستا ئێمە نازانین چی بەتەمایە رووبدات. ئێستا ئازار و مەینەتی هەیە و هەموو شتیش نادیارە. دەزانم كە شەڕ رۆژێك تەواو دەبێت، بەڵام نازانم دەبێت چەندی دیكە قوربانی بدەین. "   وارشۆ قەرەباڵخترین رۆژەكانی مێژووی خەریكە بەخۆیەوە دەبینێت. بەپێی ئامارەكانی وەزارەتی ناوخۆی پۆڵەندا نزیكەی ١٥ % ی ئەو پەنابەرە ئۆكراینییانەی روویان لە پۆڵەندا كردووە، لە وارشۆی پایتەخت ماونەتەوە.