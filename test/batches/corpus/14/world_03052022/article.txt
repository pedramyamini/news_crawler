وەکو لە تۆمارێکی ڤیدیۆییدا دەرکەوتووە، چەند کەسێک لەوانەی هەوڵی رێگری لە سووتاندنی قورئانەکە دەدەن، دەچنە سەر ئۆتۆمبێلەکە، بەڵام شۆفێرەکەی پالودان ئۆتۆمبێلەکە لێدەخوڕێت و یەکێکیان دەکەوێتە خوارەوە و یەکێکی دیکەشیان خۆی بە ئۆتۆمبێلەکەدا هەڵواسیوە و جارێکی دیکە ئۆتۆمبێلەکە ناچاردەکات بوەستێت. رووداوەکە لە شاری ئوپسالای سوێد روویداوە کە دەکەوێتە نزیک ستۆکهۆڵمی پایتەختی سوێد.  ئەمە یەکەمین جار نییە ئەو سیاسییە دانیمارکی - سوێدییە قورئان دەسووتێنێت یاخود هەوڵی سووتاندنی دەدات، رۆژی ١ی ئایار و لە رۆژی جیهانیی کرێکاراندا لەبەردەم مزگەوتی راسلات لە شاری جۆنکۆپینگ لە باشووری سوێد هەوڵی سووتاندنی قورئانی دا، بەڵام پۆلیسی سوێد رێگرییان لێکرد.  پالودان کە سەرکردەی حیزبی راستڕەوی تووندئاژۆی سترام کورسی دانیمارکییە، بەردەوام بەو کارانەی بووەتە هۆی تووڕەبوونی موسڵمانان، ئەوەش بووەتە هۆی دروستبوونی ئاڵۆزی و ناڕەزایی موسڵمانان، بەشێوەیەک کە کار گەیشتە ئەوەی کە پەرچەکردار بنوێنن و ئۆتۆمبێلی پۆلیسی سوێد بسووتێندرێت.  میکایل یوکسێل، سیاسیی بە رەچەڵەک تورک کە حیزبێکی بەناوی "حیزبی رەنگە جیاوازەکان" لە سوێد دامەزراندووە، داوا دەکات راسموس پالودان لەو کارانەی رابگیرێت.  هەفتەی رابردووش نزیکەی ٥٠٠ کەس بەشدارییان لە خۆپێشاندانێکدا کرد کە لەلایەن یوکسێل - ەوە لەبەردەم پەرلەمانی سوێد لە ستۆکهۆڵمی پایتەختی ئەو وڵاتە رێکخرابوو، خۆپێشاندەران دروشمی "سووتاندنی قورئانی پیرۆز راگرن" و "بێڕێزی بەرامبەر موسڵمانان راگرین"یان بەرزکردبووەوە.  رۆژی ١٤ی نیسانی ٢٠٢٢ پالودان کۆپییەک لە قورئانی پیرۆزی لە شاری لینکۆپینگی باشووری سوێد سووتاند و هەڕەشەی سووتاندنی قورئانی زیاتریشی کرد لە داهاتوودا.  وەزارەتی دەرەوەی تورکیا سەرکۆنەی ئەو کارەی کردووە و لە راگەیێندراوێکدا رایگەیاند، "لە مانگی پیرۆزی رەمەزاندا، جارێکی دیکە بە تووندی سەرکۆنەی ئەو هێرشانە دەکەین کە دژی ئیسلام و موسڵمانان و قورئان و شوێنەکانی پەرستشیان لە شوێنە جیاوازەکانی جیهان دەکرێن. "  جگە لە تورکیا، ئەو کارانەی پالودان ناڕەزایی وڵاتانی دیکەیشی بەدوای خۆیدا هێنا، بەتایبەتی وڵاتانی زۆرینە موسڵمان.  ئەمەش لە کاتێکدایە کە هەندێک سەرچاوە ئەوەیان خستووەتەڕوو، ئیسلامۆفۆبیا (ترس لە ئیسلام) لەسەر ئاستی جیهان پەرەیسەندووە و رۆژ لەدوای رۆژیش زیاتر دەبێت.