لە ٢٠١٦ ـدا، ماکرۆن شۆڕشێکی سیاسی لە فەرەنسا بەرپاکرد، پارتی کۆماریی بەرەوپێشەوەی دامەزراند. کەسێکی لیبراڵی ئەوروپیخوازە، دەیەوێت پێگەی فەرەنسا لەنێو ئەوروپا و جیهاندا بەهێزبکات. ماکرۆن لەگەڵ بەهێزکردنی هاوپەیمانی ناتۆیە، لە ماوەی شەڕی ئۆکراینادا رۆلێکی دیپلۆماسیی سەرەکیی گێڕاوە، ئەمەش لە راپرسییەکاندا لە بەرژوەندیی ئەودا رەنگیداوەتەوە.   ئیمانوێل ماکرۆن، سەرۆککۆماری ئێستای فەرەنسا دەڵێت، "پرسەکانی ئەمڕۆ لە تێڕوانینی من دەتوانن بەو ئاڕاستەیەدا بڕۆن کە ئێمە پێویستمان پێیەتی کە بریتییە لە هێورکردنەوەی دۆخەکە کە پێمانوایە پرسێکی سیاسی - سەربازییە، مەبەستمان پرسی ئۆکراینایە. "   ئیمانوێل ماکرۆن دژی ئەوەیە سەرپۆش و لەچک قەدەخەبکرێت، لەسەر پرسی کۆچبەران رەخنەی تووندی لە رکابەرەکەی هەیە کە هەڕەشەی رێگریکردن لە هاتنی کۆچبەران دەکات. ماکرۆن ئەجێندای ماری لوپێن بە "نەتەوەپەرست" نێودەبات و خۆیشی بە "سەرکوتکار و خۆسەپێن. "   لەچوارچێوەی شەڕی گۆڕانی کەشوهەوادا، ماکرۆن دەیەوێت فەرەنسا بکاتە یەکەمین وڵات کە چیدی خەڵووز و گاز بەکارنەهێنێت، بەڵێنیداوە شەش وێستگەی دیکەی ئەتۆمیی بۆ بەرهەمهێنانی کارەبا دروستبکات.   ئیمانوێل ماکرۆن باس لەوەش دەکات، "بە پیسکردنی زەریاکان و کەمنەکردنەوەی گازی دوانەئۆکسیدی کاربۆن و شێواندنی ژینگەی زیندەوەران، ئێمە هەسارەکەمان لەنێودەبەین. با رووبەڕووی بینەوە، شتێک نییە بەناوی پلان B. "  ماکرۆن گەنجترین سەرۆکی فەرەنسایە و تەمەنی ٤٤ ساڵە؛ خاوەن چیرۆکێکی خۆشەویستی سەرنجڕاکێشە، هاوسەرگیری لەگەڵ مامۆستاکەی خۆی کردووە کە ٢٥ ساڵ لە خۆی گەورەترە. ماکرۆن، بریگیتی هاوژینی بە هاندەر و پاڵپشتیکارێکی گەورە لە سەرکەوتنەکانی دەزانێت.   ماکرۆن لە هەڵبژاردنی ٢٠١٧ ـدا لەگەڵ ماری لوپێن گەیشتە خوولی دووەمی هەڵبژاردن و دوو هێندەی خانمە رکابەرەکەی دەنگی بەدەستهێنا.  هەرچەندە لەم هەڵبژاردنەشدا ئەنجامی زۆربەی راپرسییەکان لە بەرژەوەندی ماکرۆنن، بەڵام بەشێک لە فەرەنسییەکان پێیانوایە بەربژێرە لیبڕاڵەکە نەیتوانیوە تەواوی بەڵێنەکانی بانگەشەی هەڵبژاردنی ٢٠١٧ بباتەسەر. رەخنەگران گوتەیەکی کۆن دووبارە دەکەنەوە و دەڵێن، ماکرۆنیش هەر شەڕابە کۆنەکەیە لە بۆتڵێکی نوێدا. بەڵام راپرسییەکان ئەوە پیشاندەدەن کە زۆرینەی کۆمەڵگەی فەرەنسی نایانەوێت بەربژێرێکی راستی توندئاژۆ بەسەر ماکرۆندا هەڵبژێرن.