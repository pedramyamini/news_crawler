دوێنێ چوارشەممە ٢٨ - ٤ - ٢٠٢٢ ئەمریکا و رووسیا دوو دیلیان لە رێگەی دەزگای هەواڵگریی تورکیا - میت گۆڕییەوە. لەو بارەوە رەجەب تەیب ئەردۆغان، سەرۆککۆماری تورکیا بە ڤلادیمیر پووتین، سەرۆکی رووسیای گوتووە، ئەو هەوڵە نەک تەنیا ئاماژەیەکە بە گرنگیدانیان بە ئاشتی، گفتوگۆ و هاوئاهەنگی، بەڵکو ئاماژەیەکە بە گرنگیی نێوەندگیری لەلای تورکیا.  بەپێی نووسینگەی سەرۆککۆماری تورکیا، ئەردۆغان لە پەیوەندییە تەلەفۆنییەکەدا جارێکی دیکەش جەختی لەوە کردووەتەوە کە ئامادەن نێوەندگیری لەنێوان رووسیا و ئۆکراینا بکەن، پێشتریش سێرگی لاڤرۆڤ و دیمیرۆ کولێبا، وەزیرانی دەرەوەی رووسیا و ئۆکراینا لە پەراوێزی کۆڕبەندی دیپلۆماسیی ئەنتاڵیا کۆبوونەوە کە ئەوەش دوای گرژییەکانی نێوان ئەو دوو وڵاتە بەرزترین ئاستی کۆبوونەوەیە بۆ چارەسەری کێشەکان.  ترێڤر رید، سەربازی ئەمریکی کە لای رووسیا دەستبەسەربوو، لەگەڵ کۆنستانتین یارۆشینکۆ، فڕۆکەوانیی رووس گۆڕینەوەیان پێکرا. ترێڤر رادەستی ئەمریکییەکان و کۆنستانتین یارۆشینکۆ رادەستی رووسەکان کرایەوە.   رووسیا ریدی تۆمەتبارکردبوو بەوەی ساڵی ٢٠١٩ لە مۆسکۆ بە سەرخۆشی ئۆتۆمبیلی لێخوڕیوە و گیانی دوو پۆلیسی خستووەتە مەترسییەوە، بەڵام ئەمریکا ئەو تۆمەتبارکردنەی بەبێ مانا و بێ بنەما ناودەبرد. هەروەها ئەمریکا یارۆشینکۆ تۆمەتباردەکات بەوەی ساڵی ٢٠١٠ هەوڵیداوە لە لیبریاوە کۆکایین بگوازێتەوە ئەمریکا.