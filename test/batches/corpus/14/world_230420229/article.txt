بۆ وەرگرتنی شۆربایەکی گەرم کە لایەن رێکخراوە کۆمەکبەخشەکانەوە دابەشدەکرێت لە ریزدا وەستاون. خواردنەکە لەم گەرمەی هێرشەی رووسیا بۆسەر رۆژهەڵاتی ئۆکراینا، خەڵاتێکی گرانبەهایە.  رێجینێڤ، ئاوارەی شەڕی هەرێمی دۆنباس دەڵێت، "گوندەکەمان لە لایەن رووسیاوە بۆردوومانکرا. ئێمە لە هێڵی پێشەوەی شەڕەکەوە نزیک بووین و هاتینە ئێرە، سوپاس بۆ خودا ئێرە باشە، هەرچەندە شوێنەکە ساردە، بەڵام باشە".  پلەی گەرمای پەناگەکە بە رۆژدا نزیکەی نۆ پلەی سیلیزییە، سەرما، ئێسقانەکانی ژنێکی تەمەن ٧٨ ساڵەی تووشی ئازار کردووە، لە کەمی خزمەتگوزارییە تەندرووستییەکان. تیمەکانی خاچی سووری ئۆکراینی بەشی گەورەی ئەرکەکان بەجێدەگەێنن.  تاراس، سەرۆکی تیمی وەڵامدانەوەی خێرای خاچی سووری ئۆکراینی ئاماژە بەوە دەکات، "بە گشتی ئەوانەی کە لێرەن خانووەکانیان وێران بوون، بۆردوومانەکان چڕکراونەتەوە و بارودۆخەکە قورستر بووە".  لێرەوە سەربازەکانی رووسیا کەمتر لە ٦٥ کیلۆمەتر دوورن، زیادبوونی بۆردوومانەکان هاوکاتە لەگەڵ راگەیێندراوی رووسیا کە تێیدا ئامانجی قۆناخی دووەمی ئۆپەراسیۆنە سەربازییەکەی بە کۆنترۆڵکردنی دۆنباس و تەواوی باشووری ئۆکراینا دەستنیشان کرد.  وێرانبوونی زیاتری ناوچە سڤیلەکان، دەستپارێزی کەمتری سوپای رووسیا و ئۆکراینا پیشاندەدات، خەڵکێکی زیاتریش ئاوارە دەبن و گوشارەکانی سەر خۆراکیش فراوانتر دەبێت.  تێتییانا، نانفرۆشە و باسی لەوە کرد، "ناتوانم شارەکەم جێبهێڵم، شارەکەمم خۆش دەوێت. ٢٠ ساڵە لەم شارەدا نان دەفرۆشم، چۆن ئێستا لەبەر هێرشێکی رووسیا واز لەم خەڵکە دەهێنم. تەماشا بکە، سەرباری شەڕ هێشتا خەڵکێكی زۆر ماوە".  ژمارەیەکی ورد لەسەر هەڵاتووانی باکووری دۆنباس نییە، بەڵام هەندێ سەرچاوەی ناوخۆیی باس لە ئاوارەبوونی نزیکەی چوار ملیۆن کەس دەکەن، هەندێکیان بەرەو ناوچەکانی ژێر دەستی هێزە چەکدارەکانی هەردوو کۆماری دانپێدانەنراوی لۆهانسک و دۆنێتسک دەڕۆن و بەشێکیشیان مانەوە لە ئۆکراینایان پێباشە.  دانیلۆ، دانیشتووی دۆنباس ئاماژە بەوە دەکات، "تاوەکو پێش ئەم شەڕە ژیان لەم بەشەی دۆنباس کە لە ژێر دەستی سوپای ئۆکراینایە، باش بوو. کار و مووچەی باشمان هەبوو. راستە لە لۆهانسک و دۆنێتسک خزم و هاوڕێی زۆرمان هەن، بەڵام لەوێ بێکارییە، وابزانم مانەوە لە بەشەکەی ژێر دەستی ئۆکراینا بەسوودترە".  بەڵام لە شەڕدا مانەوە بە زیندوویی دەبێتە کاری پێشینە و بەسەر بەرژەوەندییە ئابوورییەکاندا زاڵ دەبێت، لە نەخۆشخانەیەکدا رۆژانە برینداری نوێ دەخەوێندرێن. ئولیانا - ی تەمەن ٨١ ساڵ، ماڵەکەی بۆردوومانکراوە و بێ شوێن ماوەتەوە و بۆ چارەنووسیی دوا ساڵانی تەمەنی دەگری.  ئەو رێگەیە بەرەو دۆنباسی ژێر دەستی لایەنگرانی رووسیا دەڕوات، لێرەوە دەنگی تۆپ و گوللە تاوەکو دێت نزیکتر دەبێتەوە و نازانرێت شەڕی دۆنباس کەی و چۆن کۆتایی دێت.