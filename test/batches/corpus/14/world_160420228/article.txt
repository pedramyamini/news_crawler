هاووڵاتیەکی دانیشتووی خارکیڤ دەڵێت، "خەڵک لێرە ئاو بە سەتڵ دەبەن بۆ ئەوەی بۆ پێداویستییەکانیان بەکاری بهێنن. "  رۆژی ١٥ ـی نیسان باڵەخانەیەکی نیشتەجێبوون لە شارەکە کرایە ئامانج، ئۆکراینا دەڵێت، سوپای رووسیا بووە. پۆلیسی شارەکە مردنی ٧ هاووڵاتی و برینداربوونی ٣٤ ـی دیکەی راگەیاند.  بە گوێرەی ئاماری ئۆکراینا، تاوەکو ئێستا لە خارکیڤ ٥٠٣ کەس بەهۆی بۆردوومان و تۆپبارانی رووسیاوە کوژراون کە ٢٤ یان منداڵ بوون.  لە یەکێک لە میترۆکانی شاری خارکیڤ، بەشێ لە خەڵک ماوەی دوو مانگە لەوێدا دەژین، پۆلیسی شارەکە دەڵێت، هاووڵاتییان لە میترۆکاندا سەلامەتترن.  ڤۆلۆدیمیر تیمۆشینکۆ، بەڕێوەبەری پۆلیسی خارکیڤ گوتی، "لە شارەکەدا هیچ هاووڵاتییەک تاوان ئەنجام نادات. بە گشتی رێژەی تاوان لە سفر نزیکبووەتەوە".  بەرپرسانی باخچەی ئاژەڵانی "ئیکۆ پارک" لە خارکیڤ، دەیانەوێت ئاژەڵەکان لە مەترسیی بۆردوومان و تۆپبارانەکان دوور بخەنەوە. ئۆلێکساندەر فێڵدمان، بەرپرسی باخچەکە باس لەوە دەکات، " ١٥ بۆ ٢٠ هەوڵی دیکەمان لە باخچەکە پێویستە بۆ رزگارکردنی ئاژەڵەکان. تاوەکو ئێستا پێنج کارمەندمان مردوون. سێ کەسیان بە تەقەکردنی راستەوخۆ مردوون و دوو کارمەندیش بێ سەروشوێنن".  پێش دەستپێکردنی جەنگ لەو باخچەیەدا ٥٠٠٠ ئاژەڵ دەژیان، ژمارەیەکیان رزگارکراون، بەڵام ئەوانەی کە ماون مەترسیی لەناوچوونیان لەسەرە.