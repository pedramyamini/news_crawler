تاتیانا، ئاوارەیەکی رووسکا لۆزۆڤایە و دەڵێت، "شەوی رابردوو ماڵەکەمان سووتا، گوللەتۆپێک بەر ماڵەکەمان کەوت و سووتا. هیچ شوێنێکمان بۆ مانەوە نەما. "   بۆردوومانکردن و تۆپبارانکردنی شار و شارۆچکەکانی خارکیڤ لە باکووری رۆژهەڵاتی ئۆکراینا چڕتر بوون. هەندێکجار یەکە نیشتەجێبووەکانیش دەکرێنە ئامانج.   ئۆکراینا سوپای رووسیا بە کردنە ئامانجی سڤیلەکان تۆمەتبار دەکات. رووسیاش، ئۆکراینییەکان بە بەکارهێنانی هاووڵاتییانی سڤیل وەک قەڵخانی مرۆیی تۆمەتبار دەکات.   زاپۆریژیا لە رۆژئاوای دۆنێتسک لە ژێر بۆردووماندایە. هێزەکانی رووسیا بە هێواشی بە شێوەی گرووپ گرووپ بەرەو پێشەوە دەڕۆن. بۆردوومان، تۆپباران و هێرشە مووشەکییەکانیش پێشڕەوییان ئاسان دەکەن.   ئاناتۆلی، دانیشتوویەکی زاپۆریژیایە و گوتی، "ئەو ناوچەیە بۆچی بۆردوومان دەکرێت؟ چونکە رووسیا دەیەوێت ئەم ناوچەیە بگرێت، هەر بۆیە هێزەکانی بەرەو ئێرە دەستیان بە جووڵە کردووە. "   لە نزیک هێڵەکانی پێشەوەی شەڕ لە هەرێمی دۆنباس، خەڵکێکی کەم ماوە، چوونی میدیا بۆ ئەو ناوچانە تەنیا بە پاڵپشتی لایەنی سەربازی رووسی یان ئۆکراینی دەبێت.  ناوچەیەکی هەرێمی دۆنباس کە لە ژێر دەستی ئۆکراینادایە، شەوی رابردوو بە سێ مووشەکی جۆری کالیبەری رووسی کرایە ئامانج.   ماتۆڤ، دانیشتوویەکی دۆنێتسکە و دەڵێت، "تەماشا بکەن چی بەسەرماندا دێت، شەو و رۆژ بۆردوومان دەکرێین، ماڵ و حاڵمان هەمووی وێران بوو. شەڕەکەمان لێ نزیکبووەتەوە، نازانین چی بەسەرماندا دێت. "   لە بنکەی ئاسمانیی دۆڤەر لە ویلایەتی دیلاوەری ئەمریکاوە چەک و تەقەمەنی رەوانەی ئۆکراینیا دەکرێت. ئامانجی ئەمریکا و هاوپەیمانەکانی، وەک رایانگەیاندووە، بە تواناکردنی ئۆکراینا و تێکشکاندنی رووسیایە.   مۆسکۆش بەڵێنی داوە، هەرچی چەکە بەر لە گەیشتنی بە دەستی ئۆکراینییەکان، لە رۆژئاوا و نێوەڕاستی ئۆکراینا بە مووشەکی زیرەک لەنێوبەرێت.