ڤالێری سێمێنۆڤ، دانیشتووی ئیرپین بە رووداوی گوت، "پلانمان؟ ئێستا ئێمە لە کیێڤ خانووەیەکمان بە کرێ گرتووە، بە نیازین بە شێوەیەکی کاتی لێرە سەرپەنایەک دروستبکەین تاوەکو بتوانین تێیدا بژین، چونکە بە کرێگرتنی خانوو لە کیێڤ گرانە، تەنانەت ژنەکەم خانەشین بووە، بەڵام دیسان دەستی بە کارکردن کردووەتەوە. "  پرۆسەی نۆژنکردنەوەی خانووەکانی ئیرپین، بووچا و زۆربەی شار و گوندەکانی باکووری کێیڤ دەستیپێکردووە، بەپێی ئامارە سەرەتاییەکان، تەنیا لە دوو شار و ٢٠ گوند، دوو هەزار و ١٩٠ باڵەخانە وێرانکراون کە ٥٠ % بە کەڵکی چاکردنەوە نایەن.  لوودمیلا، دانیشتووی بووچا باس لەوە دەکات، "هیچمان بۆ نەماوەتەوە، کەم کەم سەرقاڵی پاکردنەوەین تاوەکو بتواین دیسان لێرە ژیانمان رێکبخەینەوە. "  شارەوانیی شارەکان و خەڵکی خۆبەش رۆژانە شەقام و کۆڵانەکان خاوێن دەکەنەوە، حکومەت دەیەوێت پێش گەڕانەوەی تەوای خەڵک، لە پاکبوونی شوێنەکان لە تەرم و مین دڵنیاببێتەوە.  ئەگەرچی شەڕ لە باشوور و رۆژهەڵاتی ئۆکراینا بەردەوامە، بەڵام لە باکووری وڵات خەڵک دەیانەوێ زامەکان لەبیر بکەن،  چاوەڕێی کۆتایی هاتنی شەڕ و گەڕانەوەی ژیانی ئاسایی پێش رۆژانی شەڕ دەکەن.