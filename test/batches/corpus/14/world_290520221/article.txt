ئێستا رووسیا بەهۆی سزاکانی رۆژئاواوە ناتوانێت بەرهەمەکانی بفرۆشێت، ئۆکرایناش بەهۆی گەمارۆی رووسیا بۆ سەر بەندەرەکانی، ناتوانێت گەنمەکەی هەناردە بکات، ئێستا ٢٤ ملیۆن تۆن گەنم و دانەوێڵە لە سایلۆکانی ئەو وڵاتەدا کەڵەکە بوون.   میخایل ڤۆیتێنکۆ، شارەزای ئابووری دەڵێت، "ئێمە باسی هەناردەی دانەوێڵەکان و رۆنی رووەکی و رۆنی گوڵەبەڕۆژە دەکەین. دەزانین ئەمە چەند گرنگە بۆ هاوسەنگیی خۆراکی جیهانی. زۆر زۆر گرنگە. "  رووسیا ئامادەیی خۆی دەربڕیوە رێرەوێک بۆ کەشتییەکانی خۆراک بکاتەوە، بەڵام بەو مەرجەی کە سزاکان لەسەری هەڵبوەشێنرێنەوە.   ئەوەی هەڕەشەی قات و قڕی لە جیهان دەکات، تەنیا جەنگ و سزا و سیاسەت نین. لە شاری قامیشلۆی رۆژئاوای کوردستان، گەنم و دانەوێڵە کەوتووەتە ژێر هەڕەشەی وشکەساڵییەکی وێرانکەر. گەنمی بەشێک لە کێڵگەکان پێش وەرزی پێگەییشتنی، وشکبوونەتەوە.   محەممەد ئەحمەد، جووتیار باسی لەوە کرد، "ئەمساڵ و پاریش روبەڕووی وشکەساڵی بووینەتەوە، واتە دوو ساڵ لەسەر یەک، گەنم و هەموو دانەوێڵەکانی دیکەش تێچووی چاندنەکەشیان لێ دەرناکەوێت. "  لە هیندستان، دووەم گەورەترین بەرهەمهێنەری گەنم، وشکەساڵی و شەپۆلێکی گەرمای بەهێز زیانی گەورەی بە کێڵگەکانی گەیاندووە و هەندێکیان بە تەواوی سووتاون.    ئەو وڵاتە کە چاوی لەوەبوو شوێنی بەرهەمەکانی ئۆکراینا و رووسیا لە بازاڕەکانی جیهاندا پڕبکاتەوە، ئێستا چاوەڕێدەکات، بۆ پڕکردنەوەی پێداویستیی نێوخۆ، گەنم لە دەرەوە هاوردە بکات.  دەڤیندەر شارما، شارەزای کشتوکاڵ ئاماژەی بەوە کرد، "هەندێ کەس دەڵێن بەرهەمەکە ١٠ ملیۆن تۆن کەمتر دەبێت، هەندێ خەمڵاندنیش دەڵێن کەمبوونەوەکە نیو هێندەی ئەو ئامانجە دەبێت کە داماننابوو پێی بگەین. واتە دەبێت ٢٢ بۆ ٢٥ ملیۆن تۆن گەنم بکڕین"  رێکخراوی خۆراک و کشتوکاڵی جیهانی (فاو) دەڵێت، نرخی گەنم لە سەرانسەری جیهان لە مانگی نیساندا بەراورد بە ساڵی رابردوو، ١٩.٧ % بەرزبووەتەوە. ئەوەش بووەتە هۆی زیادبوونی نرخی ئارد، نان و بەرهەمە خۆراکییەکانی دیکە.