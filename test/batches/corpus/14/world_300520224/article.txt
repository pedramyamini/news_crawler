ڤیکتۆر ئۆربان , سەرۆکوەزیرانی هەنگاریا لە کاتی چوونە ژوورەوەی بۆ بەشداریکردن لە لووتکەی ئەوروپا لە برۆکسل بە رۆژنامەڤانانی راگەیاند، پێویستە یەکێتیی ئەوروپا بەر لە هەموو شتێک چارەسەر بدۆزێتەوە، ئینجا سزا بسەپێنێت.  ئۆربان دەڵێت یەکێتیی ئەوروپا پێنج پاکێجی سزای سەپاندووە، ئینجا بیری لە دەرهاوێشتەکانی کردووەتەوە، دەڵێت ئەمجارە مادام پرسەکە وزەیە، دەبێت بیر لە دەرهاوێشتەکانی بکەینەوە ئینجا سزا بسەپێنین.  هەنگاریا ٦٠ % ی نەوت و ٨٥ % ی گازی سرووشتی لە رووسیاوە هاوردە دەکات، ڤیکتۆر ئۆربان سوورە لەسەر ئەوەی کە نابێت لەو لووتکەیەدا سەپاندنی سزا بەسەر کەرتی وزەی رووسیا تاوتوێ بکرێت.  لەو کاتەی هێرشی رووسیا بۆ سەر ئۆکراینا دەستیپێکردووە، یەکێتیی ئەوروپا پێنج پاکێجی سزای بەسەر رووسیادا سەپاندووە، سزاکان ١٠٠٠ کەس لەنێویاندا ڤلادمیر پووتین، سەرۆکی رووسیا و بەرپرسە باڵاکانی وڵاتەکە و بانک و سێکتەری خەڵوەز و کەرتی ئابووریی وڵاتەکەی گرتووەتەوە.  پاکێجی شەشەم لە ٤ی ئایار راگەیێندرا، بەڵام تاوەکو ئێستا نەچووەتە بواری جێبەجێکردنەوە، ئۆرسولا ڤۆندەرلەین، سەرۆکی کۆمیسیۆنی یەکێتیی ئەوروپا پاکێجەکەی پێشنیازکرد بەو هیوایەی  لە ماوەی شەش مانگدا هاوردەی نەوتی خاوی رووسیا رابگرن و تاوەکو کۆتایی ٢٠٢٢ ش بەرهەمە پاڵێوراوەکراوەکانی رووسیا کە لە کۆگاکانن رابگرن.  یەکێتی ئەوروپا ٢٥ % ی نەوتەکەی لە رووسیاوە بۆ دێت، کە بەشی زۆری دەگۆڕدرێت بۆ بەنزین و گاز.