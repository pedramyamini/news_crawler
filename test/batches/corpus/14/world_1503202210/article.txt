ئانا فرانک، یەکێک بووە لە نزیکەی ٦ ملیۆن جوو کە لە کەمپەکانی تایبەت بە جووەکان کۆمەڵکوژکران، یان ئەوەی کە بە هۆڵۆکۆست ناسراوە. ئەو یادەوەرییەکانی خێزانەکەی لە ساڵانی ١٩٤٢ تاوەکو ١٩٤٤ و چۆنیەتی هەڵاتنیان لە دەستی نازییەکان لە کتێبێکدا نووسیوەتەوە و تاوەکو ئێستاش چاپ دەکرێت.  لە کەمپی ئاوشفیتز بیرکیناوە لە پۆڵەندا، تێیدا ١.٣ جوو کۆمەڵکوژ کران. ساڵانە لەوێ ساڵیادی هۆلۆکۆست دەکرێتەوە.  دەیڤید ئاخیم حاخام دەڵێت، "بەداخەوە شێرپەنجەی کوشتنی جووەکان ئەو کاتە سەریهەڵدا و رق و کینەی دژیان لە چەندین وڵاتی جیهان بڵاوکردەوە، لەنێویاندا ئەڵمانیا".  حکومەتی ئەڵمانیا ناچارکرا بە گوێرەی رێککەوتنی بڕۆکسل کە لە ساڵی ١٩٥٢ دا واژۆکرا، بڕی ٣ ملیار مارک، دراوی ئەو کاتەی ئەڵمانیا، وەک قەرەبووکردنەوەی قوربانییانی هۆڵۆکۆست بداتە ئیسرائیل، هاوکات ناچارکرا مووچەی مانگانە بۆ هەموو جوویەک ببڕێتەوە کە بسەلمێندرێت بەر هەڵمەتی نازییەکان کەوتووە.  ژمارەیەک هاووڵاتی بە خاکەناز ١٩ گۆڕیان ئامادەکردووە، بۆ بەخاکسپاردنەوەی ١٩ رووفاتی پیاو، ژن و منداڵی موسڵمانی بۆسنیا لە پاڵ سەروو ٨ هەزار گۆڕی دیکە کە لە کۆمەڵکوژییەکی سێربێرنیتسا لەسەر دەستی سربییەکان لە تەممووزی ١٩٩٥ دا کوژرا.  ناوچەی سێربێرنیتسا بە ناوچەیەکی ئارامی ژێر دەسەڵاتی هێزی ئاشتیپارێزی نەتەوە یەکگرتووەکان دادەنرا و تێیدا کەمپێک هەبوو کە لەلایەن سەربازانی هۆڵەندییەوە پارێزگاری دەکرا.  لەو ٨ هەزار قوربانییە، ٣٥٠ یان پەنایان بۆ کەمپەکە بردبوو، بەڵام سەربازانی هۆڵەندی لە کامپەکە دەریان کردبوون و دواجار بەر هێرشی سربەکان کەوتن و کوژران.  لە ٢٠١٥ دا رووسیا پڕۆژەیاسایەکی نێو ئەنجوومەنی ئاسایشی نێودەوڵەتی تایبەت بەکۆمەڵکوژ ناساندنی هێرشەکەی ڤیتۆکرد، لە هەمان ساڵدا، کۆنگرێسی ئەمریکا و پەرلەمانی ئەوروپا هێرشەکەی بە کۆمەڵکوژی ناساند.  لە ساڵی ٢٠١٧ دا دادگەی نێودەوڵەتیی تاوانەکان لە هۆڵەندا، راتکۆ میلادیچ، فەرماندەی سێربییەکانی بە ئەنجامدانی کۆمەڵکوژییەکە ناساند و سزای زیندانیی هەتاهەتایی بەسەردا سەپاند.  مونیرە سوباسیک، کەسوکاری قوربانییان باسی لەوە کرد، "ئێستا تا رادەیەک قوربانییانمان ئاسوودەن، بەڵام ئێمە بەوە ناوەستین، بەڵکو دەبێت هەموو جیهان دان بەو کۆمەڵکوژییەدا بنێن".  لە ٢٠١٩ شدا دادگەی نێودەوڵەتیی تاوانەکان، حکومەتی هۆڵەندای بە بەرپرس لە کوژرانی ٣٥٠ موسڵمانی بۆسنی ناساند و هۆڵەندای بە پێدانی قەرەبووی دارایی بە کەسوکاری قوربانییان ناچار کرد.  زیاتر لە ٧٠ ساڵە نەتەوە یەکگرتووەکان پەیماننامەی رێگریکردن لە تاوانی کۆمەڵکوژی و سزادانی ئەنجامدەرانی واژۆکردووە و پێناسەکەشی بە "لەنێوبردنی گشت یان بەشێك لە پێکهاتەیەکی نەتەوەیی یان رەگەزی یان ئایینی" کردووە و جەختیشی کردووەتەوە لە سزادانی ئەنجامدەرانی.