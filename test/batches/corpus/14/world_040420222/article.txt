ئاناتۆلی فیدۆروک، سەرۆکی شارەوانیی بوچا دەڵێت، ژمارەی تەرمەکانی نێو گۆڕە بەکۆمەڵەکان ٢٨٠ کەس دەبن. حکومەتی ئۆکرایناش دەڵێت، رووسیا کۆمەڵکوژی و تاوانی جەنگی ئەنجامداوە.  تەرمی خەڵکی سڤیل لەسەر شەقامەکان کەوتوون، بەپێی ئەو دیمەنانەی بڵاوبوونەتەوە، تەرمەکان دەست و قاچیان بەستراوە. بەرپرسانی ئۆکراینی دەڵێن، سەربازانی رووسی دەستیان لە هیچ کەسێک نەپاراستووە.  سێرگی پۆدۆڤینی، رزگاربوویەکی ئەو رووداوە تراژیدییەیە، دەچێتە بەردەم کەنیسەی گەورەی شارەکە و کڕنووشی شوکرانە دەبات، دەڵێت، "لەنێو ئۆتۆمبێلەکەی بە پەرجوو لە تەقەی سوپای رووسیا رزگاری بووە".  ئەو رزگاربووە کە دانیشتووی بوچا - یە، پێیوایە "ئەمە هەمووی کێشەی سیاسییە و تەنیا سیاسییەکان دەتوانن چارەسەری بکەن".  کۆمەڵگەی نێودەوڵەتی لەسەر ئەم تاوانانە هاتووەتە دەنگ، چاودێری مافەکانی مرۆڤی نەتەوە یەکگرتووەکان دەڵێت، چەندین کەیسیان بە بەڵگە کردوون، کە تێیاندا سوپای رووسیا پێشێلکاریی لە هەریەکە لە ناوچەکانی چرنهیڤ، خارکیڤ و هەرێمی کیێڤ ئەنجامداوە.  داواکاری گشتیی کیێڤ دەڵێت، تەرمی ٤١٠ کەسی سڤیلیان لەو ناوچانە دۆزیونەتەوە کە بەمدواییانە رووسیا چۆڵیکردوون. وەزیری دەرەوەی ئۆکراینا دەڵێت، هیچ زێدەڕۆیی نییە کە دەڵێین، "رووسیا لە داعش خراپترە".  دیمیترۆ کولیبا، وەزیری دەرەوەی ئۆکراینا رایگەیاند، "کۆمەڵکوژیی بوچا قێزەونترین تاوانی دژ بە مرۆڤایەتییە لە سەدەی ٢١ دا. هەموومان باسی بوچا دەکەین، بەڵام با شارۆچکە و گوندەکانی دیکەی هەرێمی کیێڤ لەبیرنەکەین، کە بە تەواوی بوونەتە سیمای تاوانی جەنگ لەسەر دەستی رووسیا".  هەریەک لە ئەمریکا و ناتۆ، شۆکبوونی خۆیان بەو دیمەنەکانی بوچا دەربڕیوە، سکرتێری گشتیی نەتەوە یەکگرتووەکان داوای لێکۆڵینەوەیەکی سەربەخۆ لە تاوانەکان دەکات و راوێژکاری ئەڵمانیاش رایگەیاندووە، لە بەرامبەر ئەنجامدانی "تاوانی جەنگ"، سزای نوێ بەسەر رووسیا دەسەپێنن.  بەڵام رووسیا هەموو ئەو تۆمەتانە رەتدەکاتەوە و دەڵێت، سوپای وڵاتەکەی هیچ پەیوەندییەکی بە کوژرانی خەڵکی سڤیلەوە نییە.  لە راگەیێندراوێکدا وەزارەتی دەرەوەی رووسیا دەڵێت، ئەوکاتەی بوچا لەژێر دەستی سوپای رووسیادا بوو، پەنجەی هاووڵاتییەکی سڤیلی ئۆکراینی خوێنی لێنەهاتووە و ئەوکاتەی رووسیا لەوێبوو ٤٥٢ تۆن هاوکاریی مرۆیی داوە بە خەڵکی. کرێملین ئەو دیمەنانەی بوچا و ماریوپۆل و چەند ناوچەیەکی دیکە بە دروستکراوی دەستی میدیای رۆژئاوا وەسفدەکات.  تاوەکو ئێستاش هیچ دامەزراوەیەکی نێودەوڵەتیی بێلایەن و سەربەخۆ تۆمەتەکانی ئۆکراینا و وڵاتانی رۆژئاوای لەبارەی شاری بوچاوە بە فەرمی نەسەلماندووە.