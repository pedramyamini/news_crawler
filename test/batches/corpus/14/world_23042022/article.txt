لە شاری بوخاریستی پایتەختی رۆمانیا قوتابخانەیەک هەیە کە رۆژانە لە کاژێر ٣ی دوای نیوەڕۆ تاوەکو ٦ی ئێوارە، دەبێتە قوتابخانەی سەرەتایی بۆ منداڵانی هەڵاتووی ئۆکراینا.  لەو قوتابخانەیەدا ٢٢٧ منداڵی ئۆکراینی تەمەن ٤ بۆ ٧ ساڵ دەخوێنن و ٦٠٠ قوتابیی دیکە چاوەڕێی وەرگرتنن.  ئەنستەیژیا ماوەی سێ هەفتەیە ئۆکراینای جێهێشتووە. مانگێک لەمەوبەر، بەڕێوەبەری قوتابخانەیەکی سەرەتایی بوو لە شاری ئۆدێسا و ئێستاش سەرپەرشتی خوێندنی منداڵە ئۆکراینییەکان لەو قوتابخانەیەی رۆمانیا دەکات.   ئەنستەیژیا کۆنۆڤالۆڤا، مامۆستا دەڵێت، "ئێستا پۆلەکانمان زۆر قەرەباڵخن. لە قوتابخانەکەدا هەشت پۆلمان هەیە. هەریەکەیان ٣٢ تاوەکو ٤٢ قوتابی تێدایە".   ماکسیم، باوکی قوتابییەکە و دەڵێت، "بۆ ئەوان، ئەمە بەشێکە لە ئاساییبوونەوەی ژیان. هەندێکیان دەڵێن ژیانمان ئاسایی بووەتەوە. منداڵەکان پەیوەندیی نوێیان دروستکردووە و شتێکی باشە بۆیان".