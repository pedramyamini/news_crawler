جۆزێف بۆرێل رایگەیاند، بەردەوام دەبن لە پاڵپشتیکردنی ئۆکراینا و گەلی ئۆکراینا کە بە ساتەوەختی ناخۆش تێدەپەڕێت.  زۆربەی ئەندامانی یەکێتی ئەوروپا داوا دەکەن کە کۆتایی بە هاوردەکردنی گازی رووسیا بهێنرێت، بەڵام هێشتا ئەڵمانیا ئامادە نییە بۆ ئەو کارە بەهۆی ئەوەی کە بەزۆری پشتی بە گازی رووسیا بەستووە.  هەرچەند پێشتر هەندێک لە بەرپرسانی ئەڵمانیا رایانگەیاندبوو، ئەو وڵاتە ئامادەیە دەستبەرداری گازی رووسیا بێت، بەڵام کریستیان لیندەر، وەزیری دارایی ئەو وڵاتە رایگەیاند، هێشتا ئامادەنین بە تەواوەتی دەستبەرداری گازی رووسیا بن.  کریستیان لیندەر گوتیشی، هەرچەندە وڵاتەکەی ئامادەیە پەیوەندییە ئابوورییەکانی لەگەڵ رووسیا بپچڕێنێت، بەڵام لەم کاتەدا ناتوانن کۆتایی بە هاوردەکردنی گازی رووسیا بهێنن.  لەلایەکی دیکەوە، رۆبێرت هابێک، وەزیری وزەی ئەڵمانیا باس لەوە دەکات، بە بەردەوامی کار بۆ گۆشەگیرکردن و سەپاندنی سزای نوێ بەسەر رووسیا دەکەن.  بەرپرسانی یەکێتی ئەوروپا رایانگەیاندووە، ئەم هەفتەیە دووبارە کۆدەبنەوە بۆ ئەوەی وردەکاری سزا نوێیەکان لەسەر رووسیا تاوتوێ بکەن.