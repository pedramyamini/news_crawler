بنکەکانی دەنگدان کاژێر ٩: ٠٠ کرانەوە، ئەوەش دوای ئەوەی بانگەشەیەکی چڕ و پڕ لە چەند هەفتەی رابردوودا بەڕێوەچوو و بەشێکی گەورەیشی سەرنجی خستە سەر ئۆپەراسیۆنی رووسیا بۆ سەر ئۆکراینا و بەردەوامبوونی شەڕی نێوان ئەو دوو وڵاتە.   زۆربەی فەرەنسییەکانی دەرەوەی ئەوروپا رۆژی شەممە دەنگیان دا؛ لەوانەش فەرەنسییەکانی کەنەدا، ئەمریکا و ئەو دوورگانەی لە لایەن حکومەتی فەرەنساوە بەڕێوەدەبرێن.  دوایین راپرسییەکان دەریدەخەن، کە ئیمانوێل ماکرۆن ٢٦ % ی دەنگەکان، ماری لوپێن ٢٥ % ی دەنگەکان، ژان میلانشۆ ١٧ % ی دەنگەکان، ئێریک زێمور ٨ % ی دەنگەکان، ڤالێری پێکرێس ٨ % ی دەنگەکان، یانیک جادۆ ٤ % ی دەنگەکان و ئان هیداڵگۆ ٢ % ی دەنگەکان بەدەستدەهێنن.    زۆرجار لای بەشێک لە دەنگدەران ئەو تۆمەتە دەدرێتە پاڵ ماری لوپێن، کە کەسێکی تووندڕەوە و کار لەسەر دابەشکردنی کۆمەڵگە دەکات، بەڵام ئەو بەربژێرە لە کاتی بانگەشەی هەڵبژاردنەکەدا لە چەند هەفتەی رابردوودا هەوڵیدا وێنەیەکی جیاوازی خۆی پیشانبدات و گرنگی بەو شتانە دا کە جێگەی بایەخ و نیگەرانیی دەنگدەرانن.   هەرچی ماکرۆنە بانگەشەیەکی کەمی کرد و سەرنجی زیاتر لەسەر هەوڵەکان بۆ کۆتاییهێنان بە شەڕی نێوان رووسیا و ئۆکراینا بوو.   دەنگدانەکە کاژێر ٩ی شەو بە کاتی هەرێمی کوردستان کۆتایی دێت و کەمێک دوای ئەوە جیاکردنەوەی دەنگەکان دەستپێدەکات و چاوەڕوان دەکرێت هەر ئەمشەو ئەنجامی بەرایی هەڵبژاردن بزانرێت.   هەروەک چاوەڕوان دەکرێت، ئەگەر ماکرۆن و لوپێن بچنە گەڕی دووەمی هەڵبژاردنەکە، ئەوا رکابەری نێوانیان زۆر تووند دەبێت و جیاواز دەبێت لە رکابەرییەکەی ساڵی ٢٠١٧ کە تێیدا ماکرۆن ٦٦ % ی دەنگەکانی بردەوە.   لە گەڕی یەکەمی هەڵبژاردنی سەرۆکایەتیی ساڵی ٢٠٠٢ دا ٢٨.٤ % ی دەنگدەران پڕۆسەکەیان بایکۆت کرد؛ لە گەڕی یەکەمی هەڵبژاردنی ساڵی ٢٠١٧ دا ٢٢.٢ % ی دەنگدەران بایکۆتیان کرد. بەشێک لە شرۆڤەکاران ئاماژە بەوە دەکەن، دەکرێت ئەمڕۆ ژمارەکە لەوەی ٢٠٠٢ ش بەرزتر بێت.   ماکرۆن بە سەرکەوتنی لە هەڵبژاردنی ساڵی ٢٠١٧ دا مێژوویەکی بۆ خۆی تۆمارکرد بەوەی بووە گەنجترین سەرۆکی ئەو وڵاتە؛ ئەگەر ماکرۆن ئەمساڵیش سەربکەوێت، ئەوا دەبێتە یەکەمین سەرۆک لە دوای جاک شیراکەوە لە ساڵی ٢٠٠٢ کە بۆ جاری دووەم ببێتەوە سەرۆکی وڵات و بەوەش پێگەی خۆی لەنێو مێژووی ئەو وڵاتەدا بەهێزتر دەکات.   سەرکەوتنی ماکرۆن لەم هەڵبژاردنەدا دەرفەتێک دەداتە ئەو بەربژێرە گەنجە بۆ ئەوەی وەک کەسی یەکەمی ئەوروپا دەربکەوێت، ئەوەش دوای نەمانی ئەنگێلا مێرکل لە پۆستی راوێژکاریی ئەڵمانیا.   ئەگەریش ماری لوپێن ببێتە سەرۆکی وڵات، ئەوە بە سەرکەوتنێکی گەورە بۆ پۆپۆلیستەکان لە سەرانسەری ئەوروپادا دادەنرێ، بە تایبەتی دوای ئەوەی هەفتەی رابردوو پارتەکەی ڤیکتۆر ئۆربانی سەرۆکوەزیرانی هەنگاریا لە هەڵبژاردنە پەرلەمانییەکەی ئەو وڵاتە سەرکەوتنی بەدەستهێنا.