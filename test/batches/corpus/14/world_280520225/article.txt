هەفتەی رابردوو گەنجێکی ١٨ ساڵ بە چەکەوە هەڵیکوتایە سەر قوتابخانەی رۆب لە شاری یوڤاڵد و جگە لەوەی پێشتر داپیری خۆی کوشت، ١٩ قوتابی و دوو مامۆستای کوشت.  مامۆستایان لە چاوەڕوانیی یەکلاییبوونەوەی پرسی تووندوتۆڵکردنی رێوشوێنەکانی هەڵگرتنی چەک، خۆیان پارێزگاری لە خۆیان و قوتابیان دەکەن.  برایسن دالریمپل، مامۆستا لە قوتابخانەی یوتۆپیا دەڵێت، "هەڵگرتنی چەک لەلایەن ئەندامانی ستافەکەمانەوە بەو هیوایەیە کە بتوانین لە یەکەم دەرکەوتنیدا رووبەڕووی هێرشکار ببینەوە. "  رێوشوێنەکانی هەڵگرتنی چەک کۆمەڵگەی ئەمریکیی بەسەر دوو بەرەدا دابەشکردووە، لە نیویۆرک زۆرینەی خەڵک داوای تووندوتۆڵکردنی دەکەن؛ لە هیوستنی تەکساس ژمارەیەک خەڵک چوونە بەردەم بارەگای کۆمەڵەی نیشتمانیی چەک، ناسراو بە NRA و پاڵپشتییان بۆ هەڵگرتنی چەک دووپاتکردەوە.  دۆناڵد ترەمپ، سەرۆکی پێشووی ئەمریکا یەکێکە لەو کەسانەی لۆبیی هەڵگرتنی چەک دەکات و رایگەیاند، "بوونی شەڕانگێزی لە جیهانی ئێمەدا هۆکارێک نییە بۆئەوەی ئەو کەسانە چەک بکەین کە پابەندی یاسان و دەزانن چۆن چەک بەکاربێنن و پارێزگاری لە زۆر خەڵک بکەن. بوونی شەڕانگێزی باشترین هۆکارە کەسانی پابەند پڕچەک بکەین. "  بەگوێرەی ئەرشیڤی تووندوتیژییەکانی چەک لە ئەمریکا، ئەمساڵ ٢١٤ رووداوی دەستڕێژی گوللە لە وڵاتەکە روویانداوە.