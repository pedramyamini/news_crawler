رۆژی شەممە ٢٦ - ٣ - ٢٠٢٢ ڤۆلۆدیمیر زیلینسکی، سەرۆکی ئۆکراینا لە گوتارێکی ڤیدیۆییدا رایگەیاند، ئۆکراینا ناتوانێت بەبێ بوونی چەکی پێویست لە بەردەم مووشەکەکانی رووسیا بەرگری بکات و بەبێ بوونی تانک و فڕۆکەی شەڕکەریش ناتوانێت ماریوپۆل بپارێزێت، کە ماوەی چەند هەفتەیەکە لەلایەن رووسیاوە گەمارۆدراوە.   زیلینسکی داوای لە وڵاتانی رۆژئاوا کرد بۆ ئەوەی وەکو خۆی دەڵێت ١ % ـی بوێریی سوپای ئۆکراینای هەبێت کە لە شاری ماریوپۆل شەڕدەکەن، هاوکاریان بکەن.  زیلینسکی گوتیشی، لە هێرشکردنە سەر ئۆکراینا، رووسیا هەمان سیاسەتی نازییەکان دووبارە دەکاتەوە کە وەکو خۆی دەڵێت پێش ٨٠ ساڵ بۆ داگیرکردنی ئەوروپای بەکاری هێنابوو.   لە بەشێکی دیکەی گوتارەکەیدا، زیلینسکی تۆمەتەکانی رووسیای رەتکردەوە کە گوایە ئۆکراینا دەیەوێت زمانی رووسیا لەنێو ئۆکراینادا نەهێڵێت و گوتی کە زمانی رووسی بەشێک بووە لە ژیانی رۆژانەی خەڵکی ئۆکراینا. بەڵام بە گوتەی خۆی، رووسیا بە هێرشکردنە سەر ئۆکراینا، زمانی رووسیش لەنێو دەبات.