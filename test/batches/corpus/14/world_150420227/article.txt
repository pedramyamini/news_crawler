ئیریا ساندرین، کە پەنابەرێکی ئۆکراینییە لە پۆڵەندا دەڵێت،  "كێشەی سەرەكی ئێمە لە پۆڵەندا دەستكەوتنی كارە. لەگەڵ ئەوەشدا بەبۆنەی منداڵەكەمەوە كاركردنیش بۆم سەختە، چونكە نە داپیر و نە باپیری و هیچ كەسمان لەگەڵ نییە، ئەمەش دۆخی ژیان و گوزەرانی زۆر سەختتر كردووم. "    ئازاد خەلیفە، نزیكەی چل ساڵە لە پۆڵەندا دەژی،  لە شاری ووج خاوەنكار و بازرگانێکی کوردە.  لە سەرەتای شەڕی روسیا و ئۆكرایناوە هاوكاری زیاتر لە ١٠٠ ماڵباتی ئۆكراینی كردووە و هەلی كاری بۆ ژمارەیەكیان رەخساندووە.  شارەوانی ووج وەكو كەسێكی جێگەی متمانە داوای یارمەتییان لێكردووە.   ئازاد خەلیفە باس لەوە دەکات، چەند جارێک میلەتی کورد میللەتی کورد ئاوارە بووە ئەوە بەلایانەوە غەریب نییە، لەبەر ئەوەی ئێستا وڵاتێکی هاوسێیان دۆخەکەی وایلێهاتووە بە ئەرکی خۆمانیان زانیوە یارمەتییان بدەن.. تاوەکو ئێستا لەو ئاوارانەی کە چوونەتە پۆڵەندا ١٠ بۆ ١٥ ئاوارەیان خستووەتەسەر کار.    ژمارەیەک لەو كەسانەش كە خەڵكی وڵاتانی دیكەن و لە ئۆكراینا قوتابین پەنایان بۆ پۆڵەندا هێناوە.  ئەحمەد دەروێش، خەڵكی مەغریبە و لە ئۆكراینا قوتابییە،  ئەویش پەنای بۆ چێشتخانەكەی ئازاد خەلیفە بردووە و لەوێ خەریكی كارە.    ئەحمەد دەروێش گوتیشی، " ژمارەیەک لە هاوڕێكانم هێشتا لە خاركیف ماونەتەوە  دوێنێ و ئەمڕۆ هێرشێكی بەهێز لەسەر خاركیف بووە،  هاوڕێكانم و پەیوەندییان پێوەكردم و گوتیان كە مەیەرە، ئێمە لە ژێرزەمین دەژین. "   لە دەستپێكی شەڕی روسیا و ئۆكرینا وڵاتانی ئەوروپا مافی كاركردنیان دایە ئۆكراینییەكان  ئەوان دەتوانن لە یەک ساڵ تاوەكو یەک ساڵ و نیو لە ئەوروپا كار بكەن.  هەروەها هەر كامیان مانگانە نزیكە ٢٠٠ دۆلار یارمەتی دەدرێن.    بەپێی دوایین ئامارەكانی نەتەوە یەكگرتووەكان زیاتر چوار ملیۆن و ٦٠٠ هەزار ئۆكراینی وڵاتەكەیان بەجێشتووە كە زیاتر لە دوو ملیۆن و ٦٠٠ هەزاریان دەربازی پۆڵەندا بوون.