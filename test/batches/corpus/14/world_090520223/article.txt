بەڕێوەبەرایەتیی گومرگی چین بڵاویکردەوە، بەهۆی قەدەخەی هاتووچۆ و شەپۆلی نوێی ڤایرۆسی کۆرۆنا بەتایبەتی لە شانگهای، ناوەندی بازرگانی ئەو وڵاتە، لە ئاستی مانگانەدا قەبارەی هەناردەکاریی چین لە مانگی چواری ئەمساڵدا بەراورد بە مانگی چواری ساڵی رابردوو بە رێژەی ٣.٩ % دابەزیوە.  لی کیو وێن، گوتەبێژی گومرکی چین ئەمڕۆ دووشەممە ٩ - ٥ - ٢٠٢٢ رایگەیاند، سەرەڕای کەمبوونەوەی قەبارەی هەناردەکاریی چین، بەڵام ئابووریی ئەو وڵاتە توانای ئەوەی هەیە ئاڕاستەکەی بگۆڕێت و بکەوێتەوە سەر رێگەی گەشەکردن.  بەپێی ناوەندی ئاماری چین، لە مانگی رابردوودا چین بە بڕی ٥١.١ ملیار دۆلار زیادەی بازرگانی لەگەڵ وڵاتانی دیکەدا هەبووە.  دابەزینی ئاستی هەناردەکاری چین بە نەرێنی کاریگەری کردووەتەسەر بازاڕەکانی بۆرسەی جیهان و بازاڕەکانی ئاسیای دابەزاندووە.