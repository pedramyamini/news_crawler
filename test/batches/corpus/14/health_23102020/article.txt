دەرمانی رێمدیسیڤیر، کە پێشیدەگوترێت ڤێکلوری ئەو دەرمانەیە کە لەلایەن ئەو دەزگا پزیشکییەی ئەمریکاوە پەسند کراوە و رێگە دەدرێت بدرێتە ئەوانەی تەمەنیان لە سەرووی ١٢ ساڵییەوەیە، یان کێشی لەشیان لە ٤٠ کیلۆگرام کەمتر نییە.  ئیدارەی دەرمان و خۆراکی ئەمریکا FDA دەشڵێت دەرمانەکە تەنیا دەبێت لە نەخۆشخانە و لە ژێر چاودێری پزیشکدا بدرێتە ئەو تووشبووانەی لە نەخۆشخانە دەمێننەوە، نەک کەسانێک خۆیان لە ماڵەوە بەکاری بهێنن.  ستیفن هان، کۆمیسیۆنی ئیدارەی دەرمان و خۆراکی ئەمریکا دەڵێت لەم کاتەدا، کە ئەمریکا لە دۆخێکی تەندروستیی فریاگوزاریدایە، ئەم دەرمانە دەبێتە هاوکارێکی باش بۆ چارەسەری تووشبووانی کۆرۆنا.  بە گوتەی هان، پەسندکردنی دەرمانەکەش دوای شیکاریکردنی داتای تایبەت بە دەرمانەکە و وەڵامدانەوەی جەستەی ئەوانەی کە وەریانگرتووە، هات. لە تاقیگەکانی ئەمریکاش بە وردی تاقیکردنەوەی لەسەر کراوە.   پێشتریش لە مانگی ئایاردا لە ئەمریکا هەمان ئەو دەرمانە لە هەندێک شوێنی ئەمریکا وەک چارەسەری فریاگوزاری دەستنیشان کرا، بەڵام بە فەرمی پەسند نەکرابوو.   پەسندکردنی ئەو دەرمانە وەک چارەسەرێک بۆ تووشبووانی کۆرۆنا لە کاتێکدایە کە کۆمپانیاکانی بواری دەرمان لە ئەمریکا لەوانەش  مۆدێرنا و فایزەر لە هەوڵەکانیان بەردەوامن بۆ دۆزینەوەی ڤاکسینی دژی کۆرۆنا، پێشتریش ئیدارەی خۆراک و دەرمانی ئەمریکا پێشتر رایگەیاندبوو کۆتایی مانگی تشرینی دووەم ڤایرۆسی کۆرۆنا بەردەست دەبێت.  بەپێی دوایین ئامار ٨,٦٦١,٧٢٢ کەس لە ئەمریکا تووشی ڤایرۆسی کۆرۆنا بوون، ٢٢٨,٣٨١ لەو تووشبووانە گیانیان لەدەستداوە، ٥,٦٥٥,٣٢٧ تووشبووش چاکبوونەتەوە.