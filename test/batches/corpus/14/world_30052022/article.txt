لیزا سمیس - ی تەمەن ٤٠ ساڵ، ئەو خانمە سەربازەیە کە بە تۆمەتی چوونە نێو ریزەکانی داعش لەنێوان ٢٨ ـی تشرینی ساڵی ٢٠١٥ تاوەکو ١ ـی کانوونی دووەمی ساڵی ٢٠١٩ و پێدانی پاڵپشتیی دارایی بە ئەندامانی رێکخراوی داعش دادگایی دەکرێت. لیزا سمیس دانیشتووی شاری داندۆکی رۆژهەڵاتی ئێرلەندایە و لە بەردەم دادگەدا ئەو تۆمەتانەی رەتکردەوە. هاوکات رەتیشیکردەوە ٩٠٠ دۆلاری بۆ چارەسەری پزیشکی دابێتە "پیاوێکی سووری" لە تورکیا، کە بەگوێرەی دادگە ئەندامی داعش بووە.   لیزا سمیس لە ماوەی نێوان ساڵەکانی ٢٠٠١ تاوەکو ٢٠١١ لە هێزی بەرگریی ئێرلەندا سەرباز بووە. لە ماوەی دادگاییکردنەکەیدا کە ٩ هەفتە بەردەوام بوو، دادگە باسی لەوەکرد کە چۆن دوای ئەوەی بووەتە موسڵمان لە ساڵی ٢٠١٥ دا چووەتە سووریا.   لە ساڵی ٢٠١٥ دا سمیس تکتێکی لە ئێرلەندا بۆ تورکیا کڕیوە و دواتر لە تورکیاوە چووەتە شاری رەققەی سووریا، پایتەختی ئەو کاتی خەلافەتی داعش.   لەدوای ئەوەی هەوڵیداوە هاوژینەکەی رازیبکات بۆ ئەوەی ئەویش بچێتە سووریا، لە ساڵی ٢٠١٦ دا سمیس داوای جیابوونەوەی لە هاوژینەکەی کردووە و دواتریش هاوسەرگیریی لەگەڵ چەکدارێکی داعشی بە رەچەڵەک بەریتانی کردووە.   دوای ئەوەی داعش زۆربەی ئەو ناوچانەی لەدەستدا کە دەستی بەسەردا گرتبوون، سمیس رەققەی جێهێشتووە و چووەتە باغۆز، کە دوایین پێگەی داعش بوو لە سووریا؛ دواتر چووەتەوە ئێرلەندا. لە ١ ـی کانوونی یەکەمی ٢٠١٩ کاتێک بە فڕۆکە چووەتەوە ئێرلەندا، لە فڕۆکەخانەی دوبڵین، لەگەڵ کچەکەی دەستگیرکراوە. بەڵام نازانرێت لە سووریاوە چۆن چووەتەوە دوبڵین.   سزادانی سمیس لە دادگەی تایبەتی تاوانەکان لە ئێرلەندا لەلایەن ٣ دادوەرەوە ئەنجامدەدرێت کە تایبەتە بە دادگاییکردنی تاوانی تیرۆر و رێکخراو. بەگوێرەی پەڕاوەکانی دادگە، دانیشتنی دادگەکەی کاژێر ١٢: ٣٠ خولەک بە کاتی هەولێر بەڕێوەدەچێت.