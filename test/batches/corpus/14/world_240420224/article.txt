وەزارەتی ناوخۆی فەرەنسا رایگەیاند، "تاوەکو کاژێر ٥: ٠٠ ـی ئێوارە بەکاتی پاریس [٦: ٠٠ ـی ئێوارە بەکاتی هەولێر]، رێژەی بەشداریکردن لە ٦٣.٢ % بووە. "   بنکەکانی دەنگدان لە کاژێر ٠٨: ٠٠ بەیانی تاوەکو ٠٨: ٠٠ شەو بەکاتی پاریس بەکراوەیی دەمێننەوە. پێشبینی ناکرێت رێژەکە لەوەی گەڕی یەکەمی هەڵبژاردنەکان زیاتر بێت کە لە رۆژی ١٠ ـی نیسانی رابردوودا کرا و لە ٦٥ % بوو.   هەروەها رێژەی بەشداریکردن لە گەڕی دووەمی ئەمڕۆ کەمترە لەو رێژەیەی کە لە گەڕی دووەمی هەڵبژاردنە سەرۆکایەتییەکەی ساڵی ٢٠١٧ ـی تۆمارکرا کە لە ٦٥.٣ % ـی تۆمارکردبوو.  لە سەرانسەری فەرەنسا زیاتر لە ٤٨ ملیۆن و ٧٠٠ هەزار کەس مافی دەنگدانیان هەیە. هەروەها ئیمانوێل ماکرۆن و ماری لوپێن رکابەری دەکەن بۆ بوونە سەرۆککۆماری پێنج ساڵی داهاتووی فەرەنسا.   ئیمانوێل ماکرۆن، پێنج ساڵ لەمەوبەر کلیلی دەرگای کۆشکی ئیلیزێی لە فرانسوا ئۆلاند وەرگرت. ماکرۆن ئەو سیاسەتڤانەی نە بە راستڕەو دادەندرێت و نە چەپڕەو.   لە ٢٠١٦ ـدا، ماکرۆن شۆڕشێکی سیاسی لە فەرەنسا بەرپاکرد، پارتی کۆماریی بەرەوپێشەوەی دامەزراند. کەسێکی لیبراڵی ئەوروپیخوازە، دەیەوێت پێگەی فەرەنسا لەنێو ئەوروپا و جیهاندا بەهێزبکات. ماکرۆن لەگەڵ بەهێزکردنی هاوپەیمانی ناتۆیە، لە ماوەی شەڕی ئۆکراینادا رۆلێکی دیپلۆماسیی سەرەکیی گێڕاوە، ئەمەش لە راپرسییەکاندا لە بەرژوەندیی ئەودا رەنگیداوەتەوە.   ئیمانوێل ماکرۆن دژی ئەوەیە سەرپۆش و لەچک قەدەخەبکرێت، لەسەر پرسی کۆچبەران رەخنەی تووندی لە رکابەرەکەی هەیە کە هەڕەشەی رێگریکردن لە هاتنی کۆچبەران دەکات. ماکرۆن ئەجێندای ماری لوپێن بە "نەتەوەپەرست" نێودەبات و خۆیشی بە "سەرکوتکار و خۆسەپێن. "   لەچوارچێوەی شەڕی گۆڕانی کەشوهەوادا، ماکرۆن دەیەوێت فەرەنسا بکاتە یەکەمین وڵات کە چیدی خەڵووز و گاز بەکارنەهێنێت، بەڵێنیداوە شەش وێستگەی دیکەی ئەتۆمیی بۆ بەرهەمهێنانی کارەبا دروستبکات.   ماکرۆن گەنجترین سەرۆکی فەرەنسایە و تەمەنی ٤٤ ساڵە. ماکرۆن لە هەڵبژاردنی ٢٠١٧ ـدا لەگەڵ ماری لوپێن گەیشتە خوولی دووەمی هەڵبژاردن و دوو هێندەی خانمە رکابەرەکەی دەنگی بەدەستهێنا.  ماری لوپێن پارێزەر، سیاسەتڤان و بەربژێری هەڵبژاردنی سەرۆکایەتیی فەرەنسا، رکابەرێکی سەخت و کۆڵنەدەرە. لوپێن لە ٢٠١٧ ـەوە، سەرئێشەی بۆ ئیمانوێل ماکرۆن دروستکردووە و ململانێی لەگەڵدا دەکات.  لوپێن ئەو بەربژێرەیە کە بانگەشەی ئەوە دەکات کۆمەڵگەی فەرەنسی لە ژێر کاریگەری موسڵمان و کۆچبەران دەردەهێنێت و پێشینە بۆ هاووڵاتیی رەسەنی فەرەنسی دەگەڕێنێتەوە. لوپێن دەڵێت، "من باڵندەیەکی ئاگرینم لەنێو ژیلەمۆدا دەردەکەوم. "   ماری لوپێنی تەمەن ٥٣ ساڵ، دژی هاتنی کۆچبەر و پەنابەرانە، بەڵێنیداوە ببێت بە سەرۆکی فەرەنسا، لەچک و باڵاپۆشی لە ژنانی موسڵمان قەدەخەبکات.   ماکرۆن، لوپێن بە پاڵپشتیکاری ڤلادیمیر پووتین ناودەبات، دەڵێت، بەهۆی قەرزارییەوە دەستەمۆی مۆسکۆ بووە.