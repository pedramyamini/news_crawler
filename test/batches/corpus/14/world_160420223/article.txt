ئاژانسی پەنابەرانی نەتەوە یەکگرتووەکان هەوڵی ناردنی پەنابەران لەلایەن بەریتانیاوە بۆ رواندای ئەفریقا بە "خۆدزینەوە" لە بەرپرسیارێتی ناودەبات و دەڵێت، ئەو هەنگاوەی بەریتانیا قبووڵکراو نییە.   ئەوە لەکاتێکدایە، پریتی پاتێل، وەزیری ناوخۆی بەریتانیا فەرمانێکی وەزاری بۆ جێبەجێکردنی ئەو سیاسەتەی حکومەت دەرکردووە.   جیڵیان تریگس، جێگری سکرتێری گشتیی ئاژانسی پەنابەرانی نەتەوە یەکگرتووەکان لە هەڤپەیڤینێکیدا سەرکۆنەی ئەو هەوڵەی بەریتانیای کرد و بە "خۆ دزینەوە لە بەرپرسیارێتی" ناویبرد و گوتیشی، "ئەوە جێگەی پەسندکردن نییە. "  بە گوێرەی ئەو پلانەی بەریتانیا، هەموو ئەو پەنابەرانەی کە لە ١ ـی مانگی کانوونی دووەمی ئەمساڵەوە روویان لەو وڵاتە کردووە، دەنێردرێنە رواندای رۆژهەڵاتی ئەفریقا. حکومەتی بەریتانیا رایگەیاندووە کە لە ماوەی چەند هەفتەی داهاتوودا دەست بە گواستنەوەی پەنابەران دەکەن.   تاوەکو ئێستا لانیکەم ١٦٠ رێکخراو و گرووپی مرۆیی داوایان لە حکومەتی بەریتانیا کردووە ئەو پلانە هەڵوەشێنێتەوە. پارتەکانی ئۆپۆزیسیۆنیش رەخنەیان لەو سیاسەتەی وڵاتەکەیان گرتووە.