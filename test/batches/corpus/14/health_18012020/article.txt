بەرپرسانی تەندروستی لە چین رایدەگەیێنن پشكنینە پێشوەختەکان دەریانخستووە، ڤایرۆسێك بڵاودەبێتەوە کە بە ڤایرۆسی کۆرۆنا ناودەبرێت، تاوەکو ئێستا ٥٩ کەس تووشبوون و ٢ کەس بە نەخۆشییەکە گیانیان لەدەستداوە.   چوانگ شوککوان، بەرپرسی تەندروستی هۆنگ کۆنگ روونیدەکاتەوە یەکێك لە هۆکارە سەرەکییەکانی بڵاوبوونەوەی ڤایرۆسی کۆرۆنا خۆراکە دەریاییەکانە و هۆکاری تووشبوونە بە کۆنیشانەی هەوکردنی تووندیی کۆئەندامی هەناسە.   چوانگ شوککوان دەڵێت لە بەدواداچوون بۆ هۆکاری بڵاوبوونەوەی ڤایرۆسەکە بەردەوامن و پێشبینیدەکەن کە هەمان ڤایرۆس بێت کە لە ساڵی ٢٠٠٢ بڵاوبووەوە و زیاتر لە ٧٠٠ کەسی کوشت.  کەسێك لە تایلەند تووشی ڤایرۆسی کۆرۆنا دەبێت  بەرپرسانی تەندروستیی تایلەند رایدەگەیێنن حاڵەتێكی تووشبوونیان بە ڤایرۆسی کۆرۆنا تۆمارکردووە، روونیدەکەنەوە کەسەکە گەشتیارێكی چین بووە و لە ووهانەوە سەردانی وڵاتەکەیانی کردووە.   حاڵەتێكی تووشبوون بە ڤایرۆسی کۆرۆنا لە ژاپۆن تۆماردەکرێت  بەرپرسانی تەندروستی ژاپۆن تەنیا رۆژێك لەدوای تۆمارکردنی حاڵەتەکەی تایلەند، رایانگەیاند پیاوێكی ژاپۆنی ٣٠ ساڵان کە لە باشووری تۆکیۆ دەژیت و لە ووهان گەڕاوەتەوە، تووشی ڤایرۆسی کۆرۆنا بووە.   ئەمریکا بۆ رێگریکردن لە کۆرۆنا، پشکنین بۆ سەردانیکەرانی لە چینەوە دەکات  بەرپرسانی تەندروستیی ئەمریکا رایدەگەیێنن بەیمەبەستی رێگریکردن لە گەیشتن و بڵاوبوونەوەی ڤایرۆسی کۆرۆنا، لە سێ فڕۆکەخانە پشکنین بۆ گەشتیارانی چین دەکەن، هەڵسەنگاندن بۆ دۆخی تەندروستی و تووشبوونیان بە ڤایرۆسەکە دەکەن.   د. نانسی مێسۆنیر، بەڕێوەبەری بەشی کوتان و نەخۆشییەکانی هەناسە لە سەنتەری کۆنتڕۆڵکردن و پێشگیریکردن لە نەخۆشییەکانی ئەمریکا رایدەگەیێنێت هۆکاری ئەم پشکنینە ئەوەیە کە دەیانەوێت رێگریبکەن لە بڵاوبوونەوەی نەخۆشییەکەی پەیوەست بە ڤایرۆسی کۆرۆنا.   د. نانسی مێسۆنیر دەڵێت هەرچەندە ئەگەری بڵاوبوونەوەی نەخۆشییەکە کەمە، بەڵام دەبێت بەدواداچوون بکەن و لە ئەگەری هەر حاڵەتێك، بەزوویی چارەسەرەکان دەستپێبکەن.   ڤایرۆسی کۆرۆنا گروپێكی فراوانی ڤایرۆسەکانە، ساڵی ١٩٦٠ لە مرۆڤدا دەستنیشانکرا، نیشانەکانەکانی هاوشێوەی نیشانەی سەرمابوونن، بەڵام لە هەندێك کەسدا تووندترن و نەخۆشییەکی کوشندەیە.  تووشبووانی ڤایرۆسی کۆرۆنا تووشی سەرئێشە، ئاولەلووتهاتن، کۆکە و تا، هەناسەتەنگی، ئازاری جەستە و لەرز دەبن.  سەنتەری کۆنتڕۆڵکردن و پێشگیریکردن لەبارەی بڵاوبوونەوەی نەخۆشییەکەوە دەڵێت، ڤایرۆسی کۆرۆنا لە نەخۆشێكەوە بۆ نەخۆشێكی دیکە لەڕێگەی کۆکە، پژمە و دەستلێدان دەگوازرێتەوە.   کۆمسیۆنی تەندروستیی ووهان لەبارەی نەخۆشییەکەوە دەڵێت، گوماندەکەن حاڵەتەکان لە بازاڕێكی خۆراکە دەریاییەکان دەستیان پێکردبێت، بەمەش گوماندەکەن سەرچاوەکەی ئاژەڵ بێت و ئێستا لە پشكنیندان.   ساڵی ٢٠٠٢ لە چین زیاتر لە ٧٠٠ کەسی کوشت  ڤایرۆسی کۆرۆنا هۆکاری تووشبوونە بە کۆنیشانەی هەوکردنی تووندی کۆئەندامی هەناسە، هەمانە ئەو ڤایرۆسەیە کە لە ساڵی ٢٠٠٢ لە نزیکەی ٢٥ وڵات بڵاوبووەوە، ٨٠٠٠ کەسی نەخۆشخست و زیاتر لە ٧٠٠ کەس لە تووشبووان گیانیان لەدەستدا.   ساڵی ٢٠١٢ لە سعوودیە و ئەردەن ٨٠٠ کەسی کوشت  جۆرێكی دیکەی ڤایرۆسی کۆرۆنا لە ساڵی ٢٠١٢ لە سعوودیە و ئەردەن بڵاوبووەوە و گەیشتە نزیکەی ٢٥ وڵات، ئەویش ٨٠٠ کەسی کوشت کە زۆربەیان لە سعوودیە بوون.