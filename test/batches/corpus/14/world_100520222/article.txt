ئیلۆن مەسک، دەوڵەمەندترین پیاوی جیهان لە تویتێکدا بۆ فۆڵەوەرەکانی نووسیوە، "ئەگەر لە دۆخێکی تەمومژاویدا مردم، خۆشحاڵ بووم بە ناسینتان. "  کەسێک بەناوی محەممەد مەسحەل، کە بەپێی ناونیشانی ئەژماری تویتەرەکەی خەڵکی سعودیەیە بۆ مەسک - ی نووسیوە، "ئیلۆن، تۆ پێش وادەی دیاریکراوت نامریت. بەهەرحاڵ، تۆ کەسایەتییەکی تایبەتیت لەم جیهانە. تەنیا یەک پرسیارم هەیە: وەکو کەسێکی بلیمەت، ئایا هێشتا ئەوەت بۆ ئاشکرا نەبووە کە دروستکارێکی مەزن لەم جیهانەدا هەیە؟ "  ئەو بەکارهێنەرەی تویتەر بەناوی محەممەد مەسحەل داوای لە ئیلۆن مەسک کردووە کە، "ئەگەر توانیویەتی ئەوەی بۆ ئاشکرا ببێت، رایبگەیێنێت پێش ئەوەی دوایین هەناسە بدات [و بمرێت]. "  لە وەڵامی مەسحەل - دا، دەوڵەمەندترین پیاوی جیهان سوپاسی کردووە و بۆی نووسیوە، "بەڵام کێشەم نییە لە چوونە دۆزەخ، ئەگەر ئەوە چارەنووسی من بێت، کە بەشێکی زۆری مرۆڤایەتی لە لەدایکبوونیانەوە لەوێ دەبن. "  بەگوێرەی گۆڤاری فۆربس، ئیلۆن مەسک سەرمایەکەی دەگاتە ٢٦٤ ملیار دۆلار، ئەمەش دەیکاتە سەرمایەدارترین کەسایەتی لە جیهان کە لەدوای ئەویشەوە جێف بیزۆسی، خاوەنی ماڵپەڕی ئەمازۆن دێت بە بڕی ١٧٠ ملیار دۆلار داهات.  ئیلۆن مەسک لە ٢٨ ـی کانوونی دووەمی ١٩٧١ لە پریتۆریای ئەفریقای باشوور لەدایکبووە، سێ جار هاوسەرگیریی کردووە و خاوەن وڵاتینامەی ئەمریکییە و باوکی هەشت منداڵە.  ئیلۆن مەسک دامەزرێنەری هەردوو کۆمپانیای بۆشایی ئاسمانی سپەیس ئێکس و کۆمپانیای ئۆتۆمبێلی کارەبایی تێسلایە کە یەکیان داهاتەکەی لە ساڵی ٢٠١٨ ـدا بە دوو ملیار دۆلار مەزەندە دەکرا و ئەوەی دیکەشیان بە ٥٣ ملیار و ٣٠٠ ملیۆن دۆلار، ماوەیەک بەر لە ئێستاش بە ٤٤ ملیار دۆلار تۆڕی کۆمەڵایەتیی تویتەری کڕی.