زۆرینەی ئەو پارتە سیاسییانەی لە هەڵبژاردنە سەرۆکایەتییەکە، پەرلەمانییەکە و هەڵبژاردنی شارەوانییەکاندا بەشدارن راستڕەون و بۆچوونەکانیان رەنگدانەوەی ئەو بەهایانەن لەنێو ٦.٥ ملیۆن دانیشتووەکەی وڵاتدا هەن.   بەڵام هاوپەیمانییەکی نوێش هەیە کە کار لەسەر پرسە ژینگەییەکان دەکات و ژمارەیەکی بەرچاو بەربژێری هەیە و لە رۆژانی رابردوویشدا بانگەشەی چڕی لە زۆربەی شارەکان کردووە.   ئەوەی کە پەیوەندی بە هەڵبژاردنە سەرۆکایەتییەکەوە هەیە، ئەلێکساندەر ڤوجیج، سەرۆکی سربیا دیارترین کەسایەتیی سیاسیی ئەو وڵاتەیە. زۆرینەی راپرسییەکان ئەوە دەردەخەن کە لەم هەڵبژاردنەدا سەرکەوتن بەدەستدەهێنێتەوە و دەبێتەوە سەرۆکی وڵات. ٧ کەسایەتیی دیکەش بەربژێرن بۆ بوون بە سەرۆکی وڵات.   پەیوەندیدار بە هەڵبژاردنی پەرلەمان، پەرلەمانی ئەو وڵاتە ٢٥٠ کورسیی هەیە و لە دوایین هەڵبژاردندا کە ساڵی ٢٠٢٠ بەڕێوەچوو، ئۆپۆزیسیۆن بایکۆتی کرد، ئەوەش بەهۆکاری ئەوەی گوایە زەمینەیەکی گونجاو بۆ بەرێوەچوونی هەڵبژاردنی ئازاد نەڕەخساوە. ئەنجامی هەڵبژاردنەکە بەو جۆرە بوو کە پارتەکەی سەرۆکی وڵات و هاوپەیمانەکانی جگە لە ٧ کورسی، هەموو کورسییەکانی پەرلەمانیان بردەوە. بۆ ئەم هەڵبژاردنە ئۆپۆزیسیۆن بەشدارە و ١٩ پارت و هاوپەیمانی بەشداری لە پڕۆسەکەدا دەکەن.