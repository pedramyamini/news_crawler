دوای چەند خولەکێکی کەم، ئەنجامی گەڕی یەکەمی هەڵبژاردنە سەرۆکایەتییەکەی فەرەنسا راگەیێندرا، کە ٢٤ % ی دەنگدەران بۆ ماری لوپێن و ٢٨ % بۆ ئیمانوێل ماکرۆن دەنگیان دابوو.  بینوا دۆلێ، لایەنگری لوپێن دەڵێت، "ئێمە زۆر خۆشحاڵین، ئەم ئەنجامە بۆ ئێمە پێشبینی نەکراو نەبوو، بەڵکو دەمانزانی هێندە دەنگ بەدەستدەهێنین. ئێستا بە دوو باڵەوە بەرەو گەڕی دووەمی هەڵبژاردنەکان دەفڕین".  لایەنگرانی ئیمانوێل ماکرۆنی براوەی یەکەمی هەڵبژاردنەکەش هاوار دەکەن و دەڵێن، " ٥ ساڵی دیکەی سەرۆکایەتی".  ئیمانوێل ماکرۆن، بەربژێر بۆ هەڵبژاردنی سەرۆکایەتیی فەرەنسا رایگەیاند، "فەرەنسایەکم دەوێت کە بە تووندی دژی جوداخوازە موسڵمانەکان شەڕ بکات، بەڵام فەرەنسایەک بێت کە لەڕێگەی سێکولارییەوە رێگە بە هەموو کەسێک بدات، باوەڕدار و بێباوەڕ رێوڕەسمی خۆیان بکەن. فەرەنسایەکمان ناوێت موسڵمان و جووەکان لە پەیڕەوکردنی ئایینەکانیان، رێگری بکات؛ ئەوە ئێمە نین. فەرەنسایەکمان دەوێت، خۆشگوزەرانی بۆ هەمووان بهێنێتەدی".  بۆ مەیلا و دەیلان و هەزاران لایەنگری ژان لوک میلانشۆ، سەرۆکی پارتی چەپی فەرەنسا، ئەنجامێکی دڵشکێن بوو، چونکە میلانشۆ ٢٠ % ی دەنگەکانی بەدەستهێنا و دەبێت بچێتەوە ماڵەوە.  زیمور، سەرۆکی پارتی ریکۆنکیوت، واتە گەڕانەوە بە بەدەستهێنانی ٧ % ی دەنگەکان بە چوارەم دەرچوو و داوای لە لایەنگرانی کرد لە گەڕی دووەمدا دەنگ بە لوپێن دژی ماکرۆن بدەن.  گەڕی دووەمی هەڵبژاردنی سەرۆکایەتیی فەرەنسا ١٣ رۆژی ماوە. هەرچەندە ماکرۆن لەپێشە، بەڵام سوپرایزی سیاسی هەمیشە لەئارادایە.