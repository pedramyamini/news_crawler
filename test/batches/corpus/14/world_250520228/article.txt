رۆژ زاڵە، بەرپرسی نووسینگەی رووداو لە واشنتنی پایتەختی ئەمریکا، لە کۆنفڕانسێکی رۆژنامەڤانیدا پرسیاری لە نێد پڕایس، گوتەبێژی وەزارەتی دەرەوەی ئەمریکا کرد لە بارەی ئەوەی کە هیچ هەوڵێکی دیپلۆماسییان داوە بۆ ئەوەی تورکیا رازی بکەن دۆخەکە لە سووریا ئاڵۆز نەکات، لە وەڵامدا نێد پرایس گوتی، ئەوان لە رێگەی باڵیۆزخانەکەیانەوە لە ئەنقەرە و هەروەها وەزارەتی دەرەوەیان لە بارەی ئەو بابەتەوە گفتوگۆیان لەگەڵ بەرپرسانی تورکیا کردووە.  ئەوە لە کاتێکدایە کە رۆژی دووشەممە رەجەب تەیب ئەردوغان، سەرۆک کۆماری تورکیا ئاماژەی بەوە کرد ئەوان ئامادەکاری بۆ ئۆپەراسیۆنێکی سەربازیی نوێ دەکەن بۆ ئەوەی بە قوڵایی ٣٠ کیلۆمەتر بچنە نێو سنووری سووریا و بە گوتەی خۆی "ناوچەیەکی ئارام" دروستبکەن.   لەو بارەیەوە، گوتەبێژی وەزارەتی دەرەوەی ئەمریکا گوتی: "ئێمە پەیوەندیمان بە هاوپەیمانە تورکەکانمانەوە کردووە لە بارەی ئەم پرسە بۆ ئەوەی زیاتر لە بارەی ئەو پێشنیازەوە بزانین، کە سەرەتا سەرۆک ئەردوغان لەم رۆژانەی دواییدا خستیەڕوو".  رۆژی ٢٣ - ٠٥ - ٢٠٢٢ دوای کۆبوونەوەی کابینەی کۆماریی تورکیا، رەجەب تەیب ئەردۆغان، سەرۆککۆماری تورکیا رایگەیاند ئۆپەراسیۆن بۆ سەر رۆژئاوای کوردستان دەستپێدەکەن و ئەو ناوچە ئەمنییەی پێشتر قسەیان لەسەر کردبوو، بە قووڵایی ٣٠ کیلۆمەتر تەواوی دەکەن.  ئەردۆغان جەختیکردەوە دیداری پێویست لەگەڵ ئەو لایەنانە ئەنجامدەدەن، کە هەستیارییان بەرامبەر بە ئاسایشی تورکیا هەیە.  تورکیا سێ جار لەڕێگەی ئۆپەراسیۆنەوە و بە بیانووی پاراستنی ئاسایشی سنوورەکانی چووەتە نێو خاکی سووریا. ئابی ٢٠١٦ سوپای تورکیا ئۆپەراسیۆنی "قەڵغانی فورات"ـی لە دیوی بەشی باشووری رۆژهەڵاتی تورکیا بەرەو باکووری سووریا دەستپێکرد و ناوچەکانی ئەلباب، راعی و عەززاز سەر بە پارێزگای حەلەبی کۆنترۆڵکردن. تورکیا باسی لەوەکرد کە ئۆپەراسیۆنەکەی لە چوارچێوەی بەرەنگاربوونەوەی داعش ئەنجامداوە.  هەروەها رۆژی ٢٠ی کانوونی دووەمی ٢٠١٨ لە ئۆپەراسیۆنێکدا بەناوی "چڵەزەیتوون" هێرشیکردە سەر عەفرینی رۆژئاوای کوردستان، یەکینەکانی پاراستنی گەل (یەپەگە) ماوەی ٥٨ رۆژ بەرگرییان لە خاکی عەفرین کرد، بەڵام دواجار سوپای تورکیا بە هاوکاریی گرووپێک لە ئۆپۆزیسیۆنی سووریا عەفرینی کۆنترۆڵکرد.  سوپای تورکیا هەروەها رۆژی ٩ ـی تشرینی یەکەمی ٢٠١٩ لە ئۆپەراسیۆنێک بە ناوی "کانیی ئاشتی" هێرشی کردە سەر گرێسپی و سەرێکانی لە رۆژئاوای کوردستان و ئەو دوو شارۆچکەیەشی خستە ژێر کۆنترۆڵی خۆیەوە. ئێستا سەربازانی تورکیا لەو شوێنانەدا جێگیرن.