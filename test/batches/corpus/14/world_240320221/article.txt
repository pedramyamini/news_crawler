نێد پڕایس، گوتەبێژی وەزارەتی دەرەوەی ئەمریکا رۆژی چوارشەممە لە کۆنفرانسێکی رۆژنامەڤانیدا لە واشنتنی پایتەختی ئەو وڵاتە گوتی، ئەو خانمە وەزیرە "ئارامکەرەوە بوو. " هەروەها گوتیشی هەواڵی گیانلەدەستدانی ئەو دیپلۆماتە، "ناخهەژێن" بوو.   مادلین ئۆڵبڕایت لە ساڵانی ١٩٩٧ تاوەکو ٢٠٠١ وەزیری دەرەوەی ئەمریکا بوو و نێوەندگیری لە نێوان پارتی و یەکێتیدا کرد بۆ ئەوەی کۆتایی بە شەڕی ناوخۆ بهێنن. رۆژی چوارشەممە، کەسوکارەکەی رایگەیاند، لە تەمەنی ٨٤ ساڵیدا بەهۆی شێرپەنجەوە، گیانی لەدەستداوە.   مادلین ئۆڵبرایت یەکەمین خانم بوو لە مێژووی ئەمریکادا پۆستی وەزیری دەرەوە وەربگرێت. نێدپرایس دەڵێت: "  لە ئەیلوولی ١٩٩٨، لە واشنتنی پایتەختی ئەو وڵاتە، مام جەلال و سەرۆک مەسعود بارزانیی بەیەک گەیاندن بۆ کۆتاییهێنان بە شەڕی نێوخۆ و دواتر رێککەوتنی واشنتن واژۆکرا و پەیوەندییەکانی پارتی و یەکێتی رووی لە ئاشتی کرد.   لەکاتی رێککەوتنەکە، مادلین ئۆڵبراین هۆشداریی دایە حکومەتی ئەوکاتی عێراق کە هیچ دەستێوەردانێک نەکات کە کێشە بۆ رێککەوتنەکە دروست بکات.  مادلین ئۆڵبرایت لە پراگ لەدایکبووە و لە ساڵی ١٩٤٨ وەکو کۆچبەر چوو بووە ئەمریکا. لە راگەیێندراوی بنەماڵەکەیدا هاتووە، مادلین لە ئەمریکا کاری سیاسی کردووە و گەیشتووەتە ئاستە بەرزەکانی دەسەڵاتی سیاسی لەو وڵاتە. هاوکات لە ساڵی ٢٠١٢ مەدالیای ئازادی لەلایەن سەرۆکی ئەمریکاوە پێبەخشراوە.  ئۆڵبرایت تاوەکو ساڵی ٢٠٢٠ یش، ئەندامی بۆردی سیاسەتی بەرگریی ئەمریکا بوو، بەڵام نۆڤەمبەری ٢٠٢٠ ئیدارەی دۆناڵد ترەمپ، سەرۆکی پێشووی ئەمریکا ژمارەیەک پسپۆڕی سەربازی و راوێژکاری باڵای وەزارەتی بەرگریی لەسەر کار لادا، لە نێویاندا هێنری کیسنجەر و مادڵین ئۆڵبرایت، وەزیرانی پێشووی دەرەوەی ئەمریکا هەبوون.  بیڵ کلینتن، سەرۆکی پێشووتری ئەمریکا لە ساڵی ١٩٩٣ مادلینی وەکو باڵیۆزی ئەمریکا لە نەتەوە یەکگرتووەکان دیاریکرد و سێ ساڵ دواتریش بەربژێری کرد بۆ وەزیری دەرەوە کە لە ساڵی ١٩٩٧ بە کۆی ٩٩ دەنگی بەڵێ و ٠ دەنگی نەخێر، پۆستەکەی وەرگرت.  لە ماوەی چوار ساڵ کارکردنیدا، ئەو وەزیرە رۆڵی کارای هەبوو لە فراوانکردنی ناتۆ و دەستێوەردانی سەربازی لە کۆسۆڤۆ.   پێش دەستپێکردنی هێرشی رووسیا بۆ سەر ئۆکراینا، مادلین لە وتارێکدا بۆ نیویۆرک تایمز باسی لەوە کردبوو کە ڤلادیمیر پووتین ئەگەر هێرش بکات، "هەڵەیەکی مێژوویی دەکات. " هۆشداریشی دابوو کە وڵاتەکەی خۆیشی باجێکی زۆری ئەو شەڕە دەدات.