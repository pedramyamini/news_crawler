رۆژی چوارشەممە ٢٥ ـی ئایاری ٢٠٢٢ وەزارەتی دادی ئەمریکا لە راپۆرتێکیدا بڵاویکردەوە، ئەو ئەندامەی داعش ناوی میرساد کاندیکە و ئاماژە بەوەش دەکات بە ئەندامبوون لە رێکخراوی داعش، هاندانی خەڵکی دیکە بۆ پەیوەندیکردن بە رێکخراوەکەوە، دابینکردنی چەک و کەرەستە و پێدانی زانیاریی هەواڵگری بە داعش تاوانبارە.  لە راپۆرتەکەی وەزارەتی دادی ئەمریکادا هاتووە، ئەو هاووڵاتییە خەڵکی نیویۆرکە و لەلایەن دادگەی فیدراڵیی ئەمریکاوە لە برووکلین تۆمەتەکەی بەسەردا ساخبووەوە، ئەوەش لەدوای ٣ هەفتە لە داگاییکردنەکەی هات کە تێیدا ٦ تاوانی پیلانگێڕی بۆ پاڵپشتیکردنی داعش لە بەردەم دادوەر نیکۆلاس گارۆفیس، دادوەری ناوچەکەی ئەمریکا خرانەڕوو.   بەگوێرەی بەڵگەنامەکانی دادگە کە وەزارەتی داد ئاماژەی پێکردوون، میرساد کاندیک، تەمەنی ٤٠ ساڵە و دانیشتووی برووکلینی نیویۆرکە و لە کۆسۆڤۆ و بۆسنیا ژیاوە و ئەندامێکی باڵای داعش بووە. وەکو وەزارەتی داد باسی لێوەدەکات، میرساد چەند بەرپرسیارێتییەکی لە نێو رێکخراوی داعشدا هەبووە، لەوانە، هاندانی خەڵکی بیانی بۆ پەیوەندیکردن بە رێکخراوی داعشەوە، بەقاچاخبردنی چەکداری بیانی لە وڵاتانی رۆژئاواوە بۆ تورکیا و دواتریش گواستنەوەیان بۆ نێو سووریا؛ دابینکردنی چەک، کەرەستەی سەربازی، نەخشە و پارە و پێدانی ناسنامەی ساختە بە چەکدارانی داعش.   وەزارەتی دادی ئەمریکا دەڵێت، میرساد کاندیک پەیوەندی راستەوخۆی لەگەڵ فەرماندەکانی داعش هەبووە، لەوانەش لەگەڵ باجرۆ ئیکانۆڤیج کە لە سەرەتای ساڵی ٢٠١٤ دا فەرماندەیی کامپێکی راهێنانی داعشی لە سووریا کردووە. ئیکانۆڤیج راپۆرتەکانی داوەتە دەستی عومەر چیچانی، کە فەرماندەیەکی ئەو کاتی داعش و راوێژکارێکی ئەبوبەکر بەغدادی، خەلیفەی ئەو کاتی داعش بوو.   وەزارەتی دادی ئەمریکا باس لە شایەتیی ٣٦ کەس لە ٦ کیشوەر دەکات و دەڵێت بەوپێیە میرساد لە هاوینی ساڵی ٢٠١٢ هەوڵیداوە ئەمریکا جێبهێڵێت، بەڵام هەوڵەکانی سەرکەوتوو نەبوون و دواتر لە هاوینی ساڵی ٢٠١٣ گەشتی بە چەند وڵاتێکدا کردووە لەنێویدا پەنەما، ئەڵمانیا و تورکیا تاوەکو لە کۆتاییدا توانیویەتی خۆی بگەیێنێتە سووریا. بەگوێرەی بەڵگەنامەکانی دادگەی ئەمریکا، میرساد لە سووریا چووەتە ریزەکانی داعش و وەکو چەکدارێکی ئاسایی لە حەلەب دەستبەکاربووە.   دوای ئەوە، داعش میرسادی راسپاردووە بۆ ئەوەی بچێتە تورکیا و رۆڵی بە قاچاخبردنی چەکداری بیانی و چەک و تەقەمەنی بۆ نێو سووریا وەربگرێت و لەگەڵ ئەوەشدا پڕوپاگەندەی میدیایی بۆ داعش بکات. بەوەش میرساد بە بەکارهێنانی ١٢٠ هەژماری تویتەر پڕوپاگەندەی بۆ داعش کردووە.   لە بەشێکی کارەکانیدا، وەکو وەزارەتی دادی ئەمریکا لە راپۆرتەکەیدا باسی دەکات؛ میرساد دۆکیومێنتاریی "پڕووشکی ئاگر"ـی بەرهەمهێندراوی داعش تایبەت بە کوشتنی دیلەکانی بڵاوکردووەتەوە. لە بەشێکی ئەو تاوانانەی دەدرێنە پاڵ ئەو چەکدارەی داعش، هاندانی خەڵکی نوێ بووە بۆ نێو داعش لە رۆژهەڵاتی نێوەڕاست.   لەنێو ئەو کەسانەی کە لە ساڵی ٢٠١٤ لە رێگەی میرسادەوە چووەتە نێو داعش، کەسێکی ئوستراڵی بە ناوی جەیک بیلاردی بووە، کە تەمەنی تەنیا ١٨ ساڵ بووە. لە ١١ ـی ئاداری ٢٠١٥ دا بیلاردی لەگەڵ ژمارەیەک لە چەکدارانی دیکەی داعش چووەتە روومادی لە رۆژئاوای عێراق و لە هێرشێکی خۆکوژیدا بارهەڵگرێکی تەقاندووەتەوە و خۆی و لانیکەم ٣٠ سەرباز و پۆلیسێکی عێراقی کوشتووە. لەدوای هێرشەکە، وەکو وەزارەتی دادی ئەمریکا دەڵێت، میرساد لە تویتەر پەسنی کردەوە خۆکوژییەکەی بیلاردی کردووە.   لە بەشێكی کردەوەکانیدا، میرساد پارەی بۆ رێکخراوی داعش لە سووریا دابینکردووە، لەنێویدا، دوو چەکداری داعش کارتی بانکییان پێداوە کە بەهۆیانەوە ٤٠ هەزار دۆلار گواستنەوەی پێکراوە. هاوکات، دووربین و نیشانەشکێنی بە قاچاخ بردووەتە نێو سووریا. هەروەها گرووپێکی لە تۆڕی تەلەگرام بە ناوی "مارکێتی خەلیفە"ی دروستکردووە کە ئەندامانی ڤیدیۆی چەک و کەرەستەی سەربازییان پۆست کردووە بۆ ئەوەی کڕین و فرۆشتنی پێوە بکەن..   وەزارەتی دادی ئەمریکا بەبێ ئەوەی ئاماژە بە کاتەکەی بکات، دەڵێت، میرساد لە شاری سارایڤۆی بۆسنیا دەستگیرکراوە و بە ٦ تاوانی پیلانگێڕی و هاوکاریکردنی داعش سزادەدرێت؛ بۆ دوو تاوان کە کوژرانی لێکەوتووەتەوە سزای بەندکردنی تاهەتایی بەسەریدا دەسەپێندرێت. بۆ هەریەکە لە چوار تاوانەکەی دیکەی هاوکاریکردنی داعشیش سزای ٢٠ ساڵی دیکەی بەسەریدا دەسەپێندرێت.    بەگوێرەی یاسای سزادانی ئەمریکا، سزای بەندکردن بۆ کەسێک کە کەسێکی دیکە بکوژێت، لانیکەم ٢٥ ساڵە و ئازادکردنی بە کەفالەتیش ئەو بەندکراوانە ناگرێتەوە کە سزای بەندکردنی تاهەتاییان بەسەردا دەسەپێندرێت.