ئۆرسۆلا ڤۆن دێرلاین، سەرۆکی کۆمیسیۆنی ئەوروپا رایگەیاند، "زۆر زۆر گرنگە کە هەموو یەکدەنگانە لە یەکێتیی ئەوروپا لە هاوردەکردنی وزە لە رووسیا بێینە دەرەوە، چونکە یەکەم شت زۆر زیانبەخشە بە سرووشت، دووهەمیش زۆر گرنگترە، چونکە ئەوە  قاسەی شەڕی پووتین پڕدەکات. بۆیە پێویستە کۆتایی پێبهێنن. سزا وزەییەکان گرنگن، سزای خەڵووز سەرکەوتوو بوو، ئێستا سەرقاڵی سزای نەوتین. هەوڵەکان بۆ هاوردەکردنی وزە لە وڵاتانی دیکەشەوە بەردەوامە. "  یەکێتیی ئەوروپا دەیەوێت یەکدەنگ بن بەرامبەر رووسیا، بەرپرسانی وڵاتانی ئەندام پەیامی خۆیان دا بە  گوێی مۆسکۆدا، هەمووان دەڵێن، دەبێت رووسیا ئەو شەڕە راگرێت؛ ئەوەش لەڕێگەی سزای نەوتەوە. راوێژکاری ئەڵمانیا گەشبینە لە یەکەم رۆژی کۆبوونەوەکە بگەنە ئەنجام.  ئۆلاف شۆڵتس، راوێژکاری ئەڵمانیا رایگەیاند، "ئێمە توانیمان بڕیاربدەین کە تاوەکو پاییز چیدیکە خەڵووزی رووسیا هاوردە نەکەین، هەروەها توانیمان رێگە بدۆزینەوە تاوەکو بتوانین تاوەکو کۆتایی ساڵ بە هیچ شێوەیەک پێویستمان بە هاوردەکردنی نەوتی رووسیا نەبێت. هەروەها بودجەی تەواومان تەرخان کردووە بۆئەوەی لەڕێگەی بەنداوی نۆرد زی و ئۆست زی (باکوور و رۆژهەڵات) بتوانین گاز لە هەموو جیهانەوە هاوردە بکەین. "  لە کاتێكدا بەشێك لە وڵاتانی یەکێتییەکە پشتگیری لە وەستاندنی کڕینی نەوت و گازی رووسیا و سەپاندنی سزای زیاتر لەسەر رووسیا دەکەن، بەڵام هەنگاریا ٧٠ % ی نەوتی پێویستیان لە رووسیاوە هاوردە دەکەن و دژ بەو سیاسەتە وەستاونەتەوە.  ئێدوارد هێگەر، سەرۆکوەزیرانی سلۆڤاکیا ئاماژە بەوە دەکات، "یەکەم، سلۆڤاکیا وڵاتێکە هەموو سنوورەکانی وشکانین و هیچ دەستمان بە دەریا ناگات. بۆیە ئێمە بە هەموو شێوەیەک پاڵپشتی لە دۆزینەوەی جێگرەوە بۆ نەوت و گازی رووسیا دەکەین. هەروەها ئێمە پێویستمان بە پاڵپشتیی هاوبەشەکانمانە، بۆیە یەکڕیزی بۆ ئێمە زۆر گرنگە، چونکە لە ئەگەر دروستبوونی هەر کێشەیەک، ئێمە بێ گاز دەمێنینەوە. لەبەر ئەوەش، یەکڕیزی گرنگە تاوەکو ئەوانی دیکەش هاوکاریمان بکەن، چونکە ئێمە هەمیشە هاوبەشێکی متمانەپێکراو بووین لە گواستنەوەی سەرچاوەی نەوت و گاز بۆ رۆژئاوا. ئێستاش ئەگەر دۆخێکی لەناکاو دروست ببێت، چاوەڕێی هەمان شت لە هاوبەشەکانی دەوروبەرمان دەکەین، کە دەستیان بە دەریا دەگات. "  کۆبوونەوەی ئەنجوومەنی یەکێتیی ئەوروپا بە ئامادەبوونی ئەندامانی ئەنجوومەن و سەرۆک و سەرکردەکانی ٢٧ وڵاتی ئەندام رۆژی ٣١ی ئەم مانگەش بەردەوام دەبێت و بڕیارە چەندین پرسی دیکەی وەکو چارەسەری کەمیی خۆراک و ئاسایشی بەرگریی وڵاتانی ئەندام گفتوگۆیان لەسەر بکرێت و بڕیاریان لەبارەوە بدرێت.