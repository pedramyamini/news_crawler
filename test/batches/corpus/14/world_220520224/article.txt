یاساکە لە سەردەمی ئیدارەی دۆناڵد ترەمپ، سەرۆکی پێشووی ئەمریکا بۆ رێگریکردن لە بڵاوبوونەوەی ڤایرۆسی کۆرۆنا دەرکرا. ئێستا ئیدارەی بایدن هەوڵی هەڵوەشاندنەوەی ئەو یاسایە دەدات، لە کۆی ٥٠ ویلایەتی ئەمریکا، ٢٤ ویلایەت دژی هەڵوەشاندنەوەی یاساکەن.   جیڕاڵد نونێز، کۆچبەرێکی نیکاراگوا دەڵێت، "هیوای ئەوەمان هەیە یاساکان تۆزێک گۆڕانکارییان بەسەردابێت و لە بەرژەوەندیی کۆچبەراندا بڕیاربدەن. گەشتەکەمان بەرەو ئێرە ئاستەنگی زۆری تێدابووە، هەر کە ماڵەکەت جێدێڵێت، هەموو شتێک قورس دەبێت. "   لەدوای دەرکردنی یاسای ژمارە ٤٢ پێداچوونەوە بۆ کەیسی کۆچبەران نەکراوە. ئەمەش رێکخراوەکانی مافی مرۆڤی نیگەران کردووە.   دوڵس گارشیا، بەڕێوەبەری رێکخراوێکی مافی مرۆڤ دەڵێت، "پێش دەرکردنی یاسای ژمارە ٤٢، پەناخوازان رێگەیان پێدەدرا لە دەروازەکاندا خۆیان بناسێنن و بچنە نێو ئەمریکا و لەبەردەم دادوەری کۆچ ئامادەبن، بەڵام ئێستا بەبێ هیچ دادگاییکردنێک پاسەوانی سنوور رێگەی پێدەدرێت کۆچبەران بگەڕێنێتەوە. "   بەگوێرەی ئامارە فەرمییەکان، لە ئاداری ٢٠٢٠ ـەوە تاوەکو ئێستا ١.٩ ملیۆن کۆچبەر لەژێر بڕگەی ٤٢ ـی یاسای تایبەت بە کۆچبەران لەنێو سنووری ئەمریکاوە گەڕێنراونەتەوە.