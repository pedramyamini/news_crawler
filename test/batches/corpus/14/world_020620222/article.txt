دەستەی دادوەرانی دادگەکە رایانگەیاند، ژنەکە لە ساڵی ٢٠١٤ چووەتە سووریا و کچە چوار ساڵانەکەی دژی خواستی باوکی، لەگەڵ خۆی بردووە. دواتر یەک لە دوای یەک، شووی بە سێ چەکداری داعش کردووە و خزمەتیکردوون بۆ ئەوەی بتوانن شەڕ بکەن. هەر لەو ماوەیەدا، مامەڵەی خراپی لەگەڵ ژنە کوردێکی ئێزدی بە ناوی (م) کردووە کە لە لایەن چەکدارێکی داعشەوە وەکو کەنیزەک کڕین و فرۆشتنی پێوەکرابوو.   لە کاتی دادگاییکردنەکە ئەو ژنە کوردە ئێزدییە ئامادەبووە و لە لایەن ئەمەل کلوونی، خانمە پارێزەری ناوداریی بەریتانی، هەروەها سۆنکا مینهەر و ناتالی ڤۆن ڤیستنهاوزن، پارێزەرانی ئەڵمانیەوە بەرگریی لێکراوە.   دادگەی شاری سێلێی ژنە تەمەن ٣٤ ساڵەکەی بە تاوانی بە ئەندامبوون لە داعش بە سێ ساڵ و سێ مانگ سزادا.   دادگەکە ژنەکەی بە ناوی رۆمینە ناساندووە و بەپێی یاساکانی ئەڵمانیا، ناوی تەواوی ئاشکرا نەکردووە. لە کاتێکدا کە پێشتر لێکۆڵەرانی هامبۆرگ ژنەکەیان بە ناوی جەڵدا ناساندبوو.   هاوکات ژمارەیەک تاوانی دیکە بەسەر ژنە ئەڵمانییەکەدا ساخکرانەوە، لە نێویشیاندا تێوەگلان لە یارمەتیدانی چەکدارانی داعش لە ئەنجامدانی تاوانی دژی مرۆڤایەتی، رفاندن و پێشێلکردنی مافی سەلامەتی و خوێندنی کچەکەی.   دادگەی سێلێی گوتی، تاوانبارەکە کچەکەی و دوو کوڕی دیکەی کە لە چەکدارانی داعشەوە هەیبوون، لەسەر ئایدلۆژیای گرووپە پەڕگیرەکە پەروەردەکردوون.  کاتێک کە کچەکەی شەش ساڵان بووە، بردوویەتی بۆ شوێنی بەردبارانکردنی ژنێک، هەروەها چەندینجار ڤیدیۆی لەسێدارەدان و گوللەبارانکردنی پێشانداون.  ژنە ئەڵمانییەکە هەروەها ژنە کوردە ئێزدییەکەی لە ماڵی چەکدارێکی داعش ئەشکەنجەداوە و پاسەوانیی بەسەردا کردووە بۆ ئەوەی نەتوانێت رابکات. چەکدارە داعشەکە قاچاخچیی بە کچ و ژنانی ئێزدییەوە کردووە.   لە ساڵی ٢٠١٦، رۆمینە / جەڵدا هەروەها بە ژمارەیەک پۆست لەسەر تویتەر پاڵپشتیی لە هێرشەکانی داعش لە فەرەنسا و ئەڵمانیا کردبوو.   ئەو ژنە سەرەتا لە ساڵی ٢٠١٤ لە رێگەی تورکیاوە چووبووە سووریا بەو ئامانجەی کە بچێتە نێو گرووپە پەڕگیرەکە. ماوەیەکی کورت دوای ئەوە، شووی بە چەکدارێکی داعش کردبوو و لە شارەکانی گرێ سپی و رەققە ژیاوە، ئەمە بەگوێرەی لێکۆڵەرانی دۆسیەکەی.   لە ساڵی ٢٠١٥ دا یەکەمین هاوژینی لە شەڕێکدا کوژرا؛ بۆیە بووە ژنی دووەمی چەکدارێکی دیکەی داعش. لە ئەیلوول تاوەکو تشرینی یەکەمی هەمان ساڵ، ژیانی هاوژینی پێکهێناوە و لە شاری مەیادین لە پارێزگای دێرەزوور لە سووریا نیشتەجێبووە.   لە کۆتایی ساڵی ٢٠١٧ ژنە ئەڵمانییەکە هەوڵیدابوو سووریا جێبهێڵێت، بەڵام لە لایەن هەسەدەوە دەستگیرکرا. دوای ئەوە، لە کەمپی رۆژ لە رۆژئاوای کوردستان ماوەتەوە تاوەکو ئەو کاتەی گەڕێندرایەوە ئەڵمانیا.  لە ئۆکتۆبەری ساڵی رابردوو لە فڕۆکەخانەی فڕانکفۆرت دەستگیرکرا، ئەوەش دوای ئەوەی لەگەڵ کۆمەڵێک ژن و منداڵ گەڕێنرانەوە.   دادگەکە رایگەیاند، تۆمەتبارەکە دانی بە ژماریەکی زۆری ئەو تۆمەتانەدا ناوە کە ئاراستەی کرابوون و ئێستا بە "شێوەیەکی متمانەپێکراو" خۆی لە داعش دوورخستووەتەوە.   دادگەکە هەروەها لە راگەیێندراوێکدا باسی لەوە کردووە کە ژنە ئەڵمانییەکە "پشتیوانێکێ سەرسەخت"ی داعش نەبووە و چوونیشی بۆ نێو داعش بەشێکی پەیوەندیی بەوەوە هەبووە کە ویستوویەتی "لە دۆخی پێشووی ژیانی رزگاریبێت. " لەو بارەیەوە زانیاریی زیاتری نەخستووەتەڕوو.   ئەڵمانیا لە رابردووشدا چەندین کەسی بە تۆمەتی ئەنجامدانی تاوان لە دەرەوەی وڵات دادگاییکردووە.   لە تشرینی یەکەمی ساڵی رابردوودا، ژنێکی دیکە کە بە بووکی داعش دەناسرا، بە تاوانی هێشتنەوەی کچە کوردێکی ئێزدی لەبەردەم تیشکی خۆر تاوەکو لە تینوێتییدا گیانی لەدەستداوە بە ١٠ ساڵ بەندکردن سزادرا.   لە تشرینی دووەمی هەمان ساڵیشدا، چەکدارێکی داعش بە زیندانی تاهەتایی سزادرا، ئەوەش دوای ساخبوونەوەی تاوانی جەنگ بەسەریدا.