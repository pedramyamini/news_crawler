رۆژی هەینی ١ - ٤ - ٢٠٢٢ سکۆت مۆریسن، سەرۆکوەزیرانی ئوسترالیا لە کۆنفڕانسێکی رۆژنامەڤانیدا لە سیدنی رایگەیاند، ئەو زریپۆشانە لە رێگەی فڕۆکەی بۆینگی G - ١٧ ـەوە دەگوازرێنەوە، بەڵام هیچ ئاماژەی بە ژمارە و کاتی گواستنەوەی ئەو زرێپۆشانە نەدا.  رۆژێک پێشتر، ڤۆلۆدیمیر زیلینسکی، سەرۆکی ئۆکراینا لە گوتارێکیدا لە پەرلەمانی ئوسترالیا بەتایبەتی داوای زریپۆشی جۆری بوشماستەری دروستکراوی ئوسترالیای کرد و مۆریسنیش دەڵێت داواکەی جێبەجێ دەکەین.   سکۆی مۆریسن گوتی: "من سەرۆک زیلینسکیم بانگهێشتکرد بۆ ئەوەی قسە بۆ پەرلەمانی ئێمە بکات. بەڕاستی بۆنەیەکی گرنگ بوو. ئێمە بڕیارمان دا ٢٥ ملیۆن دۆلار بۆ پاڵپشتیی زیاتری سەربازی رابگەیێنین. ئێمە تەنیا نزاکانمان نانێرین، ئێمە چەکەکانمان دەنێرین. ئێمە چەک و تەقەمەنی دەنێرین هاوکاریی مرۆیی دەنێرین. جگە لەوەش ئێلەگی گوللەنەبڕ و زریپۆشی گوللەنەبڕ دەنێرین. هەموو ئەمانەش لەڕێگەی فڕۆکەی G - ١٧ ـی خۆمان دەنێرین بۆ ئەوەی دڵنیابین لەوەی بۆ پاڵپشتیکردنی ئەوان دەگەنە ئەوێ. "  ئوسترالیا بەڵێنی داوە ٦٨ ملیۆن دۆلار هاوکاریی سەربازی، ٤٩ ملیۆن دۆلار هاوکاریی مرۆیی و ٧٧ هەزار و ٢٠٠ تۆن لە خەڵووز پێشکەشی ئۆکراینا بکات.