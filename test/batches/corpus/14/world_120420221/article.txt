سەربازانی ئۆکراینا پێیانوایە ئەوەی رووسیا لە وڵاتەکەیان دەیکات لەگەڵ یاساکانی جەنگ یەکناگرێتەوە؛ ئەوەش وایکردووە تووندتر رووبەڕووی سوپای رووسیا ببنەوە.  پاڤلۆ، سەربازی ئۆکرینا دەڵێت، "ئەوەم بینی لە کراماتۆرسک روویدا، ئەوە بێڕەوشتی بوو. ئێمەش زیانی گەورەمان پێگەیاندن و بەردەوامیش دەبین لە بەرەنگاربوونەوەیان، تاوەکو دوایین هەناسە و دوایین دڵۆپی خوێن".  مەبەست لەو قسەیەی ئەو سەربازە ئۆکراینییە هێرشەکەی رۆژی هەینی بوو بۆ سەر وێستگەی شەمەندەفەری کراماتۆرسک کە تێیدا لانیکەم ٥٠ هاووڵاتی سیڤیل کوژران.  ئۆپەراسیۆنی رووسیا بۆسەر ئۆکراینا ٢٤ ـی شوبات دەستیپێکرد، هەر زووش وڵاتانی رۆژئاوا دەستیان بە یارمەتیدانی ئۆکراینا کرد. لەو کاتەوە ئەمریکا بە بڕی ١.٧ ملیار دۆلار و یەکێتی ئەوروپا بە بڕی ١.١ ملیار دۆلار هاریکاری سەربازیی ئۆکراینایان کردووە.   ڤیتالی، سەربازێکی دیکەی ئۆکراینایە و ئاماژە بەوە دەکات، "وڵاتانی دیکە هاوکاریمان دەکەن. دەمەوێت پێیان بڵێم ئێمە زۆر پێویستمان پێیانە، بۆیە تکایە لە هاوکاریکردنمان مەوەستن".  ڤۆلیۆدیمیر زیلنسکی، سەرۆکی ئۆکراینا دەڵێت، رووسیا خۆی بۆ هێرشی گەورەتر لە رۆژهەڵاتی ئۆکراینا رێکدەخاتەوە و ئۆکرایناش بۆ بەرپەرچدانەوەی ئەو هێرشانە ئامادەیە.