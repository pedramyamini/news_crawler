وەزارەتی دەرەوەی ئەمریکا دەڵێت، ئەوان بەردەوام دەبن لە هەوڵەکانیان بۆ گەیشتن بە رێککەوتن لەبارەی هەردوو پرسەکە، بەڵام هیچ سزایەک هەڵناگرن تاوەکو نەگەنە رێککەوتنێک.  نێد پرایس، گوتەبێژی وەزارەتی دەرەوەی ئەمریکا رایگەیاند، '' هەموو سزاکانی ئێمە وەکو خۆیان ماونەتەوە، هەموو سزاکانی ئێمە لەسەر ئێران وەکو خۆیان دەمێننەوە تاوەکو ئەو کاتەی دەتوانین بگەینە خاڵێکی هاوبەش بۆ گەڕانەوە بۆ نێو رێککەوتنی ئەتۆمی.''  روون نییە ئەمریکا لە بەرامبەر گەڕانەوەی بۆ نێو رێککەوتنەکە چ سزایەکی سەر ئێران هەڵدەگرێت، تەنانەت ئەو زانیارییانە بۆ کۆنگرێسی وڵاتەکەشیان روون نین، ئەوەش وایکردووە لە کۆی ٥٠ سیناتۆری کۆمارییەکان ٤٩ یان لە نامەیەکدا داوا لە کۆشکی سپی بکەن روونکردنەوەیان پێبدات، هەروەها هەڕەشەی ئەوەش لە ئیدارەی بایدن بکەن کە ئەگەر رێککەوتنەکە بەبێ گەڕانەوە بۆ کۆنگرێس بکرێت، بە هەموو شێوەیەک دژایەتیی دەکەن و رێگە نادەن جێبەجێ بکرێت.  دژایەتیکردنی گفتوگۆی پشت دەرگا داخراوەکان بە تەنیا لەلایەن کۆمارییەکانەوە نییە، بەڵکو ١٨ ئەندامی کۆنگرێسی دیموکراتیش بە هەمان شێوە نیگەرانن لە ناڕوونیی گفتوگۆکان و بۆچوونیان وایە گفتوگۆکان بە ئاراستەیەکی خراپدا دەڕوات.  ئێلین لۆریا، ئەندامی کۆنگرێس دەڵێت، '' ئێمە لەوە تێدەگەین کە گفتوگۆکانی ئەم دواییە هێشتا کۆتاییان نەهاتووە، بۆیە بیرمان لەوە کردەوە کە ناتوانین بە بێدەنگی بمێنینەوە بەرامبەر بەو شتە قبووڵنەکراو و خراپانەی کە وادەکەن گفتوگۆکان بە ئاراستەیەکی خراپدا ببەن.''  تاوەکو ئێستا چەند جارێک کۆنگرێس داوایکردووە رۆبێرت ماڵی، سەرۆکی شاندی ئەمریکا بۆ گفتوگۆکانی گەڕانەوە بۆ نێو رێککەوتنی ئەتۆمی بچێتە بەردەم کۆنگرێس و روونکردنەوە بدات، بەڵام هەرجارەو بە پاساوێک ئەو کۆبوونەوەیە نەکراوە و رۆبێرت ماڵی ئامادە نەبوو.  کۆشکی سپی لە هەوڵەکانی بەردەوامە بۆ گەڕانەوە بۆ نێو رێککەوتنی ئەتۆمی لەگەڵ ئێران، گفتوگۆکان گەیشتوونەتە قۆناخی کۆتایی، بەڵام تاوەکو ئێستا وردەکاریی گەڕانەوەی ئەمریکا بۆ نێو رێککەوتنەکە روون نییە، هاوکات دیارنییە ئەمریکا بەنیازە چ سزایەک لەسەر ئێران هەڵبگرێت و ئەو زانیارییانەیان بە کۆنگرێسی وڵاتەکەشیان نەداوە؛ ئەندامانی کۆنگرێسیش بەتایبەتی کۆمارییەکان دەڵێن، ئەگەر ئیدارەی بایدن روونکردنەوەیان لەبارەی رێککەوتنەکەیان پێنەدات و رێککەوتنەکە لە کۆنگرێس پەسند نەکرێت، بە هەموو شێوازێک دژایەتیی رێککەوتنەکە دەکەن و رێگە نادەن جێبەجێ بکرێت.