سەید عەبدولفەتاح، سەرنووسەری گۆڤاری کوردستان کە لە قاهیرە دەردەچێت بە رادیۆی رووداوی راگەیاند: "ئێمە سەنتەرێکی میسری - عەرەبیمان هەیە گرنگی بە کورد دەدات. دەمێک بوو بەرنامەی ئەوەمان هەبوو گۆڤارێک دەربکەین کە تێیدا توێژینەوە و لێکۆڵینەوە لەبارەی کوردەوە بڵاوبکرێنەوە. هاوکات لەگەڵ ساڵیادی دەرچوونی ١٢٤ ساڵەی یەکەم رۆژنامەی کوردی ئێمەیش یەکەم ژمارەی ئەو مانگنامەیەمان دەرکرد. "  سەرنووسەری گۆڤاری کوردستان ئاماژەی بەوە دا کە ئەوان دەیانەوێت ئەم گۆڤارە پەیامی کورد بگەیێنێتە گەلی میسری و گەلی عەرەبی بە گشتی.  سەید عەبدولفەتاح باسی لەوە کرد، پەرەپێدانی پەیوەندیی فەرهەنگی لەنێوان هەردوو گەلی کورد و میسردا پێویستی بە هەوڵ و گرنگیدانی زیاتر هەیە و لەو رێگەیەوە دەیانەوێت میسرییەکان شارەزاییان لەسەر کورد و فەرهەنگی کوردی و دۆزی کورد هەبێت.  گۆڤارەکە لە یەکەم لاپەڕەیەوە تاوەکو کۆتاییەکەی تایبەتە بە کورد و سەرنووسەرەکەی دەڵێت: "کاردانەوەی باشیشی هەبووە و لە داهاتوویشدا بەردەوام دەبین و لەو بارەوە چالاکیی رۆشنبیری و فەرهەنگیی دیکەیشمان دەبن. "  سەید عەبدولفەتاح هەروەها گوتیشی: "پرس و کێشەی کورد هەمیشە لەلایەن دەسەڵاتدارانی عەرەبەوە شێوێنراوە، چونکە ئەوان دەسەڵات و میدیایان لە بەردەستدا بووە و کاریان لەسەر ئەوە کردووە، بۆیەیش وێنەیەکی شێوێنراوی درۆینە دراوەتە شەقامی عەرەبی و ناوەندە میسرییەکانیش. ئێمە دەمانەوێت ئەمە راستبکەینەوە و دەرفەت بڕەخسێنین بۆ ئەوەی کورد خۆیان گوزارشت لە خۆیان بکەن و ئێمەش گوێیان لێدەگرین و بزانین چین و دۆزەکەیان چییە، نەوەکو بە شێوەیەکی دوژمنکارانە سەیری کورد بکەین. "  هەرێمی کوردستان پەیوەندیی سیاسی و ئابووریی زۆری لەگەڵ وڵاتان هەیە لەنێویشیاندا میسر، سەرنووسەری گۆڤاری کوردستان جەختی لەوە کردەوە کە دەبێت پەیوەندیی فەرهەنگی و رۆشنبیرییش هەبێت، چونکە لەو بوارەدا کێماسی هەن، بە تایبەتی لەبارەی دۆزی کورد و کێشەکەیەوە.  سەید عەبدولفەتاح ئاماژەیە بەوە کرد: "لە کاتی گشتپرسیدا من پشتگیریم لەو هەنگاوە کرد. رۆشنبیرانی میسری رەخنەیان لە من گرت، بەڵام دەبێت ئەمە بکرێت و لە پەرەپێدانی پەیوەندییەکان و زیاتر ناساندنی کورد و نیشاندانی وێنە دروستەکەی کورد بەردەوام بین. "  سەید عەبدولفەتاح جەختی لەسەر ئەوە کردەوە، دەبێت کورد لەسەر هەموو ئاستەکانی سیاسی و رۆشنبیری و میدیایی لە میسر هەبێت، چونکە قاهیرە گەورەترین پایتەختی عەرەبییە و کاریگەرە. ئامادەیی بەهێزی میدیایی کورد لە قاهیرە زۆر کاریگەریی دەبێت. گوتیشی، "پێویستە میدیایەکی گەورەی وەک رووداو لە میسر هەبێت، چونکە ئەو بوونە وادەکات کاریگەریی هەبێت لە گەیاندنی وێنەی راستەقینەی کورد. ئەو کات لێرەیش رۆشنبیران تێدەگەن کە کورد لە عێراق هەیە و شتێک هەیە بە ناوی دۆزی کورد. "  سەرنووسەری گۆڤاری کوردستان باسی لەوە کرد، بوونی کورد لە میسر مێژوویەکی زۆر دووری هەیە، دەگەڕێتەوە بۆ هەزاران ساڵ پێش ئێستا و هەندێک لە توێژەران دەڵێن نزیکەی دوو ملیۆن میسری رەچەڵەکیان کوردە و بە شارەکانی میسردا بڵاوبوونەتەوە.  سەید عەبدولفەتاح دەڵێت: "محەممەد عەلی، دامەزرێنەری میسر، شێخ محەممەد عەبدۆ، یەکێکە لە نوێکەرەوەکانی فیقهـ و شەرعی ئیسلامی، قاسم ئەمین، رۆلێکی گرنگی هەبووە لە مەسەلەی مافی ژن لە میسر، ئەحمەد شەوقی، شاعیری گەورە و عەباس مەحموود عەقاد، ئەدیبی گەورە کورد بوون. هەروەها لە رووی هونەر و رۆشنبیرییەوە سوعاد حوسنی و لەیلا فەوزی و بنەماڵەی بەدرخانییەکان هەموویان کورد بوون. "  ئەو لێکۆڵەرە باسی لەوە کرد، کورد رەگێکی مێژوویی کۆنی لە میسر هەیە، ئێستایش لە میسر ناوی هەندێک گوند و شەقام و شوێن کوردییە، یان بنەماڵە هەن پاشناوەکەیان کوردییە.  بە گوتەی سەید عەبدولفەتاح، دیرۆکی هەبوونی کورد لە میسر زۆر کۆنە. لێکۆڵینڤانان باسی ئەوە دەکەن کە نەفرتیتی [ژنی فیرعەون ئاموون حۆتێپی چوارەم کە دواتر بوو بە ئەخناتوون] بەرەچەڵەک کورد بووە، سەڵاحەدین ئەیوبیی کوردی کە پارێزگاری لە گەلانی ئیسلامی و عەرەبی کردووە، کەسێکی کورد بووە کە هاتووەتە میسر کوردی لەگەڵ بوون. کاتێکیش محەممەد عەلی هاتووە ژمارەیەکی زۆری کوردی لەگەڵ بوون، ئەوانە لە شار و دێهاتەکانی میسر نیشتەجێبوون.  سەرنووسەرەکەی گۆڤاری کوردستان گوتی: "کورد بنەمای دەوڵەتیان لە میسر دروستکردووە، بۆ نموونە ئەیووبییەکان کە کورد بوون چەندین ساڵ فەرمانڕەوایی میسڕیان کردووە. ئێستایش رەنگە خەڵکی زۆر کاریگەر و لە ئاستی پۆستی باڵایش کورد بن، بەڵام تێکەڵ بە کۆمەڵگەی عەرەبی و میسری بوون. "  ئەو لێکۆڵەرە جەختی کردەوە کە لە رابردوودا زانیاریی شێوێنراو لەسەر کورد هەبووە، بۆیە شتێکی بەردەستیان نییە کە گەلی میسری بە گەشبینییەوە دان بە ماف و دۆزی کورددا بنێت و دەبێت کار لەسەر ئەوە بکرێت و بۆ گەلی میسر روون بکرێتەوە. بە راستی ساڵانێکی زۆرە کورد لە مافەکانی بێبەشکراوە.