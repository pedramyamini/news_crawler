ئیمانوێل ماکرۆن، سەرۆککۆماری فەرەنسا پشتڕاستیکردەوە کە رۆژنامەڤانە ٣٢ ساڵییەکە لەکاتی گواستنەوەی "راستییەکانی جەنگ" گیانی سپاردووە.  ماکرۆن لە هەژماری خۆی لە تویتەر رایگەیاند، فرێدریک لە پاڵ خەڵکی سڤیل سەر پاسێک کەوتبوو و لە بۆمبەکانی رووسیا رایاندەکرد کاتێک کوژراوە.  ماکرۆن پەیامێکی ئاراستەی هەموو ئەو رۆژنامەڤانانە کرد کە لە گۆڕەپانەکانی جەنگدا زانیاری دروست بۆ خەڵکی دەگوازنەوە، گوتی: "بێ مەرج پاڵپشتیتان لێدەکەین. "  کاتێرین کۆلۆنا، وەزیری دەرەوەی فەرەنسا رایگەیاند، کوژرانی رۆژنامەڤانەکە ئەوانی تاساندووە، داوای لێکۆڵینەوەیەکی شەفافی لە هۆکاری کوژرانی کردووە، کە دەگوترێت لە ئەنجامی بۆردوومانی رووسیاوە ساچمەیەکی بەرکەوتووە.  سێرهی هایدای، پارێزگاری هەرێمی لوهانسک لە تەلەگرام رایگەیاند، لە کاتی گواستنەوەی خەڵکدا ساچمەیەک بەر ئەو ئۆتۆمبێلە زرێپۆشە کەوتووە کە رۆژنامەڤانەکەی تێدابووە، بەو هۆیەوە فرێدریک گیانی لەدەستداوە و هێرشەکەش بووەتە هۆکاری وەستانی پرۆسەی گواستنەوەی خەڵک.  بەگوێرەی کۆمیتەی پارێزگاریکردن لە رۆژنامەڤانان، لەوەتەی شەڕی ئۆکراینا لە ٢٤ی شوباتی ئەمساڵەوە دەستیپێکردووە، ٢٤ رۆژنامەڤان کوژراون، حەوتیان لەکاتی کاردا کوژراون.