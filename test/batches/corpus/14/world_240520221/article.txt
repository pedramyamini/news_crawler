وەزارەتی دەرەوەی تورکیا رۆژی سێشەممە ٢٤ ـی ئایاری ٢٠٢٢، راگەیێندراوێکی بڵاوکردەوە و تێیدا دەڵێت، شاندێکی هاوبەشی هەردوو حکومەتی سوێد و فینلەندا سەردانی ئەنقەرە دەکەن و لەگەڵ بەرپرسانی وەزارەتی دەرەوەی تورکیا کۆدەبنەوە لەبارەی هەوڵەکانیان بۆ بوونە ئەندام لە هاوپەیمانیی ناتۆ.   وەزارەتی دەرەوەی تورکیا دەڵێت، شاندەکە بریتین لە ئۆسکار ستێنسترۆم، بەرپرسی ئۆفیسی سەرۆکوەزیرانی سوێد و جوکا سالۆڤارا، گەورە راوێژکاری وەزارەتی دەرەوەی فینلەندا و شاندە یاوەرەکانی. شاندەکە لەگەڵ ئیبراهیم کاڵن، گوتەبێژی سەرۆکایەتیی کۆماری تورکیا و سێدات ئۆناڵ، بریکاری وەزیری دەرەوەی تورکیا کۆدەبنەوە.   هەر ئەمڕۆ مەولوود چاوشئۆغڵو، وەزیری دەرەوەی تورکیا کە ئێستا بەسەردانێکی فەرمی لە فەلەستینە و بڕیارە سبەی سەردانی ئیسرائیل بکات، لە کۆنگرەیەکی رۆژنامەڤانیدا رایگەیاند، شاندی هاوبەشی سوێد و فینلەندا سەردانی ئەنقەرە دەکەن.  چاوشئۆغلو گوتی: "پێویستە ئەو دوو وڵاتە بەڵێننامەی نووسراو پڕبکەنەوە و پێشکێشی تورکیای بکەن بۆ دەستبەرداربوون "لە پاڵپشتیکردنی ئەو گرووپانەی کە تورکیا وەک تیرۆریست ناویان دەبات. "   تورکیا دەڵێت، سوێد و فینلەندا پاڵپشتی لە پەکەکە، هەسەدە و گولەنییەکان دەکەن؛ ئەنقەرە ئەو سێ هێز و لایەنە بە "تیرۆریست" ناودەبات.   تورکیا دەڵێت، تاوەکو سوێد و فینلەندا هەڵوێستی خۆیان لەو بارەوە نەگۆڕن، ئەنقەرە ئامادە نییە رێگەیان پێبدات ببنە ئەندامی هاوپەیمانە سەربازییەکە.