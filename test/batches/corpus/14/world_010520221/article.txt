ئێوارەی رۆژی شەممە، ٣٠ ـی نیسانی ٢٠٢٢ ڤۆلۆدیمیر زیلینسکی، سەرۆکی ئۆکراینا لە گوتارێکی ڤیدیۆییدا رایگەیاند، لە سەرەتای هێرشی رووسیا بۆ سەر وڵاتەکەی تاوەکو ئێستا، جگە لەو ژمارە سەربازە رووسیانەی کە کوژراون، هەزار تانک، دوو هەزار و ٥٠٠ زریپۆش و ٢٠٠ فڕۆکەی رووسی تێکشکێندراون.  زیلینسکی هۆشداریش دەدات و دەڵێت کە هەزاران سەربازی دیکەی رووسیا لە ماوەی چەند هەفتەی داهاتوودا دەکوژرێن. هاوکات، باسی لە هێرشێکی مووشەکی بۆ سەر فڕۆکەخانەی ئۆدێسا کرد، کە گوایە رۆژی شەممە لەلایەن سوپای رووسیاوە کراوە و گوتی کە ئۆدێسا "هەرگیز ئەو رەفتارەی رووسیا لە بەرامبەریدا ئەنجامیداوە لەبیری ناچێتەوە".   رۆژی شەممە، وەزارەتی نێوخۆی رووسیا رایگەیاند کە هێرشیان بۆ سەر ١٧ خاڵی ئۆکراینا کردووە و  لە ئەنجامدا لانیکەم ٢٠٠ سەربازی ئۆکراینییان کوشتووە و ٢٣ زریپۆشییشیان تێکشکاندووە.  هەرچی لەبارەی زیانەکای ئۆکراینایە، تاوەکو ئێستا وڵاتەکە ئاماری نوێی بڵاونەکردووەتەوە، بەڵام تاوەکو نیوەی مانگی نیسان، زیلینسکی رایگەیاند کە لەنێوان ٢ هەزار ٥٠٠ تاوەکو ٣٠٠ سەربازیان لە جەنگەکەدا کوژراون و لانیکەم ١٠ هەزاریان برینداربوون.   لای خۆشیەوە، پێش مانگێک رووسیا لە دوایین ئامارەکانی جەنگدا رایگەیاند، کە ١٤ هەزار سەربازی ئۆکراینییان کوشتووە و ١٦ هەزاریشیان بریندار کردووە.