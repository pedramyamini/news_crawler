گالینا مالاخۆڤا، دانیشتوویەکی شاری خارکیڤە و دەڵێت، "ئەوان بەردەوام تۆپبارانمان دەکەن، چونکە راستەوخۆ لە بەردەمیانداین. لەدوای هەر تۆپبارانێک کارەبا دەبڕێت و دواتر چاکی دەکەنەوە. هەندێکجار دەبێت چەند کاژێرێک چاوەڕوان بین".  نەتەوە یەکگرتووەکان باس لەوە دەکات، خەڵکی خارکیڤ رووبەڕووی قەیرانێکی قووڵی مرۆیی بوونەتەوە و کێشەی کەمیی خواردن، ئاو، پێداویستیی گەرمکەرەوە، کارەبا و دەرمانیان هەیە.  لە شاری خارکیڤ باڵەخانەکان وێران بوون و بەشێکی زۆریان بە کەڵکی ژیان نایەن. زۆربەی ئەو خەڵکانەی لە شارەکە ماونەتەوە، لە ژێرزەمینەکان ژیان بەسەردەبەن.  ئۆلگا پانچینکۆ، دانیشتوویەکی دیکەی خارکیڤە و دەڵێت، "خۆبەخشەکان بە ژێر تۆپباراندا خواردنمان بۆ دەهێنن و ئاویشمان نییە. دەبێت بۆ پەیداکردنی ئاو بچین بۆ کانییەک کە کیلۆمەترێک لە شوێنی مانەوەمانەوە دوورە. هیچ کارەباش نییە".  بەرپرسانی ئۆکراینا دەڵێن، نزیکەی ٤٥٠ هەزار کەس، کە دەکاتە یەک لەسەر سێی دانیشتووانی خارکیڤ، لە شارەکە هەڵاتوون.   پۆلیسی خارکیڤ باس لەوە دەکات، بەهۆی تۆپباران و بۆردوومانەکانی رووسیاوە ٢٦٦ هاوڵاتی سڤیل لە خارکیڤ گیانیان لەدەستداوە، کە ١٥ یان منداڵ بوون.