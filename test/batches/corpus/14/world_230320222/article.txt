جەیک سۆڵیڤان، راوێژکاری ئاسایشی نیشتمانیی ئەمریکا لە کۆنفرانسێکی رۆژنامەڤانیدا گوتی، رووسیا لە پلانی هێرشکردنە سەر ئۆکراینا سێ ئامانجی هەبوون، یەکەمیان؛ ئۆکراینا کۆنتڕۆڵبکات، دووەمیان؛ هەژموونی خۆی بەهێز بکات، سێیەمیان؛ دووبەرەکی بخانە نێو وڵاتانی رۆژئاوا و لاوازیان بکات. بەڵام دەڵێت، "هیچ کام لەم ئامانجانەی نەپێکا، بگرە پێچەوانەکەی بەدیهاتووە".  سۆڵیڤان وردەکاریی سزا نوێیەکانی ئاشکرا نەکردووە، بەڵام دەڵێت، دڵنیای دەکەنەوە سزا کۆن و نوێیەکان بە تووندوتۆڵی جێبەجێ دەکرێن، بەجۆرێک رووسیا نەتوانێت خۆی لێ دەرباز بکات.  ئەمە هەنگاوە هاوکاتە لەگەڵ سەردانی بایدن بۆ بروکسل و کۆبوونەوەی لە چوارچێوەی لووتکەی هاوپەیمانیی ناتۆ لەبارەی هێرشی ئۆکراینا بۆ سەر رووسیا کە نزیکەی یەک مانگ دەبێت رووسیا تاکلایەنە دەستیپێکردووە.   لە ٢٤ی شوباتی ئەمساڵ، دوای ئەوەی رووسیا هێرشی سەر ئۆکراینای دەستپێکرد، وڵاتانی رۆژئاوا بەیەکەوە لەسەر ئاستی جیا جیا سزای گەورەیان بەسەر رووسیادا سەپاند، لەنێویاندا سێکتەری بانکی و کارگە و کۆمپانیا گەورەکانی وڵاتەکە کرانە ئامانج.  لە ١١ی ئاداری ئەمساڵ ئەمریکا و چەند وڵاتێکی هاوپەیمانی لە گرووپی ٧ کۆمەڵێک سزا دیکەیان بەسەر رووسیادا سەپاند، لەنێویاندا هەناردەی کاڵای گرانبەها و هاوردەی خۆراکی رەسەنی دەریایی رووسی و ڤۆدکا وەستێندران، واشنتن بەڵێنیداوە لە بەرامبەر هێرشی رووسیا بۆ سەر ئۆکراینا، کەسە نزیکەکانی ڤیلادمیر پووتین سزا بدات.