زۆربەی بابەتە خۆراکییەکان بەتایبەت رۆنی شل، ئارد، ماکارۆنی، گۆشت، پەنیر، هێلکە و سەوزە زیاتر لە ٥٠ % گرانبوون. گرانییەک کە بارگرانییەکی زۆر بەرچاوی خستووەتەسەر شانی ئەڵمانییەکان بە تایبەت ئەوانەی خانەنشینن یان مووچەیان سنووردارە.  زیلکە پێخۆلسکی خانەنیشینە و چووە بۆ ئەوەی چەند پێداویستییەک بکڕێت، دەڵێت، "بە ڕاستی هەموو شتەکان گرانبوون، سجوق و پەنیرە و هەموو شتەکان گرانبوون، بە راستی هەستی پێدەکەین. هەندێک خۆراک کە بە یەک یۆرۆ و ٥٠ سەنت بوو، ئێستا بووە بە یەک یۆرۆ و ٩٠ سەنت. هەموو شتەکان ١٠ تاوەکو ٢٠ سەنت زیادیکردووە. "   راینهالد پێخۆلسکی خانەنیشینێکی دیکەیە کە چووە پێداویستی بکڕێت و گوتی، "ئێستا ناچین هەموو شتێک بکڕین بەڵکو بە وردی تەماشا دەکەین چی بکڕین و کامە هەرزانە دەیکڕین. "  کارین مایەر پەرستارێکە و گوتی، "ئەوەی پێوستمان بێت، دەبێت بیکڕین ناچارین چی بکەین، بەڵام بەداخەوە بەو پارەیەیی ئەمڕۆ خەرجم کرد چەند هەفتەیەک لە مەوبەر لە بازاڕ شتی زۆرمان پێدەکڕی ئێستا وانییە. "  ئەڵمانیا هەرچەند گەورەترین هێزی ئابووری ئەوروپا و چوارەم گەورە هێزی ئابووری جیهانە، بەڵام لە کەرتی کشتوکاڵدا بە تایبەت لە رۆنی شل بە تەواوەتی پشتی بە دەرەوە بەستووە.  رۆبین شاهین خاوەن دووکانێکە و گوتی، "بەڵی زۆر شت گرانبووە. ئێستا رۆژانە دەبێت لەگەڵ کڕیارەکانمان  گفتوگۆ بکەین بۆیان روون دەکەینەوە بۆچی کەلوپەلەکان گرانبوون. پێیان دەڵێین، بەهۆی گرانی وزە و گرانی نرخی گواستنەوەوە، شت گران بووە ئەگەر پێش چەند هەفتەیەک سەبەتەی بازاڕ کردن بە  ١٥٠ یۆرۆ پڕببووایە ئێستا پێویستی بە ٢٥٠ تاوەکو ٣٠٠ یۆرۆ هەیە. بۆ نموونە گۆشت بە رێژەی ٦٠ % نرخەکەی بەرز بووەتەوە.  شەڕی رووسیا و ئۆکراینا کە دوو هەناردەکاری سەرەکی بەرهەمە کشتوکاڵییەکانن، زۆربەی بازاڕەکانی جیهانی تووشی کەمی و گرانی خۆراک کردووە بە تایبەت لە رۆنی شل، گەنم و گەنمەشامی.  پشتبەستوویی ئەڵمانیا بە بەرهەمە کشتوکاڵییەکانی دەرەوە بەشێوەیەکە کە تەنیا لە  رۆنی شلدا، ٩٤ % ی لە دەرەوە هاوردە دەکات.   بێرنهارد بوردیک وتەبێژی دەزگەی بەکارهێنەری تایبەت بە خۆراک لە وەڵامی ئاڵا شاڵی پەیامنێری رووداو بۆ پرسیاری "دەتوانن چبکەن تاوەکو نرخەکان زیاتر بەرز نەبنەوە؟ "، گوتی، "پێشبینی دەکەم بەرزی نرخی خۆراک بۆ ماوەیەکی درێژخایەن بەرز بمێنێتەوە. "  وتەبێژی دەزگەی بەکارهێنەری تایبەت بە خۆراک باس لەوەش دەکات، "بە گشتی  نرخی وزە و خۆراک زۆر بەرزتر دەبێتەوە، دەبێت ئەوە بزانین بۆ زۆربەمان رەنگە زۆر کێشە نەبێت، بەڵام بۆ ئەو چینەی کە کەم دەرامەتن و مووچەیان کەمە ئەوە کارەساتە بۆیە داوا دەکەین حکومەت باریان سوک بکات، هاوکاریان بکات، بۆ نموونە باج لەسەر خۆراک هەڵگرێت. "  ئاماژە بەوەش دەکات، "مارکێتەکان ئازادن لە گۆڕانکاری نرخ. حکومەت کاتێک دەستێوەردان دەکات کاتێک بزانێت لە نێوان خۆیاندا دەنگیان لەسەر نرخ داوە بۆ قازانجی زۆر، ئەوە رێگەپێنەدراوە، بەڵام ئێمە داوامان کردووە چاودێری بەرزی نرخ لە بازارەکاندا بکرێت. "  دوای گرانبوونی نرخی وزە و زیادبوونی تێچووی گواستنەوە و بەرزبوونەوەی نرخی خۆراک، حکومەتی ئەڵمانیا لە کۆتای مانگی رابردوو پاکێجی هاوکاری ٢٠ ملیار یۆرۆیی راگەیاند، بەڵام هێشتا هیچ دەستێوەردانێکی راستەوخۆی بۆ رێگری لە بەرزبوونەوەی زیاتری نرخی خۆراک نەبووە.