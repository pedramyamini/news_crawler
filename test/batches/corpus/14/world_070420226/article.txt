دەینیوس کرێڤیس، وەزیری وزەی لیتوانیا دەڵێت، "وەک دەزانن لە ١ ـی نیسانەوە لیتوانیا و ئەو کۆمپانیایانەی لە لیتوانیا کار دەکەن چی دیکە گازی سرووشتی لە رووسیاوە ناهێنن؛ نە لەڕێگەی کەشتییەوە و نە لەڕێگەی ئەو بۆرییانەی لە بێلاڕووسەوە دێنە نێو لیتوانیا. ئەمە وەڵامێکە بۆ شەڕەکەی رووسیا لە ئۆکراینا. هەروەها وەڵامێکە بۆ نامەکەی رووسیا بۆ کڕینی نەوت بە روبڵ. "   لیتوانیای خاوەن ٢ ملیۆن و ٨ هەزار دانیشتوو، ساڵانە پێویستیی بە ٩١٠٠ مەتر سێجا گازی سرووشتییە. نزیکەی ٦٠ % ـی ئەو بڕە لە رووسیاوە هەناردە دەکات. ئەو بڕەش ٦٢ % ـی لەڕێگەی کەشتیەوە دەگوازرێتەوە؛ ٢٦ % ـی لەڕێگەی بۆرییەوە و ١٢ % ـەکەی دیکەی ئەوەیە لەڕێگەی لاتڤیاوە دەچێتە نێو وڵاتەکە.  ئەوە لە کاتێکدایە ژمارەیەک وڵاتی کاریگەری ناتۆ و یەکێتیی ئەوروپا دەڵێن، هێشتا ناتوانن دەستبەرداری کڕینی گازی سرووشتیی رووسیا بن.   کریستیان لایندەر، وەزیری دارایی ئەڵمانیا گوتی، "لەم کاتەدا ناکرێت کڕینی گاز رابگرین؛ پێویستمان بە کەمێک کاتە. "  لەنێو وڵاتانی ئەوروپادا ئەڵمانیا زۆرترین گازی سرووشتی لە رووسیا دەکڕێت؛ ساڵی رابردوو ئەڵمانیا ١٤٢ ملیار مەتر سێجا گازی کڕیووە و ٤٨ % ـی لە رووسیاوە بووە. دوای ئەویش ئیتاڵیایە کە نزیکەی ٤٦ % ـی گازە سرووشتییەکەی لە رووسیاوە هاوردە کردووە.