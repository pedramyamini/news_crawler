لە یەکێک لە وێستگەکانی میترۆ لە شاری خارکیڤ، خێزانەکان هیچ پەردەیەکیان لەنێواندا نییە، هەموویان بوون بە هاوڕێی رۆژە سەختەکان. خواردن و خواردنەوە و جێگە و رایەخ دەگۆڕنەوە و بەهانای نەخۆشانی یەکدییەوە دەچن.  ئۆلیکساندر، دانیشتووی خارکیڤ دەڵێت، "هیچ تۆڕێکی پەیوەندیکردن و ئینتەرنێت لەم ژێرزەمینە کار ناکات. بۆ پەیوەندی و نامە ناردن و هەواڵ خوێندنەوە دەبێت بچینە دەرەوە. هەربۆیە دەبینی خەڵک دێنە دەرەوە و لەگەڵ سەگ و منداڵەکانیان پیاسە دەکەن. خەڵک یەک دەناسن. لەیەک دەپەرسنەوە کە کێ خەڵکی کوێیە. هەواڵیش بەیەکدی دەدەن".  گەورە و بچووک، پیر و پەککەوتە، لە بەشێک لەو شوێنانەی لە ئۆکراینا وەکو پەناگە بەکاریان دەهێنن ١٥ رۆژە خۆر نابینن. بۆ خاتوو کاتێرینا، سەگ و پشیلە و گوڵێک گەورەترین دڵنەوایین لەم رۆژە سەختەدا.  کاتێرینا، هاووڵاتیی دانیشتووی خارکیڤ دەڵێت، "بە دڵنیاییەوە زەحمەتە. ١٥ رۆژە لێرەین. هێشتا دەست بۆ خانووەکانمان نەبراوە، بەڵام ئەوانەی لە باڵەخانەکاندا شوێنەکانیان لەدەستدەدەن، زۆر سامناکە. سامناکترین شت ئەوەیە کە خەڵك وا گیان لەدەستدەدەن. چیدی بەلای ئێمەوە ماددە گرنگ نییە. هەرچەند جوان بین، هەرچەند دەوڵەمەند بین، هەرچەند خەونمان هەبووبێت، تەنیا دەمانەوێت بژین".  وێرانکارییەکانی سەر زەمینی خارکیڤ، هۆکاری پەنابردنی خەڵک بۆ ژێر زەوی ئاشکرا دەکەن.  خارکیڤ ژمارەی دانیشتووانەکەی یەک ملیۆن و نیوە، هەر زوو لەگەڵ دەستپێکی شەڕ لەلایەن رووسیاوە بۆردوومان کرا.  ئەو خەڵکەی لەنێو تونێل و ژێرزەمینەکان گیریانخواردووە، زۆربەیان بە رۆژ خەوتوون، ئەوان بە ئومێدی ئەوەن، رۆژێک دابێت بەبێ ترس بچنەوە سەر زەوی و تیشکی خۆر ببینن.