شارەوانیی شاری شێمیشۆڵی شەو و رۆژ بە دەم پەنابەرەکانەوەن؛ بەڵام ئاماژە بەوەش دەکەن، بەردەوامبوونی جەنگەکە لەودیو سنوورەوە ئەرکەکەی قورستر دەکات.   وێی چێک بیوکان، پارێزگاری شێمشۆڵ دەڵێت، "لەڕاستیدا، دەبێت خۆمان بۆ مانەوەیەکی درێژتری ئەم خەڵکە ئامادە بکەین. دەبێت بیر لە مانگی داهاتوو بکەینەوە، تەنانەت دەکرێت دۆخەکە بەو جۆرەی لێ بێت بیر لە ساڵانی داهاتووش بکەینەوە؛ نەک تەنیا پۆڵەندا، بەڵکو هەموو وڵاتانی یەکێتی ئەوروپا. "   بە درێژایی ٥٣٠ کیلۆمەتر ٨ خاڵی سنووری لە نێوان ئۆکراینا و پۆڵەندا هەن، ئۆکراینییەکان بە ئۆتۆمبێل و پاس لە شار و شارۆچکەکانی وڵاتەکەیانەوە خۆیان دەگەیێننە سنوورەکانی پۆڵەندا و دواتر بە شەمەندەفەر دەچنە نێو ئەو وڵاتە.   ئەنگێلا مارتین، یەکێکە لەو پەنابەرانەی رۆژی سێشەممە گەیشتووەتە پۆڵەندا و باس لەوە دەکات، "جێهێشتنی ماڵ زۆر ترسناکە. ژیانی خۆم خستە مەترسییەوە و لەگەڵ کچەکەم هەڵاتین، بەڵام کچە گەورەکەم و منداڵە ٤ ساڵانەکەی هێندە دەترسان نەیاندەوێرا بێن، دۆخەکە مەترسیدارە. نەک تەنیا لە ئۆکراینا، بەڵکو لە پۆڵەنداش. نازانین ئێستا بۆ کوێ بڕۆین".   بەپێی نوێترین ئاماری نەتەوەیەکگرتووەکان، ژمارەی ئەو کەسانەی ئۆکراینایان بەهۆی هێرشی رووسیاوە جێهێشتووە، ٣ ملیۆن و ٥٥٧ هەزار و ٢٤٥ کەسە.    دوو ملیۆن و ١١٣ هەزار و ٥٥٤ پەنابەر لەو ژمارەیە لە پۆڵەندا دەمێننەوە و ئەوەش بووەتە هۆکاری بەرزبوونەوەی ژمارەی دانیشتووانی وڵاتەکە بە رێژەی ٥ %.