ڤلادیسلاڤ، ئاوارەی خەڵکی ماریۆپۆل دەڵێت، "مووشەکێک لە نزیکمان تەقییەوە، تەرمێکی زۆری خەڵک لەسەر شەقامەکان بوو. کەسانی بەتەمەن لەژێر زەمینەکان دەمرن؛ من و هاوژین و کوڕەکەم زیاتر لە ١٥ رۆژ لەژێر زەمیندا ماینەوە".  مارگاریتا خانمێکی بە ساڵاچووە؛ یەکێکە لەو ١٠٧ هەزار دانیشتووەی ماریۆپۆل کە لە ٢١ رۆژی رابردوودا لە رێڕەوە مرۆییەکانەوە هەڵاتووە و هێشتا سەرووی ٣٠٠ هەزار کەس لە شارەکە ماون.  میلینا چوبای، ئاوارەی ماریۆپۆل باسی لەوە کرد، "تاوەکو لە ماریۆپۆلەوە گەیشتینە ئێرە، بە زیاتر لە ١٥ خاڵی پشکنینی سوپای رووسیادا تێپەڕبووین. ئەوان پشکنینی تەواویان بۆ کردین و دەیان پرسیاریان لێکردن".  ئەوانەی کەسوکاریان نییە، بە پاس دەبرێنە هەر شوێنێک کە بۆ ژیان دەستبدات، وەک قوتابخانەکان. لەوانەیە زاپۆریژیاش وێستگەیەکی دیکەی کاتی ئەو ئاوارانە بێت. لەوێ لە پاڵ خواردن، تا رادەیەک ئارامی هەیە. تیرۆی تەمەن ٤ ساڵ و هاوتەمەنەکانی چەندین شە لەژێر زەمینی ماڵەکانیان لە ماریۆپۆل نەخەوتن. ئێستا دوور لە دەنگی فڕۆکە و بۆردوومان بە سکێکی تێرەوە سەر دەنێنەوە.