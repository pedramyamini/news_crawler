رۆژی هەینی ٢٠ ـی ئایاری ٢٠٢٢، کۆشکی سەرۆکایەتیی فەرەنسا (ئیلیزێ) رایگەیاند، هەریەک لە کاترین کۆلۆننا وەک وەزیری دەرەوە. سباستیان لیکۆرنو، وەزیری بەرگریی. جێرنالد دارمانین، وەزیری ناوخۆ. برۆنۆ لیمایەر بۆ پۆستی وەزیری دارایی، دیاریکراون.   کاترین کۆلۆننا، وەزیری نوێی دەرەوەی فەرەنسا لە ساڵی ٢٠١٩ ـوە تاوەکو ئێستا باڵیۆزی فەرەنسایە لە بەریتانیا و خاوەنی ئەزموونە لەبارەی ئاڵەنگارییەکانی جیهان و ناوچەکە.   ناوی وەزیرانی حکومەتی نوێی فەرەنسا:   برۆنۆ لیمایەر، بۆ پۆستی وەزیری دارایی  کاترین کۆلۆننا، بۆ پۆستی وەزیری دەرەوە  جێرالد دارمانین، بۆ پۆستی وەزیری ناوخۆ  ئیریک دوپۆند مۆرێتی، بۆ پۆستی وەزیری داد   بریژیت بۆورگوی گنۆن، بۆ پۆستی وەزیری تەندروستی   پاپ ندییە، بۆ پۆستی وەزیری پەروەردە   سباستیان لیکۆرنو، بۆ پۆستی وەزیری بەرگریی   ریما عەبدولمەلەک، بۆ پۆستی وەزیری رۆشنبیری   فرانک ریستێر، بۆ پۆستی وەزیری بازرگانی   ئامێلی دی مۆنتچالین، بۆ پۆستی وەزیری ژینگە   ئۆلیڤەر دەسئۆپت، بۆ پۆستی وەزیری کار  ئاگنی پاننیێر، بۆ پۆستی وەزیری وزە   ئۆلیڤەر ڤێران، بۆ پۆستی وەزیری پەیوەندییەکان لەگەڵ پەرلەمان  کلیمێنت بیێونی، بۆ پۆستی وەزیری ئەوروپا  ستانئیسلاس گوێرینی، بۆ پۆستی ریفۆرم بۆ کاروباری خزمەتگوزاری گشتیی   مارک فێس نییاو، بۆ پۆستی وەزیری کشتوکاڵ   سیلڤی ریتالیاو، بۆ پۆستی وەزیری خوێندنی باڵا   ئۆلیڤیا گریگۆری، بۆ پۆستی گوتەبێژی حکومەت   گابریێل ئاتال، بۆ پۆستی وەزیری وەزیری ژمێریاریی گشتیی   دامیێن ئاباد، بۆ پۆستی وەزیری نڤیشکان و کاروباری کۆمەڵایەتیی   یێڵ براون پیڤیت، بۆ پۆستی وەزیری ناوچە ئاوییەکان   چارلۆت کاوبێل، بۆ پۆستی وەزیری کاروباری منداڵان   ئیسابێل رۆم، بۆ پۆستی وەزیری یەکسانی جێندەریی   سیستمی بەڕێوەبردن لە فەرەنسا  سیستمی ئێستای بەڕێوەبردنی فەرەنسا لە ساڵی ١٩٥٨ چەسپێندراوە. سیستمەکە سەرۆککۆماری خستووەتە چەقی دەسەڵاتی جێبەجێکارییەوە. سەرۆکوەزیرانیش سەرۆکایەتیی حکومەت دەکات و لە ژێر دەسەڵاتی ئەنجوومەنی نوێنەراندایە، ئەنجوومەنەکە دەتوانێت متمانە لە حکومەت بسەنێتەوە.   سەرۆککۆمار راستەوخۆ لەلایەن خەڵکەوە بۆ ماوەی ٥ ساڵ هەڵدەبژێردرێت. رۆڵە جێبەجێکارییەکەی، سیستمی بەڕێوەبردنی فەرەنسا لە سیستمە پەرلەمانییەکانی وڵاتانی دیکەی ئەوروپا جیادەکاتەوە.   سەرۆککۆمار رۆڵی سەرەکیی لە دیاریکردنی سیاسەتی دەرەوە و سیاسەتی حکومەت هەیە. دەتوانێت ئەنجوومەنی نوێنەرانیش هەڵبوەشێنێتەوە. هەرچی سەرۆکوەزیرانە، سەرپەرشتیی کارەکانی حکومەت دەکات و سیاسەتەکانی دەخاتە بەردەم ئەنجوومەنی نوێنەران.   حکومەتیش دەتوانێت پڕۆژەیاسا پێشکێشی ئەنجوومەنی نوێنەران بکات، ئەوە لە پاڵ جێبەجێکردنی یاساکان و روونکردنەوەی پڕۆژەکانی لە بەردەم پەرلەمان.  پەرلەمانی فەرەنسا لە دوو بەش پێکدێت: ئەنجوومەنی نوێنەران کە ئەندامەکانی بە شێوەی راستەوخۆ لەلایەن خەڵکەوە بۆ ماوەی ٥ ساڵ هەڵدەبژێردرێن، هەروەها ئەنجوومەنی پیران کە ئەندامەکانی بۆ شەش ساڵ بە ناڕاستەوخۆ هەڵدەبژێردرێن.   ئەگەر لەسەر یاسایەک ناکۆکی بکەوێتە نێوانیان، ئەنجوومەنی نوێنەران دەتوانێت بەسەر ئەنجوومەنی پیراندا بازبدات.    حکومەتیش دەتوانێت بێ گەڕانەوە بۆ پەرلەمان، یاساکانی بخاتە بواری جێبەجێکردنەوە ئەگەر ترسی بەدەستنەهێنانی زۆرینەی دەنگەکان هەبوو، مەگەر ئەنجوومەنی نوێنەران بڕیاربدات متمانەی لێ بسەنێتەوە.        لە مانگی نیساندا هەڵبژاردنی فەرەنسا بە دوو گەڕ بەڕێوەچوو. لە گەڕی دووەمی هەڵبژاردنی سەرۆکایەتیی فەرەنسادا کە لە ٢٤ ـی مانگی نیسان بەڕێوەچوو، ئیمانوێل ماکرۆنی ٤٤ ساڵ بە بەدەستهێنانی ٥٨.٥٤ % ـی دەنگەکان بەسەر ماری لوپێنی رکابەریدا سەرکەوت.   رۆژی شەممە ١٤ - ٥ - ٢٠٢٢ ئیمانوێل ماکرۆن بە شێوەیەکی فەرمیی لە خولی دووەمی سەرۆکایەتیدا دەستبەکاربوو.   ماکرۆن لەگەڵ هەڵبژاردنەوەیدا رایگەیاند، بەردەوام دەبێت لە جێبەجێکردنی سیاسەتەکانی لە بارەی بازرگانیکردن و سیاسەتی ئەوروپا و باج کەمدەکاتەوە، ئاماژەی بەوەش کرد، چاکسازی لە بوارەکانی ژیانی خەڵکیدا دەکات و گرنگی بە ژینگە دەدات.   ئیمانوێل ماکرۆن کە پێشتر وەبەرهێنانی لە سیستمی بانکیدا کردووە، بەڵێنیداوە شێوازێکی نوێ لە سیستمی بانکیدا جێبەجێ بکات کە وەکو خۆی دەڵێت، بەشێوەیەک نەبێت جیاوازییەکی زۆر لەنێوان هەژار و دەوڵەمەندا هەبێت.    لە پرسی سیاسەتی دەرەوەدا، ماکرۆن دەستی کراوە دەبێت و بەڵێنی داوە کە کار لەسەر بەهێزکردنی یەكێتیی ئەوروپا بکات.   کۆماریی فەرەنسا یەکێکە لەو وڵاتانەی لە رابردوو و ئێستاشدا کاریگەریی گەورەی لەسەر جیهان هەبووە. لە پاڵ، ئەمریکا، چین، رووسیا و بەریتانیا، فەرەنسا یەکێکە لە پێنج ئەندامە هەمیشەییەکەی ئەنجوومەنی ئاسایشی نەتەوەیەکگرتووەکان و مافی ڤیتۆی بۆ رەتکردنەوەی هەر پڕۆژەبڕیارێکی ئەنجوومەنەکە هەیە.   لە ساڵی ١٩٥٨ ـەوە ئەندامی یەکێتیی ئەوروپایە. لە دوای ئەڵمانیا، خاوەن دووەم گەورەترین ئابووریی یەکێتیی ئەوروپایە. هەروەها لەسەر ئاستی جیهان، حەوتەمینە.  کۆی گشتیی داهاتی نێوخۆی بۆ ساڵی ٢٠٢٢، بە دوو ترلیۆن و ٦٧٠ ملیۆن دۆلار مەزەندە کراوە. لە رووی داهاتی تاکەکەسییەوە، ٢٦ ـەمینی جیهانە و هەر تاکێک سەرووی ٤٦ هەزار دۆلاری لە ساڵێکدا بەردەکەوێت.   لە ساڵی ١٩٤٩ یەکێک بوو لە دامەزرێنەرانی هاوپەیمانیی ناتۆ، ١٠.٦٣ % ـی بودجەی ناتۆ دابیندەکات.  لە دوای کۆتاییهاتنی جەنگی ساردەوە، بەشداریی کارای لە ئۆپەراسیۆنەکانی ناتۆدا هەبووە لەوانەش:  لە ساڵی ١٩٩٣ لە ئەرکی ناتۆ بۆ "چەسپاندنی ئاشتی" لە بۆسنیا لە ماوە و دوای جەنگی ئەو وڵاتە.   لە ساڵی ١٩٩٩ لە ئەرکی ناتۆ بۆ "چەسپاندنی ئاشتی" لە کۆسۆڤۆ و کۆتاییهێنان بە شەڕی ئەو وڵاتە.   لە ساڵی ٢٠٠١ لە شەڕی ناتۆ دژی تاڵیبان لە ئەفغانستان رۆڵێکی کارای هەبوو.  لە ساڵی ٢٠١١ لە ئۆپەراسیۆنی ناتۆ لە لیبیا بەشداربوو.  لە ساڵی ٢٠١٨ ـەوە لە ئەرکی ناتۆ بۆ مەشق و راهێنانکردن بە پێشمەرگە و هێزە ئەمنییەکانی عێراق بەشدارە.  لە ساڵی ٢٠١٨ ـەوە لە ئۆپەراسیۆنی پاراستنی دەریای نێوەڕاست بەشدارە.  فەرەنسا یەکێکە لەو وڵاتانەی کە بە هێزەوە پاڵپشتیی لە بڕیاری سەربەخۆی یەکێتیی ئەوروپا دەکات و پێیوایە نابێت ئەوروپا ببێتە پاشکۆی هیچ وڵاتێک یان هاوپەیمانێک.   فەرەنسا خاوەنی چەکی ئەتۆمە و ٣٠٠ کڵاوەی ئەتۆمیی هەیە. سوپاکەی بەهێزترینی یەکێتیی ئەوروپا و شەشەمینی سەر ئاستی جیهانە.   فەرەنسا سوورە لەسەر ئەوەی کە دەبێت هاوپەیمانییەکی بەرگریی هاوشێوەی ناتۆ، تایبەت بە ئەوروپا بە ناوی "قیبلەنمای ستراتیژی" تاوەکو ساڵی ٢٠٣٠ دابمەزرێندرێت بۆ ئەوەی بەرگریی لە بەرژەوەندییە ستراتیجییەکانی ئەوروپا بکات.   لەلایەنی کولتووریشەوە، فەرەنسا لە سەدەی حەڤدەیەمینەوە بە "ناوندی رۆشنبیریی باڵای جیهان" دادەنرێت و کولتووری فەرەنسی رۆڵی گەورەی هەبووە لە هونەر، کولتوور و زانستی جیهان. هەروەها بووەتە شوێنی لەدایکبوونی چەندین بزووتنەوەی رۆشنبیری و سیاسیی کە کاریگەرییەکەیان لەسەر ئاستی جیهان رەنگیداوەتەوە.