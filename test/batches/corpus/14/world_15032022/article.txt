ڤۆلۆدیمیر زیلینسکی، سەرۆکی ئۆکراینا دەڵێت "بە ٣٠ مووشەک یەک ناوچەی لڤیڤ کرایە ئامانج. لە ئەنجامدا ٣٥ کەس کوژران و ١٣٤ کەسی دیکە بریندار بوون. هیچ شتێکی ئەوتۆ لەوێ نییە کە ببێتە هەڕەشە بۆ سەر خاکی رووسیا. سنوورەکانی ناتۆش ٢٠ کیلۆمەتر لەوێوە دوورن. "  وەزارەتی بەرگریی رووسیا دەڵێت، ئەو شوێنەی کردوویانەتە ئامانج شوێنی راهێنانکردن بووە بەو چەکدارانەی لە وڵاتانی دیکەوە چوونەتە ئۆکراینا بۆئەوەی دژی هێزەکانی رووسیا شەڕبکەن.  ئیگۆر کۆناشینکۆڤ، گوتەبێژی وەزارەتی بەرگریی رووسیا گوتی "رژێمی کیێڤ لەم بنکەیەدا ناوەندێکی راهێنان و هاوئاهەنگی بۆ بە کرێگیراوی دەرەکی کردووەتەوە پێش ئەوەی دژی رووسیا شەڕیان پێبکات. هێرشەکەمان سەروو ١٨٠ بە کرێگیراوی دەرەکی کوشتووە. ئەمە چارەنووسی هەموو بەکرێگیراوێک دەبێت کە دەچێتە ئۆکراینا. "   لەم گوندەی پۆڵەندا کە تەنیا ٢ کیلۆمەتر لە سنووری ئۆکرایناوە دوورە خەڵکی بە دەنگی بەهێزی بۆردوومانەکە لەخەو راپەڕیون.   لووسینا لێسیکا، هاوڵاتیی پۆڵەندی دەڵێت "کاژێر ٥ ـی بەیانی بوو. بە دەنگی تەقینەوەیەکی گەورە لەخەو راچڵەکین. سەرەتا وامزانی کەسێک لە دەرگەمان دەدات، بەڵام کە تەماشامان کرد، رووناکی تەقینەوەیەکمان بینی. زۆر ترساین و شۆک بووین. "    بنکەی سەربازیی یاڤۆریڤ دەکەوێتە باکووری رۆژئاوای شاری لڤیڤ، کەمتر لە ٢٥ کیلۆمەتر لە سنووری پۆڵەندای ئەندام لە ناتۆوە دوورە. بنکە سەربازییەکە لەلایەن ئەمریکا و ناتۆوە بەکاردەهێندرا بۆ ئەوەی تێیدا مەشق و راهێنان بە سوپای ئۆکراینا بکرێت.