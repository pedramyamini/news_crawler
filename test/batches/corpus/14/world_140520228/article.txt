بە گوتەی شێرزاد تۆماس لە رێکخراوی کاریتاس، جێگری سەرۆکوەزیرانی هەرێمی نۆردراین ڤێستفالن "زۆر خۆشحاڵ بووە" بەوەی ئامادەییان دەربڕیوە بۆ پێشکێشکردنی هاوکاری و "پرۆژەیەکی بە بەرلین داوە کە بڕیارە لە سێ مانگی داهاتوودا لە کۆنسوڵخانەی ئەڵمانیا یاخود دامودەزگای حکومەتی هەرێمی کوردستان دەست بە وەرگرتنی سیڤی بکرێت. "  رۆژی یەکشەممە ١٥ی ئایاری ٢٠٢٢ هەڵبژاردنی پەرلەمانیی هەرێمی نۆردراین ڤێستفالنی ئەڵمانیا، ناسراو بە NRW بەڕێوەدەچێت، ژمارەی دانیشتووانی ئەو هەرێمەی ئەڵمانیا نزیکەی ١٨ ملیۆن کەسە و ١٣ ملیۆن کەس مافی بەشدارییان لە هەڵبژاردنەکەدا هەیە، گەورەترین دیاسپۆرای کوردی لە ئەوروپا لەو هەرێمە دەژین، ژمارەیەک کورد خۆیان بۆ پەرلەمانی ئەو هەرێمە بەربژێر کردووە، ژمارەیەکی هەرە گەورەی پەرلەمانتاری پەرلەمانی فیدراڵی لە بەرلین، نوێنەرانی هەرێمی نۆردراین ڤێستفالن دەبن کە کاریگەریی گەورەیان دەبێت لەسەر سیاسەتی دەرەوەی ئەڵمانیا، ئەو بڕیارانەی سەبارەت بە کۆچبەران دەدرێن، بۆیە ئەم هەڵبژاردنە بۆ کورد گرنگیی خۆی دەبێت.  رۆژی شەممە ١٤ی ئایاری ٢٠٢٢، لە دیبەتێکی تۆڕی میدیایی رووداودا کە هێمن عەبدوڵڵا، لە ستۆدیۆکانی ئەوروپای تۆڕی میدیایی رووداو پێشکێشی کرد، گرنگیی هەڵبژاردنەکانی هەرێمی نۆردراین ڤێستفالن بۆ کورد بەگشتی و دیاسپۆرای کورد لە ئەڵمانیا بە ئامادەبوونی هەریەک لە ئۆسمان گۆدەن، سیاسەتڤان لە پارتی کریستیان دیموکراتەکان و سەرۆکی ماڵی ئێزدیان؛ شێرزاد تۆماس، بەرپرسی کاروباری عێراق لە رێکخراوی کاری تاس؛ عەبدوڵڵا ئینجەکان، مامۆستا و شارەزایی پەروەردەیی و خوناڤ حاجۆ، شارەزای بواری ئینتگراسیۆن تاوتوێکرا.  سەبارەت بە جێکردنەوەی پرسی ئینتگراسیۆن (خۆ گونجاندن)ی پەنابەران لە تاراوگەدا لە بەرنامەی هەڵبژاردنی حیزبەکاندا، خوناڤ حاجۆ، شارەزای ئەو بوارە دەڵێت، "لە هەڵبژاردنەکانی رابردوودا پرسی خۆگونجاندنی پەنابەران هەبوو، بەڵام بەداخەوە ئێستا کە سەیری پرۆگرامی هەرچوار پارتەکە دەکەیت، پرسی خۆگونجاندن لە پرۆگرامەکانیان نەنووسراوەتەوە، بەڵام پارتی سەوز، لەبەرئەوەی جێگری سەرۆکوەزیران لەوانە، لەسەر ئەو پرسە زۆر کاری کردووە، بەڵام پارتەکانی دیکە کاریان لەسەر پرسی خۆگونجاندن نەکردووە. "  بە تێڕوانینی ئۆسمان گۆدەن، سیاسەتڤان لە پارتی کریستیان دیموکراتەکان و سەرۆکی ماڵی ئێزدیان، "رەوشی ئینتگراسیۆن گرێدراوی کۆمەڵگەی خۆمانە، بۆ نموونە من زۆر کەس دەناسم کە نزیکەی ٥٠ ساڵ دەبێت لە ئەڵمانیا دەژین تەنیا بە جەستە لە ئەڵمانیان، مێشکیان لە ئەڵمانیا نییە، واتە خۆیان ناگۆڕن، کەسێک نەتوانێت خۆی بگۆڕێت بەپێی سیستمی ئەو وڵاتە. "  ئۆسمان گۆدەن ئاماژەی بەوەش کرد، "ئەگەر ١٠٠ ساڵی دیکەش لە ئەڵمانیا بژیین و خۆمان تێکەڵی کۆمەڵگەی ئەڵمانی نەکەین و لە سیاسەتی ئەوان تێنەگەین، کە چی بە ئێمە دەبەخشن و چییان لە ئێمە دەوێت، کاتێک کەسێک ئەمە نەزانێت ئەوانیش پێتی نابەخشن، وەکو ئەوە وایە ئەگەر منداڵ نەگری، دایک شیری پێنادات، کەی گریا ئەوکات شیری پێدەدات، بۆیە ناکرێت خەتایەکە بخەینە ملی ئەوان. "  بە گوتەی ئەو سیاسەتڤانە لە پارتی کریستیان دیموکراتەکان، ئەو ماوەیەی لەگەڵ سۆسیال دیموکراتەکان کاری کردووە، "ئەو کاتەی کە کۆمەڵگەی ئێمە لە ئەڵمانیا رەوشیان باش نەبوو، نەیاندەتوانی خۆیان بەڕێوەببەن و خۆیان بەرەو پێش ببەن، سۆسیال دیموکراتەکان گوێیان لێ رادەگرتن و هاوسۆزییان بۆ دەردەبڕین، بەڵام کاتێک ئێمە داوای کەسایەتیی خۆمان کرد وەکو کورد، بینیمان سۆسیال دیموکراتەکان خۆیان لە ئێمە شاردەوە. "  سەبارەت بە کێشە پەروەردەییەکان و پرۆگرامی پارتەکان لەوبارەیەوە، عەبدوڵڵا ئینجەکان، مامۆستا و شارەزای پەروەردەیی دەڵێت، "لە بەرنامەی پارتەکان بە شێوەیەکی بەرفراوان تیشک خراوەتە سەر کەرتی پەروەردە، بەو پێیەی سیستمی پەروەردە لەدەست هەرێمە فیدراڵییەکانە. کەرتی پەروەردە لەو وڵاتە لە ریزبەندیی ١٤ یەمیندایە، واتە لە هەرە خراپەکانە، بۆ کێشە پەروەردەییەکان لای ئێمە زۆر گەورەن. "  ئەو مامۆستا و شارەزای پەروەردەییە ئەوەشی خستەڕوو، "هەوڵێک هەیە لەلایەن ئەو حکومەتانەی دێن، چارەسەری ئەو کێشەیە بکەن، بەڵام بەهۆی ئەوەی کێشەکان زۆرن، تاوەکو ئێستا زۆربەی کێشەکان بەردەوامن، کێشە سەرەکییەکانیش بریتین لە: کۆنیی باڵەخانەی قوتابخانەکان کە بەپێی مەرجەکانی سەردەم نین و ١٠٠ ساڵ پێش ئێستا دروستکراون. ئەو پێداویستی و کەلوپەلانەی لە قوتابخانەکان هەن کۆن و کلاسیکین، پێش چوار ساڵ لە قوتابخانەیەک بووم، تەختە رەشمان بەکاردەهێنا، لەبری بۆردی زیرەک. زۆرێک لە قوتابخانەکان هێڵی ئینتەرنێت و کۆمپیوتەریان نییە، تەنانەت بۆ مامۆستاکانیش. کێشە هەرە گەورەکە نەبوونی ژمارەی پێویستی مامۆستایە، ساڵی ٢٠١٧ کاتێک حکومەتی نوێ دەستبەکاربوو سێ هەزار مامۆستا کەمبوون، ئێستا ئەو ژمارەیە بەرزبووەتەوە بۆ پێنج هەزار. ئێستا لە بەرنامەی پارتەکاندا هاتووە کە ١٠ هەزار مامۆستا دابمەزرێنن، بەڵام ئەمە چۆن دەکەن.. دیارنییە. لەوانە پارتی کەسک پێشنیازی ئەوەی کردووە ئەو خەڵکانەی لە دەرەوە دێن بڕوانامەکانیان قبووڵ بکەن و بە مامۆستا دایانبمەزرێنن. "  حکومەت و پەرلەمانی خۆجێیی هەرێمی نۆردراین ڤێستفالن پەیوەندیی باشیان لەگەڵ حکومەتی هەرێمی کوردستاندا هەیە، بەتایبەتی لەگەڵ پارێزگای دهۆک، شێرزاد تۆماس، بەرپرسی کاروباری عێراق لە رێکخراوی کاری تاس، پێیوایە "هەڵبژاردنی ئەمجارە زۆر گرنگە، بەپێی ئامارەکان ئەو حکومەتەی ئێستا هەیە، دەگۆڕدرێت. بۆیە بەیانی ئەنجامەکان زۆر کراوەن، ئەو حکومەتە زەرد و رەشە نامێنێت، بۆیە وەکو کورد لە پرسی پەیوەندییەکان دەبێت بە شێوەیەکی دیکە خۆمان ئامادە بکەین، چاوەڕوان دەکرێت خەڵکانێک و سیاسەتمەداری نوێ بێنە سەر حوکم و ببنە ئەندامی پەرلەمان، هەربۆیە ئەو هەرێمە (نۆردراین - ڤێستفالن) بۆ هەرێمی کوردستان هەرێمێکی زۆر گرنگە، لەو هەرێمە زیاترین خەڵکی ئەڵمان دەژین کە زیاتر لە ١٨ ملیۆنە، ژمارەیەکی زۆر لە ئەندامانی پەرلەمانی هەرێمی نۆردراین ڤێستفالن، نوێنەرایەتیی پەرلەمانی بەرلین دەکەن، هەرێم ناتوانێت بە تەنیا سیاسەتی دەرەوە نەخشە بکێشێت، بەڵام ئەوان لە بەرلین رۆڵیان دەبێت لە داڕشتنی نەخشەی سیاسەتی دەرەوە. "  سەبارەت بە کێشە و کەموکوڕییەکانی کەرتی پەروەردە لە ئەڵمانیا، شێرزاد تۆماس پێیوایە ئەو کەموکوڕییانە بەهۆی "کەمیی پارەوە نییە، بەڵکو بەهۆی کەمیی توانای مرۆییەوەیە. من لە ٢٨ی شوبات لەگەڵ جێگری سەرۆکوەزیران کە وەزیری کۆچ و کۆچبەرانە، بە ئامادەبوونی کاک موسا ئەحمەد، سەرۆکی دەزگای خێرخوازیی بارزانی پێشنیازمان کرد بابەتی هێنانی هێزی مرۆیی ئەکادیمی لە هەرێمی کوردستانەوە بۆ ئەڵمانیا لەڕێگەی ئێمەوە بێت، ئەوان زۆر خۆشحاڵ بوون. پرۆژەیەکیان پێشکێش کردووە، ئێستا لە حکومەتی بەرلینە، دەبوو تاوەکو ئێستا واژۆ کرابووایە، بەڵام لەبەر دۆخی ئۆکراینا تۆزێک دوادەکەوێت. "  شێرزاد تۆماس ئاماژە بەوە دەدات، ئەو هەوڵەی ئەوان لەو چوارچێوەیە بووە "ئەو دۆخەی بەسەر خوشک و برایانمان لە بیلاڕووس هات، جارێکی دیکە دووبارە نەبێتەوە، حکومەتی NRW سوورە لەسەر ئەوەی ئەو کادیر و ئەکادیمیایانەی ئێمە لە هەرێمی کوردستان هەمانە بە رێگەیەکی یاسایی بێن، چاوەڕوان دەکرێت لە دوو بۆ سێ مانگی داهاتوو لەڕێگەی کۆنسوڵخانەی ئەڵمانیا و دامودەزگاکانی حکومەتی هەرێمی کوردستان دەست بە پێشکێشکردنی CV بکرێت، ئەویش نەک تەنیا بۆ مامۆستا، بەڵکو لە بوارەکانی دیکەش. "