بە گوێرەی ماڵپەڕی کۆڕبەندەکە، نزیکەی دوو هەزار و ٥٠٠ سەرکردەی سیاسی و کەسایەتیی بازرگانی، مەدەنی، ئەکادیمی و میدیایی ئامادەی کۆڕبەندەکە دەبن. کۆڕبەندی ئەمساڵ لەژێر دروشمی "مێژوو لە خاڵی وەرچەرخاندا: سیاسەتەکانی حکومەت و ستراتیجەکانی بازرگانی" بەڕێوەدەچێت.  ئەمە یەکەمجارە لەدوای دەرکەوتنی کۆرۆنا، کۆنفرانسەکە بە شێوەی رووبەڕوو بەڕێوەبچێت و تاوەکو ٢٦ی ئەم مانگە بەردەوام دەبێت.  مەسرور بارزانی، سەرۆکی حکومەتی هەرێمی کوردستان، رۆژی شەممە لە داڤۆسەوە لە تویتێکدا رایگەیاند، "بۆ کۆڕبەندی ئابووریی جیهانی لە داڤۆسم بۆئەوەی تێڕوانینەکانمان لەبارەی رێگە نوێیەکانی بازرگانی، ئاسایشی خۆراک و وزە و پەرەسەندنە سیاسی و ئەمنییەکان، لەگەڵ کۆمەڵگەی سیاسی و بازرگانیدا هاوبەش بکەم. "  بە گوێرەی کارنامەی کۆڕبەندەکە، رۆژی چوارشەممە ٢٥ی ئایار، مەسرور بارزانی لە پانێڵی "بەرەوپێشبردنی سەرمایەداریی هاوبەشەکان لە رۆژهەڵاتی نێوەڕاست و باکووری ئەفریقا" بەشدار دەبێت.  سەرەکیترین تەوەرەکانی کۆڕبەندی ئابووریی جیهانی ئەمساڵ لە داڤۆس ئەمانەن:  - جەختکردنەوە لە رەهەندی کۆمەڵایەتیی پرسە سیاسی و ژینگەییەکان  - تەکنەلۆجیای پێویست بۆ کەمکردنەوەی ئاستی دەردانی گازە گەرمکەرەکان بۆ سفر  - ئامادەیی جیهان بۆ کوتانی سەرتاسەری دژی کۆرۆنا  - خۆڕاگریی کۆمپانیا و بازرگانییەکان لە بەرامبەر گۆڕانکارییە کتوپڕەکان