لە کۆنفرانسێکی رۆژنامەڤانیدا لە دەوحەی پایتەختی قەتەر، جان ئیڤ لۆدریان، وەزیری دەرەوەی فەرەنسا رۆژی دووشەممە ٢٨ - ٠٣ - ٢٠٢٢ ئاماژە بەوە کرد، ئەو پرسانەی لە گفتوگۆ ئەتۆمییەکانی ئێراندا بە هەڵواسراوی ماونەتەوە "پرسی لاوەکین".  بە گوتەی وەزیری دەرەوەی فەرەنسا، گفتوگۆی زۆر ئەرێنییان هەبووە و دەڵێت، "لە کاتێکدا دەمانەوێت جەخت لە گرنگیی بە ئەنجام گەیاندنی رێککەوتنی ئەتۆمیی ئێران بکەینەوە، لە رێککەوتنیش نزیکین".  گوتەکانی وەزیری دەرەوەی فەرەنسا لە کاتێکدایە، گفتوگۆکانی ڤیەننا ماوەیەکە وەستاون.  دوایین ساتەکانی دانوستاندنەکان هاوکات بوون لەگەڵ هێرشی رووسیا بۆسەر ئۆکراینا و دواتریش سەپاندنی سزای دارایی بەسەر مۆسکۆدا لەلایەن وڵاتانی رۆژئاواوە.  ئەمەش هاوکاتە لەگەڵ ئەوەی کە لە رۆژانی رابردوودا چەند ئاماژەیەکی ئەرێنی بۆ چارەسەرکردنی رێککەوتنە نێودەوڵەتییەکە لەسەر پرسی ئەتۆمیی ئێران دەرکەوتوون.