کەلەش ئیشوو، دانشتووی ماکاریڤ دەڵێت، "لە ئەرمینیاوە هاتم بۆ ئۆکراینا، لێرە ژیانی خۆمان دروستکرد، منداڵەکانم بە کرمانجی قسە دەکەن، هەموو شت باش بوو تاوەکو هێرشەکانی رووسیا دەستیان پێکرد. ئێستاس دەبێت دیسان چاکی بکەمەوە، هیچ چارەیەک نییە، هەر وێران ببێت دەبێت دیسان چاک بکرێتەوە. "  لە زۆربەی گوندەکانی ئە و ناوچەیە خەڵک بەدیار خانووە رووخاوەکانیانەوە دانیشتوون. کارەبا بڕاوە و ئاو و خواردن بە زەحمەت دەستدەکەون، رۆژانە تیمە خۆبەخشەکان سەردانی گوندەکان دەکەن و یارمەتیی خەڵک دەدەن.  ڤیتاڵیا کولیۆڤ دەڵێت، "خەڵک زۆربەی کەرەستە سەرەتاییەکانیان نییە، وەکو دەرمان، ئەو کەرەستانەی کە بۆ خۆشۆردن پێویستن، خواردن و ئاو، خەڵکانێکی زۆر بەبێ هیچ شتێک لە ماڵەکانیان ماونەتەوە. "  بەپێی ئاماری سەرۆکشارەوانیی ماکاریڤ و ٥٠ گوندی سەر بەو هەرێمە، تاوەکو ئێستا ١٨٠ تەرم دۆزراونەتەوە، ١٣٢ یان لەسەر شەقام و کۆڵانەکان بەجێمابوون و بە شێوازی جیاواز کوژرابوون، وەکو بڕینی دەست و گوێ و سووتاندن. هەروەها سێ هەزار و ٥٣ باڵەخانەی ئەهلی و حکومی زیانیان بەرکەوتووە و ٦٥٧ باڵەخانە بە تەواوی وێران بوون.