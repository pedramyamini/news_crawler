ئەوانەی کە هەڵدێن بەپەلە بەشێك لە پێداویستییە سەرەکییەکانیان دەکەنە جانتاکانیانەوە و بە ئۆتۆمبیلەکانیان لە شارەکە دەچنە دەرەوە. بەشێك لەوانەش کە بە ناچاری یان بە ویستی خۆیان بڕیاری مانەوە دەدەن لەنێو تونێلەکانی میترۆدا دەمێننەوە کە بۆ ماڵە نوێکانیان گۆڕدراون.  ئاوارەیەکی شارەکە لە وەڵامی پرسیاری رۆژنامەڤانێکدا دەڵێت، "سێ هەفتەیە لێرەین، سەرەتای شەڕ کە دەنگی بۆمب دەهات لە ترسا دەمردین، ئێستا کە دەنگی دێت دەڵێین هیچ نییە تەنیا بۆمبێکە".  ناتالیا ئاوارەیەکی دیکەی شارەکەیە و دوو رۆژ لە دوای هێرشەکەی رووسیا، منداڵێکی بووە، بە هاوکاری کۆمەکبەخشان، قەرەوێڵەیەکی منداڵان لە یەکێک لە ڤارگۆنەکانی میترۆ لە کارخراوەکەیان بۆ داناوە. ئێستا لە تونێلێکی میترۆدا دەژیت.  یووری کراڤیچ، بەرپرسی پزیشکی دادوەری خارکیڤ باس لەوە دەکات، "کێشەمان هەیە لە ئەنجامدانی پشکنینی پزیشکی بۆ مردووەکان، ئەوە سەرباری کێشەی بە خاکسپاردنیان، بەڕاستی نەهامەتییە".  نەهامەتییەکان لە نەخۆشخانەکانی خارکیڤیش درێژەیان هەیە، کەمی دەرمان و سەختی برینەکان و قورسی جووڵەی ئۆتۆمبیلەکانی فریاکەوتن و نەبوونی ئاسایش بەشێکن لە کێشە بەردەوامەکانی رۆژ.