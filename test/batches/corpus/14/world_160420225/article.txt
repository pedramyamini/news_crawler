ڤۆلۆدیمیر زیلینسکی، سەرۆکی ئۆکراینا رۆژی هەینی ١٥ - ٤ - ٢٠٢٢ بە میدیای ئەمریکی راگەیاند، لەو کاتەوەی هێرشی رووسیا بۆسەر ئۆکراینا دەستیپێکردووە ٢٥٠٠ تاوەکو ٣٠٠٠ سەربازی وڵاتەکەی لە شەڕەکەدا کوژراون و نزیکەی ١٠ هەزار سەربازی دیکەش برینداربوون، بەڵام دیار نییە چەندیان لە ژیاندا دەمێنن و چەندیان دەمرن.    سەرۆکی ئۆکراینا ئاماژەی بەوەشکرد، هەر لەو شەڕەدا نزیکەی ١٩٠٠٠ تاوەکو ٢٠٠٠٠ سەربازی رووسیا کوژراون.   ئەوەی کە پەیوەندی بە ژمارەی هاووڵاتییانی سڤیلەوە هەیە کە کوژرابن، زیلینسکی گوتی: "زۆر زەحمەتە لەبارەی هاووڵاتی سڤیل قسە بکەین، چونکە شارەکانی وەک خێرسن، بێردیانسک و ماریۆپۆل گەمارۆدراون و نازانین چەند کەسیان تێدا مردوون".   کاتێک پرسیاری لێکرا لەبارەی هەندێک لەو دیمەنە تراژیدیایانەی کە بڵاودەکرێنەوە، سەرۆکی ئۆکراینا گوتی، "دڵم ئازار دەدەن. من دەبێت وەک سەرۆکی وڵاتێک سەیری ئەو دیمەنانە بکەم و دەزانم ژمارەیەکی زۆر کەس گیانیان لەدەستداوە و ژمارەیەکی زۆر کەسیش ئازیزانیان لەدەستداون؛ ملیۆنان کەسیش هەن کە دەیانەوێ بژین".   زیلینسکی هەروەها باسی لەوەش کرد، "هەموومان دەمانەوێ شەڕ بکەین، بەڵام دەبێت هەوڵی تەواو بدەین بۆئەوەی ئەم شەڕە کۆتایی بێت. تاوەکو ئەم شەڕە زیاتر درێژە بکێشێت، کەسی زیاتر لەدەستدەدەین".