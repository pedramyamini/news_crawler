ئیهۆر کۆزنێتسۆڤ، دانیشتووی باخمووت دەڵێت، "دەنگی تەقینەوە، هەموو رۆژێك دەنگی تەقینەوە دەبیستین، رووسیا رۆژانە دەیان جار بە مووشەک ئێرە دەکاتە ئامانج، نیگەرانیی منداڵەکانمانین".  سوپای رووسیا لە سێ لاوە کەمتر لە ٢٥ کیلۆمەتر دوورە، خەڵکی دەزانن رۆژ دوای رۆژ سوپای رووسیا زیاتر نزیکدەبێتەوە و ترسیان لەو ساتەیە دەگاتە نێو شارەکە.   ڤالێری، بەرپرسی لیژنەی دابەشکردنی هاوکارییەکان لە باخمووت گوتی: "لە هاتنی رووسەکان بۆ ئێرە و کوشتنی خەڵکی سڤیلی بێتاوان تێناگەم! ئەوان دەڵێن ئێمە برای یەکدین، باشە بۆچی دێن و دەمانکوژن؟ "  دوای نزیکەی سێ مانگ لە دەستپێکردنی شەڕ، کەمتر لە ٢٠ هەزار کەس لە کۆی سەرووی ٨٠ هەزار دانیشتووی باخمووت ماون.  ڤالێری، بەرپرسی لیژنەی دابەشکردنی هاوکارییەکان لە باخمووت هەروەها باسی لەوەش کرد، "ژیان گۆڕاوە. وامانلێهاتووە نازانین سبەینێ چیمان بەسەر دێت، لەوانەیە لە پڕ مووشەکێکی رووسی بمانکوژێت، خەڵکێکی زۆر ئێرەیان جێهێشت، هەندێ کوژران، هەندێ بوونە ئاوارە. کێشەی کەمی خۆراکیش هەیە، بە ئاسانی خواردنت دەستناکەوێت".  بەرپرسانی ئۆکراینا دەڵێن، سێ رۆژە بۆردوومان و تۆپبارانەکان بۆسەر باخمووت هێندە زیادبوون کە هیچ کەسێک نەیتوانیوە لە شارەکە دەربچێت.