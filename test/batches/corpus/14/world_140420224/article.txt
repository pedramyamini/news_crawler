نینا و نەوەکەی گەڕاونەتەوە بۆ ئەوەی بزانن چی بەسەر ماڵ و حاڵیاندا هاتووە. هیچ لەسەر هیچ نەماوە. هەموو شتێک سووتاوە. رەنجی چەندین ساڵی خێزانەکەیان بەهۆی ئاگری جەنگەوە بە باداچوو.   نینا ڤینیک، دانیشتووی چێرنیهۆڤ دەڵێت، "ناتوانم هیچ شتێک بکەم جگە لە تەماشاکردن و گریان. زەحمەتەکەمان هەمووی بە فیڕۆ چوو. ٣٨ ساڵی برد تاوەکو ئەم خانووەمان دروستکرد. ئێستاش ئاوای لێهاتووە. "  ئۆتۆمبێلەکان سووتاون. هیچ خانوو و باڵەخانەیێک نابینرێت زیانی بەشێکی یان بە تەواوی خاپوور نەبووبێت، ئەوەش لە ئەنجامی تۆپباران و بۆردوومانی رووسیا بۆ سەر شارەکە.   سەرهی، دانیشتووی چێرنیهۆڤ باس لەوە دەکات، "لێرە هەموو شتێک دەسووتا. دیمەنێکی سامناک بوو. ئێوارە بوو، تاریکی داهاتبوو. "  سەرۆکشارەوانیی چێرنیهۆڤ رایگەیاندووە، ٧٠ % ـی شارەکە وێرانبووە. بەگوێرەی بەرپرسانی ئۆکراینی، ١٣٢ سەربازی ئۆکراینی و نزیکەی ٤٠٠ کەسی سڤیل لە چێرنیهۆڤ کوژراون. هەروەها نیوەی دانیشتووانە ٣٠٠ هەزارییەکەی شارەکە، ماڵ و حاڵیان جێهێشتووە.