ئەمڕۆ چوارشەممە ٢٧/١/٢٠٢١، حەیدەر جابری، بەڕێوەبەری نووسینگەی راگەیاندنی موقتەدا سەدر، لەسەر زاری سەدرەوە رایگەیاند، موقتەدا سەدر ئامادەیی دەربڕیوە بە هاوکاری قەتەر هەوڵبدات دیالۆگی نێوان ئێران و سعودیە رێکبخەن، ئەوەش وەک خۆی باسیکردووە رەنگدانەوەی ئەرێنی دەبێت بۆ سەر عێراق و گەلەکەی.  هاوکات موقتەدا سەدر داوای لە وڵاتانی دراوسێ کردووە پارێزگاری لە سەروەریی عێراق بکەن، دەستوەرنەدەنە کاروباری ناوخۆیەوە، هەروەک گوتیشی، پێویستە عێراق دەستوەرنەداتە کاروبارەکانیانەوە.  هەروەها موقتەدا سەدر ئاماژەی بەوە داوە، وا گونجاوە کۆمیسیۆنی هەڵبژاردنەکان وادەی نوێکردنەوەی تۆمارەکانی دەنگدەران درێژ بکاتەوە، بەتایبەتی دوای دواخستنی وادەی هەڵبژاردنەکان، لە درێژکردنەوەی ئەو وادەیەدا دەکرێت زۆرترین ژمارەی خەڵک تۆمارەکانیان نوێ بکەنەوە، بەتایبەتی ئەو ناوچانەی دوورن لە سەنتەری پارێزگاکانەوە.        موقتەدا سەدر لە تویتێکدا هێرشی تووندی کردە سەر هەندێک لایەن کە لەگەڵ نزیکبوونەوەی وادەی هەڵبژاردندا دەیانەوێت بە پاساوی بەرەنگاربوونەوەی تیرۆر گوشار بخەنەسەر دانیشتووانی پارێزگای سوننەنشینەکان.     سەدر ئاماژەی بەوە داوە، هەندێک لایەنی سیاسی دەیانەوێت هێرشەکانی داعش لە بەرامبەر جەماوەرەکەیان لە شیعە و سوننە بۆ بانگەشەی هەڵبژاردن بەکاربهێنن.     سەدر باسی لەوەش کردووە کە دەبێت کێبڕکێکردن لەسەر بنەمای شەرعی، رەوشتی، دیموکراسی و مرۆیی بێت کە دوور بێت لە تووندوتیژی یبەریەککەوتن و فرۆشتنی خاکی عێراق بە داگیرکەر.     لەنێوەڕاستی ئەم مانگە کۆمسیۆنی باڵای سەربەخۆی هەڵبژاردنەکانی عێراق داوای دواخستنی هەڵبژاردنی پێشوەختی کرد، دوای چەند رۆژێک ئەنجوومەنی وەزیرانی عێراق لە راگەیێندراوێکدا باسی دواخستنی هەڵبژاردنی عێراقی کرد و رایگەیاند: ئەنجوومەنی وەزیرانی عێراق لەگەڵ کۆمیسیۆنی باڵای سەربەخۆی هەڵبژاردنەکانی عێراق کۆبووەوە و تێیدا بڕیاری دواخستنی هەڵبژاردنی پەسندکرد.  کۆمسیۆنی باڵای سەربەخۆی هەڵبژاردنەکانی عێراق، لە بری ٦/٦/٢٠٢١، پێشنیازی کرد هەڵبژاردنی پێشوەخت لە ١٦/١٠/٢٠٢١ بەڕێوەبچێت، بەهۆی کەمیی ژمارەی هاوپەیمانی و لایەنە سیاسییە تۆمارکراوەکان لە کۆمیسیۆن بۆ بەشداریکردن لەو هەڵبژاردنە، لە پاڵ کەمیی کات بۆ تەواوکردنی ئامادەکارییەکان بۆ بەڕێوەچوونی هەڵبژاردن.  لە بەشێکی دیکەی قسەکانیدا موقتەدا سەدر داوای لەو لیژنەیە کردووە کە خۆی رایسپاردوون بۆ گەڕاندنەوەی موڵکی کەمینەکان، لەگەڵ لایەنە پەیوەندارەکان کاری جیددی بکەن بەبێ پێچ و پەنای هەژموونی حزب و ئەوانەی دەستیان بەسەر ئەو موڵکانە داگرتووە.