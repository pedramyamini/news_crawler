حەیدەر عەبادی کە لە سەردەمی سەرۆکوەزیرانییەکەیدا کێشەکانی هەولێر و بەغدا گەیشتنە لووتکە، گەشبینە هەردوو حکومەت رێکبکەون.  حەیدەر عەبادی، سەرۆکوەزیرانی پێشووی عێراق بە تۆڕی میدیایی رووداوی راگەیاند: "لێک تێگەیشتن. ھیوادارم بگەنە رێککەوتن. کێشەیەکی بچووک ماوە، وەک نەوت و دارایی و مووچە. عێراق ھەمووی یەکە. ھاووڵاتی لە دھۆک و ھەلێر و سلێمانی و بەسرە و نەجەف ھەمووی وەک یەک وایە. دەبێت چاومان لەسەر ھاووڵاتییان بێت. ئەگەر ساسییەکان دەیانەوێت لەسەر دەسەڵات و داھات شەڕ بکەن و ھاووڵاتی بکەنە قوربانی، ئەمە رەت دەکەینەوە. دەبێت بگەڕێینەوە بۆ چوارگۆشەی راست، ئەوەیش ھاووڵاتییە و چاودێریکردنیانە. داوا لە ھەموو لایەنەکان دەکەم لێک تێبگەن. "  شاندنی دانوستانکاری هەرێمی کوردستان لە دوایین کۆبوونەوەی لەگەڵ وه‌زیرانی دارایی، نه‌وت و كۆمپانیای سۆمۆ لەسەر دیاریكردنی بڕی نه‌وتی هه‌نارده‌كراو و داهاته نانه‌وتییه‌كانی هه‌رێمی كوردستان کۆبوونەوە.   کۆبوونەوەکە لە چوارچێوەی یاسای قەرزدایە کە پەرلەمانی عێراق بەبێ دیاریکردنی هیچ بڕێک چارەنووسی شایستە داراییەکانی هەرێمی کوردستانی خستووەتە گۆڕەپانی کۆمپانیای سۆمۆوە.  حەسەن کەعبی، جێگری سەرۆکی پەرلەمان دەڵێت: "دانوستاندن لەگەڵ حکومەتدایە نەک پەرلەمان. پەرلەمان پێشتر بڕیاری پڕکردنەوەی کورتھێنانی دەرکرد و ھەرێمی کوردستانی پابەند کرد بە ناردنی تەواوی نەوت تا شایستە داراییەکانیان پێبدرێت. لە ھەموو وڵات دەبێت داھات یەکگرتوو بێت. ھیوادارین رێککەوتن لە بەرژەوەندیی ھەموو عێراقدا بێت، نەک تەنیا سوودی بۆ گەلی ھەرێمی کوردستان بێت. "  زۆرینەی لایەنە شیعەکان لە پەرلەمان و حکومەت، هەرچەند پێدانی مووچەی فەرمانبەرانی هەرێمی کوردستان بە مافێکی رەوا دەزانن، بەڵام بە کردەوە لەگەڵ تووندترکردنی مەرجەکان و زیاتر سنووردارکردنی دەسەڵاتەکانی حکومەتی هەرێمی کوردستانن.  عەقیل ردێنی، ئەندامی ئەنجوومەنی هاوپەیمانیی نەسر دەڵێت: "من بڕوام وایە حکومەت مووچەی فەرمانبەرانی ھەرێمی کوردستان دەدات. ئەمەش مافی خۆیانە و ئێمە پاڵپشتیی دەکەین، بەڵام دەبێت دابەشکردنی داھات بە دادپەروەرانە بێت. ئێستا ھەرێمی کوردستان کە مووچە لە بەغداوە بدات بە فەرمانبەرانی هەرێمی کوردستان، دەبێت حکومەتی عێراق چاودێریی دەرھێنان و فرۆشتنی نەوت بکات لە ھەرێمی کوردستان و خاڵە سنوورییەکان لە دەست حکومەتی عێراقدا بێت بۆ ئەوەی دابەشکردنەکە دادپەروەرانە بێت. "  لەوەتەی کێشەی بودجە و مووچە لە سەردەمی مالکییەوە سەری هەڵداوە، ئەم دانوستاندنانە بەڕێوەدەچن. درێژترین گەڕی دانوستاندنی شاندی دانوستانکاری هەرێمی کوردستانە لەگەڵ بەرپرسانی بەغدا کە لە ئاستێکی باڵا زۆرترین کۆبوونەوەیان کردووە، بەڵام بەغدا کەمترین نەرمیی بەرامبەر داواکارییەکانیان نواندووە.