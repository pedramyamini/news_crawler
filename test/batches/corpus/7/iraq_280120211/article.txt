ئەو کەسە ناوی "شوان مەلا"یە و لەگەڵ هاوبەشەکانی، زانیاری نهێنییان بەدەستگەیشتووە بە مەبەستی گەرەنتیکردنی بردنەوە و بەدەستهێنانی ئەو گرێبەستانە، کە لە نێوان ساڵانی ٢٠٠٧ بۆ ٢٠٠٩ زیاتر لە ملیۆنێک دۆلار بەرتیلیان داوەتە کارمەندێکی هێزی ئەندازیاریی وشکانی سوپای ئەمریکی، کە بنکەیان لە شاری تکریتی ناوەندی پارێزگای سەلاحەددین بووە.  شوان مەلای تەمەن ٦٠ ساڵ، کە خاوەنی کۆمپانیای راوێژکاریی و بناسازیی عێراق Iraqi Consultants & Construction Bureau بووە، کە بارەگاکەی لە بەغدا بووە، حەوت تۆمەتی رووبەڕوو کراوەتەوە، لەوانە ساختەکردنی مامەڵەی دارایی و پێدانی بەرتیل، ئەگەر تۆمەتەکانی بەسەردا ساخ ببنەوە، سزای هەر یەکەیان لایەنی کەم ٢٠ ساڵ زیندانیکردنە.    راشیل هۆنیگ (Rachael Honig) هەڵسوڕێنەری کاروباری داواکاری گشتیی ئەمریکا لە نیوجێرسی ئەو تۆمەتانەی راگەیاندووە.  پێشتر لە ساڵی ٢٠١٢ کارمەندێکی سوپای ئەمریکی بەناوی جۆن سەلامە مارکۆس (John Salama Markus)، کە خەڵکی ویلایەتی پەنسلڤانیا بوو دانینا بە تێوەگلان لە ساختەکاریی، سپیکردنەوەی پارە و خۆدزینەوە لە باج، بەهۆیەوە سزای ١٣ ساڵی زیندانی بەسەردا سەپێندرا.   هەروەها هاوبەشێکی دیکەی مارکۆس بەناوی ئەحمەد نووری لە ساڵی ٢٠١٨ دانی بە تاوانەکەی داناوە، بەڵام تاوەکو ئێستا سزای بۆ دەرنەچووە.  کۆمپانیای راوێژکاری و بنیاسازیی عێراق  لە ساڵی ٢٠١٣ دا نزیکەی ٢.٧ ملیۆن دۆلاری داوە بۆ چارەسەرکردنی ئەو بانگەشانەی وەزارەتی دادی ئەمریکا بە پێشێلکردنی یاسای فیدراڵی لە رێگەی پێدانی پارەی گوماناوی بە مارکۆس لەکاتی خزمەتی سەربازیدا.