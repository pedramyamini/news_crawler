ناكۆكییە سیاسییەكان و بەرژەوەندیی کوتلە گەورەکان رێگرە لە دامەزراندنی ئەنجومەنی فیدراڵی کە ئەنجوومەنێکە دادپەوەری بەرپا دەکات و ئیدی کۆتایی بە قۆرخکاری دەهێنێت.  ئەنجوومەنی فیدراڵی دەسەڵاتی بەسەر ئەنجوومەنی نوێنەراندا دەبێت لە پێداچوونەوەی ئەو یاسایانەی لەلایەن پەرلەمانەوە دادەڕێژرێن. بۆ نمونە ئەگەر ئەو ئەنجوومەنە ھەبووایە یاسای قەرز و چەندین یاسای دیکە کە بەبێ کورد تێپەڕێنراون چونکە کەمینەی نێو پەرلەمانە، دەتوانرا دووبارە بگەڕێنرێتەوە بۆ پەرلەمان.  رێبوار ھادی، سەرۆکی لیژنەی یاسایی پەرلەمانی عێراق دەڵێت: "لەگەڵ دکتۆر محەمەد شاکر پێشنیازێکی یاساییمان پێشکەشکرد تاوەکوو ئەنجوومەنی نوێنەران یاسای ئەنجوومەنی فیدراڵی پەسندبکات، بەڵام تاوەکو ئێستا لە دەستەی سەرۆکایەتیی پەرلەمان نەخراوەتە بەرنامەی کارەوە بۆ ئەوەی خوێندنەوەی یەکەم و دووەمی بۆ بکرێت و پەسندبکرێت. ھۆکاری ئەوەی کە تاوەکو ئێستا ئەو ئەنجوومەنە پێکنەھێنراوە کە دەبووایە لە کاتی نووسینەوەی دەستوور وەک ئەوەی ئەنجوومەنی نوێنەران ھاتووە و دەسەڵاتەکانی دیاریکراوە کە بە چ شێوەیەک دەبێت، دەبووایە ئەنجوومەنی فیدراڵییش باسی لێوە بکرایە و دەسەڵاتەکانی دیاری بکرانایە. "  کوتلە گەورە و سودمەندەکان کاتێک لەبەردەم راگەیاندنەکانەوە دەردەکەون پێکھێنانی ئەنجوومەنی فیدراڵی بە پێوست دەزانن، بەڵام ھەرگیز بە دڵی ئەوان نییە، چونکە پێیان وایە چیدیکە ناتوانن نیازە سیاسییەکانیان بپارێزن، بۆیە رێگە بە پێکھێنانی نادەن.  یەحیا محەممدی، ئەندامی لیژنەی یاساییە و دەڵێت: "لە دەستووردا ھاتووە دەسەڵاتی یاسادانان لە ئەنجوومەنی فیدراڵی و ئەنجوومەنی نوێنەران پێکدێت، بەڵام بەداخەوە تاوەکو ئێستا ئەوە جێبەجێ نەکراوە و نەتوانراوە ئەنجوومەنی فیدراڵی پێکبھێنرێ. تەنیا ئەوە دوا نەکەوتووە، بەڵکو یاسای زۆر ھەن کە دەستووری عێراقی لە ٢٠٠٥ ـەوە بڕیاری لەسەر داون، کەچی لە نێو پەرلەمانی عێراقدا نەکراون بە یاساو پشتگوێ خراون. "   ئەنجوومەنی فیدراڵی لە رێگەی هەڵبژاردنەوە دیاری دەكرێن و دەبنە بەشێك لە دەسەڵاتی یاسادانان و نوێنەرایەتیی بەرژەوەندییەكانی هەرێمەكان و پارێزگاكان دەكەن. رۆڵی گرنگ لە چارەسەكردنی ئەو ناكۆكییانەدا دەبینن كە لەنێوان هەرێمەكان و پارێزگاکان و حکومەتدا دروست دەبن، بەتایبەتی بۆ چاودێریکردن و دابەشکردنی داھاتە فیدراڵییەکان.  دوای ١٦ ساڵ لە پەیڕەوکردنی سیستەمی فیدراڵی لە عێراق، ھێشتا جومگە سەرەکییەکانی فیدراڵیزم پیادە نەکراون. ئەنجوومەنی فیدراڵی مەرجیی سەرەکی و پێوستیی ھەموو دەوڵەتێکی فیدراڵە لە جیھاندا، بەڵام لە عێراقدا ھەر لەسەر مرەکەبی کاغەز ماوەتەوە.