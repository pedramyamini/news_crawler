دانا محەممەد جەزا، ئەندامی پەرلەمانی عێراق لە فراکسیۆنی پارتی دیموکراتی کوردستان، بە تۆڕی میدیایی رووداوی راگەیاند، یەکدەنگییەک لەنێوان فراکسیۆنە کوردستانییەکان هەیە، کە هەر پارێزگایەک تەنیا یەک بازنەی هەڵبژاردن بێت، چونکە ئەو میکانیزمە لە بەرژەوەندی کوردە، بەتایبەتی لە ناوچە کوردستانییەکانی دەرەوەی ئیدارەی هەرێمی کوردستان، کە وادەکات دەنگی کورد لەو ناوچانە نەفەوتێت.   کاتێك پارێزگایەکی وەک نەینەوا یەک بازنەی هەڵبژاردن بێت، ئەو کاتە دەنگی کورد لە هەموو گوند و شار و شارۆچکەکان کۆدەبێتەوە و نافەوتێت، بەڵام ئەگەر بکرێتە سێ تاوەکو چوار بازنەی هەڵبژاردن، ئەو کاتە بە گوتەی ئەو ئەندام پەرلەمانە، ژمارەیەک دەنگی کورد دەفەوتێت.   ئەو ئاراستە زاڵەی ئێستا لە ناو پەرلەمانی عێراقدایە، ئەوەیە کە فرەبازنەیی جێبەجێبکرێت. هەندێک بۆچوون دەڵێن، هەر پارێزگایەک ببێتە ٣ بۆ ٥ بازنە و هەندێکی دیکەش دەڵێن، باشتر وایە هەر پارێزگایەک بە گوێرەی کورسییەکان دابەشبکرێت.   دانا محەممەد جەزا ئاماژەی بەوەشکرد، دەکرێت ئەو بابەتە ئەمڕۆش یەکلایی نەبێتەوە، چونکە جیاوازی لە بۆچوونەکان زۆرە؛ تاوەکو ئێستاش کورد و دەوڵەتی یاسا دەیانەوێت هەر پارێزگایەک تەنیا یەک بازنەی هەڵبژاردن بێت، ئەوە لەکاتێکدایە فراکسیۆنی سائیروون هەوڵدەدات عێراق زیاتر لە ٢٠٠ بازنەی هەڵبژاردن بێت.   لە هەموارکردنەوەی یاسای هەڵبژاردندا تەنیا ماددەی ١٥ی یاساکە ماوە، کە باس لە ئەنجامدانی هەڵبژاردن بەشێوەی فرەبازنەیی دەکات، ئەوەش ململانێى خستووەتە نێوان فراکسیۆنەکانەوە.  سەباح عگێلی، پەرلەمانتاری هاوپەیمانیی سائیروون بە تۆڕی میدیایی رووداوی راگەیاند؛ تاوەكو ئێستا لایەنەكان لەسەر شێوازی هەڵبژاردن نەگەیشتوونەتە رێككەوتن، هەرچەندە خواستێک هەیە بۆ دابەشكردنی پارێزگاکان بۆ چوار بازنەی هەڵبژاردن و لە لایەن پارتەكان و فراكسیۆنەكانەوە كۆدەنگییەك لەسەر ئەو شێوازە هەیە. عگێلی دەشڵێت "ئێمە وەك سائیروون داوامانكردووە عێراق بەسەر ٢٤٠ بازنەی هەڵبژاردندا دابەشبكرێت، بەڵام ئاستەنگیش دروستناکەین ئەگەر لایەنەکان بگەنە رێككەوتنێك لەبارەی بازنەی هەڵبژاردنەوە".  هەرچەندە یەکلاییکردنەوەی ئەو پرسە خراوەتە کارنامەی ئەمڕۆی پەرلەمان و کاژێر ١٢: ٠٠ دانراوە بۆ گفتوگۆکردن لەسەری، بەڵام پەرلەمانتارەکەی سائیروون ئاماژەی بەوەشکرد، پێناچێت دانیشتنەکەی ئەمڕۆ پرسی بازنەی هەڵبژاردن یەكلایی بكاتەوە، چاوەڕوانيش دەکرێت بەمزووانە فراکسیۆنەکان لەبارەی پشتبەستن بە بایۆمەتری بۆ دەنگدان بگەنە رێككەوتن. لەبەرئەوەی دەنگ دراوە بەوەی هەڵبژاردن لە عێراق فرە بازنە بێت، پێویستە جارێکی دیکە یاساکە لەپەرلەمان هەموار بکرێتەوە.  شیروان دووبەردانی، پەرلەمانتاری فراکسیۆنی پارتی، بە تۆڕی میدیایی رووداوی راگەیاند: هەندێک لایەنی سیاسی داوادەکەن عێراق ١٩ بازنە بێت. سەبارەت بە بۆچوونی حیزبەکەشی گوتی "وەکو پارتی لەگەڵ ئەوەداین هەرپارێزگایەک یەک بازنە بێت".  پەرلەمانتارەکەی پارتی رایگەیاند، خواست هەیە هەڵبژاردن بکرێتە ناوەندە بازنە؛ بۆ نموونە، پارێزگای نەینەوا بکرێتە ٣ - ٥ بازنەی هەڵبژاردن، بەڵام ئەنجامدانی هەڵبژاردن لەسەر ئاستی قەزا "بەئەستەم" دەزانێت.   هاوپەیمانیی هێزە عێراقییەكان سەر بە محەممەد حەلبوسی، سەرۆکی پەرلەمان لەگەڵ سیستمی بایۆمەتری نین، چونکە ژمارەی ئاوارەیان زۆرە و پشتبەستنی دەنگدان بە بایۆمەتری بەزیانی خۆیان دەبینن.  سەنا مووسەوی، پەرلەمانتاری فەتح بە تۆڕی میدیایی رووداوی راگەیاند: دەوڵەتی یاسا و یەكێتی و پارتی لەگەڵ یەك بازنەییدان، پەرلەمانتارانی بێلایەنیش پێیانوایە یەك بازنەیی گەرەنتییە بۆ دەرچوونی بەربژێرانی بێلایەن. گوتیشی "لایەنەكان لەسەر سیستمی بایۆمەتری رێكنەكەوتوون، کە بەشێکی فراکسیۆنەکان بۆ رێگری لە ساختەکاری داوای دەکەن". بەپێی زانیارییەکانی رووداو زیاتر لە ٥٢ پەرلەمانتار واژۆیان كردووە، هەڵبژاردنەكان ١٠٠ % بە بایۆمەتری بكرێت.   لە کۆتایی مانگی تەممووزی ئەمساڵ، مستەفا کازمی، سەرۆکوەزیرانی عێراق کاتی بەڕێوەچوونی هەڵبژاردنی پێشوەختەی دیاریکرد و رایگەیاند، رۆژی ٦ ـی حوزەیرانی ٢٠٢١ هەڵبژاردنی پێشوەختە دەکرێت. هەر ئەوکات یۆنامیش پاڵپشتی بۆ بڕیارەکەی کازمی دەربڕی.