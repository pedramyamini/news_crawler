ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق بە رادیۆی رووداوی راگەیاند: "تاوەکو ئێستا هیچ لایەنێکی سیاسی رەشنووسێکیان نەهێناوە بڵێن، ' ئەوەمان لە کوردستان دەوێت '، تەنانەت ئەو پێشنیازانەی لایەنێکی نێو پەرلەمانی عێراق دەیانکات، لایەنێکی دیکە دەڵێت نامانەوێت".  سەرەڕای رێککەوتنی حکومەتی هەرێمی کوردستان و حکومەتی فیدڕاڵیی عێراق لەسەر پشکی هەرێمی کوردستان لە بودجەی ٢٠٢١، بەڵام تاوەکو ئێستا لایەنە شیعەکانی نێو پەرلەمانی عێراق کێشەیان لەگەڵ بڕگەی ١١ و ١٢ هەیە، بەشێک لە شیعەکان داوا دەکەن هەرێمی کوردستان هەموو دۆسیەی نەوت رادەستبکات و بەشێکیشیان داوای دەکەن رۆژانە ٤٥٠ هەزار بەرمیل نەوت رادەستی حکومەتی فیدڕاڵی عێراق بکات لە بەرامبەریشدا خەرجی کۆمپانیا نەوتییەکان لە ئەستۆی حکومەتی عێراق دەبێت.  هەروەها ڤیان سەبری ئاماژە بەوەشدەکات: "لە چەند رۆژی رابردوودا هەندێک ئەندامی پەرلەمانی عێراق کە سەر بە لایەنە شیعەکانن لێدوانی تووند دەدەن و باس لە رادەستکردنی هەموو نەوتی هەرێمی کوردستان دەکەن، ئێمە پێمانوایە ئەو کێشەیە تەنیا بە دەستوور چارەسەر دەبێت".  هاوکات ئەمڕۆ نێچیرڤان بارزانی، سەرۆکی هەرێمی کوردستان لەگەڵ جێنین پلاسخارت، نێردەی تایبەتی سکرتێری گشتیی یەکێتیی ئەوروپا لە عێراق کۆبووەوە. لە کۆبوونەوەکەدا پرسی بودجە و یەکڕیزی لایەنە کوردییەکان تاوتوێکران، هەروەها لە راگەیێندراوی سەرۆکایەتیی هەرێمی کوردستان لەبارەی کۆبوونەوەکە هاتووە کە نێچیرڤان بارزانی و جێنین پلاسخار جەختیان لەوە کردووەتەوە کە دەبێت کێشەکان لەسەر بنەمای دەستووری عێراق چارەسەر بکرێن.  لە بەشێکی دیکەی قسەکانیدا سەرۆکی فراکسیۆنی پارتی لە پەرلەمانی عێراق رایدەگەیێنێت: "گەرەنتیی ئەوە نییە حکومەتی عێراق خەرجی پرۆسەی بەرهەمهێنانی نەوت و مافە داراییەکانی هەرێمی کوردستان بدات بەرامبەر بە رادەستکردنی هەموو نەوتی هەرێمی کوردستان. "  ڤیان سەبری لەبارەی پشکی هەرێمی کوردستان لە بودجەی عێراق  گوتی: "رۆژ لە دوای رۆژ نەفەقاتی سیاسی زیاد دەبێت، هەندێک لە ئەندامانی پەرلەمانی عێراق بەتایبەت شیعە هەرچی هەیە لەسەر نەفەقاتی سیادی دادەنێن، پشکی هەرێمی کوردستانیش لە نەفەقاتی سیادی زۆر زۆر کەمە".