لیژنەکە کە رەعد دەهلەکی , پەرلەمانتاری عێراق سەرۆکایەتیی دەکات، لە کۆبوونەوەیەکدا میوانداریی ئەحمەد عەقل، باڵیۆزی فەڵەستینی لە عێراق کرد. لەبارەی رەوشی پەنابەرانی فەڵەستین لە عێراق و بەتایبەتی باس لە هەموارکردنەوەی ماددەی ٥٢ لە یاسای بیانییەکان کرا.  بە گوێرەی راگەیێندراوێکی لیژنەکە گوێیان لە روونکردنەوەکانی باڵیۆزی فەلەستین گرتووە لەبارەی ئەو کێشە و گرفتانەی رووبەڕووی فەلەستینییەکان دەبنەوە لە عێراق.   هەروەها باڵیۆزی فەلەستین داوای دانانی دەقێکی کردووە کە گونجاو بێت بۆ مانەوەی فەلەستینییەکان لە عێراق.  ساڵی ٢٠١٧ پەرلەمانی عێراق یاسای بیانییەکانی لە عێراق هەموارکردەوە. لە ماددەی ٥٢ی یاساکەدا هاتووە کە ژمارەیەک بڕیاری "ئەنجوومەنی سەرکردایەتیی شۆڕش"ـی سەردەمی دەسەڵاتی حیزبی بەعس هەڵدەوەشێنەوە.  یەکێک لەو بڕیارانە بڕیاری ژمارەی ٢٠٢ی ساڵی ٢٠٠١ بوو کە بەپێی ئەو بڕیارە عێراق مافی یەکسانی هاوڵاتیی عێراقی دابووە پەنابەرانی فەلەستینی لە عێراق، وەکو خوێندن و دامەزراندن و هەموو مافەکانی دیکە کە هاوڵاتییەکی عێراقی بە گوێرەی یاسا هەیبوو، جگە لە بەدەستهێنانی ناسنامەی عێراقی.  بە گوێرەی راگەێیندراوی لیژنەکە، داوا لە باڵیۆزی فەلەستین کراوە راپۆرتێک لەبارەی یاساکە و ژمارەی فەلەستینییەکان لە عێراق پێشکەش بکات بۆ ئەوەی وۆرکشۆپێکی لەبارەوە بکرێت بۆ هەموارکردنەوەی یاساکە و بەرزکردنەوەی بۆ سەرۆکایەتیی پەرلەمانی عێراق بۆ ئەوەی خوێندنەوەی بۆ بکرێت و دەنگی لەسەر بدرێت.