عەبدولزەهرە هینداوی، گوتەبێژی وەزارەتی پلادانانی عێراق رایگەیاند، دیارترین ئاڵنگاری کە لە قۆناخی داهاتوودا رووبەڕووی عێراق دەبێتەوە، زیادبوونی تێکڕای گەشەی دانیشتووانە. پێشبینیدەکەن تاوەکو ساڵی ٢٠٣٠ ژمارەی دانیشتووانی عێراق بگاتە ٥٣ ملیۆن و ٢٩٧ کەس.  گوتەبێژی وەزارەتی پلادانانی عێراق دەڵێت یەکێک لە دیارترین ئەو ئامانجانەی کە پێویستە بەدی بهێنریت رێوشوێنی سیاسەتی دانیشتووانە، کە  پێویستی بە بەرنامەیەکی رێکخستنی خێزانی و  هۆشیاری هەیە، بۆ ئەوەی کۆمەڵگا رۆشنبیر بکات ژمارەی خستنەوەی منداڵ رێکبخات، لەگەڵ دانانی پێوەری گۆڕینی گوند بۆ ناحیە، ناحیەش بۆ قەزا لە ژێر رۆشنایی قەیرانی داراییدا، کە وڵات بەدەستییەوە گیرۆدەیە، وێڕی دابینکردنی خزمەتگوزارییە جۆراوجۆرەکان و گەیشتنی خزمەتگوزاریی بۆ گوندەکان.  هەرچەندە لە هەشتاکانی سەدەی رابردووەوە، عێراق لە بازنەی جەنگی بەردەوامدا دەسووڕێتەوە و ئەوەش نزیکەی ٢ ملیۆن کوژراو و دەربەدەربوونی چەندین ملیۆن کەسی لێکەوتووەتەوە، بەڵام ژمارەی دانیشتووانی وڵاتەکە بە ژمارەیەکی گەورە و بە بەردەوامی، روو لە زیادبوونە. ئێستا ژمارەی دانیشتووانی عێراق نزیکەی ٤٠ ملیۆن کەسە.  زیادبوونی بەردەوامی ژمارەی دانیشتووان نیگەرانی لای حکومەت و پسپۆرانی بواری سەرچاوە مرۆییەکان دروستکردووە. ئەمە جیا لەوەی وەک سەرچاوەکان دەڵێن، هاوسەرگیری زۆر لە دەرەوەی دادگاکان، بەتایبەت لە ناوچە هەژارنشین و میللییەکانی عێراقدا، هۆکارێکی یارمەتیدەربووە بۆ بەرزبوونەوەی رێژەی وەچە خستنەوەی هەڕەمەکی.  بوشرا زوینی، وەزیری پێشووی کاروباری ئافرەتان لە عێراق دەڵێت: "رێژەی بەرزی وەچەخستنەوە لە ناوچە هەژارەکانی وڵاتەکەدایە، کە بەدەست کێشە ئابوورییەکانەوە دەناڵێنن". ئەو داوایکردووە دەوڵەت دەستبخاتە ناو کاروباری رێکخستنی خێزانەوە لەو ناوچانەدا، لە رێگەی هۆشیارکردنەوە بەهۆی میدیا و پیاوانی ئاینی و دامەزراوەکانی کۆمەڵگەی مەدەنی.  عێراق یەکێکە لەو وڵاتانەی وەچە خستنەوە تێیدا بەرزە و ئەو رێژەیەی کە بە ' پیتاندن ' ناودەبرێت لە وڵاتەکەدا  ٣.٥ ە، لە کاتێکدا ئەو رێژەیە لە زۆرینەی دەوڵەتانی دونیادا لە ٢ تاوەکو ٢.٢٥ ە، وەک بەرزترین ئاست.