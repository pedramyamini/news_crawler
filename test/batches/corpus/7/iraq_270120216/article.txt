د. بەشیر حەداد، جێگری سەرۆکی پەرلەمانی عێراق بە رووداوی راگەیاند "ئومێدمان ھەیە، بەڵام ھێشتا پێویستی بە گفتوگۆی زیاترە، گرێکوێرە ماوە، لەوانەیە ھەفتەی داھاتوو کاتێک شاندەکە دەگڕێنەوە بەغدا ئەمجارە رێککەوتنێکی باش دەکرێت، ئومێدمان ھەیە و ئێمەش وەک سەرۆکایەتیی پەرلەمان دەستمان دەبێت بۆ لێکنزیکبوونەوەی بیر و راکان، بە جۆرێک کە بتوانین ئەمساڵ بودجەکە پەسندبکرێت و ھەرێمی کوردستان زیانی پێنەگات".  شاندی دانوستاندنکاری ھەرێمی کوردستان چەند رۆژێکە لە بەغدان، لەگەڵ لیژنەی دارایی، دەستەی سەرۆکایەتیی پەرلەمان، سەرۆککۆمار و چەند لایەنێکی دیکە کۆبوونەتەوە، بڕیار وایە ٢٨ی ئەم مانگە بگەڕێنەوە.  لە پەرلەمانی عێراق ھەوڵێک ھەیە بۆ کۆکردنەوەی کۆدەنگی لەسەر دەستکاریکردنی پشکی ھەرێمی کوردستان و ناچارکردنی حکومەتی ھەرێمی کوردستان بە رادەستکردنی تەواوی مەلەفی نەوت بە بەغدا، ئەمەش لەلایەن زۆرینەی پەرلەمانتارانی شیعەوە دەستیپێکردووە و ١١٣ واژۆشیان بۆ کۆکردووەتەوە.  عەلا روبەیعی لە هاوپەیمانیی سائیروون رایگەیاند "داھاتی عێراق فیدراڵییە، نەوتی بەسرە و کوردستان و ھەر پارێزگایەکی دیکە دەبێت لەژێر چاودێریی حکومەتی فیدراڵی بێت، بۆیە پێویستە ھەرێمی کوردستان پابەندبێت".  محەممەد بەلداوی لە سادیقوونی سەر بە عەسایب دەڵێت "ئەوەی پێویستە رادەستی بکات، دەبێت بە تەواوەتی رادەستی حکومەت و خەزێنەی فیدراڵیی بکات، بێگومان دەبێت ھەموو داھاتەکان رادەستی حکومەتی ناوەند بکات، رەنگە ئەوکات پشکی ھەرێم بە تەواوی بدەین".  بەپێی پرۆژە یاسای بودجە، دەبێت شایستە داراییەکانی نێوان حکومەتی فیدراڵی و هەرێمی کوردستان لە ٢٠١٤ تاوەکو ٢٠٢٠ یەکلایی بکرێنەوە. لە بەشێکی دیکەی پرۆژە یاساکەدا هاتووە کە دەبێت هەرێمی کوردستان رۆژانە ٢٥٠ هەزار بەرمیل نەوت و نیوەی داهاتی نانەوتیشی رادەستی حکومەتی فیدراڵی بکات، لە بەرامبەریشدا پشکی ١٢.٦٧ %  بدرێت بە ھەرێمی کوردستان.