بەپێی راگەیێندراوی وەزارەتی كار، عادل روكابی، وەزیری كاروكاروباری كۆمەڵایەتی لەگەڵ میشێل رینتینار باڵیۆزی هۆڵەندا لە عێراق كۆبووەتەوە و كۆمەڵێك پرسی تایبەت بە گەنجانیان تاوتوێكردووە. لەوانە ئەو هاوكارییەی دەدرێتە خوێندكارانی عێراق بۆ تەواوكردنی خوێندن لە دەرەوە، گرنگی پێشخستنی كارامەییان و دۆزینەوەی هەلیكار بۆیان.  بە گوتەی روكابی، كێشەی بنەڕەتی وڵات بێكارییە، كە لە چەند ساڵی رابردوو بەهۆی رەوشی ئابووری، بڵاوبوونەوەی كۆرۆنا، پشت بەستنی عێراق بە داهاتی نەوت و لاوازی كەرتی تایبەت روو لە هەڵكشانە و دەڵێت "ئەو هۆكارانە هاندەربوون بۆ سووربوون لەسەر دەركردنی یاسای خانەنشینی و بیمەی كۆمەڵایەتی كە مافی كرێكاران دەستەبەر دەكات و هانی كاركردنیش لە كەرتی تایبەت دەدات. "   وەكو لە راگەیێندراوەكەدا هاتووە: "هەردوولا لەسەر پێشكەشكردنی هاوكاری بۆ ژمارەیەك چین و توێژ لە چوارچێوەی بەرنامەكەی باڵیۆزی هۆڵەندا رێككەوتوون، سەرەڕای تەرخانكردنی ٤٠ ملیۆن یۆرۆ بۆ گەڕانەوەی ئاوارەكان بۆ ناوچەكانیان، دابینكردنی شوێنی حەوانەوەی گونجاو و خزمەتگوزاری پێویست، دۆزینەوەی هەلیكار بۆ گەنجان لە چوارچێوەی بەرنامەكە. "