هیشام روکابی، بەڕێوەبەری نووسینگەی نووری مالیکی لە تویتێکدا رایگەیاند، لە کۆبوونەوەی مستەفا کازمی سەرۆکوەزیرانی عێراق لەگەڵ کوتلە سیاسییەکان، کە چەند رۆژێک لەمەوبەر بەڕێوەچوو، کازمی هیچ تۆمار و بەڵگەنامەیەکی نەخستووەتەڕوو لەبارەی هەوڵەکانی دوورخستنەوەی.  بەڕێوەبەری نووسینگەی نووری مالیکی دەڵێت، "ئەوەی باسدەکرێت دوورە لە راستییەوە، چونکە هەمووان رژدن لەسەر سەقامگیری و دوور لە تێکچوونی دۆخەکە و لاوازکردنی دەوڵەت".  عەدنان ئەسەدی، پەرلەمانتاری هاوپەیمانیی دەوڵەتی یاسا رایگەیاندووە، ئەوەی باسدەکرێت لەبارەی جموجووڵی سەربازی بە سەرۆکایەتی نووری مالیکی و هادی عامری بۆ رووخانی حکومەتی کازمی دوورە لە راستییەوە و لە کۆبوونەوەکەدا هیچ بەڵگەیەک نەخراوەتەڕوو.  ئەسەدی دەشڵێت، "ئەگەر ئەو دوو پیاوە (نوری مالیکی و هادی عامری) بیانەوێت کۆتایی بەهەر حکومەت بهێنێت، کە خزمەت بە گەلی عێراق نەکات و دووربێت لە بەرژەوەندی سەرەکی، ئەوا پەرلەمان و میکانیزمی دەستووری هەیە و پێویست بە جموجووڵی سەربازی ناکات".  بەپێی زانیارییەکانی رووداو لە چەند رۆژی رابردوودا مستەفا کازمی، سەرۆکوەزیرانی عێراق لە ماڵی هادی عامری، سەرۆکی هاوپەیمانی فەتح کۆبوونەوەیەکی لەگەڵ فەرماندە باڵاکانی حەشدی شەعبی کردووە. کازمی لەو کۆبوونەوەیەدا هۆشداری داوەتە هادی عامری و فەرماندەکانی حەشدی شەعبی، لە ئەگەری رووبەڕووبوونەوەی حکومەتەکەی، چونکە لەنێو میدیای عێراقیدا قسە لەسەر ئەوە دەکرێت جارێکی دیکە خۆپێشاندان و ناڕەزایەتی قووڵ لە دژی حکومەتەکەی مستەفا کازمی دەستپێبکاتەوە، ئەویش بە هاندان و هاوکاری گرووپەکانی حەشدی شەعبی.