تالب برینی رۆژگار بە پەنجەکانیەوە دیارە. تەمەنێکی کەم بەڵام بارێکی گران لەسەر شانیەتی. لە خانووەیەکی داشۆراو لە هەموو مەرج و پێویستییەکاندا دەژی. مانگانە بە ١٠٠ هەزار کرێچییە. سەرەڕای فەرمانبەری، هەوڵدەدا لە رێگەی کرێکارییەوە ژیانێکی باشتر لەوەی تێیدا هەن بۆ هاوژین و ٧ منداڵەکەی دابین بکات.  تالب عەبدولئەمیر، فەرمانبەری وەزارەتی کارەبایە لە بەغدا و دەڵێت: "من خەڵکی لای دیوانیەم. بەھۆی خراپیی گوزەرانەوە ھاتووین بۆ بەغدا. زیاتر لە ١٠ رۆژە ١٠٠ ھەزارم دەست نەکەوتووە. خەرجیمان بە ئەستەم پەیدا دەکەین. منداڵەکانم نە وەک منداڵی خەڵک جلوبەرگیان لەبەردایە نە دەرچوونمان ھەیە نە کەیف و خۆشی و نە سەردانیش. "   هەژاری و کەمداهاتی بە شێوەیەک لە تەشەنەسەندندایە کە بەپێی ئاماری وەزارەتی پلاندانانی عێراق لە بەغدا کە کەمتر لە ٩ ملیۆن کەسی تێدایە، داهاتی چوار ملیۆنیان تەنیا بەشی قووتی رۆژێکیان دەکات.  لە گەڕەکی قیادەی مەنسوورە لە بەغدا بە گوێرەی ناوەکەی بێت دەبێت خۆشترین و جوانترین گەڕەکی شاری بەغدا بێت، بەڵام پیسترین و ھەژارترین گەڕەکی پایتەختی عێراقە.   ١٧ ساڵە حکومەتە یەک لەدوای یەکەکانی عێراق نەیانتوانیوە خزمەتگوزاری بگەیەننە ئەو گەڕەکە و دەیان گەڕەکی دیکەش لەو پایتەختە کە خەڵکەکەی ساڵ بە ساڵ خۆزگە بە پار دەخوازن.   بەپێی ئاماری وەزارەتی پلاندانانی عێراق زیاتر ٣٢ % ی دانیشتووانی عێراق لەژێر ھێڵی ھەژاریدا دەژین. تەنیا لە ساڵی ٢٠٢٠ ـدا بەراورد بە ساڵی ٢٠١٩ رێژەی ھەژاری لە عێراق ٣ %  زیاد بووە و، بەپێ راپۆرتێکی بانکی نێودەوڵەتییش زیاتر لە ١٠ ملیۆن عێراقی لەسەر نانی رۆژ دەژین.  رەسووڵ مستەفا، کرێکارە و دەڵێت: "حکومەت دەڵێت وەبەرھێنان دەکەین و کار دەکەین. کەچی وەک پێشتر ئەمڕۆ قسەیەک دەکەن، سبەی بۆچوونیان دەگۆڕن. "  ڤایرۆسی کۆرۆنا دابەزینی نرخی نەوت و لەم دواییەشدا دابەزاندنی بەهای دینار، رێژەی هەژاریی لە عێراق بەرزتر کردووە. دۆخەکە بە شێوەیەکە بانکی نێودەوڵەتی هۆشداری لە داڕمانی ئابووریی عێراق داوە و بەپێی راپۆرتە نێودەوڵەتییەکان ئەگەر حکومەتی عێراق بە کردەیی چاکسازی نەکات، ئەوا رێژەی ھەژاری لەم ساڵدا سەدا ٥٠ %  تێدەپەڕێنێت.