عومەر وائیلی، سەرۆكی دەستەی دەروازە سنووریەكان رایگەیاند، "بەبێ یەكخستنی پێناسەی گومرگی دەروازە سنووریەكانی هەرێمی كوردستان بەگشتی كۆنترۆڵ ناكرێن، چونكە ئەو دەروازانە ئاسانكاریی تایبەت بۆ بازرگانان دەكەن. لەوانە كرێی کەم، کەموەرگرتنی گومرگ و باج، ئەمەش وادەكات بازرگانانی عێراقی لە رێگەی دەروازەكانی پارێزگاكانی ناوەڕاست و باشوورەوە كاڵا نەهێنن. "  بە گوتەی وائیلی، دەستەی دەروازە سنووریەكان لێکۆڵینەوەیەکی تەواوی لەبارەی گۆڕینی سەرجەم كارمەندانی گومرگەكان، دەستەی گومرگەكان، فەرمانگە پەیوەندیدارەكان و گرتنەبەری رێكاری نوێ بۆ رێگرتن لە قاچاخچێتی و خۆدزینەوە لە باجدانی پێشكەشی سەرۆكوەزیران كردووە.  لە ٢٠٢٠/٠٨/١٠ بەشیر حەداد، جێگری سەرۆكی پەرلەمانی عێراق بە تۆڕی میدیایی رووداوی راگەیاند، "كۆنترۆڵكردنی دەروازە سنوورییەكانی هەرێمی كوردستان پێچەوانەی دەستوورە، چونكە بەپێی دەستوور دەبێت دەروازەكان بە هاوبەشی لەنێوان حكومەتی هەرێم و بەغدا بەڕێوەببرێن. "  پێشتر سەرۆكی دەستەی دەروازە سنوورییەكانی عێراق رایگەیاندبوو كە حكومەتەكەی مستەفا كازمی دەیەوێت سەرجەم دەروازە سنوورییەكان، بەوانەی هەرێمی كوردستانیشەوە، كۆنترۆڵ بكات.