جەمال کۆچەر، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند: "هەریەکە لە کورد و سوننە و شیعەکانی نێو دەسەڵات لەگەڵ ئەوەدا نین پڕۆژەی بودجە بێ کورد تێپەڕێندرێت. ئەو پەرلەمانتارانەی دەڵێن کە لەکاتی رێکنەکەوتنی هەولێر و بەغدا دەبێت بودجەکە بێ کورد تێپەڕێندرێت کەمینەن و زۆربەیان ئەوانەن کە نایانەوێت حکومەتی کازمی سەرکەوتووبێت. "  هاوکات عەلی جەبار غانمی، پەرلەمانتاری هاوپەیمانیی دەوڵەتی یاس بە سەرۆکایەتیی نووری مالیکی بە تۆڕی میدیایی رووداوی راگەیاند، تاوەکو ئێستا رێککەوتن لەسەر پشکی هەرێمی کوردستان نەکراوە بەشێوەیەک خواستی کورد بەدی بهێنێت، هەروەها دەشڵێت: زۆربەی بڕگە و ماددە سەرەکییەکانی نێو بودجە دەنگیان لەسەر دەدرێت، ئەو خاڵانەشی رێککەوتنی لەسەر نەکراوە و جێگەی ناکۆکین، دەهێڵدرێنەوە بۆ دانیشتنەکانی داهاتووی پەرلەمان.  لە بەشێکی دیکەی قسەکانیدا جەمال کۆچەر ئاماژەی بەوە دا، ئەوەی کە پەیوەندیی بە بابەتی شایستە داراییەکانی هەرێمی کوردستانەوە هەیە، سێ ئەگەر لەبەردەستدان: یەکەم، ئەو دەقەی حکومەت دەنگی لەسەر بدرێت، کە باس لە رادەستکردنی ٢٥٠ هەزار بەرمیل و نیوەی داهاتە نانەوتییەکان دەکات، چونکە هیچ دەقێکی نوێ نەهێنراوەتە پەرلەمان.  هەروەها جەمال کۆچەر دەشڵێت یەکێکی دیکە لە ئەگەرەکان رادەستکردنی ٤٦٠ هەزار بەرمیل نەوتی رۆژانەیە، ئەگەری سێیەمیش پەیوەندیی بە نرخی نەوتەوە هەیە و لەگەڵ بەرزبوونەوەی نرخی نەوت بۆ هەردوولا گرنگ نییە بگەنە رێککەوتن.  بەپێی پرۆژەیاسای بودجەی فیدراڵی ئەمساڵ، لە پاڵ رۆژانە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ و رادەستکردنی ٥٠ % ـی داهاتی دەروازەکان و داهاتی فیدراڵی دیکەی هەرێمی کوردستان بە حکومەتی عێراق، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلاییبکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت.  لە لایەکی دیکەوە سێ رۆژ لەمەوبەر مەنسوور بعێجی، ئەندامی پەرلەمانی عێراق لە فراکسیۆنی دەوڵەتی یاسا لە راگەیێندراوێکدا رایگەیاند: "هەموو ماددەکانی پرۆژە بودجەی ٢٠٢١ هەموارکران و یەکلاییکرانەوە، تەنیا ماددەی بەشە بودجەی هەرێمی کوردستان نەبێت لە بودجەکە، کە هێشتا ماوە یەکلاییبکرێتەوە، بۆیە کۆدەنگییەک لەنێو پەرلەمانتاران هەیە پرۆژە یاسای بودجەی گشتیی ساڵی ٢٠٢١ ـی بە دەنگی زۆرینە لە پەرلەمان پەسند بکرێت".  لە بەشێکی دیکەی قسەکانیدا مەنسور بعێجی ئاماژەی بەوە دا: "ئەگەر حکومەتی هەرێمی کوردستان بەشە بودجەی خۆی لە بودجەی راستەقینە دەوێت، ئەوا دەبێ هەموو داهات رادەست بکات، ئەگەرنا وەک ئەوەی لە یاسای قەرزوەرگرتن روویدا بەشە بودجەکەی ئەمساڵی پەسند ناکەین".