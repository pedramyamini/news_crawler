بەشێکی ئاوارەکان رۆژانە چەندین کاژێر لە گۆڕەپانێکدا بۆ دەسکەوتنی کارێک دەوەستن. هەر ئۆتۆمبێلێک کە دەگاتە گۆڕەپانەکە هەمووان لەدەوری کۆدەبنەوە. چەند کەسێکیان کاریان دەست دەکەوێت و زۆرینەشیان بێهیوا دەبن لەوەی بڕە پارەیەک ببەنەوە بۆ ژیانی ئاوارەییان.  هەموو ئەوانەی کە لەوێ دەوەستن ئاوارەکانی شەڕی داعشن و کرێکاری دەکەن. ئەو دۆخە خراپەیان پێباشترە لەوەی بگەڕێنەوە ناوچەکانی خۆیان.  عیماد عەبدلوەهاب، کرێکارێکی ئاوارەیە و دەڵێت، "مانگی جارێک یان نیو مانگ جارێک دەچمەوە ماڵ و دێمەوە. داواکاریمان ئەوەیە قەرەبووی خانووەکانمان بکرێت و مووچەمان پێبدرێت تا بتوانین بژیین. رۆژانە لەبەردەم ئەم خۆرەدا پێنج بۆ ١٠ هەزار دینارمان دەست دەکەوێت. هەندێکی دەدەینە ئۆتێل و ئەوەی دیکەی بۆ خێزانەکانمان؛ هیچمان دەست ناکەوێت. "  لە کەرکووک لە کۆی حەوت کەمپی ئاوارەکان هێشتا دووانیان ماون، بەڵام ژمارەیەکی کەمی ئاوارەیان تێدایە.  کەمپی یەحیاوا لە لەیلان ٣٠٠ خێزانی تێدایە، وێڕای خراپیی دۆخیان، کەچی رازی نین بەو بڕە قەرەبووەی حکومەت پێیان دەدا بچنەوە ناوچەکانی خۆیان.  فەرهمی بەرجس، ئاوارەی تەلەعفەرە و دەڵێت، "ئێستا ٣٠٠ خێزان ماونەتەوە. ئەوەی لێرەیە خانووەکەی تەخت بووە. من یەکێکم لەوانەی خانووەکەم تەخت کرا. بۆ کوێ بگەڕێمەوە؟ ئەوە گەڕامەوە، ئێ بۆ کوێ بچم؟ من شۆفێری تەکسیم. "  عەلی حەسەن، ئاوارەیەکی دیکەی تەلەعفەرە و دەڵێت، "قەرەبووی خانووە رووخاوەکانمان بکەنەوە. ئەگەر بە پێنج بۆ ١٠ ملیۆن بێت خانوو نایەتەوە. ئەگەر دوو ملیۆن بێت، تۆ دەزانی هیچی پێ ناکرێت؛ هەزار بلۆکی پێناکرێت. "  حکومەتی عێراق بڕیاریداوە لە دوو مانگی داهاتوودا بەشێکی زۆری ئاوارەکان بگەڕێنێتەوە ناوچەکانی خۆیان بۆ ئەوەی بڕیارە لە کۆی ٤٧ کەمپ ٤٢ یان بە یەکجاری دابخرێن.  عەلی عەباس، بەڕێوەبەری گشتیی کاروباری لقەکان لە وەزارەتی کۆچ و کۆچبەرانی عێراق بە تۆڕی میدیایی رووداوی راگەیاند، "ئەو ژمارە کەسەی ئێستا لە کەمپەکاندان زۆرە. بۆ نموونە ٢٦ کەمپ هەن. ئەوانەی لە هەرێمی کوردستاندان و ٣٩ هەزار خێزانن. بڕوام وایە ئەو ژمارەیە گەر هیچ نەیەتە پێش، لە هەفتەکانی داهاتوودا ژمارەکە گونجاو دەبێت و لەوەی ئێستا کەمتر دەبێتەوە. "  لەگەڵ شەڕی داعشدا زیاتر لە ٦٠٠ هەزار ئاوارە روویان لە کەرکووک کرد. ئەو کات حەوت کەمپیان بۆ کرایەوە و ئێستا دوو کەمپ ماون، بەڵام بەشێکی زۆری ئاوارەکان لەنێو گەڕەکەکانی شارەکەدا نیشتەجێ بوون. حکومەتی عێراقیش کارئاسانییان بۆ دەکات تاوەکو بمێننەوە.