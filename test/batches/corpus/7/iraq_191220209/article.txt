د. ئەحمەد سەفار، بڕیاردەری لیژنەی دارایی لە پەرلەمانی عێراق لە کاتی بەشداریکردنی لە بەرنامەی رووداوی ئەمڕۆی تۆڕی میدیایی رووداو رایگەیاند: "لە کۆبوونەوەی پەرلەمان بووم و زیاتر لە ١٠ پەرلەمانتار داوای بانگهێشتکردنی حکومەت بۆ پەرلەمان و متمانە لێسەندنەوەی دەکەن. ئەوەش بەهۆی ئەوەی نرخی دیناری لەبەرامبەر دۆلار شکاندووە و دۆخێکی دیکەی لە بازاڕ هێناوەتە پێشەوە و خەڵكێک تووشی زەرەر دەبن. ئەو پڕۆژە بودجەیەی ساڵی ٢٠٢١ بۆ فەرمانبەران شتی زۆر خراپی تێدایە. بۆیە پەرلەمانتاران لە حکومەت زۆر ناڕازین. "  بڕیاردەری لیژنەی دارایی لە پەرلەمانی عێراق ئاماژەی بەوەشد کە "چونکە راپۆرتی پلانی ستراتیژی بەرنامەی حکومی بۆ شەش مانگ نمرەی ١٧ % ی پێداوە، بە واتایەکی دیکە ١٧ % ی کارنامەکەی جێبەجێکردووە. واتە؛ ئەو حکومەتە نەیتوانیوە لێپرسینەوەی لێ بکەن. ئەو هێشتا هیچی نەکردووە دەیانەوێت لێپرسینەوەی لەگەڵدا بکەن. بۆیە مستەفا کازمی و پێكهاتەی کابینەکەی فشارێکی یەکجار زۆری لەسەر دەبێت. "  سەبارەت بە لێکەوتەی دانووساندنکانی شاندی هەرێمی کوردستان لەگەڵ بەرپرسانی عێراقی لە بەغدا، ئەحمەد سەفار گوتی "نزیکەی دوو هەفتەیە شاندی هەرێمی کوردستان لەبەغدان و گەیشتوونەتە ئاساتێک زۆر لە یەکدییەوە نزیکن. بابەتی هونەریی ماوە، کە بزانین لەماوەی سێ مانگ (١٠ و ١١ و ١٢)بەهای نەوت بەچەندە فرۆشراوە، هەروەها لیژنەی هونەری دەیەوێت بزانێت داهاتی گومرگی هەرێمی کوردستان لەماوەی ئەو سێ مانگەدا چەندبووە، تاوەکو ٥٠ % ی شایستەکان بدەن. "  شاندەکەی هەرێمی کوردستان چووەتە پەرلەمانی عێراق و بەیەکەوە گفتوگۆیان کردووە، بڕیاردەری لیژنەی دارایی ئەو هەنگاوەی بە" شتێکی باش" ناوبرد و گوتی "ئەوان دەڵێن باوەڕیان نەماوە دەست بەناردنی شایستەکانی هەرێمی کوردستان بکەن ئەگەر وەرگرتن و ناردن لە هەمان کاتدا روونەدات. کاتێک هەرێمی کوردستان دەست بە هەنگاوەکان بکات دەیانەوێت ئەوانیش بەشی هەرێمی کوردستان بنێرن، بۆ ئەو سێ مانگە و پارەکەش لەو بڕە دەبێت کە لەیاسای قەرزەکە دابین کرابوو. "  دەربارەی رێککەوتنی نێوان هەولێر و بەغدا لەبارەی یاسای پڕکردنەوەی کورتهێنانی دارایی ٢٠٢٠، کە بەیاسای قەرز ناسراوە، ئەحمەد سەفار گوتی "یاسا دەرچووە و هیچ رێککەوتنێکی نێوان هەولێر و بەغدای پێویست نییە، بەڵکو وەستاوەتە سەر ئەوەی ئەو یاسایە چۆن جێبەجێدەکەن. یاسای پڕکردنەوەی کورتهێنانی دارایی یاسایەکە حوکم دەکات و دەرفەتی رێککەوتن لەنێوان هەردوولادا نەماوە. چونکە ئەوان بەبێ کورد تێیان پەڕاندووە. "