ئەنجوومەنی باڵای دادوەری لە راپۆرتێكیدا كە ئەمڕۆ چوارشەممە ١٤ی تشرینی یەکەمی ٢٠٢٠ بڵاوكراوەتەوە ئاماژە بەوە دەکات "بەپێی ئەو ئامارانەی لە دادگاكان تۆماركراون، دیاردەكانی تووندوتیژی دژی ژنان، منداڵان و بەساڵاچووان بەرزبوونەتەوە، بەڵام ئەوەی جێگای مەترسییە ئەوەیە کە هەندێکیان گەیشتوونەتە ئاستی كوشتن".  لە راپۆرتەكەی ئەنجوومەنی باڵای دادوەریی عێراقدا ئاماژە بەوە كراوە، "بەپێی ئاماری فەرمیی ئەنجوومەنی باڵای دادوەری، لە ساڵی ٢٠١٩ نزیكەی ١٦ هەزار و ٨٦١ دیاردەی تووندوتیژی دژی خێزان تۆماركراون، سەرەڕای زۆریی ئەو ژمارەیە، خەڵك پێیانوایە ژمارەكە دڵۆپێكە لە دەریایەك، چونكە بەهۆی پیاوسالاری و ترسی ژنان لە لێكەوتەكانی دوای جیابوونەوە، زۆرتر لەو ژمارەیە لە دادگاكان تۆمارناكرێن".  بەپێی راپۆرتەكە "ژنان زۆرترین سكاڵایان دژی تووندوتیژی تۆماركردووە و تەنیا لە ساڵی رابردوودا ژمارەیان گەیشتووەتە ١٢ هەزار و ٣٣٦ سكاڵا، هاوكات ژمارەی سكاڵاكانی تووندوتیژی دژی منداڵان گەیشتووەتە هەزار و ٦٠٦ سکاڵا و دژی بەساڵاچووانیش گەیشتووەتە دوو هەزار و ٩١٩ سکاڵا".  لەسەر ئاستی پارێزگاكانیش بە تۆماركردنی چوار هەزار و ٦٦١ سكاڵا، بەغدا بە پلەی یەكەم دێت، بەشێوەیەک کە لە دادگای تێهەڵچوونەوەی رەسافە سێ هەزار و ٢٦ سكاڵا و لە دادگای تێهەڵچوونەوەی كەرخ هەزار و ٦٣٥ سکاڵا تۆمارکراون، پارێزگای زیقاریش بە تۆماركردنی دوو هەزار و ٧٤٦ سكاڵا لە پلەی دووەم دێت.  بەهۆی گوشارەكانی پەتای كۆرۆنا لەسەر خێزان، پسپۆڕان پێشبینی دەكەن ژمارەی ئەو سكاڵایانە بەرزبێتەوە، هەموو ئاماژە جیهانییەكانیش بەرزبوونەوەی دیاردەی تووندوتیژی خێزانییان لە ماوەی كەرەنتینە و قەدەخەی هاتووچۆی گشتی تۆماركردووە، ئەنجوومەنی باڵای دادوەریی عێراقیش دەڵێت، لەو وڵاتەش "بەهەمان شێوە لە ماوەی كەرەنتینەدا ژمارەی سكاڵاكانی تووندوتیژیی خێزانی لە دادگاكان بەرزبووەتەوە".