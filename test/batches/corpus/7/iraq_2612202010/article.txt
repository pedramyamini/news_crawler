ئەبوعەلی عەسکەری، بەرپرسی ئەمنیی کەتائیبی حیزبوڵڵای عێراقی ئەمڕۆ شەممە ٢٦ - ١٢ - ٢٠٢٠، لە تویتەر پەیامێکی بۆ مستەفا کازمی، سەرۆکوەزیرانی عێراق نارد و رایگەیاند "رەنگە چالاکیی بۆردوومان لە رۆژانی رابردوودا تەنیا لە بەرژەوەندیی ترەمپی دووژمنمان بووبێت و پێویستە ئەوەش دووپاتە نەبێتەوە. هاوپەیمانێتیمان لەگەڵ برایانی بەرگریی نێوخۆیی و دەرەکیدا پتەوە، ئەوەی ئازاریان پێ بگەیێنێت ئازارمان پێ دەگەیێنێت و، ئێمە بەوەوە پابەندین کە بەرگرییان لێ بکەین. "  بەرپرسی ئەمنیی کەتائیبی حیزبوڵڵای عێراق لە بەشێکی دیکەی تویتەکەدا ئاماژە بەوە دەدات "لێرەوە داوا لە کازمی دەکەم کە لەمڕۆ بەدواوە ئارامگریی بەرەی بەرگری تاقی نەکاتەوە، ئێستا کاتەکەی گونجاوە بۆ ' بڕینی گوێیەکانی وەک چۆن گوێی بزن دەبڕدرێت ' جا ئەو کاتە ئیتڵاعاتی ئێران و سی ئای ئەیی ئەمریکی و موزایەدەکارانی بەرژەوەندیی نیشتمان نایپارێزن. "  دوای ئەوەی ژمارەیەک چەکداری عەسائیبی ئەهلی حەق لەلایەن دژەتیرۆری عێراقەوە دەستگیرکران بەتۆمەتی ئەوەی بەشداربوون لە هێرشی سەر باڵیۆزخانەی ئەمریکا شەوی رابردوو ژمارەیەکی زۆر چەکداری عەسائیبی ئەهلی حەق لە بەغدا بڵاوەیان پێکرا و گوتیان کاردانەوەیان دەبێت. مستەفا کازمیش رایگەیاند "بۆ رووبەڕووبوونەوەی یەکلاکەرەوە ئامادەن ئەگەر پێویست بێت".  دوای گرژییەکانی شەوی رابردوو، دۆخەکە تاڕادەیەک "هێوربووەتەوە"، هەڵکەوت عەزیز، پەیامنێری رووداو لە بەغدا گوتی، هێزێکی زۆر لەسەر شەقامەکان بڵاوەیان پێکراوە. بەتایبەتی "هێزی تایبەت" لەنزیک ناوچەی سەوزی بەغدا.