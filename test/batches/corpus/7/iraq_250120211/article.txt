د. موسەننا ئەمین، پەرلەمانتاری کورد لە پەرلەمانی عێراق بە تۆڕی میدیایی رووداوی راگەیاند، لە کۆبوونەوەی رۆژی سێشەممەی پەرلەمانی عێراقدا، دوو پرسیاری زارەکی لە حوسێن سوڵتانی سەرۆکی دەزگای زیندانیانی سیاسی عێراق دەکەن.   د. موسەننا ئەمین، روونیکردەوە، پرسیاری یەکەمیان لەبارەی کۆی ماف و ئیمتیازاتی زیندانیانی سیاسی هەرێمی کوردستانە، بەو پێیەی حکومەتی ئێستا میراتگریی رژێمی پێشووە، بۆیە قەرەبووکردنەوە زیندانیانی سیاسی لە ئەستۆی حکومەتی عێراقە، بەغدا چەند وەجبەیەکی کەیسەکانی زیندانیانی سیاسیی هەرێمی کوردستانیشی تەواوکردووە، بەڵام هیچی بۆ نەکردوون.   پرسیاری دووەمیش، کە ئەو پەرلەمانتارە بەنیازە ئاراستەی سوڵتانی بکات لەبارەی هەموارکردنەوەی یاسای زیندانی سیاسییە لە ساڵی ٢٠١٣ وە لە پەرلەمانی عێراق، کە ئاوارەکانی کەمپی رەفحا و کیمیاییبارانی هەڵەبجە بە زیندانی هەژمارکراون، کە کۆمەڵێک ئیمتیازاتیان بۆ دابینکراوە.  د. موسەننا دەڵێت: "بۆ هەڵەبجە هیچ نەکراوە، تەنانەت نووسینگەش لە هەڵەبجە نەکراوەتەوە، کەچی بۆ کەمپی رەفحا هەموو کارێک کراوە و ئیمتیازاتی زۆریان پێداون لەگەڵ زیادکردنی سەتان کەسی دیکە کە هیچ پەیوەندییەکیان بەو کەمپەوە نەبووە".   کەمپی رەفحا لە سعودیە بوو، لە دوای سەرکووتکردنی راپەڕینی شیعەکان لە ناوەڕاست و باشووری عێراق، بەشێک لە بەشداربووانی راپەڕینەکە ئاوارەی ئەو کەمپە بوون.   د. موسەننا ئەمین، کە هاوکات پەرلەمانتاری فراکسیۆنی یەکگرتووی ئیسلامی کوردستانە دەڵێت، هەوڵدەدەن ئەو کەیسە بجوڵێنن، چونکە کاتی پرۆژەیاسای بودجەیە بۆ ئەوەی، پارەی پێویستیان دابینبکرێت. ئەگەر وەڵامەکانی سەرۆکی دەزگای زیندانی سیاسی عێراق باوەڕپێکراو نەبوون، ئەوا دەتوانرێت دواتر  لێپرسینەوەی لەگەڵدا بکرێت.