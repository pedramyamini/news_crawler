بەپێی راگەیێندراوی ئاژانسی هەواڵگریی عێراقی، بە پشتبەستن بە زانیاریی هەواڵگریی ورد، ئەمڕۆ یەكشەممە ٢٠٢٠/١٢/٢٠ هێزەكانی ئاژانسی هەواڵگری لە بەڕێوەبەرایەتیی هەواڵگریی پۆلیسی فیدراڵیی سەر بە وەزارەتی ناوخۆ، بەرپرسی تيمى تایبەت بە بۆمبڕێژكردنی رێكخراوی داعشیان لە كەرتی بەرپرسیارێتی لە پارێزگای دیالە دەستگیركرد.  لە راگەیێندراوەكەدا ئاماژە بەوە دراوە، لە کاتی لێكۆڵینەوە بەراییەكاندا ئەو بەرپرسە داعشە دانی بەوە داناوە پێش دەستپێكردنی ئۆپەراسیۆنی كۆنترۆڵكردنەوەی شارەكان لە دەستی داعش، لە ژمارەیەك "كردەوەی تیرۆریستی"ـی دژی هێزە ئەمنییەكان و هاووڵاتییانی سڤیل بەشداریی كردووە.  سەرەڕای كۆنترۆڵكردنەوەی هەموو ئەو ناوچانەی لە ناوەڕاستی ساڵی ٢٠١٤ دا داعش لە باكوور و رۆژئاوای عێراق كۆنترۆڵی كردبوون، تاوەكو ئێستاش چەكدارانی داعش لە ژمارەیەك ناوچەی سەر بە پارێزگاكانی نەینەوا، كەركووك، سەڵاحەدین، دیالە و دەوروبەری شاری بەغدا جموجووڵیان هەیە و كردەوەی توندو تیژی، رفاندن، كوشتن و تەقینەوە دژی هێزە ئەمنییەكان و خەڵكی سڤیل دەکەن.