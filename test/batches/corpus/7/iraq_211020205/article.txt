لەمیانی بەشداریکردنی لە بەرنامەی رووداوی ئەمڕۆی تۆڕی میدیایی رووداو، گوتەبێژی سەرۆکوەزیرانی عێراق سەبارەت بە چارەنووسی مووچەی سێ مانگی داهاتوو ئاماژەی بەوە کرد، حکومەت ناتوانێت بەبێ رووپۆشێکی یاسایی پارە خەرج بکات، هەروەها بە ناچاری دەستیان بۆ قەرزکردن بردووە و داوایان لە پەرلەمان کردووە پەسندی بکات.  ئەحمەد مەلا تەڵاڵ گوتی "حکومەت ناتوانێت مووچە دەستەبەر بکات، مەگەر ئەوەی ئەو یاسایە [لە پەرلەمان] پەسندبکرێت". سەبارەت بە رێککەوتنی کاتیی نێوان بەغدا و هەولێر، رایگەیاند، ئەگەر هاتوو هەولێر پابەندی "تێکڕای" بڕگەکانی رێککەوتنەکە بێت، ئەوکات ئەوانیش پابەندی رێککەوتنەکە دەبن و تاوەکو کۆتایی ساڵ مووچە دەنێرن، بەڵام هۆشداریی ئەوەشی دا، گەر بێت و تەنانەت یەک یاخود دوو بڕگە لە رێککەوتنەکە لەلایەن هەرێمی کوردستانەوە جێبەجێ نەکرێت، ئەوکات ئەوانیش پابەند نابن.  بەشە بودجەی هەرێمی کوردستان لە ساڵی ٢٠١٧ وە کەمکراوەتەوە بۆ ١٢.٦٧ %، گوتەبێژەکەی مستەفا کازمی بە رووداوی گوت، ئەو ژمارە بەشێوەیەکی "ورد" دانراوە و هاوتای دانیشتووانی راستەقینەی هەرێمی کوردستانە. گوتیشی، رێژەی ١٧ % کە لە ساڵی ٢٠٠٤ یەکلایی کراوەتەوە بۆ هەرێمی کوردستان، بەشێوەیەکی هەڕەمەکی دانراوە.  دەربارەی سەردانی کازمی بۆ هەرسێ وڵاتەکانی فەرەنسا، ئەڵمانیا و بەریتانیا، ئەحمەد مەلا تەڵاڵ ئاماژەی بەوە کرد، زۆرێک لە کۆمپانیاکانی ئەو وڵاتانە تامەزرۆن بەشداری لە بازاڕی عێراقدا بکەن و نیگەرانیش نین لە دۆخی ئەمنی، بەڵکو زیاتر نیگەران بوون لە هەبوونی گەندەڵی و رۆتین لە عێراق.