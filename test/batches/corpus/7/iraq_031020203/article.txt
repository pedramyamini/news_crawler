رێزان شێخ دلێر، پەرلەمانتاری فراکسیۆنی یەکێتیی نیشتمانیی کوردستان لە پەرلەمانی عێراق بە تۆڕی میدیایی رووداوی راگەیاند، فراکسیۆنی یەکێتی بە فەرمی یاداشتێکی پێشکەشی سەرۆکایەتیی پەرلەمانی عێراق کردووە و تێیدا ناڕەزایی دەربڕیوە لە دیاریکردنی رۆژی ٣ی مانگی ١٠ بە رۆژی جەژنی نیشمانیی عێراق.  رێزان شێخ دلێر هۆکاری ناڕەزایەتییەکەیان بۆ ئەوە دەگەڕێنێتەوە کە "لە هەمان رۆژدا مام جەلال کۆچی دواییکردووە، چۆن دەبێت رۆژی کۆچیی دوایی سەرۆککۆماری وڵات هاوکات بێت لەگەڵ رۆژی جەژنی نیشتمانیی عێراق؟ "  ئەو پەرلەمانتارەی یەکێتی ئاماژەی بەوە کرد، لەسەر داوای فراکسیۆنی یەکێتی ئەو بابەتە لە بەرنامەی رۆژی یەکشەممەی رابردووی پەرلەمان لابرا و لیژنەی رۆشنبیری پەرلەمان کار لەسەر دیاریکردنی رۆژی دیکە دەکات بۆ ئەوەی بکرێتە رۆژی جەژنی نیشتمانی.   ئەنجوومەنی وەزیرانی عێراق لە کۆبوونەوەی رۆژی سێشەممە ٢٠٢٠/٠٩/٠١ ـدا بڕیاریدا رۆژی ٣ مانگی تشرینی یەکەمی هەموو ساڵێک بکرێتە رۆژی جەژنی نیشتمانی، بەو پێیەی لەو رۆژەدا عێراق سەربەخۆیی خۆی لە بەریتانیا وەرگرتووە و بووەتە ئەندام لە کۆمەڵەی گەلان، حکومەت ئەوەی وەک پرۆژەیاسا رەوانەی پەرلەمان کرد.