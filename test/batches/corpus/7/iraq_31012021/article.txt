دکتۆر ئەحمەد سەفار، بڕیاردەری لیژنەی دارایی پەرلەمانی عێراق، بە تۆڕی میدیایی رووداوی راگەیاند: "ئەو کاتیش پرۆژەکە رەوانەی هەموو فراکسیۆنەکان دەکەین بۆ ئەوەی پێشوەختە رەزامەندییان بە دەست بهێنین، تا لە کاتی دەنگدان لەسەر پرۆژەکە ماددەی دیکەی بۆ زیاد نەکرێت. "  لەبارەی گۆڕانکارییەکانەوە کە لیژنەی دارایی لە پرۆژەیاسای بودجەی فیدراڵیی ئەمساڵی عێراقدا کردوویەتی، دکتۆر ئەحمەد سەفار ئاشکرای کرد: "قەبارەی پرۆژەیاسای بودجەی فیدراڵیی ساڵی ٢٠٢١ ـی عێراق لە زیاتر لە ١٦٤ تریلیۆن دینارەوە بۆ نزیکەی ١٢٧ تریلیۆن و ٥٠٠ ملیار دینار کەمکرایەوە. نرخی خەمڵێندراوی نەوتی خاو لە پرۆژەکەدا لە ٤٢ دۆلارەوە بۆ ٤٥ دۆلار زیادکرا، بەو هۆیەوە داهاتی پرۆژەیاسای بودجەی فیدراڵیی ساڵی ٢٠٢١ لە زیاتر لە ٩٣ تریلیۆن دینارەوە بۆ ٩٨ تریلیۆن و ٥٠٠ ملیار دینار زیادکرا. "  بڕیاردەری لیژنەی دارایی باسی لەوە کرد، کورتهێنانی بودجەکە لە زیاتر لە ٧١ تریلیۆن دینارەوە بۆ نزیکەی ٢٩ تریلیۆن دینار کەمکرایەوە، بەڵام بەشە بودجەی هەرێمی کوردستان کە پێشتر حکومەتی عێراق بە زیاتر لە ١٣ تریلیۆن و ٩٠٠ ملیار دینار دیاریی کردبوو، کەمدەبێتەوە. بە رێژەش ١٢.٦٧ % ـی بودجەی فیدراڵیی خەرجکراوی ساڵی ٢٠٢١ دەبێت، بەڵام بڕی بەشە بودجەکە هێشتا بە دینار دیاری نەکراوە.  بڕیاردەری لیژنەی دارایی ئاماژەشی بەوە دا: "ئەو بابەتانەی ئێستا لە پرۆژەیاسای بودجەی فیدراڵیی ٢٠٢١ ـدا بە هەڵپەسێردراوی ماونەتەوە و دەبێت یەکلایی بکرێنەوە بریتین لە بەشە بودجەی هەرێمی کوردستان و بەشە بودجەی پارێزگاکان، لەگەڵ ژمارەی پلەکانی دامەزراندن لە دەزگاکانی حکومەتدا. "  بڕیارە رۆژی یەکشەممە ٢٠٢١/٠١/٣١ شاندی حكومەتی ھەرێمی کوردستان بە سەرۆکایەتیی قوباد تاڵەبانی، جێگری سەرۆکوەزیرانی هەرێمی کوردستان بۆ رێککەوتن لەگەڵ لیژنەی دارایی پەرلەمانی عێراق بگاتە بەغدا.