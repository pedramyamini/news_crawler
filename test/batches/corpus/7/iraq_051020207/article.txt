شێروان میرزا، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند، "تاوەکو ئێستا هیچ وادەیەک بۆ دابەشکردنی مووچەی فەرمانبەرانی عێراق دیاری نەکراوە، وەزارەتی دارایی خەرجکردنی مووچەی گرێداوە بە پەسندکردنی یاسای قەرزەوە، لە کاتێکدا مووچەدابەشکردن پەیوەندیی بە حکومەتەوە هەیە نەک پەرلەمان. "  ئەندامەکەی لیژنەی دارایی پەرلەمانی عێراق پێیوایە، "دواکەوتنی دابەشکردنی مووچەی فەرمانبەران گوشاری حکومەتە بۆ ئەوەی پەرلەمان یاسای قەرز پەسندبکات، هەمان سیناریۆی مانگی شەش دووبارە دەکاتەوە بۆ ئەوەی پەرلەمان یاسا قەرز پەسندبکات. "  ئەنجوومەنی وەزیرانی عێراق لە کۆبوونەوەی سێشەممەی هەفتەی رابردوودا یاسای قەرزی پەسندکرد، بەڵام وەک شێراون میرزا، باسی دەکات، تاوەکو ئێستا حکومەت یاسای قەرزی رەوانەی پەرلەمان نەکردووە و پەرلەمانیش تاوەکو ١٠ی مانگ کۆنابێتەوە، بۆیە ئەگەر ١٠ی مانگیش خوێندنەوەی یەکەم بۆ پرۆژەکە بکرێتەوە، ئەوا بە لای کەمەوە پێویستی بە ١٥ رۆژە تاوەکو خوێندنەوەی یەکەم و دووەمی بۆ دەکرێت و پەسند دەکرێت. دواکەوتنی مووچەش تاوەکو ئەو کاتە قبووڵکراو نییە.