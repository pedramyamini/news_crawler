چەند سەرچاوەیەكی هەواڵگری عێراقی هەواڵی كوژرانی موسلیم شەهدان، فەرماندەی سوپای پاسداران و سێ لە پاسەوانەكانی لەسەر سنووری نێوان عێراق سووریا پشتڕاستكردوەتەوە و دەڵێن "تاوەكو ئێستا دیار نییە هێرشەكە لە رێگەی فڕۆكەی بێفڕۆكەوان یان بە رێگەی دیكە ئەنجامدراوە".  بەڵام قاسم موسڵح، فەرماندەی ئۆپەراسیۆنەكانی حەشدی شەعبی لە پارێزگای ئەنبار رەتیكردەوە هیچ كردەوەیەكی تیرۆركردن لە ناوچەكە روویدابێت و گوتی: "هیچ شتێك لە قائیم رووینەداوە، دەنگۆكانی روودانی كردەوەی تیرۆریستیش راست نییە و هیچ فەرماندەیەكی سوپای پاسدارانی ئێرانی لە سنووری ئێمە تێنەپەڕیووە. "  دەگوترێت چەند دەروازەیەکی نافەرمی لە نێوان سووریا  و عێراق لەو ناوچەیەدا هەن. كە لەژێر كۆنتڕۆڵی كەتائیبی حیزبوڵڵای عێراقدان، لەو رێگەیانەوە ئۆتۆمبێلی بارهەڵگر لە عێراقەوە دەچنە نێو سووریا.  پێشتریش چەند جارێك چەكدارانی سەر بە كەتائیبی حیزبوڵڵا لەو ناوچەیە لەرێگەی فڕۆكەی بێ فڕۆكەوان كراونەتە ئامانج، كە چەند ساڵێكە لەو ناوچەیە جێگیربوونە.  چاودێران هۆكاری رەتكردنەوەی تیرۆركردنی فەرماندەكەی سوپای پاسدارانی ئێرانی لەلایەن فەرماندەكانی حەشدی شەعبی بۆ ئەوەی دەگەڕێننەوە كە نایانەوێ لەبارەی پەڕینەوەی فەرماندە ئێرانییەكان لە عێراقەوە بە ئاراستەی سووریا بێ گرتنەبەری رێوشوێنی فەرمی و یاسایی تووشی شەرمەزاری بن.  محەممەد حەبیب، نووسەر و رۆژنامەنووس دەڵێت: "پشت بەو رەتكردنەوەی حەشد نابەسترێت ئەگەر سەرچاوەیەكی دیكەی لەگەڵ نەبێت، لە ماوەی رابردووشدا لێدوانی چەند كەسایەتیەكی نێو حەشد هاودژبوونە، حەشدیش لایەنی زۆر لەخۆ دەگرێت و بەشێوەیەكی ناوەندی سەرپەرشتی ناكرێت. "  هەروەها مەعن جبوری، راوێژكاری پێشوو لە وەزارەتی بەرگریی عێراق دەڵێت: "ناوچەی سنووری نێوان عێراق و سووریا، بە یەكێك لەو خاڵە لەبارانە دادەندرێت كە سوپای پاسدارانی ئێران بۆ هاتوچۆكردن لە نێوان هەردوو وڵات بەكاریدێنن".  جبوری پێشبیندەکات هەواڵی كوژرانی فەرماندەكەی سوپای پاسدارانی ئێران راست بێت و دەڵێت: "رەنگە فەرماندەی ئۆپەراسیۆنەكانی حەشد لە پارێزگاكە چاوەڕێی روونكردنەوەی فەرمی بێت لەلایەن سەركردایەتیی حەشد و دەزگا پەیوەندیدارەكانی عێراق، بۆیە هەواڵەكە رەتدەكاتەوە".