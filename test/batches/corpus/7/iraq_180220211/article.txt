د. جەمال کۆچەر، ئەندامی لیژنەی دارایی پەرلەمانی عێراق بە رادیۆی رووداوی راگەیاند، کێشەی هەرە گەورەی بەردەم رێککەوتنی هەولێر و بەغدا ئەوەیە لایەنە شیعەکان خۆیان یەکلایی نەکردووەتەوە، ئەوان هەموو جارێک داواکارییەکی جیاواز دێنن، پێش هەڵبژاردن دوابخرێت، لایەنە شیعەکان موزایەدەی زۆریان کرد و بەڵێنی زۆریان داون و ویستیان بەو هۆیەوە دەنگ کۆبکەنەوە، بەڵام کە هەڵبژاردن دواخرا داواکارییەکانیان گۆڕا، چونکە ئەوان پێویستیان بە کوردە بۆ ئەوەی بتوانن پۆستی سەرۆکوەزیران وەربگرن.  ئەو ئەندامەی لیژنەی دارایی گوتیشی: "ئێستا لایەنە عێراقییەکان نەرمیان نواندووە، چونکە سەدر دەیەوێت سەرۆکوەزیرانی داهاتوو لەوان بێت، عامریش دەیەوێت ببێتە سەرۆکوەزیران، بۆ ئەوەش پێویستیان بە کورد دەبێت، بۆیە ئێستا تووشی هەڵوێستێک بوون هیچیان نایانەوێت بڵێن ' ئێمە بە ٢٥٠ هەزار بەرمیلەکە رازین '، بۆیە ئێستا دەیانەوێت هەموویان پێکەوە ئەوە بڵێن، تاوەکو کاریگەری لەسەریان نەبێت".  لە بەشێکی دیکەی قسەکانیدا د. جەمال کۆچەر ئاماژەی بەوە دا: دوایین راگەیێندراوی دەوڵەتی یاسا زۆر تووند بوو، گوتیان "دەبێت هەرێمی کوردستان وەک بەسڕە هەموو داهاتی رادەست بکات"، مالیکی پێیوایە لە سەردەمی ئەودا مووچە هەبووە و عێراق باشتر بووە، بۆیە حەزدەکات ببێتەوە سەرۆکوەزیران، دەیەوێت لەوانی دیکە تێک بدات و کێشەیان بۆ دروست بکات".  ئەو ئەندامەی لیژنەی دارایی ئاماژەی بەوەشکرد کە مۆڵەتی هەفتەیەکیان داوەتە لایەنە شیعەکان و لایەنە شیعەکانیش گوتیان "لە دوو رۆژدا وەڵام دەدەینەوە"، بەڵام نەیانتوانی وەڵام بدەنەوە، جەمال کۆچەر دەشڵێت: "چونکە خۆیان ناکۆکن، ئەوەی ئێستا لە کورد داوادەکرێت، یەکەمجار داواکاری عەرەبین دواتریش شیعین، نەک داواکاری عێراقی یان سوننی، دەبێ شاندی هەرێمی کوردستان ئەوە بە بەغدا بڵێت".  هەروەها جەمال کۆچەر لەبارەی وادەی کۆبوونەوەی پەرلەمانی عێراق بۆ دەنگدان لەسەر پرۆژەیاساکە گوتی: "تاوەکو دووشەممە هیچ دانیشتنێکی پەرلەمان نابێت. دیار نییە دووشەممەش دەکرێت یان نا، چونکە بەڕاستی هیچ شتێک روون نییە".