د. محەممەد حەیانی، شرۆڤەکاری سیاسی و ستراتیژی لە عێراق، ئەمڕۆ چوارشەممە، لەکاتی بەشداربوونی لە دیبەیتی تایبەت بە سیاسەتی ئیدارەی نوێی ئەمریکا بەرامبەر عێراق، کە لە رادیۆی رووداو پێشکەشکرا، گوتی "پێشبینی دەکەم بایدن بەردەوامبێت لە پەیڕەوکردنی سیاسەتی دۆناڵد ترەمپ، سەرۆکی پێشووی ئەمریکا، بەتایبەت لەڕووی کەمکردنەوەی ژمارەی هێزەکانی ئەمریکا لە عێراق، بەڵام ئەمریکا هیچکات تەواوی هێزەکانی لە خاکی عێراق ناکشێنێتەوە، چونکە عێراق پێگەیەکی جیۆستراتیژیی زۆر گرنگی بۆ بەرژەوەندییەکانی ئەمریکا لە ناوچەی رۆژهەڵاتی ناوەڕاستدا هەیە".  ئەو شرۆڤەکارە سیاسییەی عێراق پێیوایە "باشترە ئەمریکا تەواوی هێزەکانی لە خاکی عێراق نەکشێنێتەوە، چونکە هێزەکانی عێراق ناتوانن ئاسمان و خاکی خۆیان بپارێزن، بەتایبەت لەڕووی توانای هەواڵگرییەوە عێراق زۆر لاوازە، بۆیە بوونی هێزەکانی ئەمریکا لە عێراق زۆر پێویست و گرنگە، ژمارەی ئەو هێزانەش گرنگ نییە، چونکە ئەمریکا هێزی زۆری لە رۆژهەڵاتی ناوەڕاستدا هەیە و گەر بیەوێت بە کاتێکی کەم هەموو پاڵپشتییەک بۆ هێزەکانی لە عێراق دابیندەکات".  وەزارەتی بەرگریی ئەمریکا لە ناوەڕاستی ئەم مانگەدا رایگەیاند، ژمارەی هێزەکانی ئەمریکای لە ئەفغانستان و عێراق بۆ ٢٥٠٠ سەرباز کەمکردووەتەوە.  ئێستا هێزەکانی ئەمریکا لە بنکەی ڤیکتۆریا لە نزیک فڕۆکەخانەی نێودەوڵەتیی بەغدا و بنکەی عەین ئەسەد لە رۆژئاوای عێراق، لەگەڵ بنکەیەکی نزیک لە فڕۆکەخانەی هەولێر و بنکەی سەربازی لە حەریر لە هەرێمی کوردستان کۆکراونەتەوە، ئەو بنکانەش بەڕووی راگەیاندن و بەرپرسان و فەرماندەکانی عێراقدا داخراون.