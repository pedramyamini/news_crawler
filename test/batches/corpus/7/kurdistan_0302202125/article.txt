دەنگدان بە پرۆژە یاسای بودجە دواخرا بۆ ھەفتەی داھاتوو، شاندەکەی حکومەتی ھەرێمی کوردستان ھێشتا بێھیوا نەبووە و بڕیارە سەرەتای ھەفتەی داھاتوو روو لە بەغدا بکەنەوە، ئەمجارە دەبێت قسەی کۆتایی بکرێت، چونکە گەر دەنگدان بە پرۆژە یاساکە بە جێکردنەوەی داوا و داخوازیی شیعەکان دەستپێبکات، ئیدی دەرچەیەک بۆ رێککەوتن نامێنێت.  ئاڵا تاڵەبانی، سەرۆکی فراکسیۆنی یەکێتی دەڵێت "مەلەفی نەوت و رادەستکردنی ھەموو کێڵگەکانی نەوت قابیلی قبووڵ نییە لەلایەن ھەرێمی کوردستانەوە، دۆخی ئابووریی عێراق خراپە، ئەم حکومەتە بڕیارێکی ھەیە من پێموایە ئەمە پشتیوانیی نێودەوڵەتی و دەوڵەتانی دراوسێشی ھەیە کە عێراق چاو بخشێنێتەوە بە ھەموو داھاتەکانی، بە ھەموو گرێبەستی نەوت بە ھەرێمی کوردستانیشەوە، ئەمە خاڵی سەرەکیی ئەم کێشەیە کە ئێستا ھەیە".  بەشێک لە لایەنە شیعەکان ھەڕەشەی تێپەڕاندنی پرۆژە یاسای بودجە دەکەن بە زۆرینە، وەکو ھەمیشەش پێداگری لە رادەستکردنی مەلەفی نەوتی ھەرێمی کوردستان دەکەن، بەڵام سوننەکان دەڵێن ھێشتا کات ماوە و لەنێو خۆیان و شیعەکانیش رێککەوتن ھەیە بەبێ کورد بودجە پەسند نەکرێت.  ئەحمەد جبووری، پەرلەمانتاری ھێزە عێراقییەکان دەڵێت "بودجە پێویستە گەرەنتیی ھەموو مووچەخۆرانی عێراق بکات بە ھەرێمی کوردستانیشەوە، ئەم بابەتە بەلای ئێمەوە یەکێکە لە بابەتە جێگیرکراوەکان و گرنگیی تەواوی پێدەدەین، بۆیە ھیچ تێپەڕاندنێکی پرۆژەیاسای بودجە نییە بەبێ رازیبوونی برایانی کورد؛ ئەم پرسە لەسەری رێککەوتووین نەک تەنیا وەکو کوتلە سونییەکان، بەڵکو کوتلە شیعەکانیش بە ھەمان شێوە، ھەروەھا پێموایە پرسەکان بەرەو رێڕەوێکی رێککەوتن دەچن".  ھەرچەندە حکومەتی ھەرێمی کوردستان ئامادەیی نیشانداوە بە رادەستکردنی داھاتی ٢٥٠ ھەزار بەرمیل نەوت و نیوەی داھاتە فیدراڵییەکان، بەڵام شیعەکان زۆر لەوە زیاتریان دەوێت، ھەوڵێک کە رژدن لەسەری و ئەمەش بە مانای گەیشتنە بنبەست لێکدەدرێتەوە.