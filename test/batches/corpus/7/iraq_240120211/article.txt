شانەی راگەیاندنی ئەمنی لە راگەیێندراوێكدا بڵاویکردەوە: "بەپێی زانیاری هەواڵگری ورد و بە فەرمان و هاوئاهەنگی فەرماندەیی ئۆپەراسیۆنە هاوبەشەكان، رۆژی شەممە ٢٣ - ١ - ٢٠٢١ فڕۆكە جەنگییەكانی هاوپەیمانی نێودەوڵەتی دوو هێرشی ئاسمانیان لە زنجیرە چیای قەرەچووخ و سنووری پارێزگای كەركووك كردە سەر پێگە و حەشارگەكانی داعش و بەهۆیەوە ٧ چەكداری داعش كوژران، ٤ تونێلیشیان وێران كرد".  هەروەها دەزگای دژە تیرۆری عێراق دەستگیركردنی ١٠ چەكداری داعشی لە پارێزگاكانی بەغدا، كەركووك و ئەنبار راگەیاند.  سەباح نوعمان، گوتەبێژی دەزگای دژە تیرۆری عێراق بە تۆڕی میدیایی رووداوی راگەیاند: "لەچوارچێوەی ئۆپەراسیۆنی ئەمنی دژی داعش كە لەبەرەبەیانی هەینی رابردوو ٢٢ - ١ - ٢٠٢١ دەزگای دژە تیرۆری عێراق لە پارێزگاكانی بەغدا، كەركووك و ئەنبار دەستیپێكردووە، تاوەكو ئێستا ١٠ چەكداری داعش دەستگیركراون، سەرەڕای دەستبەسەرداگرتنی چەندین بەڵگەنامەی گرنگ و دووربینێكی تایبەت بە چاودێریكردنی كاروانە سەربازییەكان".  هاوكات فەرماندەیی ئۆپەراسیۆنەكانی ئەنبار دەستگیركردنی ١٠ تۆمەتبار و ٨ چەکداری لە سنووری پارێزگاكە راگەیاند.  لیوا روكن ناسر غەننام، فەرماندەی ئۆپەراسیۆنەكانی ئەنبار رایگەیاند: "ئەمڕۆ یەكشەممە ٢٤ - ١ - ٢٠٢١ فەرماندەیی ئۆپەراسیۆنەكانی ئەنبار بەبەشداری یەكەكانی فڕقەی ١، فڕقەی ١٠ و لیوای كۆماندۆ ئۆپەراسیۆنێكان دژی چەكدارانی داعش دەستپێكرد، لە ئەنجامدا ٨ چەكداریان دەستگیركرد كە بەگوێرەی مادەی ٤ی یاسای تیرۆر داواكراون".