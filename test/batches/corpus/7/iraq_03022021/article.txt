د. بەشیر حەداد، جێگری سەرۆکی پەرلەمانی عێراق بە (تۆڕی میدیایی رووداو)ی راگەیاند، ژمارەیەک داواکاری پەرلەمانتارانیان بە دەستگەیشتووە، بۆ لێپرسینەوە لە ژمارەیەک وەزیر و سەرۆک دەستەکان لەوانەش وەزیرانی دارایی و وەزیری بازرگانی.  جێگری سەرۆکی پەرلەمانی عێراق زیاتر روونیکردەوە، داواکاریی وەزیری دارایی مەرج و رێکاری یاسایی خۆی گرتووە، بۆیە لە دانیشتنەکانی داهاتووی پەرلەماندا سەرۆکایەتی پەرلەمان وادەیەک بۆ لێپرسینەوە لە وەزیری دارایی دیاری دەکات.   د. بەشیر حەداد، ئاماژەی بەوەشکرد، نایەوێت لە نێو شیعەکان بە ئاستەنگ دروستکردن لەبەردەم  لێپرسینەوەی وەزیری دارایی تۆمەتبار بکرێت، بۆیە رەزامەندییان لەسەر داواکارییەکە دەربڕیوە، بەڵام لە کۆتاییدا دەبێت دەستەی سەرۆکایەتی پەرلەمان بە سەرۆک و هەردوو جێگرەکەی رەزامەندی لەسەر بدات.  یوسف کیلابی، پەرلەمانتاری هاوپەیمانی نەسر و ئەندامی لیژنەی دەستپاکی، کە  سەرپەرشتی داوای لێپرسینەوە لە وەزیری دارایی کردووە رایگەیاندووە، وەزیری دارایی شکستیهێناوە  لە پێشکێشکردنی پلانێک بۆ بەهێزکردنی داهات، کە بەپێی ئەوەی پەرلەمان دەنگی لەسەر یاسای قەرزداوە، حکومەت و وەزارەتی دارایی پابەندە بە پێشکێشکردنی پلانێک لەماوەی ٢٠ رۆژدا.   کیلابی هەروەها دەڵێت: "وەزارەتی دارایی شکستیهێناوە لە زۆربەی دۆسیەکاندا، گرنگترینیان وەزارەتەکە پشتی بە قەرز بەستووە، دەرامەت و سامانی دیکەی پەرەپێنەداوە. هەروەها کارەساتێکی دیکەی وەزارەتی دارایی و وەزیرەکەی لە کۆتایی ساڵی ٢٠٢٠ دا بوو، کە زیادکردنی نرخی دۆلارە بەرامبەر دیناری  عێراقی".  یوسف کیلابی پێیوایە ئەم دۆسیانە و  چەندین دۆسیەی دیکە رێگەخۆشکەر دەبن، بۆ دوورخستنەوەی وەزیری دارایی لە پۆستەکەیدا.