رۆژی شەممە ٢٠٢٠/١٠/١٠ جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "ئەحمەد مەلا تەڵاڵ، گوتەبێژی حکومەتی عێراق، پێشتر دڵنیایی دا کە حکومەت مووچەی مانگەکانی داهاتووی مووچەخۆرانی عێراق دابیندەکات. ئەوەش راستە، چونکە داهاتی نەوت لە سێ مانگی رابردوودا زیاتر لە ١٠ ملیار دۆلار بوو. "   ئەندامەکەی لیژنەی دارایی ئاماژە بەوە دەدات، حکومەت لە رێگەی داهاتی نەوت لەگەڵ داهاتی باج و گومرگ، هاوکات ئەو ١٥ تریلیۆن دینارەی قەرزی ناوخۆ کە پێشتر وەریگرتووە، دەتوانێت مووچەی چەند مانگی داهاتووش بەبێ دواکەوتن و کەموکووڕی بدات.  جەمال کۆچەر ئاشکرای کرد، حکومەت بۆ پێدانی مووچەی هەموو مووچەخۆرانی عێراق مانگانە پێویستی بە حەوت تریلیۆن و ٢٠٠ ملیار دینارە، واتە لە سێ مانگی داهاتوودا پێویستی بە ٢١ تریلیۆن و ٦٠٠ ملیار دینار دەبێت.   بە گوتەی جەمال کۆچەر، دابینکردنی ئەو بڕە پارە بۆ حکومەت کارێکی مەحاڵ نییە، بەتایبەت بەپێی یاسا وەزیری دارایی عێراق دەسەڵاتی دەرکردنی قەواڵەی دارایی هەیە لە ٩٠ رۆژەوە تاوەکو ٦ مانگ بەبێ گەڕانەوە بۆ پەرلەمان.  ئەندامەکەی لیژنەی دارایی لە پەرلەمانی عێراق ئەوەی خستەڕوو، "تائێستا پرۆژەیاسای وەرگرتنی قەرزی ناوخۆیی کە ئەنجوومەنی وەزیران پێشتر پەسندی کرد، نەگەیشتووەتە پەرلەمان، ئەگەر بیشگات پێشبینی ناکەین پەسند بکرێت.  جەمال کۆچەر لەبارەی پرۆژەیاسای قەرزی ناوخۆییەوە دەڵێت، پێشبینی دەکەن حکومەت لە چوارچێوەی پرۆژەیاسای بودجەی فیدراڵیی ساڵی ٢٠٢١ ـدا هەموو کاروباری دارایی خۆی رێکبخات، "لە کاتێکدا دیارە کە حکومەت پرۆژەیاسای بودجەی ساڵی ٢٠٢٠ بۆ پەرلەمان نانێرێ. "  هاوکات د. ئەحمەد سەفار، بڕیاردەری لیژنەی دارایی پەرلەمانی عێراق ئەمڕۆ بە تۆڕی میدیایی رووداوی راگەیاند، "تاوەکو ئێستا حکومەتی عێراق ئاماری دروستی لەبارەی ژمارەی فەرمانبەرانیەوە نییە، وەزیرانی دارایی و پلادانانی عێراق خۆیان ئاماژەیان بەوە داوە. "  د. ئەحمەد سەفار ئەوەیشی گوت، "لە عێراقدا نزیکەی حەوت ملیۆن مووچەخۆر هەن، زانینی ژمارەی وردی فەرمانبەرانیش پێویستی بە پرۆسەی بایۆمەترییە، بەپێی توێژینەوەیەک ٢٥٠ بۆ ٣٠٠ هەزار کەس لە دوو مووچە بۆ نۆ مووچەیان هەیە، هەروەها نزیکە ١٠٦ هەزار خانەنیشینی وەهمییش هەن. "