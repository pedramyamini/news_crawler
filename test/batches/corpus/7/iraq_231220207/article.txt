لیوا یەحیا رەسوول، گوتەبێژی فەرماندەی گشتیی هێزە چەكدارەكانی عێراق رایگەیاند "ئەمڕۆ چوارشەممە ٢٣ی کانوونی یەکەمی ٢٠٢٠ یەكەكانی سەر بە دەزگای دژە تیرۆری عێراق دوو ئۆپەراسیۆنی سەربازییان ئەنجامدا؛ یەکێکیان لە باشووری پارێزگای كەركووك و ئەوی دیکەشیان لە رۆژئاوای شاری بەغدا بوو. لە ئەنجامدا یاریدەدەری یەکەمی والیی عێراق و ژمارەیەک چەكداری داعش کوژران".  یەحیا رەسوول ئاماژەی بەوەش کرد، ئۆپەراسیۆنەکەی باشووری کەرکووک بە پاڵپشتیی فڕۆکە جەنگییەکان ئەنجامدراوە و دوو چەکداری داعش کوژراون، کە یەکێکیان یاریدەدەری والیی رێکخراوەکە بووە لە عێراق بەناوی شەعلان.  بە گوتەی یەحیا رەسوول، لە ئۆپەراسیۆنەکەی نزیک قەزای ئەبوغرێبیش لە رۆژئاوای بەغدا چوار چەکداری داعش کوژراون.  ناوبەناو هێزە ئەمنییەکانی عێراق ئۆپەراسیۆنی سەربازی لەو شوێنانە ئەنجامدەدەن کە باوەڕوایە شانەی نووستووی داعشی تێدایە؛ رۆژی سێشەممە ٢٢ی کانوونی یەکەم هێزێكی دژە تیرۆری عێراق بە بەشداریی فڕۆكە جەنگییەكانی عێراق و هاوپەیمانیی نێودەوڵەتی ئۆپەراسیۆنێکیان لە ناوچەی بادوش لە رۆژئاوای شاری موسڵ ئەنجامدا و دواتر بڵاویانکردەوە کە ١٢ چەكداری داعشیان کوشتوون.