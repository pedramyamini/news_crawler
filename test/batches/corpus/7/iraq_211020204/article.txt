بازاڕی حافز قازی لە رەسافە، شوێنی فرۆشتنی چەکە، بازاڕێکی فرۆشتنی چەکە لە نێوجەرگەی شاری بەغدا، ھەر جۆرە چەکێکت بوێت تێیدا دەستدەکەوێت، سەرجەم دووکانەکانی فرۆشتنی چەک لەوێ بێ مۆڵەتی یاسایین.  دانیشتووانی بەغدا بەم ئۆپەراسیۆنە دڵخۆشن و ھیواخوازن کە ھیچ جۆرە چەکێک لەدەستی خەڵک و گرووپە چەکدارەکان نەمێنێت.  نەجم جابر، فەرمانبەری کشتوکاڵ دەڵێت "وەکو رەوشەکە دەبینی، ھەڵبژاردەی عێراق دەباتەوە تەقە دەکەین، دراوسێ بەشەڕ دێن تەقە دەکەین، ھەر شتێک رووبدات تەقە دەکەین، بۆیە پێویستە چەک لە خەڵک بسەندرێتەوە و تەنها لەدەست دەوڵەت بێت بۆئەوەی پشێوی دروستنەبێت".  تارق ئەحمەد دانیشتووی بەغدایە و دەڵێت "چەک دەبێت لەدەست ھێزە ئەمنییەکان بێت وەکو ناوخۆ، بەرگری و ھەواڵگری، ئەمانە بناخەی دەوڵەتی راستەقینەن، ئەگەر لای ئەمانە نەبێت دەکەوێتە دەست خەڵک و ئاژاوە دروستدەبێت".  بڕیاری ئۆپەراسیۆنەکان لە سەرکردایەتیی ئۆپەراسیۆنە ھاوبەشەکانی عێراقەوە دەردەچن، بەپێی ئامارەکانیان زیاتر لە یەک ملیۆن چەکی بێ مۆڵەت لەدەست خەڵکدایە، ئەوەی تاوەکو ئێستا دەستیان بەسەردا گرتووە کەمتر لە ٢٥٠ ھەزار چەکە.  لیوا تەحسین خەفاجی، گوتەبێژی ئۆپەراسیۆنە ھاوبەشەکانی عێراق دەڵێت "کاری زۆر گرنگمان ئەوەیە دەست بەسەر چەکی بێ مۆڵەتدا بگرین، ئەمەش ئامانجی ئۆپەراسیۆنەکەمانە، ئێستا رەوشی بەسرە زۆر گۆڕانکاریی بەسەردا ھاتووە لەچاو پێشووتر، ھەروەھا لە بەغدا ئەوەی ئۆپەراسیۆنەکانی بەغدا و ھێزە ئەمنییەکان دەیکەن بۆ دەستبەسەرداگرتنی چەکی بێ مۆڵەت و تیرۆریستان کاردانەوەی باشی ھەبووە لەسەر کۆمەڵگە".  ئەو پارێزگایانەی ئۆپەراسیۆنی داماڵینی چەک تێیاندا ئەنجامدراوە: دەستبەسەرداگرتنی ٥٠ ھەزار چەک لە بەسرە، ٤٢ ھەزار چەک لە زیقار، ٣٦ هەزار لە میسان و لە دیوانییە ٢٧ ھەزار؛ ئێستا ئۆپەراسیۆنەکە لە بەغدا و ئەنبار بەردەوامە بۆ داماڵینی چەک و مانەوەی لە دەستی دەوڵەت.