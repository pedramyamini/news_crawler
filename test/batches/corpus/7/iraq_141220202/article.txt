دکتۆر جەمال کۆچەر، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی گوت: "ناکۆکییەکە لەنێوان هەردوولا لەوەدایە، حکومەتی عێراق داوادەکات هەرێمی کوردستان رۆژانە ٤٦٠ هەزار بەرمیل نەوتی خاوی رادەستبکات"، بەڵام هەرێمی کوردستان تاوەکو ئێستا بەو داوایە رازی نەبووە، چونکە پێشتر بەغدا داوای ٢٥٠ هەزار بەرمیل نەوت و ٥٠ % ی داهاتی نانەوتی دەکرد. جەمال کۆچەر دەشڵێت "هەرێمی کوردستان داوادەکات حکومەتی عێراق هەموو مووچە و بەشە بودجە و شایستەی کۆمپانیاکانی نەوت لە هەرێمی کوردستان بدات، بەڵام بەغداش بەو مەرجە رازی نییە".  تاوەکو ئێستا بەشە بودجەی هەرێمی کوردستان لە بودجەی گشتیی عێراقدا دیارینەکراوە، ئەمە بەشێکی سەرەکی گفتوگۆکانن و لەسەر رێککەوتن لەسەر رادەستکردنی نەوت و داهاتی هەرێمی کوردستان و لە بەرامبەردا بەغدا چەند پارە دەداتە هەرێمی کوردستان وەستاوە، بۆیە ئەندامەکەی لیژنەی دارایی دەڵێت: "تاوەکو ئێستا نازانین ئاخۆ ئەنجوومەنی وەزیرانی عێراق پرۆژەیاسای بودجەی فیدراڵی ٢٠٢١ بەبێ یەکلاییکردنەوەی بەشە بودجەی هەرێمی کوردستان رەوانەی پەرلەمان دەکات، یاخود چاوەڕوان دەبێ تاوەکو یەکلاییکردنەوەی ئەو بەشە بودجەیە".  بەپێی زانیارییەکانی ئەندامەکەی لیژنەی دارایی لە پەرلەمانی عێراق، قەبارەی بودجەی ساڵی ٢٠٢١ عێراق دەگاتە زیاتر لە ١٥٠ تریلیۆن دینار، بەوەش نزیکەی ١٠٠ تریلیۆن دینار کورتدەهێنێ، "بۆیە عێراق ناچار دەبێ قەرزێکی زۆر بکات بۆ پڕکردنەوەی ئەو کورتهێنانە".  پاش دووجار دواخستن، بڕیارە ئەنجوومەنی وەزیرانی عێراق، رۆژی سێشەممە پرۆژەی بودجەی فیدراڵی ساڵی ٢٠٢١ تاوتوێ بکات.  رۆژی چوارشەممەی هەفتەی رابردوو شاندی هەرێمی کوردستان بە سەرۆکایەتیی قوباد تاڵەبانی، جێگری سەرۆکوەزیران چووە بەغدا، پێش رۆیشتنیان ئەنجوومەنی وەزیرانی هەرێمی کوردستان رایگەیاند، "شاندەکە دەسەڵاتی تەواوی رێککەوتنیان پێدراوە". لەماوەی ئەو شەش رۆژەدا شاندەکە لە بەغدا کۆبوونەوەی بەجیا و هاوبەشیان لەگەڵ سەرۆکوەزیرانی عێراق، سەرۆکی پەرلەمانی عێراق، وەزیرانی نەوت، دارایی، لیژنەی راسپێردراوی ئەنجوومەنی نوێنەرانی عێراق، دەستەی سیاسیی رەوتی سەدر، حیکمە و چەند پەرلەمانتارێکی پەرلەمانی عێراق لە لیژنەکانی دارایی و لیژنەکانی دیکە کردووە. هەرچەندە بەشێک لەو کۆبوونەوانە لەلایەن سەمیر هەورامی، گوتەبێژی قوباد تاڵەبانی بە "گرنگ و یەکلاییکەرەوە" وەسفکران، بەڵام تاوەکو ئێستا هیچ رێککەوتنێک نەکراوە و گفتوگۆکان چەند رۆژی داهاتووش بەردەوام دەبن.