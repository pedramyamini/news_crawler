ئامارەکە ئاماژەیە بە بەردەوامبوونی هەڕەشەکانی داعش، هەربۆیە حکومەتی هەرێمی کوردستان و حکومەتی فیدراڵیش لە هەوڵدان بەمەبەستی رێککەوتن بۆ دۆزینەوەی میکانیزمێکی تایبەت بە پێکەوە کارکردن لەو ناوچانەدا.  لیژنەی باڵای هاوئاهەنگیی نێوان وەزارەتی پێشمەرگە و فەرماندەیی ئۆپەراسیۆنە هاوبەشەکانی عێراق بۆ رووبەڕووبوونەوەی داعش، لە ساڵی ٢٠١٩ دا سێ کۆبوونەوە و ساڵی رابردووش دوو کۆبوونەوەیان ئەنجامدا.  عوسمان کەریم، جێگری سەرۆکی لیژنەی کاروباری پێشمەرگە لە پەرلەمانی کوردستان دەڵێت، پێشکەوتن بەدەستهاتووە، بەڵام وەزارەتی بەرگریی عێراق سستی دەنوێنێت.  وەزارەتی پێشمەرگە و وەزارتی بەرگریی عێراق لەسەر پێکهێنانی پێنج ژووری ئۆپەراسیۆنی هاوبەش لە دیالە، کەرکووک، خورماتوو، مەخموور، موسڵ و هەروەها دوو ژووری سەرەکی لە هەولێر و بەغدا رێککەوتوون.  لە سنووری سلێمان بەگیش لە پارێزگای دیالە، هاوئاهەنگییەکە زیاترە و هێزەکانی پێشمەرگە و هێزە عێراقییەکان لە رووبەرێکی ١١ کیلۆمەتری بەیەکەوە بۆ پاراستنی ناوچەکە بڵاوەیان پێ کراوە.  ئێستاش لایەنی عێراقی دەیەوێت کۆبوونەوەکان دەستپێبکەنەوە بۆئەوەی هاوئاهەنگییەکە بگاتە ئاستێکی باڵاتر و شوێنەکانی دیکەش لە ناوچە کێشەلەسەرەکان بگرێتەوە.  لیوا تەحسین خەفاجی، گوتەبێژی فەرماندەیی گشتی هێزە چەکدارەکانی عێراق دەڵێت "لە رۆژانی داهاتوودا سەردانی هەولێر دەکەین، لەگەڵ وەزارەتی پێشمەرگە کۆدەبینەوە و بۆ رێککەوتن لەبارەی ناوچە کێشەلەسەرەکان لەگەڵ هەولێر درێژە بە گفتوگۆکان دەدەین".  مەسرور بارزانی، سەرۆکی حکومەتی هەرێمی کوردستان لە ٥ی تشرینی یەکەمی ٢٠٢٠ دا لە پەرلەمانی کوردستان لەبارەی ناوچە کێشەلەسەرەکان رایگەیاند، "داوامان كردووه هاوئاهەنگی له‌نێوان هێزی پێشمه‌رگه و هێزه‌كانی عێراق بكرێت بۆ دابینكردنی ئاسایش و ئه‌منیه‌ت له‌و ناوچانه".  لیژنەکەی هەولێر و بەغدا لە ساڵی ٢٠٠٩ پێکهێندرا؛ پێش ١٦ی ئۆکتۆبەری ٢٠١٧ چەند بازگەیەکی هاوبەشی پێشمەرگە و عێراق هەبوون و ئۆپەراسیۆنی هاوبەشیشیان لە چەند شوێنێک ئەنجامدەدا، بەڵام ئەو پێکەوە کارکردنە دوای ١٦ی ئۆکتۆبەر نەما.