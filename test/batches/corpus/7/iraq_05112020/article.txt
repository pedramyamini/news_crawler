عەلی بەیاتی، ئەندامی کۆمیسیۆنی باڵای مافەکانی مرۆڤ لە عێراق، بە تۆڕی میدیایی رووداوی راگەیاند: "بەڕێوەبەرایەتی هەواڵگریی نەینەوا گەنجێکی تەمەن ٢٠ ساڵی بەناوی ئەیاد ئەحمەد زەینەڵ دەستگیرکردووە، کە خەڵکی شارۆچکەی تەلەعفەرە، بەبیانووی ئەوەی ناوی لە لیستی داعشەکاندایە، لە کاتێکدا ئەندامانی خێزانی ئەو گەنجە لە لایەن داعشەوە کوژراون، خودی ئەو گەنجەش دوای رفاندنی، ٣ ساڵ دیلی دەستی داعش بوو، تاوەکو لە ساڵی ٢٠١٧ رزگارکرا".   عەلی بەیاتی دەشڵێ: "دوای ئەوەی ئەیاد ئەحمەد زەینەڵ بڕیاری دا هەوڵی دەرکردنی بەڵگەنامەی کەسێتی بدات، لە لایەن بەڕێوەبەرایەتی هەواڵگریی نەینەواوە دەستگیرکرا".  تائێستاش بەشێکی زۆری ئاوارەکان ناتوانن بگەڕێنەوە ناوچەکانی خۆیان، بەهۆی رووخانی خانووەکانیان لە کاتی جەنگدا، هەروەها بەهۆی نەبوونی ژێرخانی سەرەکیی خزمەتگوزارییەکان و ناسەقامگیریی رەوشی ئەمنیی لە ناوچەکانیان.  ئەندامەکەی کۆمیسیۆنی مافەکانی مرۆڤ دەڵێت: "هێزە ئەمنییەکان لە هەرێمی کوردستان زۆر پیشەگەرانەتر مامەڵەیان لەگەڵ ئاوارە ئێزدییەکان کرد، تەنانەت رێگەیان بە رزگاربووان لە دەستی داعش دا بە ئازادیی بجووڵێنەوە، بەڵام دەستگیرکردنی ئاوارەکان لە نەینەوا ئاماژەیەکی ترسناکە، چونکە لەو دۆخەدا هەر رزگاربوویەک لە دەستی رێکخراوی داعش، لە لایەن هێزە ئەمنییەکانەوە داواکراو دەبێ".  هێزە ئەمنییەکانی عێراق لە ١٠ ـی تەممووزی ساڵی ٢٠١٧ توانییان تەواوی شاری موسڵ لە دەستی چەکدارانی داعش دەربهێنن، لە کۆتایی هەمان ساڵیشدا بەغدا وەدەرنانی چەکدارانی داعشی لە هەموو پارێزگاکانی ژێردەستی رێکخراوەکە راگەیاند.  عەلی بەیاتی دەڵێ: "دەبێ حکومەت چاو بەم بابەتەدا بخشێنێتەوە، پێویستیشە ئەو کەسانە لەو رێکارانە ببەخشن، بەتایبەت ئەوان لە لایەن هێزە ئەمنییەکانەوە رزگارکراون".