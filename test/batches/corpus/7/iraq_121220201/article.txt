حەیدەر عەبادی، سەرۆکوەزیرانی پێشووتری عێراق و سەرۆکی هاوپەیمانیی نەسر دەڵێت، ئەو فڕۆکەیەی قاسم سولەیمانی و ئەبو مەهدی موهەندیسی کردە ئامانج، رەزامەندی پێشوەختەی فڕینی لایەنی عێراقی هەبوو.  هەر زوو عادل عەبدولمەهدی، کە کاتی ئەنجامدانی ئۆپەراسیۆنەکە سەرۆکوەزیران بوو، وەڵامی دایەوە و رەتی کردەوە، حکومەت رەزامەندی دابێتە فڕۆکەکەی ئەمریکا بۆ کردنە ئامانجی ئەبو مەهدی موهەندیس و قاسم سولەیمانی و دەشڵێت، رێکاری تووند بۆ جووڵەی وشکانی و ئاسمانیی ئەمریکا و هاوپەیمانان هەبووە، بەڵام سەرپێچیکردنیش هەبووە و بەردەوام ئەو سەرپێچییانەش تۆمارکراون و هەوڵی رێگریکردنیان دراوە.  عادل عەبدولمەهدی هەروەها دەڵێت، ئەوەی زانیاریی راستەقینەی لەبارەی ئەو رووداوە هەیە با پێشکێشی دادگەی بکات؛ هەڵەیە لایەنێک تۆمەتبار بکرێت کە پەیوەندی بەو بابەتەوە نییە؛ جووڵەی فڕۆکەکان و رەزامەندی لەسەر جووڵەیان چوارچێوەی دیاریکراوی هەیە. "تۆمارە فەرمییەکان یەکناگرێتەوە لەگەڵ ئەو دەنگۆیانەی باس لەوەدەکەن ئەو فڕۆکەیەی ئەو سەرکردانەی لە نزیک فڕۆکەخانەی بەغدا بۆردوومانکرد رەزامەندی عێراقی هەبووە".  هاوکات بەپێی بەڵگەنامەیەک، جەبار عەبید کازم، فەرماندەی بەرگریی ئاسمانی رۆژی ٣ - ١ - ٢٠٢٠ راپۆرتێکی لەبارەی ئەو بۆردوومانە بۆ سەرۆکایەتیی ئەرکانی سوپا ناردووە و تێیدا هاتووە، سێ فڕۆکەی بێفڕۆکەوان چەند کاژێرێک پێش ئۆپەراسیۆنەکە چوونەتە ئاسمانی بەغدا و دوای ئۆپەراسیۆنەکە عێراقیان بەرەو ئوردن بەجێهێشتووە و ئەوانیش رەزامەندی پێشوەختیان لەلایەن فەرماندەیی ئۆپەراسیۆنە هاوبەشەکانی عێراق هەبووە.  حەیدەر عەبادی لە قسەکانیدا ئاماژەی بەوە کردبوو، عێراقییەکان ئەرکی ئەو فڕۆکانە نازانن کە دێنە ئاسمانی وڵات؛ "پرسیارە گرنگەکە ئەوەیە کە بۆچی بەدواداچوون لە ئەرکی ئەو فڕۆکانە نەکراوە کە بەپێی چوارچێوە کارپێکراوەکان رەزامەندی لەسەر ئەرکیان دراوە؟ "  رۆژی ٣ - ١ - ٢٠٢٠ فڕۆکەیەکی بێفڕۆکەوانی ئەمریکا لە دەرەوەی فڕۆکەخانەی بەغدا ئۆتۆمبێلەکانی قاسم سولەیمانی و ئەبو مەهدی موهەندیسی کردە ئامانج و هەردووکیان کوژران؛ ئۆپەراسیۆنەکە کاردانەوەی جیاوازی هەبوو؛ لە لایەنی عێراقەوە، دوو رۆژ دواتر پەرلەمان کۆبووەوە و بێ ئامادەبوونی فراکسیۆنە کوردستانییەکان و بەشێک لە سوننەکان بڕیاردرا هێزەکانی هاوپەیمانان لە عێراق بچنە دەرەوە.