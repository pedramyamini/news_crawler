بەپێی راگەیێندراوی فەرمانگەی لێكۆڵینەوە لە دەستەی دەستپاكی عێراق، لە رێگەی "رێوشوێنی مەدەنیی ساختە، كەسانی بیانی لە پارێزگای دیالە هاوسنووری ئێران رەگەزنامەی عێراقیان پێدراوە، ئەمەش لەلایەن تیمێكی سەر بە نووسینگەی لێكۆڵینەوەی دەستپاكی دیالە، لە بەڕێوەبەرایەتی كارتی نیشتمانی لە خانەقین ئاشكراكراوە، تاوەكو ئێستاش تیمەكە لە كۆی ٤ هەزارو ٣٣٣ مامەڵەی ساختەدا هەزار و ٣٦٠ مامەڵەیان ئاشكراكردووە كە  لەو رێگەیەوە رەگەزنامە بە كەسانی بیانی دراوە. "   وەكو لە راگەیێندراوەكەدا هاتووە، تیمی دەستپاكی یەكێك لەو فەرمانبەرانەی دەستگیركردوە كە مامەڵە ساختەکانی كردووە، سەرەڕای دەستبەسەرداگرتنی ١١٤ مامەڵەی ساختەی دیكە كە كاریان لەسەر كراوە، دەستگیركردنی ٣ تاوانبار كە مۆری ساختەیان بە ناوی نووسینگە و شوێنە جیاوازەكان لەلابووە.  ئەو کەسانەی ئەو کارەیان کردووە، پەڕاوی لێکۆڵینەوەیان بۆ کراوەتەوە و بەگوێرەی یاسای سزادان بڕیاری دەستبەسەركردنیان بۆ دەرچووە.   تارق حەرب، شارەزای یاسایی دەڵێت ئەوە یەكەمجار نییە ئەو جۆرە مامەڵە نایاساییانە لە دیالە دەکرێن، هەندێكیان ئاشكراكراون و هەندێكیشیان ئاشكرا نەكراون، ئەوەش نەك تەنیا لە شاری خانەقین بەو پێیەی هاوسنوورە لەگەڵ ئێران، بەڵكو لەچەندین ناوچەی دیكەی عێراق كراوە.  سەبارەت بە سزای ئەو کەسانە، تارق حەرب گوتی: "ئەوە تاوانی ساختەكارییە و سزاكەی دەگاتە ١٥ ساڵ زیندانی، سەرەڕای پوچەڵكردنەوەی مامەڵەكە و دوورخستنەوەی بیانییەكە لە عێراق، سزاكە هەموو ئەوانەش دەگرێتەوە كە بەشداری یان هاوكاریان كردووە بۆ تێپەڕاندنی مامەڵە ساختەكە، تەنانەت ئەو عەریزە نووسەش كە داواكاری بەدەستهێنانی رەگەزنامەکەی نووسیوە، بەو پێیەی دەزانێت داواكار عێراقی نییە. "  دەگوترێت ئەو بیانیانەی رەگەزنامەی عێراقیان پێدراوە ئێرانین، پرسەكەش نوێ نییە، بەڵكو لە ساڵانی نێوان ٢٠٠٦ تاوەكو ٢٠١٤ ەوە هەبووە كە نوری مالیكی، سەرۆكوەزیران بوو.  بۆ بەدەستهێنانی رەگەزنامەی عێراقی، یاسای رەگەزنامە لە عێراق چەند مەرجێكی داناوە بۆ پێدانی رەگەزنامە بە کەسانی بیانی، لەوانە دەبێ ماوەی ١٠ ساڵ لە عێراق بووبێت، كەسەكە بەشێوەیەكی یاسایی هاتبێتە عێراق، رەوشت و ناوبانگی باش بێت، بتوانێت خۆی بژیێنێت، نەخۆشی گوازراوەی نەبێت.