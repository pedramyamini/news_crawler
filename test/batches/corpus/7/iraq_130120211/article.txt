مەریوان نادر، ئەندامی پەرلەمانی عێراق و نوێنەری پارێزگای کەرکووک بە تۆڕی میدیایی رووداوی راگەیاند، ئاگاداری ئەوەن کە بەشێکی زۆر لە کوردانی ناوچە دابڕێنراوەکان پسووڵەی نوێی خۆراکیان بۆ نەگەڕاوەتەوە، بۆ ئەو مەبەستە هەفتەی رابردوو لەگەڵ عەلا جبووری وەزیری بازرگانیی عێراق کۆبوونەوەتەوە و قسەیان کردووە و لە وبارەوە شاندێکیش سەردانی کەرکووکی کردووە.  پەرلەمانتارەکەی کەرکووک ئاماژەی بەوە دا، نەگەڕانەوەی پسووڵەی خۆراک بەهۆی رێکارێکی تەکنیکییەوە بووە و، وەزیری بازرگانی بەڵێنی داوە چارەسەر بکرێت و بەم نزیکانە پسووڵەکان بنێرن.  مەریوان نادر ئاشکرای کرد، بڕیارە لە چەند رۆژی داهاتوودا بۆ بەدواداچوونی زیاتری ئەو بابەتە جارێکی دیکە سەردانی وەزارەتی بازرگانی بکەنەوە و دەبێت بە زووترین کات ئەوە چارەسەر بکرێت.  پێشتر د. محەممەد حەنوون، گوتەبێژی وەزارەتی بازرگانیی عێراق بە تۆڕی میدیایی رووداوی راگەیاند: " ٤٥ بۆ ٥٠ هەزار بریکاری خۆراک لە تەواوی عێراقدا هەن، بە هەرێمی کوردستانیشەوە، ئەم بریکارانەی خۆراک لەژێر چاودێریی فەرمانگەی چاودێریی بازرگانی و دارایی وەزارەتی بازرگانیدان، لەگەڵ چاودێریی بەشێک لە دەزگای چاودێرییەکانی پارێزگاکان. "  بەپێی پرۆژەیاسای بودجەی ساڵی ٢٠٢١ کە لە ٢٠٢٠/١٢/٢١ لەلایەن ئەنجوومەنی وەزیرانی عێراقەوە پەسندکرا، ٧٩٤ ملیۆن و ٩٢٣ هەزار و ٨٥٨ دینار بۆ پسووڵەی خۆراک تەرخانکراوە، بەشی هەرێمی کوردستانیش بە ١٠٠ ملیۆن و ٧١٦ هەزار و ٨٥٣ دینار دیاریکراوە.