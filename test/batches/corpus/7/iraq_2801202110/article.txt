خەڵکی ناوچەکە بەهۆی یادەوەرییە ناخۆشەکانی سەردەمی داعش و نەبوونی خزمەتگوزاری، هەوڵدەدەن خانوو و دووکانەکانیان بفرۆشن، بەڵام کڕیار کەمە.  سەعەد جەرجیس، دانیشتووی موسڵ دەڵێت "هاوڕێکانمان زۆربەیان مردن، هەندێکیان هاوژین و منداڵەکانیان مردن. بۆیە کێشەکە ئەوەیە مانەوە لێرە خەم و ئازاری هەیە. ئێستا بۆ من زۆر سەختە کە دەمەوێت ئەم خانووە بفرۆشم و بڕۆم بۆ بەری چەپی شارەکە، چونکە ئەم ناوچەیە وێرانە".  داروپەردووەکان سیمای شارە دێرینەکەیان تێکداوە کە کاتی خۆی بە هەبوونی مزگەوت، کەنیسە، پەرستگا و شەقامی مێژوویی بەناوبانگ بوو.  بۆنێکی ناخۆش ناوچەکەی گرتووەتەوە، خەڵکەکە دەڵێن بۆنەکە لەو تەرمانەوە دێت کە هێشتا لەژێر داروپەردووەکاندا ماون و بەشێکیشی بەهۆی خراپیی ئاوەڕۆ و کەڵەکەبوونی زبڵەوەیە.  زۆربەی ئەوانەی پێشتر لە موسڵی کۆن ژیاون و ئێستا بە زیندوویی ماونەتەوە، بۆ ژیان روویان کردووەتە دەوروبەری شارەکە.  عودەی حەمید، دانیشتووی موسڵ باس لەوە دەکات "دوای داعش و ئازادکردنی شارەکە، پێمان باشبوو لە دەوروبەری شارەکە بژین. دوو ساڵ لەمەوبەر هیچ خانوویەک لێرە نەبوو، ماڵمان لێرە بە تەنیا بوو، بەڵام ئەگەر ئێستا بڕۆی و سەیری ناوچەکە بکەی، دەبینی نزیکەی هەزار خانوو دروستکراون".  ژمارەیەکی زۆری خانووەکانی سەر لێواری رووباری دیجلە زیانیان پێ نەگەیشتووە، بەڵام تاوەکو ئێستاش خاوەنەکانیان ناتوانن بگەڕێنەوە نێویان، چونکە پێشتر لەلایەن داعشەوە مینڕێژ کراون.