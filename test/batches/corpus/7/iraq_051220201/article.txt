د. جەمال کۆچەر، سەرۆکی فراکسیۆنی یەکگرتووی ئیسلامی کوردستان و ئەندامی پەرلەمانی عێراق، بە تۆڕی میدیایی رووداوی راگەیاند، دواخستنی کۆبوونەوەی ئەنجوومەنی وەزیران بۆ ئەمڕۆ شەممە، رەنگە بۆ دوو هۆکار بگەڕێتەوە؛ "یەکەم ناکۆکیی نێو حکومەت لەبارەی پرۆژەکە و دووەم: پێدانی کات و دەرفەتی زیاتر بۆ ئەوەی هەولێر و بەغدا لەبارەی پرۆژەیاسای بودجە بگەنە رێککەوتن".  د. جەمال کۆچەر ئاماژەی بەوەکرد، ئەگەر ئەمڕۆ شەممە حکومەت پرۆژەیاسای بودجەی پەسندکرد، ئەوا رەنگە پەرلەمان لەماوەی کەمتر لە مانگێکدا پرۆژەیاسای بودجە پەسندبکات، "چونکە بودجەکە تەقەشوفی دەبێت، پرۆژەی وەبەرهێنانی ئەوتۆی تێدا نابێت، رەنگە ناکۆکی لەسەر دوو خاڵ دروستبێت، کە پشکی هەرێمی کوردستان و بەشی پارێزگاکان لە بودجەدا دەبن".   بەپێی یاسای بەڕێوەبردنی دارایی، دەبێت حکومەتی عێراق تاوەکو پێش ١٥/١٠ هەموو ساڵێک پرۆژە یاسای بودجە رەوانەی پەرلەمان بکات،  بەڵام تاوەکو ئێستا پرۆژەکەی رەوانە نەکردووە.  کۆبوونەوەکەی ئەمڕۆی ئەنجوومەنی وەزیرانی عێراق لەبارەی پرۆژە بودجەی ٢٠٢١ لەکاتێکدایە، ٥٠ رۆژ بەسەر وادەی یاسایی ناردنی پرۆژە بودجە بۆ پەرلەمان تێپەڕیوە، تاوەکو ئێستاش دیار نییە کەی رەوانەی پەرلەمان دەکرێت.  خالید بەتال، وەزیری پلاندانانی عێراق، رۆژی ٣٠ - ١١ - ٢٠٢٠ بە رووداوی راگەیاندبوو "هەفتەی داهاتوو پرۆژەیاسای بودجە دەنێردرێتە پەرلەمان".  پێشتریش زاگرۆس فەتاح، بریکاری وەزارەتی پلاندانانی حکومەتی هەرێمی کوردستان، بە رووداوی راگەیاند، شاندی هەرێمی کوردستان بەشدارە لە داڕشتنی بودجەی سێ ساڵی داهاتووی عێراق لەنێویاندا ٢٠٢١ و گوتی: "ئێمە دەتوانین لەکاتی ئامادەکردنی رەشنووسی بودجەدا باسی داهات و خەرجی خۆمان بکەین، باسی ئەو بڕگە جیاوازانە بکەین کە دەبێ لە بودجەی عێراق جێیان بکرێتەوە".  بەگوتەی زاگرۆس فەتاح؛ "بودجەی ٢٠٢١ بودجەیەکی تاڕادەیەک جێگیر دەبێت و دەچێتە پەرلەمان و رەزامەندی لەسەر دەدرێت"، بەڵام بۆ ٢٠٢٢ و ٢٠٢٣ گۆڕانکاری بەسەر بودجەکەدا دەهێنرێت، دەتوانرێت پێداچوونەوە بەو بودجەیەدا بکرێتەوە.  بودجەی گشتیی عێراق پشت بە داهاتی نەوت دەبەستێت، بۆیە حکومەتی عێراق بە پشتبەستن بە دامەزراوە نێودەوڵەتییەکان کە پێشبینی نرخی نەوت دەکەن و لەسەر راسپاردەی سندووقی نێودەڵەتیی دراو، بۆ ئامادەکردنی بودجەی ٢٠٢١ نرخی نەوتی بە ٤٣ دۆلار خەمڵاندووە، بەڵام هەر گۆڕانکارییەک لە نرخی نەوتدا دەبێتە هۆی گۆڕینی داهات. بەپێی زانیارییەکانیش، سەرجەم بڕگەکانی پرۆژە بودجەی ٢٠٢١ی عێراق ئامادەکراون و تەنیا ئەو بەشەی ماوە پەیوەندی بە هەرێمی کوردستانەوە هەیە.