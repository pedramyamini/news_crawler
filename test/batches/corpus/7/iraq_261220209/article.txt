ھەرچەندە مەکتەبی سیاسیی عەسائیبی ئەھلی حەق رەتی دەکەنەوە پەیوەندییان بەو چەکدارانەوە ھەبێت کە لەسەر شەقامەکانی بەغدا دەرکەوتن و ھەڕەشەیان دەکرد، بەڵام چەکدارەکان لەژێر ناوی ئەواندا قسە دەکەن و دەڵێن چاوەڕێی فەرمانی قەیس خەزعەلین.   چەکدارانی عەسائبی ئەھلی حەق لە گرتەیەکی ڤیدیۆییدا گوتیان: "ئێمە عەسائیبی ئەهلی حەقین. بە چەکی خۆمان شەڕی ئەمریکای داگیرکەرمان کردووە و تاوەکو ئێستاش دژ بە بەکرێگیراوانی ئەمریکا چالاکین. دەستبردن بۆ هەر موجاهیدێک دەستبردنە بۆ ئێمە. بە بەڕێز قەیس خەزعەلی دەڵێین ئێمە چاوەڕێی ئاماژەیەکین. "   حکومەتی عێراق رەتیدەکاتەوە ھیچ کام لە چەکدارە دەستگیراوەکان رادەستی حەشدی شەعبی کرابێت. سەرچاوەیەکی نزیکی مستەفا کازمی بە رووداوی گوت، سەرۆکوەزیران خۆی ئامادەکردووە تا بەرامبەر بەو گرووپە چەکدارانە ھەنگاوی یەکلاکەرەوە بنێت و کۆتاییان پێبهێنێت.  مستەفا کازمی وەک دڵنیاییەک بۆ رەواندانەوەی ترسی خەڵک بە ئۆتۆمبێلەکەی، کە خۆی شۆفێریی دەکرد، لەگەڵ ھێزێکی زۆری ئەمنی چووە سەر شەقامەکانی بەغدا و رایگەیاند بۆ رووبەروونەوەی یەکلاکەرەوە ئامادەن.  ھێزە ئەمنییەکان دەڵێن بۆ سەپاندنی یاسا و رووبەڕووبونەوەی گرووپە جیاوازەکان ئێستا لە جاران زیاتر ساز و ئامادەن.  خالید محەنا، گوتەبێژی وەزارەتی ناوخۆی عێراق گوتی: "ئەمرۆ دەزگا ئەمنییەکان تواناکانیان بە شێوەیەکی زۆر باش پێشکەوتووە تا ئاستێکی باڵا. ھەروەھا خاوەنی ھێز و ئەزموونێکی باشن بۆ رووبەڕووبوونەوە و پاراستنی ئاسایش. ھێزە ئەمنیەکان ئێستا ئامادەن بۆ سەپاندنی ئەمنیەت و یاسا لە سەرجەم ناوچەکانی وڵاتدا. "   بەغداییەکان لەنێو ترسێکی قووڵدا ئەم رۆژانەیان بەڕێ دەکەن؛ ترسێک کە دواجار شەڕی ناوخۆ بەدوای خۆیدا بھێنێت. بۆیە گرتنەبەری رێوشوێنی تووندی ئەمنی لەلایەن حکومەتەوە بە پێوست دەزانن.   دکتۆر ساڵح شەزر، ئەندامی ناوەندی عێراق بۆ کاروباری ستراتیژی دەڵێت: "گەلی عێراقی ترسێکی زۆریان ھەیە لەوەی رەنگە ئەم رووداوانە بگۆڕێن بۆ شەڕی ناوخۆ. جا لەنێوان فەسائیلەکان خۆیان یان لەنێوان فەسائیلەکان و حکومەتدا یان لەنێوان حیزبە سیاسییەکاندا. ئێستا ئەوەی کە پێوستە دەبێت حکومەت رێوشوێنە ئەمنییەکان تووندوتۆڵ بکات؛ راستەوخۆ دۆخەکە ھێور بکاتەوە. ھێزێکی زۆری ئەمنی لە ناوچەکانی بەغدا و تەنانەت پارێزگاکانیش بڵاوبکاتەوە. "   ھۆشدارییەکانی ئەمریکا و بەردەوامیی ھێرشەکانی سەر باڵیۆزخانەکەیان لە بەغدا حکومەتی عێراقی ناچار کردووە ئامادەکاری بۆ دروستکردنی ھێزێکی سێ ھەزار کەسی بکات لەپێناو پاراستنی ناوەندە دیپلۆماسییەکان؛ ئەمەیان وەک دڵنیاییەک بە ئەمریکییەکانیش گوتووە.