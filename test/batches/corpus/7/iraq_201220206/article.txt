نووری مالیکی، سەرۆکی هاوپەیمانیی دەوڵەتی یاسا دەشڵێت، حکومەت دەبێت رەچاوی دۆخی گوزەرانی هاووڵاتییان بکات لە "یاریپێکردن و قۆستنەوە بەشێوەیەکی راستەخۆ یاخود کاریگەریی دابەزینی بەهای دۆلار".  موقتەدا سەدر، رابەری رەوتی سەدر لە تویتەر نووسیویەتی "بانکی ناوەندی و سەرجەم بانکەکانی دیکە بوونەتە دیلی گەندەڵی و گەندەڵکاران و دەبێت حکومەت و پەرلەمان هەوڵی کۆتاییهێنان بەو بارودۆخە بدەن". سەدر دەشڵێت "دەبێت دەستبەجێ بانکی ناوەندی رزگاربکرێت و ئازادکردنی دراوی عێراق لەنێو بازاڕ بەس نییە"، چونکە ئەو کارە بە گوتەی ئەو، وەکو چەکێكی دوولایەنەیە کە عێراق لە قەیرانێك دەهێنێتە دەرەوە و دەیخاتە نێو قەیرانێکی دیکەی قورستر و "تاکە زیانلێکەتوو گەلی عێراقە".  لەلایەکی دیکەوە هاوپەیمانیی نەسر بە سەرۆکایەتیی حەیدەر عەبادی رایگەیاند، "رێکاری دابەزینی بەهای دیناری عێراقی رەتدەکەینەوە، ئەمە چارەسەری قەیرانەکە ناکات، جەنگە لە دژی هەژاران و ئەوانەی داهاتیان سنووردارە و دەرگا لەبەردەم هەڵاوسانێکی گەورە دەکاتەوە، ناتوانێت پارێزگاری لە سەقامگیریی دراو بکات. بەرپرسیارێتیی ئەو هەنگاوە لە ئەستۆی حکومەت و هێزە سیاسییەکانە، کە ئەنجامەکەی هەرەسهێنانی ئابووریی کۆمەڵگایە و کاریگەری دەکاتە سەر ژێرخانی کۆمەڵایەتی و گوزەرانی هاووڵاتییان".  هاوکات قەیس خەزعەلی، ئەمینداری گشتیی بزووتنەوەی عەسائیب ئەهل حەق دەڵێت "بەردەوامیی دۆخی ئابووری لە خراپەوە بۆ خراپتر هۆشدارییە بۆ دۆخی کارەساتباری کە هەموو وڵات دەگرێتەوە. زیانمەندی یەکەم هاووڵاتییانە".  ئەمینداری گشتیی بزووتنەوەی عەسائیب ئەهل حەق داوا لە سەرجەم هێز و کەسایەتییە نیشتمانییەکان دەکات، هەڵوێستی پێویست بگرنەبەر بەرامبەر ئەوەی روودەدات. ئاماژەی بەوەش کردووە، راگەیێندراو و لێدوان بەبێ گرتنەبەری هەنگاوی کردەیی لە ئاستی پەرلەمان و گوشارکردنە سەر ئەنجوومەنی وەزیران سوودی نابێت، "هەروەک داواش لە جەماوەر دەکەم رای خۆیان دەربڕن بە رەتکردنەوە و لە دژی بوەستن، ئەگەرنا دۆخەکە دەگاتە ئاستی کارەسات".  خەزعەلی باسی لەوە کردووە، "دۆسیەکانی بانکی ناوەندی و بەندەری فاو و کۆمپانیاکانی مۆبایل گەورەترین دزییە کە بە رۆژی رووناک دەکرێن، بەڵام بەداخەوە کاردانەوەی سیاسی و جەماوەری لە بەرامبەریاندا بەپێی پێویست نین".  موعین کازمی، یەکێک لە سەرکردەکانی هاوپەیمانیی فەتح بە سەرۆکایەتیی هادی عامری رایگەیاند، "مستەفا مخیف، بەربژێری رەوتی سەدرە (سائیروون)، حەسەن کەعبی، جێگری سەرۆکی پەرلەمان کە لە هاوپەیمانیی سائیروونە رێگەنادات لێپرسینەوەی لەگەڵدا بکرێت، لەگەڵ ئەوەی کوتلە سیاسییە جیاجیاکان سوورن لەسەر ئەوەی لێپرسینەوەی لەگەڵ بکەن".  ئەو سەرکردەیە لە هاوپەیمانیی فەتح گوتیشی "بەرزکردنەوەی نرخی دۆلار بۆ سوودی هەندێک بانکی ئەهلییە و سەر بە لایەن و کەسایەتیی دەسەڵاتدارە، ئەو سوودەش لەسەر حیسابی هاووڵاتییانە، بۆیە لەگەڵ زیادبوونی نرخی دۆلار، نرخی هەموو شتێک زیاد دەبێت".  حیزبی دەعوەی عێراقی، کە نووری مالیکی سەرۆکوەزیرانی پێشووی عێراق، ئەمینداری گشتییەتی، لە راگەیێندراوێکدا لەبارەی بڕیارەکەی بانکی ناوەندیی عێراق دەڵێت "ئەو بڕیارە رەنگدانەوەی خراپی لەسەر فەرمانبەران و هەژارانی وڵاتەکە دەبێت".  مەکتەبی سیاسی ئەو حیزبە، لە راگەیێندراوەکەدا جەخت لەوە دەکاتەوە "ئەو سیاسەتە وڵاتەکە ناگەیێنێتە کەناری ئارامی، چارەسەری کێشەی قووڵی داراییش ناکات، بەڵکو لە هەموو روویەکەوە کێشەی زیاتر دەنێتەوە". حیزبی دەعوە بە پێویستی دەزانێت، حکومەت بەدوای جێگرەوەی کاریگەرتردا بگەڕێت، کە زیانی کەمتربێت بۆ چارەسەرکردنی کەمیی داهاتەکان و کەمکردنەوەی کورتهێنانی بودجە و پەنابردنە بەر پارەدارکردنی بەردەوام؛ "چونکە دەستگرتن بە چارەسەرە نەزۆکەکانەوە نزیکمان ناکاتەوە لە چارەسەری کێشەکان".   حیزبی دەعوەی عێراقی داوای دۆزینەوەی دەرچەیەک بۆ تەنگژەی ئابووری لە حکومەت و هێزە سیاسییەکان دەکات، "کە لەگەڵ دۆخی عێراق و گەلەکەیدا بگونجێت".  ئەمەش لەکاتێکدایە چەند رۆژێکە نرخی دۆلار بەرامبەر دیناری عێراقی رووی لە هەڵکشانە و بانکی ناوەندیی عێراقیش رایگەیاندووە کە بەهای هەر ١٠٠ دۆلار لە ١٤٥ هەزار دیناردا جێگیردەکات.