د. ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند، شاندەکەی هەرێمی کوردستان دەیەوێت وەڵامی لایەنە شیعەکان وەربگرێتەوە لەبارەی پشکی هەرێمی کوردستان لە پرۆژە یاسای بودجەدا.  بڕیاردەری لیژنەی دارایی پەرلەمانی عێراق ئاماژەی بەوەش کرد، جۆرێک نەرمی بە لایەنە شیعەکانەوە بەدیدەکرێت، شاندەکە لەگەڵ لایەنە سیاسییەکانی شیعەش کۆدەبێتەوە و بڕیار دەدات لەسەر پێشنیازی لایەنە شیعەکان کە ئایا رازییە یاخود نا.  بە گوتەی د. ئەحمەد سەفار، لە پرۆژە یاسای بودجەدا تەنیا سێ بابەت ماون یەکلایی ببنەوە، کە ئەوانیش پشکی هەرێمی کوردستان، گواستنەوەی پارە لە کەرتێکەوە بۆ کەرتێکی دیکە و پلەی وەزیفین.  پێشتر سەمیر هەورامی، گوتەبێژی جێگری سەرۆکوەزیرانی هەرێمی کوردستان بە تۆڕی میدیایی رووداوی راگەیاند، ئەمشەو شاندەکەی هەرێمی کوردستان بە سەرۆکایەتیی قوباد تاڵەبانی، جێگری سەرۆکوەزیرانی هەرێمی کوردستان گەیشتە بەغدا.  هاوکات فارس عیسا، سەرۆکی نوێنەرایەتی حکومەتی هەرێمی کوردستان لە بەغدا بە تۆڕی میدیایی رووداوی راگەیاند، کۆبوونەوەکانی ئەمجارە گرنگ و یەکلاکەرەوەن، چونکە ئەم هەفتەیە دەبێت بابەتی تاوتوێکردنی بودجە کۆتایی بێت و دەنێردرێت بۆ سەرۆکایەتیی پەرلەمانی عێراق بۆئەوەی بخرێتە بەرنامەی کار و دەنگی لەسەر بدرێت.