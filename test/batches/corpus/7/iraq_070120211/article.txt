ئەنجوومەنی باڵای دادوەریی عێراق بڵاویکردەوە، دوای ئەوەی دادوەریی تایبەتمەند لە دادگای لێکۆڵێنەوەی رەسافە، کە لێکۆڵینەوە لە کوشتنی ئەبومەهدی موهەندیس جێگری سەرۆکی دەستەی حەشدی شەعبی دەکات، وتەی سکاڵاکارانی کەسی گرتوووە، بەیانی ئەمڕۆ ٧ی کانوونی دووەمی ٢٠٢١ رێکارە بەراییەکانی تەواوکرد و فەرمانی دەستگیرکردنی بۆ دۆناڵد ترەمپ، سەرۆکی ئەمریکا دەرکرد.  ئەنجوومەنی باڵای دادوەریی عێراق  ئاماژەی بەوەکردووە، بڕیارەکە بەپێی ماددەی ٤٠٦ بووە لە یاسای سزادانی عێراقی، رێکارەکانی لێکۆڵینەوە بەردەوام دەبێت بۆ زانینی بەشداربووانی دیکە لەو تاوانە، جا عێراقی یاخود بیانی بن.  تارق حەرب، شارەزای یاسا و دەستووری عێراق بە (تۆڕی میدیایی رووداو)ی راگەیاند، دەرکردنی فەرمانی دەستگیرکردن بۆ دۆناڵد ترەمپ سەرۆکی ئەمریکا لەلایەن دادگای لێکۆڵینەوەی رەسافە، رێکارێکی پێویستی دادگایە بۆ پرۆسەی لێکۆڵینەوە و دادگاییکردن، وەک هەر کەسێکی دیکە پێویستە بگیرێتەبەر، جا جێبەجێکردن یاخود جێبەجێنەکردنی فەرمانەکە ئەمە شتێکی دیکەیە.   تارق حەرب، ئاماژەی بەوەکرد، بەپێی رێککەوتنی ڤیەننای ساڵی ١٩٦١ تایبەت بە رێکختستنی پەیوەندییە دیپلۆماسییەکان. سەرۆک، وەزیر و پەرلەمانتاران پارێزبەندیان هەیە.  رۆژی ٢٨ - ١٢ - ٢٠٢٠ ئەنجوومەنی دادوەریی باڵای عێراق، رایگەیاند لێکۆڵینەوەکانیان لەبارەی کوژرانی ئەبومەهدی موهەندیس، جێگری سەرۆکی حەشدی شەعبی، گەیشتوونەتە قۆناخێکی پێشکەوتوو و بەمنزیکانە بڕیار لەبارەی دۆسیەکەی دەدەن.  حکومەتی ئێران بەر لە دادگاکەی عێراق ئەو هەنگاوەیان ناوە، رۆژی ٥ - ١ - ٢٠٢١ غولامحوسێن  ئیسماعیلی، گوتەبێژی دادوەری ئێران لە کۆنگرەیەکی رۆژنامەڤانیدا رایگەیاند: ئێران بەفەرمی داوای لە پۆلیسی ئینتەرپۆڵ کردووە کە ترەمپ و ئەوانەی دەستیان لە کوشتنی قاسم سولەیمانی، فەرماندەی پێشووی فەیلەقی قودسی سوپای پاسداران هەبووە دەستگیربکات  ئیسماعیل قائانی، فەرماندەی فەیلەقی قودسی سەر بە سوپای پاسدارانی ئێران، هەفتەی رابردوو لە تویتێکدا لە تۆڵەی کوشتنی سولەیمانیدا، هەڕەشەی کوشتنی لە سێ بەرپرسی ئەمریکا کرد، کە یەکێکیان سەرۆکی ئێستای ئەمریکایە.  رۆژی ١ - ١ - ٢٠٢١ موهەند عقابی، بەڕێوەبەری راگەیاندنی دەستەی حەشدی شەعبی رایگەیاند لیستێک هەیە ناوی زیاتر لە ٤٠ کەسی تێدایە کە تۆمەتبارن بە کوشتنی ئەبو مەهدی موهەندیس و قاسم سولەیمانی لە نێویاندا کەسایەتیی عێراقی و ئەمریکی تێیدان.  ئەو بەڕێوەبەرە ناوەکانی ئاشکرا نەکرد، بەڵام ئاماژەی بەوە کرد، دادگەی عێراقی رووبەڕووی گوشاری ناوخۆیی و دەرەکی بووەتەوە بۆ کاریگەری دروستکردن لەسەر ئاراستەی لێکۆڵینەوەکان، بەڵام دادگە بەشێوەیەکی پیشەییانە کاری خۆی کردووە و لە چەند رۆژی داهاتوودا ئەنجامەکان رادەگەیێنرێت.  رۆژی ٣ی کانوونی دووەمی ٢٠٢٠ لە هێرشێکی فرۆکە بێفڕۆکەوانەکانی ئەمریکادا، هەریەکە لە قاسم سولەیمانی، فەرماندەی فەیلەقی قودسی سوپای پاسدارانی ئێران و ئەبو مەهدی موهەندیس، جێگری سەرۆکی دەستەی حەشدی شەعبی لە فڕۆکەخانەی نێودەوڵەتیی بەغدا کرانە ئامانج و کوژران.