وەزارەتی تەندروستیی عێراق لە راگەیێندراوێکدا کە ئەمڕۆ  پێنجشەممە بڵاوی کردووەتەوە.  ئاماژەی بەوەکردووە، هەر لەسەرەتای پەتای کۆرۆنا و راستەوخۆ دوای راگەیاندنی کۆمپانیاکان بەوەی دەیانەوێت ڤاکسین بەرهەم بهێنن، وەزارەتی تەندروستی پەیوەندی بەو کۆمپانیایانەوە کردووە و چەندین کۆبوونەوەی کردووە، لەگەڵ یەکێتی جیهانی ڤاکسینەکان رێککەوتوون، کە ڤاکسین بۆ ٢٠ % ی دانیشتووانی عێراق تەرخان بکرێت.   بە گوێرەی راگەیێندراوەکە، وەزارەتی تەندروستیی عێراق تائێستا چەندین کۆبوونەوەی لەگەڵ کۆمپانیا فایزەر کردووە، دوایینیان لە ٢٣ تشرینی دووەم بووە، رێککەوتوون لەسەر مەرجەکانی دانوستاندن لەگەڵیاندا، کە گرنگترینیان بریتییە لەوەی ڤاکسینەکە لەلایەن یەکێک لە رێکخراوە جیهانییەکان و رێکخراوی تەندروستیی جیهانی پەسندبکرێت.   وەزارەتی تەندروستیی عێراق دەڵێت دانوستاندنەکانیان لەگەڵ کۆمپانیای فایزەر بەردەوامن و پەیوەندیان بە کۆمپانیاکە کردووە و داوایان لێکردووە سبەی کۆببنەوە، بەمەبەستی تاوتوێکردنی میکانزمی دابینکردنی بابەتە لۆجستییەکان و دیاریکردنی وادەیەک.   وەزارەتی تەندروستیی عێراق دەڵێت: لەگەڵ کۆمپانیاکانی ئیسترازنیکا و کۆمپانیا چینییەکان و کۆمپانیاکانی دیکە لە پەیوەندیدان، چاوەڕێی هەر ڤاکسینێک دەکەن، کە لەلایەن رێکخراوی تەندروستیی جیهانییەوە پەسند دەکرێت، بۆ ئەوەی دەست بە گفتوگۆ بکەن لەگەڵ کۆمپانیاکە.  وەزارەتەکە چەندین نووسراوی بۆ وەزارەتی دەرەوە کردووە، بۆ ئەوەی باڵیۆزخانەکانی عێراق لە وڵاتانی بەرهەمهێنەری ڤاکسین لە قۆناخەکانی بەرهەمهێنەرانی ڤاکیسن ئاگاداریان بکەنەوە، بۆ ئەوەی پەیوەندی بەو کۆمپانیایانە بکەن، بەمەبەستی دابینکردنی ڤاکسین بۆ هاووڵاتیان.    د. ریاز عەبدولئەمیر، بەڕێوەبەری گشتیی تەندروستی لە وەزارەتی تەندروستی و ژینگەی عێراق رایگەیاند، یەکەم کاروانی ڤاکسینی فایزەر لە مانگی ئاداری داهاتوودا دەگاتە عێراق، کە لە ٦٠٠ هەزار ڤاکسین پێکدێت و  بۆ ٣٠٠ هەزار کەسە، چونکە هەر کەسێک دوو ژەمە ڤاکسین وەردەگرێت.  بەڕێوەبەری گشتیی تەندروستی روونیکردەوە، بۆ دابینکردنی ڤاکسینی کۆرۆنا لە کۆمپانیا فایزەر، پێویستیان بە ٢٠٨ ملیۆن دۆلارە،  فایزەر بە حکومەتی عێراقی راگەیاندووە کە ٩ ملیۆن ڤاکسینی پێدەفرۆشێت، نرخی هەریەکەیان بە ١٢ دۆلارە.  د. ریاز عەبدولئەمیر، ئاماژەی بەوەشکرد، کە مستەفا کازمی، سەرۆکوەزیرانی عێراق داوای لە وەزارەتی دارایی عێراق کردووە پارە بۆ کڕینی ڤاکسینی کۆرۆنا دابین بکات.  بۆ دەستخستنی ڤاکسینی دژە کۆرۆنا، وەزارەتی تەندروستی عێراق گرێبەستی لەگەڵ گەورەترین رێکخراوی تایبەت بە پەیداکردن و دابەشکردنی ڤاکسیندا واژۆکردووە و بەپێی رێککەوتنەکە، لە یەکەم کارواندا ٨ - ١٠ ملیۆن ژەمە ڤاکسین بە عێراق دەفرۆشرێت.  فارس بریفکانی، جێگری سەرۆکی لیژنەی تەندروستی لە پەرلەمانی عێراق بە تۆڕی میدیایی رووداوی راگەیاند، وەزارەتی تەندروستی گرێبەستێکی لەگەڵ رێکخراوی کۆڤاکس کردووە بۆ ئەوەی هەر ڤاکسینێک بە فەرمی لەلایەن رێکخراوی تەندروستی جیهانییەوە دانی پێدا نرا، بە زووترین کات بیگەیێنێتە عێراق.  هەرێمی کوردستان پشکی لەو دەرمان و ڤاکسینانەدا هەیە کە حکومەتی عێراق هاوردەیان دەکات. بۆیە لە ڤاکسینی کۆرۆناش پشکی دەبێت.  فارس بریفکانی دەڵێت بەگوێرەی گرێبەستەکە لە کاروانی یەکەمدا ٨ - ١٠ ملیۆن ژەمە ڤاکسین بۆ عێراق دەنێردرێت، لەو ژمارەیەش پشکی هەرێمی کوردستان رێژەی ١٧ - ٢٠ % دەبێت".  د. ئاسۆ حەوێزی، گوتەبێژی وەزارەتی تەندروستی هەرێمی کوردستان، رۆژی چوارشەممە بە تۆڕی میدیایی رووداوی راگەیاند: "عێراق ئەندامی رێکخراوی جیهانی کۆڤاکسە، لەسەر ئەو بنچینەیەش مافی هەیە لەوەی زوو ڤاکسینەکەی دەستبکەوێت؛ کاتێکیش ڤاکسین دێتە عێراق بەشی هەرێمی کوردستانیش دەدرێت. "  لەبارەی چۆنیەتی دابەشکردنی ڤاکسینەکە، جێگری سەرۆکی لیژنەی تەندروستی لە پەرلەمانی عێراق دەڵێت، سەرەتا دەدرێتە هێزی ئەمنی و سەربازی، پزیشک و کارمەندی تەندروستی، بەساڵاچووان و  نەخۆشی درێژخایەن.  رۆژی ٩ ـی تشرینی دووەم کۆمپانیای فایزەر بۆ یەکەمجار ئەنجامی دوایین تاقیکردنەوەکانی ڤاکسینەکەی بڵاوکردەوە، و سەرکەوتنی ڤاکسینەکەی بە رێژەی ٩٠ % راگەیاند، دوای نزیکەی هەفتەیەک ئەنجامی رێژەی سەرکەوتنەکەی بۆ ٩٥ % بەرزکردەوە. پاشان بەشێک لە وڵاتەکان دەستیان بە کڕینی ڤاکسینەکان کرد.  رۆژی چوارشەممە ٢ - ٢ - ٢٠٢٠ حکومەتی بەریتانیا وەکو یەکەم وڵاتی جیهان رەزامەندی لەسەر بەکارهێنانی ڤاکسینی بەرهەمهێنراوی هەردوو کۆمپانیای فایزەر و بایۆنتێک دەربڕی.  لەسەرەتای بڵاوبوونەوەی كۆرۆنا تاوەكو ئێستا ٥٥٦ هەزار و ٧٢٨ كەس لە عێراق و هەرێمی کوردستان تووشی كۆرۆنا بوون، لەو ژمارەیە ٤٨٦ هەزارو ٣١٣ تووشبوو چاكبوونەتەوە، ١٢ هەزار و ٣٤٠ تووشبووش گیانیان لەدەستداوە.