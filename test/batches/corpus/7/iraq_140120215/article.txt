عەلی عەباس جەهانگیر، گوتەبێژی وەزارەتی كۆچ و كۆچبەرانی عێراق بە تۆڕی میدیایی رووداوی راگەیاند "لە چوارچێوەی پلانی وەزارەت تایبەت بە گەڕاندنەوەی ئاوارەكان بۆ ناوچەكانیان، ئەمڕۆ پێنجشەممە ١٤/١/٢٠٢١ نزیكەی هەزار و ٢٠٠ خێزانی ئاوارە لە كامپی سەلامییە لە شارۆچکەی نەمروود لە باشووری شاری موسڵەوە گەڕانەوە ناوچەكانیان".  بە گوتەی جەهانگیر، كامپی سەلامییە لە باشووری موسڵ هیچ ئاوارەیەكی تێدا نەماوە و لە چەند رۆژی داهاتوودا بە تەواوی دادەخرێت، باسی لەوەش کرد "دوای تەواوکردنی وردبینی لە دۆسیە ئەمنییەكانیان، نووسینگەی وەزارەتی كۆچ لە حەمدانیە بە هاوئاهەنگی لەگەڵ لایەنە كارگێڕی و ئەمنییەکان و وەزارەتی گواستنەوە، ئاوارەكان گەڕێندرانەوە ناوچەكانیان لە موسڵ، تەلەعفەر، شنگال، زوومار، عەیازیە، بەعاج، قەیرەوان و محەلەبیە".  سەبارەت بە داخستنی کامپی ئاوارەکان لە هەرێمی کوردستان، عەلی عەباس جەهانگیر گوتی "بڕیارە بەمزووانە ئیڤان فایەق، وەزیری کۆچ و کۆچبەرانی عێراق لەگەڵ شاندێکی وەزارەت سەردانی هەرێمی کوردستان بکات بۆ تاوتوێکردنی چۆنێتی داخستنی کامپەکانی ئاوارەکان لە هەرێمی کوردستان، کە تاوەکو ئێستا ٣٨ هەزار خێزانی ئاوارە تێیاندا نیشتەجێن".  ئیڤان فایەق، وەزیری کۆچ و کۆچبەرانی عێراق، سەرەتای ئەم هەفتەیە رایگەیاند، وەزارەتی کۆچ و کۆچبەران لە شەش مانگی رابردوودا ٤٧ کامپی ئاوارەکانی لە هەموو عێراق داخستوون، لەو پرۆسەیەشدا نزیکەی ٦٦ هەزار خێزانی ئاوارە گەڕاونەتەوە ناوچەکانیان.  لەبارەی هەمان بابەت، ڤانێسا ئۆکۆت، گوتەبێژی رێکخراوی کۆچی نێودەوڵەتی لە عێراق بە تۆڕی میدیایی رووداوی راگەیاند، "زۆربەی ئاوارەکان پێیان خۆشە بگەڕێنەوە شوێنەکانی خۆیان، بەڵام جەخت لەوە دەکەنەوە کە دەبێت ژیانیان پارێزراو بێت، خزمەتگوزارییەکانیان بۆ دابینبکرێت و سەرچاوەی پەیداکردنی بژێویی ژیانیشیان هەبێت".  بەپێی ئامارە نافەرمییەكان، دوای كۆنترۆڵكردنی چەند پارێزگایەكی عێراق لەلایەن چەكدارانی داعش لە حوزەیرانی ساڵی ٢٠١٤ زیاتر لە ٥.٥ ملیۆن عێراقی ئاوارە بوون و روویان لە پارێزگاكانی دیكەی عێراق و هەرێمی كوردستان كرد، نزیكەی یەك ملیۆنیش عێراقیان جێهێشت و لە وڵاتانی دەوروبەر و ئەوروپا نیشتەجێ بوون.