فەرمانگەی لێکۆڵینەوەکان لە دەستەی دەستپاکی عێراق، ئەمڕۆ دووشەممە، لە راگەیێندراوێکدا بەبێ ئەوەی ناوی سزادراوەکە رابگەیەنێت، رایگەیاند: "پارێزگاری پێشووتری دیالە زیانێکی زۆری بە سامان و بەرژەوەندییەکانی پارێزگای دیالە گەیاندووە، بەوەی پرۆژەی دیزاینکردن و ئامادەکردنی توێژینەوە و پشکنینی خاک و هەڵچنینی هەردوو لێواری رووباری دیالەی داوەتە دوو کۆمپانیای بەڵێندەرایەتی بە بڕی ٢٤ ملیار و ٢٥٤ ملیۆن و ١٢٥ هەزار دینار".  هەر بەگوێرەی راگەیێندراوەکەی دەستەی دەستپاکی: "لە کاتێکدا کۆنووسێکی پشکنینی پرۆژەکە هەیە، کە بەڕێوەبەرایەتی شارەوانیی بەعقووبە ئامادەی کردووە، گوژمەی تەواوکردنی پرۆژەکە بە ٢٢ ملیار و ٤٢٠ ملیۆن و ٢٤٠ هەزار دینار خەمڵاندووە، کەچی ئەو تۆمەتبارە بەبێ ئاگاداری وەزارەتی پلاندانان پرۆژەکەی دایە ئەو دوو کۆمپانیایە، بەوەش بڕی ١ ملیار و ٨٣٣ ملیۆن و ٨٥٥ هەزار دینار زیانی بە سامانی گشتی گەیاند".  ئەو تۆمەتبارە کە ئێستا هەڵاتووە، لەلایەن پارێزەرانی پارێزگای دیالە و بەڕێوەبەرایەتی سەرچاوەکانی ئاو لە پارێزگاکە سکاڵای لەسەر تۆمارکرابوو.  دادگای تاوانەکان لە کەرخ کە تایبەتە بە کەیسەکانی دەستپاکی، بەپێی ماددەی ٣٤١ ـی یاسا سزاکان، بڕیاری سزادانی پارێزگاری پێشووتری دیالەی دا بە ٤ ساڵ زیندانیکردن، هاوکات دادگاکە فەرمانی قەدەخەکردنی گەشتکردن و دەستگیرکردنی بۆ ئەو سزادراوە دەرکرد، هەروەها بڕیاری دا دەست بەسەر هەموو سامانیدا بگیرێت، لایەنی زیانمەندیش مافی داواکردنی قەرەبووی هەیە.