توعمە لهێبی، بڕیاردەری لیژنەی پەروەردە لە پەرلەمانی عێراق بە تۆڕی میدیایی رووداوی رایگەیاند، بەفەرمی نووسراویان بۆ وەزارەتی پەروەردەی عێراق کردووە، تێیدا داوایانکردووە رۆژانی خوێندن زیاد بکرێت، ئێستا رۆژانی خوێندن بۆ هەر قۆناخێک لە هەفتەیەکدا یەک رۆژە، داوادەکرێت سەرەتا بکرێتە دوو رۆژ و دواتریش بکرێتە سێ رۆژ لە هەفتەیەکدا.  هەروەها بڕیاردەری لیژنەی پەروەردە لە پەرلەمانی عێراق ئاماژەی بەوەکرد، ئێستا بەگشتی لە عێراقدا جۆرێک لە خۆگونجاندن لەگەڵ ڤایرۆسی کۆرۆنا هەیە، بۆیە هەفتەی رۆژێک دەوامکردن بۆ هەر قۆناخێک زۆر کەمە، پێویستە رۆژانی دەوام زیاد بکرێت.  هاوکات لهێبی بەدووریشی زانی ئەمساڵ پشووی نیوە ساڵ هەبێت، چونکە بەو شێوەیەی ئەو باسیکرد، قوتابی خۆی لە خۆیدا هەفتەی یەک رۆژ دەوامی کردووە، چۆن دەکرێت پشووی نیوەساڵیش هەبێت.   ئەوە لە کاتێکدایە جووتیار عادل، گوتەبێژی حکومەتی هەرێمی کوردستان رۆژی پێنجشەممە ٠٧ - ٠١ - ٢٠٢٠ روونکردنەوەیەکی لەبارەی رێکارەکانی خۆپارێزی و خوێندن بڵاوکردەوە و رایگەیاند، دەوامی قۆناخەکانی ١ و ٢ بنەڕەتی و ١٢ ئامادەیی (حکومی - ناحکومی)، تاوەکو رۆژی (٢٠٢١/١/١٦) رادەگیرێت.  پێشتر لیژنەی باڵای رووبەڕووبوونەوەی کۆرۆنا بڕیاریدابوو: دەوامی قۆناخەکانی ١ و ٢ بنەڕەتی و ١٢ ئامادەیی (حکومی - ناحکومی) تاوەکو رۆژی ٠٧ - ٠١ - ٢٠٢١ رابگیرێت و سەر لەنوێ هەڵسەنگاندن بۆ رەوشی تەندروستی دەكرێت.