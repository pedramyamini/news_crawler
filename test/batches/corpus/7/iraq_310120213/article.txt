بەپێی راگەیێندراوێکی ئەمینداریەتیی ئەنجوومەنی وەزیرانی عێراق، لەسەر بنەمای کۆبوونەوەی ئەنجوومەنی وەزیران لە رۆژی ٢٦ی کانوونی دووەمی ٢٠٢١، مستەفا کازمی، سەرۆکوەزیرانی عێراق پێنج راسپاردەی ئاراستەی وەزارەت و لایەنە گرێنەدراوەکان بە وەزارەتەکان و پارێزگاکان کردووە، کە بەمشێوەیەی خوارەوەن:  یەکەم: دووپاتکردنەوە لەسەر جێبەجێکردنی بڕیارەکانی لیژنەی باڵا و سەلامەتی، پەیوەست بە رێگریکردن لە نەوەی نوێی کۆرۆنا لەڕێگەی داخستنی سنوور و قەدەخەکردنی گەشتکردن بۆ سەرجەم ئەو وڵاتانەی ڤایرۆسە گۆڕاوەکەی کۆرۆنایان تێدا بڵاوبووەتەوە.  دووەم: هاندانی وەزارەتی دەرەوە، باڵیۆزەکانی عێراق لە دەرەوە بۆئەوەی هاوئاهەنگی بکەن لەگەڵ وڵاتان و کۆمپانیاکانی دروستکەری ڤاکسینی کۆرۆنا، لەوانە کۆمپانیاکانی فایزەر و ئەسترازینکا، بەوەی بەپەلە ڤاکسین بدەنە عێراق، هەروەها جەختیکردەوە لەسەر پەیوەندیکردن بە کۆمپانیای سینافۆرم لەلایەن وەزارەتی تەندروستی بۆ گفتوگۆکردن لەسەر هاوردەکردنی ڤاکسین.  سێیەم: نابێت ڤاکسین بەسەر هاووڵاتییان دابەشبکرێت تەنیا لەڕێگەی دامەزراوە تەندروستییەکان نەبێت، ئەمە تەنیا لە دەسەڵاتی وەزارەتی تەندروستییە.  چوارەم: دووپاتکردنەوە لەسەر قەدەخەکردنی دیوانەکانی (شیعە، سوننە، کریستیان، ئێزدی و سابئیەی مەندائی) لە پرسەدانان لە هۆڵەکانی (حوسێنییە، مزگەوت و کەنیسە و شوێنەکانی دیکە).  پێنجەم: دووپاتکردنەوە لەسەر پابەندبوونی وەزارەتی تەندروستی بەوەی دەوامی هەموو قوتابییانی قوتابخانەکان تەنیا یەک رۆژ بێت، لەگەڵ گرتنەبەری تەواوی رێکارەکانی خۆپارێزی و هاوکاریکردن لەگەڵ هۆبەی تەندروستیی قوتابخانە لە فەرمانگە تەندروستییەکان بۆ پشکنینی قوتابییان و کارمەندانی پەروەردە و بەدواداچوون بۆ رێکارە پێویستەکانی قوتابخانەکان و رێگریکردن لە بڵاوبوونەوەی ئەو نەخۆشییە.