پەرلەمانتارێكی هاوپەیمانیی دەوڵەتی یاسا، کە نووری مالیكی سەرۆکایەتیی دەکات، دەڵێت، پشکی هەرێمی کوردستان لە بودجەی عێراقدا خێر نییە و ئاماژە بەوەش دەکات، دەبێت کێشەکان بە دانوستاندن چارەسەر بکرێن.  عەلی جەبار، پەرلەمانتاری هاوپەیمانیی دەوڵەتی یاسا بە تۆڕی میدیایی رووداوی راگەیاند "بارزانی كەسایەتییەكی نیشتمانیی عێراقییە و بۆ هەرێمی كوردستان دڵسۆزە، هەڵوێستی هێزە سیاسییەكان بەرامبەر مافەكانی هەرێمی كوردستان جیاواز بووە، هەندێک هێزی سیاسی داوایانکردووە حكومەت لەسەر وەرگرتنی داهاتی نەوت لە هەرێمی كوردستان سووربێت، ئەمە پەراوێزخستنی هەرێمی كوردستان نییە، بەڵكو بۆ ئەوەیە پابەندبێت بە رادەستكردنی داهاتی نەوتەوە".  تێپەڕاندنی یاسای کورتهێنانی بودجەی عێراق لە ١٢ی تشرینی دووەمی ٢٠٢٠ بەبێ کورد و بێبەشکردنی مووچەخۆرانی هەرێمی کوردستان لێی، کاریگەریی لەسەر پەیوەندییەکانی نێوان هەولێر و بەغدا دروستکرد. پەرلەمانتارێكی ئیئتیلافی وەتەنییەی سەر بە ئەیاد عەللاوی دەڵێت، ئەوان پشتیوانیی داخوازییەکانی هەرێمی کوردستانن.  فەلاح حەسەن، پەرلەمانتاری هاوپەیمانیی هێزە عێراقییەكان بە تۆڕی میدیایی رووداوی راگەیاند "هەندێك لە هێزە سیاسییەكان بەرامبەر مافەكانی هەرێمی كوردستان تووندبوون، ئێمە لەگەڵ خەرجكردنی مووچەی فەرمانبەرانی هەرێمی كوردستان و عێراقین و پاڵپشتیی داواكارییە یاساییەكانی فراكسیۆنە كوردستانییەكان دەكەین؛ نابێت بەهۆی رێكنەكەوتنی لایەنە سیاسییەكان فەرمانبەران سزابدرێن".  "ئەوەی روویداوە لە ئەنجامی نەبوونی لێكتێگەیشتنە لەنێوان بەغدا و هەولێر"، ئەمە قسەی پەرلەمانتارێكی هاوپەیمانیی فەتحە، کە هادی عامری سەرۆكایەتیی دەکات؛ ئەو پێیوایە دەبێت هەردوولا بگەڕێنەوە بۆ دەستوور بە مەبەستی چارەسەرکردنی کێشەکان.  ئەحمەد كینانی، پەرلەمانتاری هاوپەیمانیی فەتح بە تۆڕی میدیایی رووداوی گوت "گەلی كوردستان برای ئێمەن، هەرێمی كوردستانیش بەشێكە لە عێراق، دەمانەوێت پەیوەندیی بەهێز و برایانەمان لەگەڵ هەرێمی كوردستان هەبێت، پرسەكە بەئامانجكردن نییە، بەڵكو كێشە لەنێوان بەغدا و هەولێر هەیە و پێشموایە لەڕێگەی دەستوورەوە كێشەكان چارەسەر دەكرێن".  هەروەها ساڵح موتڵەگ، سەرۆکی بەرەی دیالۆگی نیشتمانی لەمیانی بەشداریکردنی لە بەرنامەی رووداوی ئەمڕۆی تۆڕی میدیایی رووداو نەناردنی مووچەی فەرمانبەرانی هەرێمی کوردستانی بە "ناڕەوا" ناوبرد.  سەرۆکی هەرێمی کوردستان لە بەشێکی پەیامەکەی تایبەت بە سەری ساڵ، رایگەیاند، به‌ر له كۆتاييى ساڵى ٢٠٢٠، لە پەرلەمانی عێراق هەڵسوكەوتی هێزە سیاسییە سه‌ره‌كييه‌كانى عێراق لەگەڵ هەرێمی كوردستان "زۆر سته‌مكارانه بوو، سیاسەتێكی پڕ لە دژایەتیكردنی هەرێمی كوردستان بوو به ئامانجى پەكخستنی خزمەتگوزارییەكان و برسیكردنی خەڵكی هەرێمی كوردستان. له یاسای پڕكردنەوەی كورتهێنانی دارایيدا، هه‌موو هه‌وڵێكيان دا و به‌ناوى ياساوه فەرمانبەران و مووچەخۆرانی هەرێمی كوردستانیان بە هەموو شێوەیەك لە مووچه و شايسته داراييه‌كان بێبەش كرد".  لە کۆتایی ساڵی ٢٠٢٠ شاندێکی هەرێمی کوردستان بە سەرۆکایەتیی قوباد تاڵەبانی چووە بەغدا و بۆ ماوەی دوو هەفتە گفتوگۆیان لەگەڵ بەرپرس و لایەنە عێراقییەکان کرد، بەڵام تاوەکو ئێستا نەگەیشتوونەتە رێککەوتنی کۆتایی لەسەر پرسەکان.