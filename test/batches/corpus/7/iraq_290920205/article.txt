بەپێی راگەیێندراوێکی نووسینگەی وەزیری دارایی عێراق، لەسەر راسپاردەی مستەفا کازمی، سەرۆکوەزیرانی عێراق، عەلی عەبدولئەمیر عەللاوی داوای لە فەرمانگەی ژمێرە و دەستەی خانەنشینی نیشتمانی کردووە، مووچەی خانەنشینی مانگی تشرینی یەکەمی ٢٠٢٠ی مەدەنی و سەربازی سەرەتای مانگی تشرینی یەکەم خەرج بکەن.  ئەو بڕیارەی وەزیری دارایی عێراق لەکاتێکدایە، کە هێشتا مووچەی مانگی نۆی فەرمانبەرانی عێراق خەرج نەکراوە. نووسینگەی راگەیاندنی عەلی عەللاوی رۆژی دووشەممە ٢٨ - ٠٩ - ٢٠٢٠، راگەیێندراوێکی بڵاوکردەوە، کە باس لەو قەیرانە داراییە دەکات کە لە عێراق دروستبووە و رایدەگەیێنێت، ئەو قەیرانە لە دەرەوەی ویستی حکومەتە و هۆکارەکەی بۆ دابەزینی داهاتی نەوت و پەتای کۆرۆنا و لێکەوتەکانی دەگەڕێنێتەوە کە "بوونەتە هۆی کەمبوونی پارەی نەختی بەردەستی دەوڵەت، بەتایبەت بەهۆی زیادبوونی بێپلانی ژمارەی فەرمانبەران لە ساڵی رابردوودا".  هەر لەو راگەیێندراوەدا وەزیری دارایی عێراق رایگەیاندبوو، کە ناتوانن بەبێ وەرگرتنی قەرز مووچە دابەشبکەن، ئەوە لەکاتێکدا بۆ پڕکردنەوەی  کورتهێنان پێشتر حکومەتی عێراق هەوڵی بەدەستهێنانی قەرزی ناوخۆیی و دەرەکی دا، ١٥ ترلیۆن دیناریشی وەک قەرزی ناوخۆیی بۆ مووچە وەرگرتبوو، بەڵام تاوەکو کۆتایی مانگی رابردوو خەرجکراوە.  بۆ پێدانی مووچە و دابینکردنی خەرجییە سەرەکییەکان، وەزارەتی دارایی نەخشەڕێگەیەک ئامادە دەکات بۆ دابینکردنی خەرجیی سێ مانگی داهاتووی ئەمساڵ، کە بەمزووانە لە پەرلەمان دەخرێتەڕوو. بەپێی راگەیێندراوەکە ئەو نەخشەڕێگەیەش بریتییە لە "وەرگرتنی قەرزی ناوخۆیی زیاتر و، ئەگەر پەسند بکرێ هەموو مووچەی پێ دابیندەکرێ".  پێشتریش د. ئەحمەد سەفار، بڕیاردەری لیژنەی دارایی لە پەرلەمانی عێراق بە رووداوی راگەیاند، عێراق تاوەکو مووچەی فەرمانبەرانی خۆی نەدات، ٣٢٠ ملیار دینارەکەی هەرێمی کوردستان بۆ مووچە نانێرێت.