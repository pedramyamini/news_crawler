د. ناسر هەرکی، ئەندامی ئەو لیژنە پەرلەمانییەی لەبارەی کێشەی زەویوزارەکانی کەرکووک پێکهاتووە، کە هاوکات بڕیاردەری لیژنەی ئاسایش و بەرگرییە لە پەرلەمانی عێراق، بە تۆڕی میدیایی رووداوی راگەیاند، بەهۆی سەرقاڵبوونی پەرلەمانی عێراق بە پرۆژەیاسای بودجەوە، بانگهێشتکردن و میوانداریکردنی راکان جبووری، پارێزگاری کەرکووک بە وەکالەت و بەڕێوەبەری کشتوکاڵی کەرکووک بۆ لیژنەکەیان دواکەوتووە.  بڕیاردەری لیژنەی ئاسایش و بەرگری لە پەرلەمانی عێراق ئاماژەی بەوە کرد، لیژنەکەیان سوورە لەسەر ئەوەی لەبارەی کێشەی زەوییە کشتوکاڵییەکانی کەرکووک بانگهێشتی ئەو بەرپرسانە بکات.  دوای پەرەسەندنی ئاڵۆزییەکان لە پارێزگای کەرکووک، لەوانەش لە ناحیەی سەرگەڕانی سەر بە قەزای دوبز و بە دیاریکراوی لە گوندی پەلکانە، سەرۆکایەتیی پەرلەمانی عێراق بە فەرمانی پەرلەمانیی ژمارە ١٤٤ لە ٢٠٢٠/١٢/١٦ لیژنەیەکی بە سەرۆکایەتیی محەممەد رەزا ئال حەیدەر، سەرۆکی لیژنەی ئاسایش و بەرگریی پەرلەمانی عێراق پێکهێنا و لیژنەکە رۆژی ٢٠٢٠/١٢/٢٨ سەردانی کەرکووکی کرد. دوای کۆبوونەوەیان و بەپێی نووسراوی لیژنەکەیان، کە لە ١٧ی مانگی رابردوو دەرچووە، لیژنەکە بڕیاریدا هەریەک لە راکان جبووری، پارێزگاری کەرکووک بە وەکالەت و سەرۆکی دەستەی کێشەی موڵکدارێتی لە وەزارەتی کشتوکاڵ و زوهێر عەلی، بەڕێوەبەری کشتوکاڵی کەرکووک بانگهێشت بکرێن بۆ لیژنەکەیان، دواتریش ناوی بەرپرسی ئۆفیسی ماددەی ١٤٠ لە کەرکووکیش زیادکراوە بۆ ئەو بانگهێشتە.  بەپێی نووسراوەکە داوا لە فەرماندەی بارەگای پێشکەوتووی فەرماندەیی ئۆپەراسیۆنەکانی کەرکووک کراوە رێکارەکانی تایبەت بە زەوییە کشتوکاڵییەکان رابگرێت، تاوەکو ناکۆکییەکانیان لە ناحیەکانی لەیلان، تازە، سەرگەڕان و گوندەکانی ناحیەکە یەکلایی دەکرێنەوە.