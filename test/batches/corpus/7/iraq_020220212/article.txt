هێزێکی حەشدی شەعبی سەر بە لیوای یەک رۆیشتوونەتە ناوچەی کانی ماسی لە رۆژئاوای نەفتخانە و کەوتوونەتە بۆسەی داعشەوە.   هێزەکە لەلایەن شەش چەکداری داعشەوە هێرشیان کراوەتە سەر، بەو هۆیەوە پێنج چەکداری حەشدی شەعبی دەکوژرێت کە هەموویان خەڵکی پارێزگای بەسرەن.  بەپێ زانیاریەکانی رووداو، چەکدارانی داعش بە سواری ماتۆرسکیل هێرشیان کردووە، بەڵام لەبەر ئەوەی بێدەنگ (کاتم)یان کردوون، تا لە چەکدارەکان نزیک بوونەتەوە، حەشدی شەعبی پێیان نەزانیون.  ئێستا تەرمی چەکدارە کوژراوەکانی حەشدی شەعبی لە نەخۆشخانەی خانەقینە و بڕیارە بۆ توێکاری ببرێنە پزیشکی دادی بەعقووبە لە پارێزگای دیالە.   سەرچاوەیەك لە نووسینگەی راگەیاندنی پۆلیسی پارێزگای دیالە بە تۆڕی میدیایی رووداوی راگەیاند "ئەمڕۆ سێشەممە ٢ی شووباتی ٢٠٢١ كۆمەڵێك چەكداری داعش، هێزێكی سەر بە لیوای ١ی حەشدی شەعبییان لە ناوچەی عەین سەمەك سەر بە ناوچەی نەفتخانە لە سنووری قەزای خانەقین لە پارێزگای دیالە کردە ئامانج و بەهۆیەوە پێنج چەكداری حەشد كوژران".  ئەو سەرچاوەیە ئاماژەی بەوەش کرد "ئێستا هێزەكانی حەشدی شەعبی هەڵمەتێكی راوەدونانی چەكدارانی داعشیان لە ناوچەكە دەستپێكردووە".  ئەم هێرشەی داعش چەند رۆژێك لەدوای كوشتنی ئەبو یاسر ئەلعیساوی، یاریدەدەری خەلیفەی رێکخراوی داعش و والیی رێکخراوەکە دێت لە عێراق، لەسەر دەستی ئاژانسی هەواڵگری و هێزە ئەمنییەکانی عێراق.  لە کانوونی یەکەمی ساڵی ٢٠١٧ دا ھێزە ئەمنییە هاوبەشەكانی عێراق بە پاڵپشتیی ھاوپەیمانیی نێودەوڵەتیی دژی داعش کۆنترۆڵکردنەوەی هەموو ئەو ناوچانەی راگەیاند کە لە حوزەیرانی ٢٠١٤ داعش کۆنترۆڵی کردبوون، بەڵام تاوەكو ئێستاش شانە نووستووەکانی داعش لە پارێزگاکانی دیالە، کەرکووک، نەینەوا، سەڵاحەددین و ئەنبار جموجۆڵیان هەیە.