نەوفەل سلێمان، بەڕێوەبەری ئاماری پارێزگای نەینەوا راگەیاند، ژمارەی ئەو کەسانەی لەژێر هێڵی هەژاریدا دەژین دەگاتە ملیۆنێک و ٨٠٠ هەزار کەس. "لە رووی هەژارییەوە قەزای بەعاج بە پلەی یەکەم، حەزەر دووەم، تەلەعەفەر سێیەم و قەزای موسڵی ناوەندی پارێزگای نەینەواش بە پلەی چوارەم دێت".   لەبارەی پلانی چارەسەرکردنی هەژاری پارێزگاکە، نەوفەل سلێمان، وەزارەتی پلادانان لەسەر دوو ئاست کاردەکات لە چوارچێوەی ستراتیژییەتی کەمکردنەوە و دەربازبوون لە هەژاری، "یەکەم: ئەنجامدانی پرۆژەی جیاجیا لەو ناوچەی زۆرترین هەژاریان تێدایە. دووەم: دروستکردنی سندووقی گەشەپێدانی کۆمەڵایەتی کە بەم دواییانە لە نەینەوا دەستیپێکردووە و شەش گوندی گرتووەتەوە".  لە دوای بەغدا، لە رووی ژمارەی دانیشتووانەوە، نەینەوا بە دووەمین پارێزگای عێراق دادەنرێت. بەپێی ئاماری وەزارەتی پلادانانی عێراقیش ژمارەی دانیشتووانی پارێزگای نەینەوا زیاترە لە ٣.٥ ملیۆن کەس.  هاوکات رەفعەت سمۆ، یاریدەدەری پارێزگای نەینەوا بۆ کاروباری کارگێڕی بە تۆڕی میدیایی رووداوی راگەیاند، بەهۆی هێرش و پەلامارەکانی چەکدارانی داعش، زۆربەی خەڵک کار و پیشەیان لە دەستداوە، ئەوەش رێژەی هەژاریی لە پارێزگاکەدا بەرزکردووەتەوە.   بە گوتەی سمۆ، رێژەی هەژاریش لە ناوچەیەک بۆ ناوچەیەکی دیکەی پارێزگاکە جیاوازە، هەندێکیان ٢٠ % هەندێکیان سەرووی % ٤٠ ـە، بەڵام بە گشتی لە پارێزگاکەدا ٣٨ % ـی دانیشتووانی لەژێر هێڵی هەژاریدان، بەشێکی زۆریان ئێستا سوودمەندبوون لە تۆڕی چاودێریی کۆمەڵایەتی.  یاریدەدەری پارێزگای نەینەوا بۆ کاروباری کارگێڕی ئاماژەی بەوەشکرد، لە ناوچە کوردستانییەکانی سنووری پارێزگای نەینەواش رێژەی هەژاری بەرزە لەوانەش: شنگال، وانکێ، فایدە و شێخان و چەندین ناوچەی دیکە.