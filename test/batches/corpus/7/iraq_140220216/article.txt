بزووتنەوەی عەسائیبی ئەهلی حەقی نزیك لە ئێران كە قەیس خەزعەلی سەرۆكایەتی دەكات لە راگەیێندراوێكدا ئاماژە بەوە دەکات "هێزەكانی توركیا جارێكی دیكە هەڕەشەی لەشكركێشی بۆ نێو خاكی عێراق دەكەن، بەپێی زانیارییەكانیش توركیا پلانی سەربازی هەیە بۆ داگیركردنی ناوچەكانی شنگال، كە پێشتر بە خوێنی رۆڵەكانی عێراق لەدەست چەكدارانی داعش رزگاركراوە. "  عەسائیب پێشێلكردنی بەردەوامی سەروەریی عێراق لەلایەن توركیا سەركۆنە دەكات و دەڵێت "پێشێلكارییەكانی توركیا پێچەوانەی هەموو بەها ئاسمانی و نەریت و یاسا نێودەوڵەتییەكانن، داواش لە حكومەتی عێراق دەكەین ئەركی دستووری و یاسایی خۆی جێبەجێبكات و بەڕووی ئەو جۆرە پێشێلكارییانە بووەستێتەوە، كار لەسەر جێبەجێكردنی ئیرادەی نیشتمانیی میللی و بڕیاری پەرلەمان بكات لەبارەی كشانەوەی سەرجەم هێزە سەربازییە بیانییەكان لە عێراق و پاراستنی ئاسایش و سەروەری و سەربەخۆیی وڵات. "  هەروەها بزوتنەوەی عەسائیب داوای لە حكومەتی توركیا كردووە رێز لە پرەنسیپەكانی "دراوسێیەتیی باش بگرێت" و هێزە سەربازییەكانی لەنێو خاكی عێراق و ناوچە سنووریەكان بكێشێنێتەوە، دەڵێت، "هەردوو وڵاتی موسڵمان پەلكێشی نێو سەركێشی نەكات كە خزمەتی هیچ لایەنێك ناكات. "  ئەوە لەکاتێکدایە بەرەبەیانیی ئەمڕۆ یەکشەممە دوای پێنج رۆژ، وەزارەتی بەرگریی تورکیا کۆتاییهاتنی ئۆپەراسیۆنی چڕنوکی هەڵۆ - ٢ی لە چیای گارەی باشووی کوردستان راگەیاند. ناوەندی بەرگری گەل سەر بە هەپەگەش رایگەیاند؛ ئامانجی تورکیا لە هێرشەکە لەناوبردنی سەربازە دیلەکان بووە نەک رزگارکردنیان.  بزووتنەوەی عەسائیب لە راگەیێندراوەکەیدا داوای لە گەنجانی عێراق کردووە، "ئەوانەی شارەزاییان لە گۆڕەپانەكانی جیهاد و بەرگری هەیە" بۆ ئەوەی "لەوپەڕی ئامادەباشیدابن" بۆ پشتگیریكردنی هێزە سەربازییەكان و حەشدی شەعبی و بەرپەرچدانەوەی هەر هەنگاوێكی دووژمنكارانە كە وڵات و گەل و خاكمان دەكاتە ئامانج و هەڕەشە لە سەروەری و ئاساییشی وڵات دەكات. "  هاوکات دوێنێ شەممە ٢٠٢١ - ٠٢ - ١٣ هادی عامری، سەرۆکی هاوپەیمانیی فەتح کە بە باڵی سیاسیی گرووپەکانی حەشدی شەعبی لە عێراق ناسراوە، لە راگەیێندراوێکدا رایگەیاند: "زانیاریی هەواڵگریی باوەڕپێکراومان هەیە کە سوپای تورکیا بە نیازە هێرش بکاتە سەر چیای شنگال. "  لەبەرامبەردا فەرماندەیی ئۆپەراسیۆنە هاوبەشەکانی عێراق جەختیكردەوە مەترسیی هێرشکردنە سەر شنگال لە لایەن سوپای تورکیاوە لە ئارادا نییە.  ئەمڕۆ یەکشەممە ٢٠٢١ - ٠٢ - ١٤ لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق، بە تۆڕی میدیایی رووداوی راگەیاند: "ئەوەی بەڕێز هادی عامری، سەرۆکی هاوپەیمانیی فەتح لەبارەی ئەگەری هێرشی سوپای تورکیا بۆ سەر شنگال باسی کردوە، خۆی لێی بەرپرسیارە، بەڵام فەرماندەیی ئۆپەراسیۆنە هاوبەشەکانی عێراق لەگەڵ هەموو هێزەکان لە پارێزگای نەینەوا و هێزی پێشمەرگە لە هاوئاهەنگیدایە، تاوەکو ئێستایش مەترسیی هێرشکردنە سەر شنگال لە لایەن سوپای تورکیاوە لە ئارادا نییە. "