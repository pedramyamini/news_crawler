لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەكانی عێراق گوتی: "لە رێگەی چاودێری و زانیاریی هەواڵگرییەوە هاوپەیمانیی نێودەوڵەتی لە پلانی ئەمنیی تایبەت بە پاراستنی پاپا فرانسیس، پاپای ڤاتیكان بۆ عێراق بەشدار دەبێت. "  خەفاجی گوتیشی: "رێگە بە روودانی هیچ پێشێلكاریەكی ئەمنی نادەین، سەردانەكەیش زۆر گرنگە و دەمانەوێت پارێزگاری لە ناوبانگی عێراق بكەین. "  دووشەممەی رابردوو بەرنامەی تایبەت بە سەردانەكەی پاپای ڤاتیکان بۆ عێراق بڵاوکرایەوە كە بە گوێرەی راگەیێندراوەکەی نووسینگەی رۆژنامەڤانیی ڤاتیکان، سەردانەکە لە ٥ تاوەکو ٨ ـی ئاداری ٢٠٢١ دەبێت.  دواتر بەرەو کەنیسەی سەیدە نەجاتی سریانیی کاسۆلیکی لە بەغدا بەڕێدەکەوێت و لەگەڵ پیاوانی ئایینی کۆدەێتەوە.  هەروەها رۆژی شەممە ٦ی ئاداری ٢٠٢١ پاپا بەرەو نەجەف بەڕێدەکەوێت، چاوی بە عەلی سیستانی، گەورە مەرجەعی باڵای شیعەکان دەکەوێت. دواتر دەچێتە شاری ئووری شوێنەواری و بۆ ئێوارەکەی لە بەغدا بەشداریی رێوڕەسمی کەنیسەی مار یوسفی کلدانی دەکات.  رۆژی ٧ی ئادار پاپا لە بەغداوە بەرەو هەولێر بەڕێدەکەوێت و چاوی دەکەوێت بە دەسەڵاتداران و پیاوانی ئایینی و پاشان بەرەو موسڵ بەڕێدەکەوێت و لەوێ نوێژ بۆ گیانی قوربانیانی جەنگ دەکات.  دواتر سەردانی کەنیسەی تاهیرە گەورەی قەرەقووش دەکات و نوێژی موژدەدەری لەگەڵ خەڵک دەکات. دواینیوەڕۆکەیشی جارێکی دیکە دەگەڕێتەوە هەولێر و لە یاریگەی فرەنسۆ هەریری بەشداریی رێوڕەسمێک دەکات.    وەک  لە راگەیێندراوەکەدا هاتووە، رۆژی دووشەممە ٨ی ئاداری ٢٠٢١ پاپا دەگەڕێتەوە بەغدا و لەوێ رێوڕەسمی ماڵئاوایی بۆ رێکدەخرێت و دواتر عێراق جێدەهێڵێت و دەگەڕێتەوە ئیتاڵیا.