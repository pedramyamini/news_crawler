د. بەرهەم ساڵح، سەرۆککۆماری عێراق ئەمڕۆ چوارشەممە ٢ی کانوونی یەکەمی ٢٠٢٠ لە کۆشکی سەلام لە بەغدا لەگەڵ راکان جبووری، پارێزگاری کەرکووک بە وەکالەت و شاندێکی یەکێتیی نیشتمانیی کوردستان و ئەنجوومەنی عەرەبی لە کەرکووک کۆبووەوە.  لەمیانی دیدارەکەدا گفتوگۆ کرا لەبارەی دۆخی ئەمنی و خزمەتگوزاریی شاری کەرکووک و ئەو کێشانەی رووبەڕووی دانیشتووانی شارەکە دەبنەوە، هەروەها پێویستیی زامنکردنی ئاسایش و سەلامەتی و دابینکردنی خزمەتگوزاری بۆ سەرجەم ھاووڵاتییانی شارەکە.  لە دیدارەکەدا سەرۆککۆمار جەختیکردەوە لە پێویستیی چارەسەرکردنی کێشەکانی کەرکووک بە پشتبەستن بە بەندەکانی دەستوور و خواستی دانیشتووانی رەسەنی شارەکە، کە زیانی زۆریان بەهۆی سیاسەتی سەرکوتکاری و گەندەڵی و پشتگوێخستن بەرکەوتووە، بۆ ئەمەش بەرهەم ساڵح رایگەیاند "کاتی ئەوە ھاتووە کە چارەسەرێکی بنەڕەتی بۆ کێشەکانی کەرکووک بێتە ئاراوە کە پشت بە خواستی کەرکووکییەکان ببەستێت دوور لە پەراوێزخستن و جیاکاری و سەپاندنی ئەمری واقع و زامنکردنی ئارامی و پێکەوەژیانی ئاشتییانەی نێوان سەرجەم پێکهاتە جیاوازەکان".  لە تەوەرێکی دیکەی دیدارەکەدا سەرۆککۆماری عێراق ئاماژەی بە پێوستیی دیالۆگ و لێکتێگەیشتنی ھاوبەش لەنێوان پێکهاتە رەسەنەکانی کەرکووک بۆ چارەسەرکردنی کێشەکان بەبێ ئاڵۆزکردنی دۆخی شارەکە کرد، ھەروەھا راشیگەیاند، پێویستە رێگری بکرێت لەوەی کەرکووک بکرێتە گۆڕەپانێک بۆ ناکۆکی و ململانێکان؛ جەختیشی کردەوە لە پێویستیی "بەهێزکردنی ئاسایشی شارەکە و پاراستنی سەلامەتیی ھاووڵاتییان و رێگریکردن لە تیرۆریستان لە تێکدانی دۆخەکە و هەڕەشەکردن لە سەقامگیریی کەرکووک و خەڵکەکەی".  ھاوکات بەرهەم ساڵح جەختیکردەوە لەوەی لە پێگەی خۆیەوە چاودێریی وردی دۆخی کەرکووک دەکات و کاریش دەکات لەسەر کەمکردنەوەی ئاستەنگەکان کە رووبەڕووی دانیشتووانی کەرکووک دەبنەوە لەپێناو ھێنانەدیی سەقامگیری و پارێزگاری لە پێکەوەژیانی ئاشتییانە و پابەندبوون بە دادپەروەریی کۆمەڵایەتی و زامنکردنی مافی سەرجەم پێکهاتەکان و گەیشتن بە چارەسەرێکی گونجاو بۆ کێشە هەڵپەسێردراوەکان بەگوێرەی دەستوور و خواستی کەرکووکییەکان.