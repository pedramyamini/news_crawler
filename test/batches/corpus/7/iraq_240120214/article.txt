ئەمڕۆ یەکشەممە ٢٤ی کانوونی دووەمی ٢٠٢١، حوسێن خەفاجی، گوتەبێژی وەزارەتی گواستنەوەی عێراق بە تۆڕی میدیایی رووداوی راگەیاند، وەزارەتی گواستنەوە پرۆژەیەکی وەبەرهێنانی هەیە بە مەبەستی بەستنەوەی هێڵی ئاسنی فاو بە زاخۆوە.  بە گوتەی گوتەبێژی وەزارەتی گواستنەوەی عێراق، پرۆژەکە کاری لەسەر کراوە و بەمنزیکانەش دەخرێتەڕوو، جێگەی بایەخ و گرنگیی وەزیر و وەزارەتەکەیانە و ئامانجیشیانە کۆمپانیایەکی گونجاو بەپێی مەرج و پێوەرەکان بتوانێت جێبەجێی بکات.  حوسێن خەفاجی راشیگەیاند، هێڵە ئاسنینەکە بەشێوەیەکی پێشکەوتوو دروستدەکرێت، هەموو پارێزگاکان بەیەکەوە دەبەستێتەوە، هاتن و چوون دەبێت، پارێزگاکانی هەولێر و دهۆکیش بەو هێڵە ئاسنینە دەبەسترێنەوە.