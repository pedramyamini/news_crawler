مەتران نەجیب میخائیل لە ساڵی ١٩٩٠ ـەوە کار لەسەر پاراستنی دەستنووس و بەڵگەنامە مێژووییەکان دەکات لە موسڵ، کە بە گەنجییەنەیەکی مێژوویی دادەنرێت.  یەکێتیی ئەوروپا خەڵاتی ساخارۆڤ دەداتە ئەوانەی لە بواری بەرگریکردن لە مافەکانی مرۆڤ و ئازادیی بیروڕا کاردەکەن. بڕیارە لە ٢٢ ـی ئۆکتۆبەری ئەمساڵیش براوەی خەڵاتەکە رابگەیێندرێت.   لە ساڵی ٢٠١٨ دا مەتران نەجیب میخائیل بە سەرۆکی ئوسقوفییەی کلدانی لە موسڵ دیاریکراوە، لە لێدوانێکدا دەڵێت، ئەو مێژووەی پاراستوە، نەک لەبەرئەوەی کریستیان بووە، بەڵکو ئەوەی رزگارکردووە وەک مرۆڤ، کە جێگەی بایەخی هەموو مرۆڤایەتییە، وەک ژیانی مرۆڤ، بەهایەکی گەورەی هەیە.  لە ٢٠٠٧ ـەوە نەجیب میخائیل و هاوکارەکانی دەستیانکردووە بە گواستنەوە و پاراستنی ئەو دەستنووسانە بۆ ئەوەی لە لەنێوچوون رزگاری بکەن، بەهۆیەوە زیاتر لە هەشت هەزار دەستنووسی بڵاونەکراوەی پاراستووە، کە لە هەولێرەوە ئەو بەڵگەنامەی پاراستووە.   ئەو بەڵگەنامانە زیاتر ٢٥ بابەتی جیاجیا لەخۆدەگرێت، لە ئایینناسی، فەلسەفە، گەردوونناسی، پزیشکی، مێژوو، جوگرافیا، کە مێژووەکەیان دەگەڕێتەوە بۆ سەدەکانی ١٠ و ١١ و ١٢ی زایینی.  هەروەها بەڵگەنامەکانی بە زمانی ئارامی، سریانی، عەرەبی، تورکی، ئەرمەنی، عیبری، فارسی و زمانەکانی دیکە نووسراون.