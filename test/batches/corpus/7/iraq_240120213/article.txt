عەلی عەباس، گوتەبێژی وەزارەتی کۆچ و کۆچبەرانی عێراق بە تۆڕی میدیایی رووداوی راگەیاند، تاوەکو ئێستا لە عێراق دوو کامپی ئاوارەکان ماون، کە بریتین لە کامپەکانی جەدعە پێنج لە پارێزگای نەینەوا و عامرییەی فەلوجە لە پارێزگای ئەنبار؛ هەروەها ٢٦ کامپیش لە هەرێمی کوردستانن.  گوتەبێژی وەزارەتی کۆچ و کۆچبەرانی عێراق ئاماژەی بەوەش کرد، ئێستا نزیکەی ٣٨ هەزار خێزان لە کامپەکانی هەرێمی کوردستان دەژین، لەگەڵ سێ هەزار و ٢٠٠ خێزانی دیکە لە کامپەکانی جەدعە و عامرییەی فەلوجە.  بە گوتەی عەلی عەباس، وەزارەتی کۆچ و کۆچبەرانی عێراق پلانی هەیە سەرجەم کامپەکانی هەرێمی کوردستانیش دابخات، بەڵام دەبێت ئەمە بەپێی پلان و هاوئاهەنگی و گفتوگۆ بێت لەگەڵ حکومەتی هەرێمی کوردستان.  بەپێی دوایین ئاماری ناوەندی هاوبەشی هەماهەنگیی قەیرانەکانی سەر بە وەزارەتی ناوخۆی حکومەتی هەرێمی کوردستان،  ئێستا هەرێمی کوردستان ٩٥٦ هەزار و ٧٥٩ ئاوارە و پەنابەری لەخۆگرتووە، کە ٦٩٨ هەزار و ٩٠٢ کەسیان ئاوارەی ناوخۆن.