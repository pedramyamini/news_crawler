بە گوێرەی راگەیێندراوێکی دەستەی حەشدی شەعبی کە رۆژی هەینی ٢٠٢٠/١٠/٠٢ بڵاوکرایەوە، عەبدولعەزیز محەممەداوی (ئەبو فەدەک)، سوپاسالاری حەشدی شەعبی، لە بارەگای دەستەی حەشدی شەعبی پێشوازیی لە جێنین پلاسخارت، نوێنەری سکرتێری گشتیی نەتەوە یەکگرتووەکان لە عێراق کردووە و لە دیدارەکەدا هەردوولا باسیان لە رەوشی ئەمنیی عێراق و گەڕان بەدوای چەکدارانی داعشدا کردووە.  بە گوێرەی راگەیێندراوەکە، لە کۆبوونەوەکەدا عەبدولعەزیز محەممەداوی گوتوویەتی، "دەستەی حەشدی شەعبی دامەزراوەیەکی فەرمییە و سەر بە دەوڵەتی عێراقە و ملکەچی بڕیارەکانی فەرماندەی گشتیی هێزە چەکدارەکانە" و جەختیشی لە گرنگیی "پشتیوانیی دەوڵەت و بڕیارەکانی و رێزگرتن لە هەیبەتی" کردووەتەوە.  هەروەها  عەبدولعەزیز محەممەداوی (ئەبو فەدەک) گوتویەتی، "حەشدی شەعبی بەردەوامە لە هەوڵەکانی بۆ رووبەڕووبوونەوەی تیرۆر و گەڕاندنەوەی خێزانە ئاوارەکان. هەوڵێکی ئەمنی و خزمەتگوزاریی زۆری داوە بۆ رەخساندنی کەشێک تێێدا پرسی ئاوارەکان لە عێراقدا کۆتایی بێت. " هەروەها جەختی لە رۆڵی نەتەوە یەکگرتووەکان لە پاڵپشتی و هاوکاریکردنی عێراق کردووەتەوە.  ئەو کۆبوونەوەیەی نوێنەری سکرتێری گشتیی نەتەوە یەکگرتووەکان لە عێراق ناڕەزایی و رەخنەی خۆپێشاندەرانی عێراقی لێکەوتەوە، لە کاتێکدا ئێستا یادی تێپەڕبوونی ساڵێک بەسەر دەستپێکردنی خۆپێشاندانەکانی ساڵی رابردوو دەکەنەوە.  خۆپێشاندەرانی عێراق عەبدولعەزیز محەممەداوی (ئەبو فەدەک) بە هێرشکردنە سەر خۆپێشاندەران و کوشتنیان تۆمەتبار دەکەن.  لە وەڵامی ئەو رەخنانەدا نێردەی یونامی بۆ عێراق لە پێگەی خۆی لە تویتەر پەیامێکی بڵاوکردەوە و رایگەیاند، "بێلایەنی و سەربەخۆیی لە کرۆکی ئەرکی پێسپێردراوی نەتەوە یەکگرتووەکانن کە ئەمەش مانای ئەوەیە ئێمە بەشێوەیەکی بەرفراوان لەگەڵ چەندین پەیوەندیداردا بەشدارین لە گەڕان بەدوای ئاشتیدا. کاری ئێمەش لە عێراق لەمە بەدەر نییە. گفتوگۆ تاکە چارەسەرە. تووندوتیژی و تۆقاندن بێهودەیە. "