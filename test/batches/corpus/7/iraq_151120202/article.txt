بەپێی راگەیێندراوی وەزارەتی تەندروستیی عێراق، كۆی ئەو تووشبووانەی ڤایرۆسی كۆرۆنا تاوەکو ئێستا لە عێراق و هەرێمی کوردستان گیانیان لەدەستداوە، گەیشتووەتە ١١ هەزار و ٦٧٠ كەس.  وەزارەتی تەندروستیی عێراق راشیگەیاندووە، دوو هەزار و ٨١٣ تووشبووی دیکەی پێشووی ڤایرۆسەکەش چاكبوونەتەوە بەمەش كۆی ئەوانەی چاكبوونەتەوە گەیشتووەتە ٤٤٧ هەزار و ٣٩ كەس.  لە سەرەتای بڵاوبوونەوەی كۆرۆناوە تاوەكو ئێستا، ٥١٩ هەزار و ١٥٢ كەس لە عێراق و هەرێمی کوردستان تووشی ڤایرۆسی كۆرۆنا بوون، لەو ژمارەیەش ٤٤٧ هەزار و ٣٩ تووشبوو چاكبوونەتەوە، ١١ هەزار و ٦٧٠ تووشبووش گیانیان لەدەستداوە.  بەپێی ئاماری وەزارەتی تەندروستیی هەرێمی کوردستان، تاوەکو ئێستا ٨٩ هەزار و ٦٠٠ تووشبووی کۆرۆنا لە هەرێمی کوردستان تۆمارکراون، لەو ژمارەیە ٥٥ هەزار و ٢٨٢ کەسیان چاکبوون و دوو هەزار و ٨٤٣ کەسیشیان گیانیان لەدەستداوە.   بەرپرسانی تەندروستی لە هەرێمی کوردستان بەردەوام داوا لە هاونیشتمانیان دەکەن پابەندی رێنماییەکانی تەندروستی بن بەمەبەستی رێگریکردن لە بڵاوبوونەوەی زیاتری ڤایرۆسی کۆرۆنا و کۆنترۆڵکردنی.