هەڵکەوت عەزیز، پەیامنێری رووداو لە بەغدا رایگەیاند: تاوەکو ئێستا شاندی هەرێمی کوردستان لەگەڵ لایەنە سیاسییە عێراقییەکان و لیژنەی دارایی لە پەرلەمانی عێراق نەگەیشتوونەتە رێککەوتنێکی کۆتایی، ئەوەی هەیە هەمان ئەو پێشنیاز و داواکارییانەیە کە لە رۆژانی رابردوودا هەبووە، چونکە تاوەکو ئەم ساتە لایەنە شیعەکان دەقێکی یەکگرتوو و کۆنکرێت و یەک داوایان نەهێناوەتە نێو کۆبوونەوەکانەوە.  شاندی هەرێمی کوردستان لە بەغدا ماوەتەوە بۆ ئەوەی کۆبوونەوەکانی لەگەڵ لایەنە سیاسییە شیعیەکان تەواو بکات، چونکە هێشتا لەگەڵ کوتلە سیاسییەکانی سەر بە هادی عامری و عەممار حەکیم و لایەنی سەدری کۆنەبووەتەوە، بەڵام زنجیرەیەک کۆبوونەوەیان لەگەڵ باڵیۆزانی وڵاتان و چەند سەرکردەیەکی سوننە و شیعە ئەنجامداوە.   شاندی هەرێمی کوردستان لەگەڵ نووری مالیکی، سەرۆکی دەوڵەتی یاسا کۆبووەتەوە، بەڵام پێناچێت ئەو کۆبوونەوانە هیچی لێ بەرهەمهاتبێت، چونکە ئەمڕۆ پەرلەمانتارێکی سەر بە دەوڵەتی یاسا بە ناوی مەنسور بعێجی داوای کردووە بەپەلە پەرلەمانی عێراق کۆببێتەوە بە زۆرینەی سیاسی دەنگ لەسەر پرۆژەیاسای بودجە بدرێت، چونکە "هەرێمی کوردستان رێگرە لە تەواوکردنی پرۆژە یاسای بودجەی ساڵی ٢٠٢١ "   مەنسور بعێجی پێیوایە، نابێت بە هیچ شێوەیەک گوێ لە شاندەکەی حکومەتی هەرێمی کوردستان بگیرێت و دەبێت بەپەلە پرۆژەیاساکە بهێنرێتە نێو هۆڵی پەرلەمان و بە زۆرینە دەنگی لەسەر بدرێت، ئەمەشی بە تاکە چارەسەر داناوە بۆ ئەوەی دەست بە جێبەجێکردنی پرۆژەکان و پلانی حکومەت بکرێت.  هەریەک لە لایەنەکانی سائیروون و فەتح و حیکمە هەمان بۆچوونیان هەیە، بەڵام هەریەکەیان بە جۆرێک قسە دەکەن، ئەو پەرلەمانتارەی دەوڵەتی یاسا دەشڵێت: "نەک ئێمە هەموو پەرلەمانتارانی شیعەی نێو پەرلەمان سوورن لەسەر ئەوەی پێویستە حکومەتی هەرێمی کوردستان سەرجەم داهاتە نەوتی و نانەوتییەکانی رادەستی عێراق بکات، لە بەرامبەردا پشکی خۆی پێبدرێت، ئەگەر ئەمە نەکرێت بەهیچ شێوەیەک دەنگ بەو بڕگەیە نادەین کە بۆ هەرێمی کوردستان جێکراوەتەوە".  لە بەردەوامی کۆبوونەوەکانیشیان بڕیارە ئەمڕۆ شاندی هەرێمی کوردستان لەگەڵ فراکسیۆنی پارتی و یەکێتی و دواتر پەرلەمانتارانی کوردی نێو پەرلەمانی عێراق کۆببنەوە. پێویستە تاوەکو ٢٤ کاژێری دیکە لیژنەی دارایی پرۆژەیاسای بودجە رادەستی سەرۆکایەتی پەرلەمان بکات بۆ ئەوەی لە دانیشتنی پەرلەمان دەنگدان لەسەر ماددە و بڕگەکانی ئەو پرۆژەیاسایە بدرێت و تێپەڕێندرێت.  نەبوونی خواستێکی یەکگرتووی لایەنە شیعەکان لەسەر بودجەی هەرێمی کوردستان رەوتی دانوستاندنەکانی سەخت کردووە. هۆشیار عەبدوڵڵا، ئەندامی لیژنەی دارایی لە پەرلەمانی عێراق چەند رۆژێک پێش ئێستا بە تۆڕی میدیایی رووداوی راگەیاند، فراكسیۆنە شیعەكان "بەشێكیان كە كەمن لەگەڵ ئەوەن دەقەكەی حكومەت وەكو خۆی تێپەڕێندرێت كە داوای داهاتی ٢٥٠ هەزار بەرمیل نەوتی رۆژانە دەكات، بەشێكی دیكەیان داوای كۆی دۆسیەی نەوتی هەرێمی كوردستان دەكەن، بەشی سێیەمیش داوای كۆی نەوتی بەرهەمهێندراو دەكەن، نەک كۆی دۆسیەی نەوت و داوادەکەن ئەو نەوتەی بەرهەمدەهێنرێت رادەستی سۆمۆ بكرێت و حكومەتی هەرێمیش خۆی سەرپەرشتیی بكات".  هەر ئەمڕۆ عەلی بدێری، پەرلەمانتاری رەوتی حیکمەی نیشتمانی بە سەرۆکایەتی عەمار حەکیم بە تۆڕی میدیایی رووداوی راگەیاند، دیدار و کۆبوونەوەکان لەبارەی پرۆژەیاسای بودجەی ٢٠٢١ بەردەوامە، بەبێ سازانی لایەنەکان بە کوردیشەوە پرۆژەیاسا بودجە لە پەرلەمان تێناپەڕێت.  هەروەها د. عەبدوڵڵا زەیدی، سەرکردە لە رەوتی حیکمەی نیشتمانی و بەرپرسی دۆسیەی کورد بە تۆڕی میدیایی رووداوی راگەیاند، پێویستە بودجە رەچاوی سەرجەم پێکهاتە و چین  و توێژەکانی کۆمەڵگەی عێراق بکات، بەشێوەیەک، کە بگونجێت لەگەڵ بەرژەوەندی باڵای نیشتمانی دا.   د. ئەحمەد سەفار، بڕیاریدەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، هەرچەندە لایەنە شیعەکان لە کۆبوونەوەیان لەگەڵ سەرۆککۆماردا داوایان کردووە، کە حکومەتی فیدراڵی، سەرپەرشتیاری تەواوی دۆسیەی نەوت لە کوردستان بگرێتە ئەستۆ، بەڵام شاندی حکومەتی هەرێمی کوردستان ئەمەی رەتکردووەتەوە.