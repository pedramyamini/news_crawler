رۆژنامەکە روونیکردووەتەوە، ئۆفیر ئاکۆنیس، وەزیری هاریکاریی هەرێمایەتی ئیسرائیل، لە میانی سەردانێکیدا بۆ سەنتەری ' ولفسون ' ی تەندروستی و کۆمەڵەی ' دڵی منداڵێک رزگار بکە ' ی خێرخوازی، لە شاری هولون لە باشووری تەلئەڤیڤ، پایتەختی ئیسرائیل، هەواڵەکەی راگەیاندووە.  وەزیرە ئیسرائیلییەکە پڕۆسەی چارەسەرکردنی منداڵە عێراقییەکانی بەڕێککەوتننامەی ئاشتی وڵاتەکەی لەگەڵ ئیمارات، بەحرەین و سوودانەوە بەستووەتەوە.  سیمۆن فیشەر، بەڕێوەبەری جێبەجێکاری کۆمەڵە خێرخوازییەکە، گوتوویەتی: "خۆشحاڵم پێتانڕابگەیەنم کە پێشبیندەکەین ٨ منداڵی عێراقی بەمنزیکانە بگەنە ئیسرائیل، بۆ وەرگرتنی چارەسەری نەخۆشییەکانی دڵ لە ولفسون، ئەمەش بەپارەدارکردنی کارەکە لەلایەن وەزارەتی هاریکاریی هەرێمایەتیی ئیسرائیلەوە".  بەڕێوەبەرەکە دەڵێ، ئەمە هەواڵی خۆشە و هیوادارم دەرگای هاریکاری لەگەڵ دەوڵەتانی دیکەشدا بکەینەوە.  لای خۆیەوە، وەزیری هاریکاری هەرێمایەتیی ئیسرائیل گوتوویەتی: "ئێمە لە رۆژهەڵاتی ناوینێکی نوێدا دەژین، رێککەوتنە مێژووییەکانی ئاشتی لەگەڵ ئیمارات و بەحرەین، هەنگاوی یەکەمن بۆ ئاساییکردنەوەی پەیوەندییەکانمان لەگەڵ کۆی ناوچەکەدا".  ' دڵی منداڵێک رزگار بکە '، رێکخراوێکی مرۆیی ئیسرائیلییە و ساڵی ١٩٩٦ بەئامانجی چاودێریکردنی ئەو منداڵانە دامەزراوە، کە لە دەوڵەتە تازەگەشەکردووەکاندا، کێشەی دڵیان هەیە.  رێکخراوەکە لە ساڵی ٢٠١٠ ەوە، بەهاوکاریی وەزارەتی هاریکاریی ئیسرائیلی، ژیانی نزیکەی ١٦٠٠ منداڵی رزگارکردووە، کە نەخۆشییەکانی دڵیان هەبووە و ژیانیان لەبەردەم مەترسیدا بووە.  ئەو منداڵانەی لە سەنتەرەکەدا چارەسەریان وەرگرتووە، لە وڵاتانی وەک عێراق، سووریا، مەغریب، باشووری سوودان و فەلەستینەوە، چوونەتە ئیسرائیل.