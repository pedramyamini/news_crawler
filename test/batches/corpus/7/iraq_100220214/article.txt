سیروان سیرینی، ئەمینداری گشتیی پەرلەمانی عێراق بە تۆڕی میدیایی رووداو رایگەیاند، لەگەڵ حەمید غزی، ئەمینداری گشتیی ئەنجومەنی وەزیرانی عێراق لەبارەی مووچەی ئەو فەرمانبەرانەی هەرێمی کوردستانەوە قسەی کردووە کە سەر بە حکومەتی فیدراڵین و تاوەکو ئێستا مووچەی مانگەکانی ١٠ و ١١ و ١٢ی ٢٠٢٠ و مانگی ١ ـی ٢٠٢١ ـیان بۆ خەرج نەکراوە و داوای لێکردووە مووچەکانیان خەرج بکرێت.    ئەمینداری گشتیی پەرلەمانی عێراق ئاماژەی بەوە دا، "ئەمینداری گشتیی ئەنجوومەنی وەزیرانی عێراق پێی گوتووە لەبارەی خەرجکردنی مووچەی ئەو فەرمانبەرانە رێنماییان داوەتە وەزارەتی دارایی و قسەیشیان لەگەڵ بریکاری وەزیری دارایی کردووە و حەمید غزی بەڵێنی دا بەم نزیکانە مووچەی ئەو فەرمانبەرانە خەرج بکرێت. "  سیروان سیرینی هاوکات گوتیشی، رۆژی چوارشەممە ٢٠٢١/٠٢/١٠ لیژنەی دارایی پەرلەمانی عێراق دوایین کۆبوونەوەی خۆی لەبارەی پرۆژەیاسای بودجە دەکات و دواتر دوایین هەموارکردنەوەی پرۆژەیاسای بودجە دەخاتە بەردەم سەرۆک فراکسیۆن و لایەنەکان تاوەکو رای خۆیانی لەسەر بدەن.  هاوکات باسی لەوەیش کرد کە لەبارەی پشکی هەرێمی کوردستانیشەوە کەشێکی ئەرێنی هەیە و ئەگەری هەیە پەرلەمان رۆژی شەممە، یاخود ئێوارەی رۆژی دووشەممە لەبارەی دەنگدان بە پرۆژەیاسای بودجە کۆببێتەوە.