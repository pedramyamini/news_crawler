جەمال کۆچەر، ئەندامی لیژنەی دارایی پەرلەمانی عێراق، بە تۆڕی میدیایی رووداوی راگەیاند: "شاندی هەرێمی کوردستان لە بەغدا بژارەی خۆیان خستووەتەڕوو، بەڵام لەناو ماڵی شیعەدا دوو بۆچوونی جیاواز لەسەر بەشە بودجەی هەرێمی کوردستان هەن. هەندێکیان رازین بەوەی هەولێر رۆژانە ٢٥٠ هەزار بەرمیل نەوت رادەستی بەغدا بکات، بەشەکەی دیکەش داوای هەموو نەوتەکە دەکات. بۆیە ئەو بابەتە ئێستا لە کۆبوونەوەکاندا هەڵگیراوە. "  ئەو ئەندامەی لیژنەی دارایی پەرلەمانی عێراق ئاماژەی بەوە دا، لەسەر ئەو دوو بۆچوونەی لەبارەی رادەستکردنی نەوتی هەرێمی کوردستان هەیە، سەرۆکی لیژنەی دارایی پەرلەمانی عێراق راسپێردراوە لەو بارەوە گفتوگۆ لەگەڵ لایەنە شیعەکان بکات.  جەمال کۆچەر کە ئەندامی هاوپەیمانیی هیوای کوردستانییشە گوتی: "ئێمە وەکو ئەندامانی لیژنەی دارایی رازین بەو دەقەی لەبارەی بەشە بودجەی هەرێمی کوردستان لە رەشنووسی یاسای بودجەی ٢٠٢١ ـی حکومەتی عێراقدا هاتووە. "  تائێستا چەند جارێک شاندی هەرێمی کوردستان سەردانی بەغدای کردووە، بەڵام نەگەیشتوونەتە رێککەوتنی کۆتایی. دواین جاریش لەسەر پشکی هەرێمی کوردستان لە بەشە بودجەی ٢٠٢١ ـی عێراقدا رۆژی ٢٠٢١/٠١/٢٤ شاندێکی دیکەی هەرێمی کوردستان گەیشتە بەغدا، لەگەڵ لیژنەی دارایی پەرلەمانی عێراق کۆبوونەتەوە و پێدەچێت لەگەڵ لایەنە سیاسییەکانیش دەست بە دانوستاندن بکەن.  لە رەشنووسی بودجەی ساڵی ٢٠٢١ ـی عێراقدا پشکی هەرێمی کوردستان رێژەی ١٢.٦٧ % ـی بودجە پێکدەهێنێت، بەڵام دەبێت رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات.   پشکی هەرێمی کوردستان لەو پرۆژەیاسایەدا ١٣ ترلیۆن و ٩٠٤ ملیار و ١٢ ملیۆن و ٤٥٢ هەزار دینارە.