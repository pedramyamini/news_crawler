نووسینگەی راگەیاندنی سەرۆکایەتیی ئەنجوومەنی وەزیران رایگەیاند، ئێوارەی ئەمڕۆ چوارشەممە ئەنجوومەنی وەزیران بۆ ئاسایشی نیشتمانی ٢٩ مین کۆبوونەوەی ئاسایی بەسەرۆکایەتیی مستەفا کازمی سەرۆکوەزیران و فەرماندەی گشتیی هێزە چەکدارەکان بەڕێوەچوو.   وەک لە راگەیێندراوەکەدا هاتووە لە کۆبوونەوەکەدا ئەنجوومەنەکە پەلامارەکەی بە مەترسیدار ناوبردووە و بەتێر تەسەلی گەنگەشەیانکردووە، کە رایدەگەیێنن "لە ناوچەی سحێلا - فیشخابوور هێزەکانمان رووبەڕووی پەلامار بوونەتەوە، کاتێک گرووپە چەکدارەکانی نێو خاکی سووریا هەوڵی تۆپبارانی سنوورەکانمان و شوێنەکانی مانەوەی هێزەکانی پێشمەرگە و هێزەکانی پاسەوانی سنووری عێراقیاندا، بۆ ئەوەی کاری قاچاخچیەتی بە چەک و مرۆڤەکان بکەن".    فەرماندەی گشتیی هێزە چەکدارەکان، بەرپەرچدانەوەکەی پێشمەرگە بە پاڵپشتیی هێزەکانی فیدراڵی بۆ پاراستنی سنوور بە ئازایانە ناودەبات و بەرز دەینرخێنێت. کازمی هەروەها "فەرمانی بە وەزارەتی دەرەوەدا لە رێگەی کەناڵە دیپلۆماسییەکانەوە هەموو جۆرە رێکارێکی پێویستی یاسایی لە بەرامبەر ئەو پەلامارە بگرێتەبەر بۆ رێگریکردن لە دووبارە بوونەوەی ئەو جۆرە پێشێلکارییانە".   سەربەست لەزگین، بریکاری وەزارەتی پێشمەرگە لە کۆنفرانسێکی رۆژنامەڤانیدا رایگەیاند: کاژێر ٠١: ٠٠ی شەوی رابردوو لە سنووری رۆژئاوا و باشووری کوردستان شەڕ لەنێوان هێزی پێشمەرگە و مەفرەزەیەکی چەکدارانی پەکەکە روویداوە، کە ویستوویانە "بە قاچاخ" بپەڕنەوە هەرێمی کوردستان. "  هەر ئەمڕۆ لە پەیامێکدا مەسرور بارزانی سەرۆکی حکومەتی هەرێمی کوردستان رایگەیاند"بە تووندترین شێوە ئەم هێرشە  شەرمەزار دەکەم کە پێشێلکارییەکی ئاشکرا و یاسایی خاکی هەرێمی کوردستان و دەسەڵاتی حکومەتی هەرێمی کوردستانە".  سەرۆکی حکومەتی هەرێمی کوردستان ئاماژەی بەوەش کردووە "داوا لە دۆست و هاوبەشەکانمان لە هاوپەیمانیی نێودەوڵەتی دەکەم، دڵنیایی بدەن کە یەپەگە ئەو جۆرە دەستدرێژییانە دووبارە ناکاتەوە و رێگەش نەدەن یارمەتیی وڵاتانی بیانی بۆ هێرشکردنە سەر خاکی ھەرێمی کوردستان بەکاربهێنن"، لەبارەی ئەگەری دووبارەبوونەوەی هێرشەکانیش گوتوویەتی "بێگومان دووبارەبوونەوەی ھەر ھێرشێکی لەم شێوەیە، زیانی زۆر بە ئاسایشی ناوچەکە دەگەیێنێت".