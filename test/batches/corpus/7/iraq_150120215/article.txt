ئیڤان فایق، وەزیری كۆچ و كۆچبەرانی عێراق رایگەیاند: "گەڕانەوەی ئاوارەكان و داخستنی دۆسیەكە لە سەرووی كارەكانی حكومەتە، یەكلاییكردنەوەی ئەو دۆسیەیەش هاوكار دەبێت لە بەهێزكردنی ئاشتەوایی كۆمەڵایەتی لە نێو كۆمەڵگەی عێراقی و دەرگا لەبەردەم ئایندەیەكی گونجاو دەكاتەوە بۆ بونیادنانی سیستمێكی كۆمەڵایەتی گەشەسەند و سەقامگیر".  وەزیری كۆچ و كۆچبەرانی عێراق لە راگەیێندراوێکدا ئاماژەی بە داخستنی کەمپێکی دیکەی ئاوارەکان داوە و راگەیاندووە: "بە هەوڵی كارمەندانی وەزارەت لە پارێزگای نەینەوا و فەرماندەیی ئۆپەراسیۆنەكان، ئەمڕۆ هەینی ١٥/١/٢٠٢١ كەمپی سەلامیە لە پارێزگای نەینەوا داخرا، كە زیاتر لە ٥ هەزار ئاوارەی لەخۆگرتبوو. "  ئاماژەی بەوەشكردووە: "هەزاران منداڵ لە رەوشێكی سەخت لە نێو كەمپەكان ژیاون، بەرپرسیاریەتیشیان دەكەوێتە ئەستۆی هەمووان، ئێستاش كاتی ئەوە هاتووە ئەو نەوەیە لە ژینگەیەكی سەقامگیر، گونجاو و جیاواز لە رەوشی سەختی نێو كەمپەكان بژین. "  پێشتر ئیڤان فایەق، وەزیری كۆچ و كۆچبەرانی عێراق رایگەیاند، وەزارەتەکەیان پلانێكی نیشتمانی ئامادەكردووە بۆ داخستنی سەرجەم كەمپەكانی ئاوارەكان لە سەرەتای ساڵی ٢٠٢١، جگە لە كەمپەكانی هەرێمی كوردستان، بەمەش ملیۆنێک و ٥٠٠ هەزار ئاوارە دەگەڕێنەوە ناوچەكانیان.  بەگوتەی وەزیری كۆچ و كۆچبەران "گەڕاندنەوەی ئاوارەكان بۆ زێدی خۆیان كاری لە پێشینەی وەزارەتە، وەزارەتیش بەردەوامە لەسەر جێبەجێكردنی بەرنامەی گەڕاندنەوەی خێزانە ئاوارەكان".  بەپێی ئامارە نافەرمییەكان دوای كۆنتڕۆڵكردنی چەند پارێزگایەكی عێراق لەلایەن چەكدارانی داعش، لە حوزەیرانی ساڵی ٢٠١٤ زیاتر لە ٥.٥ ملیۆن عێراقی ئاوارەبوون و روویان لە پارێزگاكانی دیكەی عێراق و هەرێمی كوردستان كرد، نزیكەی یەك ملیۆنیش عێراقیان جێهێشت و لە وڵاتانی دەوروبەر و ئەوروپا نیشتەجێبوون.