حەسەن تەمیمی، وەزیری تەندروستیی عێراق لە لێدوانێكی رۆژنامەڤانیدا گوتی: "لە كۆتایی ئەم مانگەدا ڤاكسین دەگاتە عێراق، بەڵام ناتوانرێت لە قۆناخی یەكەمدا ڤاكیسن بۆ ٤٠ ملیۆن عێراقی دابین بكەین. "  وەزیری تەندروستیی عێراق گوتی: "یەكەم جار ڤاكسین بەو كەسانە دەدرێت كە پێویستیان پێیەتی. وەزارەتیش گرێبەستێك بۆ بەكارخستنەوەی نەخۆشخانەی فێركاریی نەجەف و نەخۆشخانەكانی دیكە لەگەڵ كۆمپانیا جیهانییەكاندا دەکات. "  حەسەن تەمیمی گوتی: "بۆ تاوتوێكردنی هۆكارەكانی زیادبوونی ژمارەی تووشبووانی كۆرۆنا لەگەڵ پارێزگارانی سێ پارێزگا كۆبووەتەوە، بەتایبەتی کە لە ماوەی رابردوودا ژمارەی تووشبون لە پارێزگای نەجەف رووی لە هەڵكشان كردووە. "  وەزیری تەندروستی ئاماژەی بە گرنگیی تووندكردنی رێكارەكانی خۆپارێزی كرد لەلایەن لیژنەی باڵای تەندروستی و سەلامەتی و گوتی: "پێویستە لەسەر هاووڵاتییان هۆشیار بن. هەروەها دەبێت گردبوونەوە و بۆنەكانیش قەدەخە بكرێن. "  شەوی شەممە ٢٠٢١/٠٢/١٣ لیژنەی باڵای تەندروستی و سەلامەتی لە عێراق رایگەیاند لە ١٨ی شوباتی ٢٠٢١ ـەوە رۆژانە لە کاژێر ٠٨: ٠٠ ـی ئێوارەوە تاوەکو ٠٥: ٠٠ ـی بەرەبەیان هاتووچۆ قەدەخە دەکرێت، خوێندنی قوتابخانەکان و کۆلێژەکانیش لە هەمان رۆژەوە دەبنە ئەلیکترۆنی.