رۆژی چوارشەممە ٢ی کانوونی یەکەمی ٢٠٢٠ بەرهەم ساڵح، سەرۆككۆماری عێراق پەیوەندییەكی تەلەفۆنیی لەگەڵ ئیمانوێل ماكرۆن، سەرۆککۆماری فەرەنسا ئەنجامدا و پەیوەندییە دوو قۆڵیەكانی نێوان هەردوو وڵاتیان تاووتوێ كرد، جەختیان لە بەهێزكردنی پەیوەندییەکانیان لە زۆربەی بوارە جیاوازەكان کردەوە.  بەگوێرەی راگەیێندراوی سەرۆکایەتیی کۆماری عێراق، لە پەیوەندییە تەلەفۆنییەكەدا بەرهەم ساڵح و ماکرۆن "ئاماژەیان بە پێشهاتە هەرێمایەتییەكان كردووە و جەختیان لە گرنگیی رەچاوكردنی ئارامی، دانبەخۆداگرتن، پاراستنی سەقامگیری لە ناوچەكە و پشتبەستن بە دیالۆگ کردووەتەوە، ئەوەش لەپێناو دووركەوتنەوە لە گرژییەكان و بەهێزكردنی ئاسایش و سەقامگیریی هەرێمایەتی".  بەهێزكردنی سەروەری، پاراستنی سەقامگیریی عێراق، دوورخستنەوەی لە دەستوەردان و گرژییەكانی ناوچەكە تەوەرێكی دیكەی پەیوەندییە تەلەفۆنییەكەی نێوان سەرۆککۆماری عێراق و سەرۆکی فەرەنسا بوو. هەردوولا جەختیان لە چەسپاندنی ئاشتی لە ناوچەكە و دابینكردنی پشتگیریی نێودەوڵەتی بۆ چاودێریكردنی هەڵبژاردنەكانی داهاتوو، بەرەنگاربوونەوەی كۆرۆنا و كەمكردنەوەی لێكەوتە ئابووری و تەندروستییەكانی کردەوە.  بەرهەم ساڵح ئاماژەی بەوەش كرد "عێراق بە هاوكاریی هاوپەیمانان و دۆستەكانی لە شەڕی دژی داعش و لەناوبردنی شانە نووستووەكان و كاركردن بۆ كۆتاییهێنان بە تیرۆر بەردەوام دەبێت، بەو پێیەی مەترسییەكە هەڕەشە لە كۆی مرۆڤایەتی دەكات".