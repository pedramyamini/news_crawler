بەغدادی ھەر لە سەرەتاوە ھەوڵی جیابوونەوەی لە رێکخراوی قاعیدە دا بۆئەوەی نەوەیەکی نوێی پەڕگیرەکانی عێراق، رێکخراوەکەی بەشێوازێکی جیاواز بەڕێوەببەن و لەژێر سێبەری ئەیمەن زەواھیری دەربچن و رێگە نەدەن کەسانی بیانی سەرۆکایەتیی رێکخراوەکە بکەن. بۆ ئەم مەبەستەش رۆژی ٩ی نیسانی ٢٠١٣ رێکخراوی دەوڵەتی ئیسلامیی لە عێراق و شام "داعش"ی دامەزراند.  ئەبوبەکر بەغدادی بەتایبەت ئەو رۆژەی ھەڵبژارد، وەکو لە راگەیێندراوەکەیاندا ئاماژەیان بەوە دابوو، ئەو رۆژە ١٠ ساڵ بەسەر کۆتاییهێنان بە دەسەڵاتی سەددام لەلایەن ئەمریکاوە تێپەڕی.  هەوڵی داعش بۆ سەربەخۆبوون لە بواری داراییەوە  ھەوڵی سەربەخۆبوونی داعش و دەرچوونی لەژێر ھەژموونی قاعیدە چەند ئاڵنگارییەکی خستنە بەردەم ئەبوبەکر بەغدادی و ویستی لەڕێگەی سەربەخۆکردنی داھاتی دارایی و دامەزراندنی سیستەمی نوێی مووچە، جیهادییە تازە پێگەیشتووەکان بۆلای خۆی رابکێشێت.  داعش جیاواز لە رێکخراوە پەڕگیرەکانی دیکەی وەکو قاعیدە لە ئەفغانستان، بۆکۆ حەرام لە نایجیریا و شەبابی سۆماڵ، لە ژینگەیەکی دەوڵەمەند لەڕووی ئابوورییەوە دەستی بە بەهێزکردنی پێگەی خۆی کرد. دوای کۆنترۆڵکردنی نەینەوا، ئەنبار، سەڵاحەددین و دیالە و دەستگرتنی بەسەر نەوت و شوێنەواری مێژوویی و پارە و قەواڵەی بانکی، بووە دەوڵەمەندترین رێکخراوی چەکداری لە جیهان. ھەروەھا داعش زۆربەی ھێرش و پەلامارەکانی تەنیا بۆ دەستگرتن بوو بەسەر سەرچاوەی داھاتی نوێ و بەمەش داھاتەکانی فرە سەرچاوە بوون و بازرگانیشی پێوە دەکردن. بۆ کۆنترۆڵکردنی شوێنێکی دەوڵەمەند ئامادەبوو چەندین چەکداری خۆی بەکوشت بدات.  ھێزەکانی ئەمریکا چەند بەڵگەنامەیەکیان لەکاتی رووبەڕووبوونەوەیان لەگەڵ داعش لە ئەنبار لە کانوونی دووەمی ساڵی ٢٠٠٧ دەستکەوتوون و زانیاریی گرنگیان تێدایە. ئەوکاتە داعش دەستەواژەی مووچەی بەکارنەدەھێنا بۆ پێدانی مووچە بە ئەندام و چەکدارانی، بەڵکو مووچەی بەناوی "ھاوکاریی کۆمەڵایەتی" دابەشدەکرد.  لە قۆناخەکانی دواتردا، ئەو دەستەواژەی گۆڕی بۆ "کەفالەت" و مانگانە مووچەی ٦٠ ھەزار دیناری بە ھەر چەکدارێک دەدا و بۆ ھەر منداڵێکیش ٣٠ ھەزار دینار هەبوو. ئەو مووچەیە دوای بەدیلگیران و کوژرانی چەکدارەکەی داعش بە خێزانەکەی دەدرا. ئەگەر بهاتایە چەکدارەکە سەڵت نەبووایە، ٣٠ ھەزار دینار بۆ ھەر خوشکێکی دەدرا و ئەگەر برای بچووکیشی هەبووایە بۆ ئەویش ٣٠ ھەزار دینار دەدرا.  لە کاتی پێکهێنانی ژیانی هاوژینیش ھەر چەکدارێکی داعش بڕی ٥٠٠ بۆ ١٠٠٠ دۆلار و دواتریش ٣٠ هەزار دینار دەخرایە سەر مووچەکەی و ئەوەی دوایی پشکی هاوژینەکەی بوو. ئەگەر چەکداری داعش برا و خوشکی نەبووایە، ئەوا ٣٠ ھەزار دینار بۆ دایک و ٣٠ ھەزار دیناری دیکەش بۆ باوکی دەخرایە سەر مووچەکەی.  داعش بەردەوام ئەوەی بە چەکدارەکانی دەگوت، بەردەوامبوون لە ھێرش و پەلامارەکانیان ھۆکاری سەرەکی دەبێت بۆ دەستکەوتی دارایی زیاتر و ئەمەش وادەکات پێدانی مووچەکانیان بەردەوام بێت. لەکاتی برینداربوونی ھەر چەکدارێکیش، داعش تەواوی خەرجییەکانی دەگرتە ئەستۆ تاوەکو چاکبوونەوەی و لە ئەگەری پەککەوتەبوونیشی مووچەکەی وەکو خۆی پێدەدرا بێ لێبڕین.  ئەنسا و موهاجیرەکان لە رێکخراوی داعش  کاتێک داعش بەشێکی عێراق و سووریای کۆنترۆڵکرد، لیژنەیەکی گەورەی پێکهێنا کە ئەرکەکانی بریتیبوو لە بەھێزکردن و تۆکمەکردنی ژێرخانی دارایی و ئابووریی رێکخراوەکە. ھەمان ئەو لیژنەیە بەرپرسیاربوو لە تۆڕی ئاو و ئاوەڕۆکان و تەزووی کارەبا و پەیوەندییەکان و گواستنەوە و گەیاندن، ناسنامەی باری شارستانی، گومرگ، زەوی و زار و باجەکان.  داعش ئەندامانی خۆی بەسەر دوو گرووپ دابەشکردبوو: ئەنسار و موھاجیرەکان. ئەنسارەکان خەڵکی رەسەنی ناوچەکە بوون و موھاجیرەکانیش خەڵکی ناوچە و وڵاتانی دیکە. ئەمیری ناوچەکە کرێی ئاوارەکانی دەدا و بە بڕیارێکی تایبەت کرێی خانووی دیاریدەکرد و مانگانە پابەند دەبوو بە پێدانی کرێی خانوو. داعش ھەروەھا کەلوپەلی نێوماڵی ئاوارەکانیشی دابیندەکرد.  ھەروەھا مووچەی چەکدارانیش بەپێی پلەکانیان جیاکرایەوە و بەپێی ئەرک و بەرپرسیارێتییەکە مووچەکان دەگۆڕدران. مووچەی ناوچە مەترسیدارەکان زیاتربوو لەو ناوچانەی کە مەترسی لەسەریان کەمتربوو. بۆ نموونە، مووچەی چەکدارێکی داعش لە نەینەوا دوو ھێندە و زیاتریش بوو لە مووچەی چەکدارێکی نیشتەجێ لە دیالە.  ئەوەی جێگەی سەرنجە، داعش بەر لە ئەنجامدانی ھەر هێرشێک، خەرجیی ئۆپەراسیۆنەکە و پاڵپشتیی لۆجیستی بۆ دیاریدەکرد و لەلایەن لیژنەیەکی تایبەتەوە خەرجییەکان و تێچووەکانیان دابیندەکرا. هەروەها لیژنەیەک هەبوو بەرپرسیاربوو لە دابینکردنی خەرجیی کڕینی کەلوپەلی ماڵ بۆ ئەو خێزانە داعشانەی کە کەلوپەلی ماڵیان نەبوو. چەندین پسووڵەی کڕینی فێنککەرەوە و ساردکەرەوە دەست ھێزە ئەمنییەکان کەوتووە کە روونی دەکەنەوە پێداویستی بۆ ماڵە ھەژارەکان کڕدراون. لیژنەکە بەردەوام راپۆرتی دۆخی دارایی ئەندامان و لایەنگرانی پێدەگەیشت و ھەڵسەنگاندنی مەیدانی دەکرد. ھەمان لیژنە خەرجیی دانانی بۆمبی دەستکرد و مینی دەکرد و تەنانەت خەرجیی گاز و بەنزینی ئۆتۆمبێلەکان و پەنچەریکردنی تایە و چاککردنەوەیان لە ناوچەی پیشەسازی و خواردن و خواردنەوەی چەکدارانیشیان خەرج دەکرد.  سیستەمی مووچە دوای راگەیاندن خەلافەت  دوای ئەوەی خاکێکی زۆری عێراق و سووریای کۆنترۆڵکرد و رۆژی ٢٩/٦/٢٠١٤ خەلافەتی لە موسڵ راگەیاند، داعش لەڕێگەی راگەیاندنەکانیەوە ئەوەی بڵاوکردەوە کە سەرووی دوو ملیار دۆلاری ئەمریکی دەستکەوتی هەیە. ئەم پڕوپاگەندەیەی داعش بۆ ئەوە بوو چەکداری بیانیی زیاتر کۆبکاتەوە.  داعش لە عێراق حەوت بیری نەوت و دوو پاڵاوگەی نەوتی کۆنترۆڵکردبوو، رۆژانە داھاتی نەوتی لە سەرووی یەک ملیۆن دۆلاری ئەمریکی بوو. بەمەش داعش مانگانە ٢٠ ملیۆن دۆلار بۆ ھێزی شەڕکەری سەرەکی خۆی، ١٥ ملیۆن دۆلاری بۆ ھاوکاریی چەکدارە یاریدەدەر و چەکدارە خۆجێییەکان و ١٠ ملیۆن دۆلاریشی بۆ ھێزە ئەمنییەکان خەرج دەکرد. ھەروەھا دەستکاری مووچەکانیشی کرد بەمشێوەیە: مووچەی ئەمیر و سەرکردە بیانییەکان ١٣٠٠ دۆلار، خانوویەک، ئۆتۆمبێلێک، کەنیزەکێک، بەرمیلێک نەوت و بوتڵێک غاز. مووچەی ئەمیر و سەرکردە عێراقییەکانیش ٦٠٠ دۆلاری ئەمریکی، خانوویەک، ئۆتۆمبێلێک، کەنیزەکێک و بەرمیلێک نەوت و بوتڵێک غاز. مووچەی چەکدارێک ١٠٠ دۆلار و بۆ ھاوژینەکەی ٥٠ دۆلار و بۆ منداڵیش ٣٥ دۆلار. ھەمان چەکداری سەڵت مووچەی ١٠٠ دۆلاری وەردەگرت و ٥٠ دۆلار بۆ دایک و ٥٠ دۆلار بۆ باوک و ٤٠ دۆلار بۆ خوشک و برای. کارمەندانی پاڵاوگە نەوتییەکانیش مانگانە ٦٧٥ دۆلاریان وەردەگرت.