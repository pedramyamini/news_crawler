لەناو رەشنووسەکەدا چەند پێشنیازێک خرابوونەڕوو بۆ بەرزکردنەوەی بەهای دۆلار بەرامبەر دیناری عێراقی، ئەمەش بۆ پڕکردنەوەی کورتهێنانی بودجە بۆ ساڵی داهاتوو.  ئەمڕۆ پێنجشەممە ١٧ی کانوونی یەکەمی ٢٠٢٠ لە بەیاننامەیەکدا کە وێنەیەکی بۆ تۆڕیی میدیایی رووداو نێردراوە، وەزارەتی دارایی عێراق رایگەیاند "نیگەران و بێزارین لە بڵاوکردنەوەی رەشنووسی بودجەی ٢٠٢١ ".  لە بەیاننامەکە ئەوە خراوەتەڕوو "ئامادەکردنی بودجە کارێکی تەکنیکیی وردە و تێیدا وەزارەتەکان و دامودەزگاکان و ئاژانسە نێوەدەوڵەتییەکان بەشدارن لە ئامادەکردنی، ماوەیەکی زۆری پێویستە تاوەکو ئامادە دەکرێت، ئەو ئامادەکردنەش ناکرێت بەبێ ئاماژەکردن بە داتا و سیاسەتی ستراتیجیی دەوڵەت وەکو کاخەزی سپی، کە حکومەتی پێشکەشی کردووە".  ئاشکراکردنی رەشنووسی بودجەی ٢٠٢١ بۆ دەزگاکانی راگەیاندن بەر لە کاتی خۆی لەلایەن وەزارەتی دارایی عێراقەوە بە "کارێکی نابەرپرسیارانە" ناوبراوە و دەشڵێت، ئەمە وادەکات وەزارەتەکان نەتوانن بێلایەنانە رای خۆیان بخەنەڕوو تاوەکو لە دانیشتنی رۆژی شەممەدا هەموار بکرێت.  وەزارەتی دارایی عێراق داوادەکات "کەس سەرنج نەداتە سەر ئەو لێدوانانەی لە دوو رۆژی داهاتوودا لەسەر بودجە دەگوترێن، چونکە باشترین شوێن بۆ گفتوگۆکردن لەسەر بودجە، ئەنجوومەنی وەزیرانە؛ پاش پەسندکردنیشی دەنێردرێت بۆ ئەنجوومەنی نوێنەران، ئەمەش رێوشوێنی یاسایی دروستە لەسەر بودجە، نەک تۆڕە کۆمەڵایەتییەکان".