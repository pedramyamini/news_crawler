زوهێر ئەعرەجی، قایمقامی موسڵ بە رادیۆی رووداوی راگەیاند، بڕیاری قەدەخەی هاتووچۆ بڕیارێکی حکومەتی ناوەند بوو، نەک بڕیارێکی خۆجێیی، لە رۆژی پێنجشەممەوە قەدەخەی هاتووچۆ دەستیپێکردووە و تاوەکو رۆژی دووشەممە بەردەوام دەبێت.  لەبارەی ئەو دەنگۆیانەی کە قەدەخەکە بەهۆی داعشەوە بووبێت، قایمقامی موسڵ گوتی " هیچ پەیوەندیی بە داعشەوە نییە، تووشبوون بە کۆرۆنا لە ٧٠٠ کەسەوە بۆ چوار هەزار کەس لە ماوەی سێ رۆژدا بەرزبووەتەوە، بۆیە وەزارەتی تەندروستی ئەو بڕیارەی داوە".  زوهێر ئەعرەجی دەشڵێت "لە ماوەی رابردوودا تووشبوون لە موسڵ زۆر کەمبووەتەوە، بەڵام هەڵمەتێک هەیە لەلایەن تەندروستیی نەینەوا بۆ پشکنینی خەڵک لە هەموو گەڕەکەکانی موسڵ، بارودۆخەکە لەژێر کۆنترۆڵە"، رەتیشیکردەوە کە تووشبووی کۆرۆنای گۆڕاو تاوەکو ئێستا تۆمارکرابێت.  ناوبراو ئاماژە بەوەش دەکات، لە نەینەوا پێویستیان بە قەدەخەی هاتووچۆ نییە، بەڵام بڕیارێکی ناوەندییە و دەبێت جێبەجێی بکەن.  لەبارەی رۆشتنی لێشاوی خەڵک بۆ هەرێمی کوردستان قایمقامی موسڵ باسی لەوە کرد "هەرێمی کوردستان وەکو دووەم شوێنی دانیشتنی خەڵکی نەینەوایە، پێش کۆرۆناش زۆر لە خێزان و خەڵکی ئەو شارە چووبوونە هەرێمی کوردستان، چونکە خەڵک حەزدەکات لە هەولێر و دهۆک بژین، لەو دوو شارە ئازادی هەیە و پڕ خێر و بەرەکەتە و پەیوەندیی زۆریش لەنێوان خەڵکی نەینەوا و ئەو شارانە هەیە، لە سەردەمی ئاوارەبوونیش، هەرێمی کوردستان دەرگاکانی بۆ خەڵکی نەینەوا کردەوە، بۆیەش خەڵک بەهۆی قەدەخەی هاتووچۆوە روویان لەو شوێنانە کردووە".