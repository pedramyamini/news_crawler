بەشار کیکی، ئەندامی لیژنەی رۆشنبیریی پەرلەمانی عێراق بە تۆری میدیایی رووداوی راگەیاند، "لەلایەن وەزارەتی رۆشنبیریی عێراقەوە رۆژی جەژنی نیشتمانی دیاریکراوە کە لەو رۆژەدا عێراق بووەتە ئەندام لە کۆمەڵەی گەلان و ئەنجوومەنی وەزیرانی عێراقیش پەسندی کردووە و لیژنەی رۆشنبیریی پەرلەمانیش رەزامەندیی لەسەر داوە. "  ئەندامەکەی لیژنەی رۆشنبیری ئاماژەی بەوە دا، لیژنەی رۆشنبیری و وەزارەتی رۆشنبیری هیچ کێشەیەک لە دیاریکردنی وادەکەدا نابینن، بە پێچەوانەوە پێیانوایە ئەو رۆژە کە هاوکاتە لەگەڵ کۆچی دوایی جەلال تاڵەبانی، سەرۆککۆماری پێشووتری عێراق، گرنگییەکی زیاتر بە یادی کۆچی دواییەکەی دەدرێت.   پێشتر رێزان شێخ دلێر، پەرلەمانتاری فراکسیۆنی یەکێتیی نیشتمانیی کوردستان لە پەرلەمانی عێراق، بە تۆڕی میدیایی رووداوی راگەیاند، فراکسیۆنی یەکێتی بە فەرمی یاداشتێکی پێشکەشی سەرۆکایەتیی پەرلەمانی عێراق کردووە و تێیدا ناڕەزایی دەربڕیوە لە دیاریکردنی رۆژی ٣ی مانگی ١٠ بە رۆژی جەژنی نیشمانیی عێراق.  رێزان شێخ دلێر هۆکاری ناڕەزایەتییەکەیان بۆ ئەوە دەگەڕێنێتەوە کە "لە هەمان رۆژدا مام جەلال کۆچی دواییکردووە. چۆن دەبێت رۆژی کۆچیی دوایی سەرۆککۆماری وڵات هاوکات بێت لەگەڵ رۆژی جەژنی نیشتمانیی عێراق؟ "  لەسەر داوای فراکسیۆنی یەکێتی ئەو بابەتە لە بەرنامەی رۆژی یەکشەممەی رابردووی پەرلەمان لابرا.   ئەنجوومەنی وەزیرانی عێراق لە کۆبوونەوەی رۆژی سێشەممە ٢٠٢٠/٠٩/٠١ ـدا بڕیاری دا رۆژی ٣ ـی مانگی تشرینی یەکەمی هەموو ساڵێک بکرێتە رۆژی جەژنی نیشتمانی، بەو پێیەی لەو رۆژەدا عێراق سەربەخۆیی خۆی لە بەریتانیا وەرگرتووە و بووەتە ئەندام لە کۆمەڵەی گەلان و، حکومەت ئەوەی وەک پرۆژەیاسا رەوانەی پەرلەمان کرد.