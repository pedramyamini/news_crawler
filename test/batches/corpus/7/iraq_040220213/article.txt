ئەحمەد عەبادی، گوتەبێژی وەزارەتی کارەبای عێراق، ئەمڕۆ پێنجشەممە، بە تۆڕی میدیایی رووداوی راگەیاند: بڕیارە پرۆژەی بەستنەوەی تۆڕی کارەبای نیشتمانیی عێراق بە تۆڕی کارەبای وڵاتانی کەنداو لە وەرزی هاوینی ساڵی ٢٠٢٢ دا تەواوبێت، چونکە لە دیوی عێراق ٨٠ % ـی پرۆژە تەواو بووە، لە دیوی کەنداویش پرۆژەکە لە قۆناخی دیاریکردنی رێڕەو و خاڵەکانی بەستنەوەی هەردوو تۆڕەکەیە بە یەکدی.  ئەحمەد عەبادی گوتیشی: لە دیوی کەنداوەوە بە خاکی کوێت تێدەپەڕێت و بە وێستگەی فاو لە پارێزگای بەسرە دەبەسترێتەوە، لە قۆناخی یەکەمدا بەستنەوەی تۆڕی کارەبای عێراق بە تۆڕی کارەبای کەنداو ٥٠٠ مێگاوات کارەبا تەنیا بۆ پارێزگای بەسرە دابین دەکات.  سەبارەت بە دیاریکردنی وادەی دادگاییکردنی لوئەی ئەلخەتیب، وەزیری پێشووی کارەبای عێراق لە ٨ ـی ئەم مانگە لە دادگای تاوانەکان لە کەرخی بەغدا، بە تۆمەتی تێوەگلان لە بەکرێگرتنی ٨٢ هەزار و ٥٥٥ کرێکاری رۆژانە بۆ وەزارەتی کارەبا، بەبێ ئەوەی وەزارەتەکە پێویستی پێیان بێت، بەوەش مانگانە ٤٣ ملیار دیناری بودجەی وەزارەت بە فیڕۆدراون، گوتەبێژی وەزارەتی کارەبای عێراق ئاماژەی کرد: وەزارەتی کارەبا ئەو هەواڵە پشتڕاست ناکاتەوە، بەڵام رەتیشی ناکاتەوە.  لە پاڵ پرۆژەی بەستنەوەی تۆڕی کارەبای نیشتمانیی عێراق بە تۆڕی کارەبای کەنداو، عێراق بەردەوامە لە بەستنەوەی تۆڕی کارەبای نیشتمانیی خۆی بە تۆڕی کارەبای ئوردن و میسر.  دوو رۆژ پێش ئێستا وەزارەتی کارەبای عێراق، لە راگەیێندراوێکدا باسی گرێبەستی لەگەڵ کۆمپانیای "کار" کرد، رەتیکردەوە هیچ گرێبەستێکی لەگەڵ ئەو کۆمپانیایە هەبێت و رایگەیاند: ئەو تۆمەتانە رەتدەکەنەوە کە تایبەتن بەوەی گوایە وەزارەتی کارەبا بەنیازە چەند وێستگەیەکی نیشتمانی بەرهەمهێنانی کارەبا لە بەسرە یان چەند شارێکی دیکە بە کۆمپانیا تایبەتەکان بفرۆشێت.