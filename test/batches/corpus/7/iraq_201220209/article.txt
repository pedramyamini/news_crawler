ئەمشەو لە بەغدای پایتەختی عێراق بە مووشەک هێرش کرایە سەر باڵیۆزخانەی ئەمریکا، بەڵام لەڕێگەی سیستەمی دژە مووشەکەوە رێگری لە هێرشەکە کرا و بەپێی راگەیێندراوێکی ئۆپەراسیۆنەکانی عێراق، زیانی ماددی کەوتووەتەوە و زیانی گیانیش نەبووە.  موقتەدا سەدر، رێبەری رەوتی سەدر دەڵێت، ئەو ئامادەیە "هەماهەنگیی تەواوی ئەمنی" بکات بۆ جێبەجێکردنی باری نائاسایی.  پێشتر پەرلەمانی عێراق بڕیاری دابوو، کە هێزەکانی ئەمریکا و هێزە بیانییەکان لە عێراق دەربکرێن، بەڵام سەدر دەڵێت، ئەرکی پەرلەمانە دانوستاندن لەگەڵ باڵیۆزخانەی ئەمریکا بکات "بۆ سنووردارکردنی داگیرکاریی ئەمریکا و دەستتێوەردانی لە کاروباری عێراق".  سەدر دەڵێت، ئەو کەسانەی چەک لە دەرەوەی چوارچێوەی دەوڵەت بەکاردەهێنن "تیرۆریست یاخود ناشەرعی و نایاسایین". لە پەیامێکیشدا بۆ باڵیۆزخانەی ئەمریکا داوا دەکات "بە چەک وەڵام نەدەنەوە" و واز لە عێراق بهێنن، چونکە بە گوتەی ئەو، عێراق خاوەنی سەروەریی خۆیەتی.  لە تویتێکی دیکەدا، رێبەری رەوتی سەدر بە هاشتاگی "دەوڵەتی بێ سنوور"، ئاماژەی بەوە کردووە، سنوورەکانی عێراق لە مەترسیدان و ئالوودەی دەستی گەندەڵین. بە گوتەی ئەو، "دووژمن دزە دەکاتە ناوەوە و میلیشیاکانیش دەستیان بەسەر کاروبارەکاندا گرتووە".