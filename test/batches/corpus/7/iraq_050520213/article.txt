حەیدەر فارووق، گوتەبێژی وەزارەتی پەروەردەی عێراق، ئەمڕۆ چوارشەممە ٥ی ئایاری ٢٠٢١ رایگەیاند، "وەزارەتی پەروەردە داوا لە سەرپەرشتیارانی پەروەدەیی دەکات سەرپەرشتیی قوتابخانە و مامۆستایان بکەن بۆئەوەی خشتەی ئەلیکترۆنیی وانەکان  ئامادەبکەن".  گوتەبێژی وەزارەتی پەروەردەی عێراق ئاماژەی بەوە کردووە "لە روونکردنەوەی پرسیاری قوتابیان لەسەر وانەکان، پشت بە وێبسایتەکان ببەسترێت".  حەیدەر فارووق داوای لە عێراقییەکان کردووە، باشتر بەشداری ئەو شێوازە بکەن بۆ چارەسەرکردنی کێشەی خوێندن، چونکە لەوکاتەدا دەوامی قوتابخانەکان ئاسایی بوو، وەزارەت چەندین حاڵەتی تووشبوون بە ڤایرۆسی کۆرۆنای لەنێو قوتابیان تۆمارکرد.  ئەنجوومەنی وەزیرانی عێراق دوێنێ سێشەممە ٠٤ - ٠٥ - ٢٠٢١ راسپاردەکانی لیژنەی باڵای تەندروستیی پەسندکرد کە داوایکردبوو خێرا خوێندنی راستەوخۆ لە قوتابخانە و پەیمانگە و زانکۆکان رابگیرێت و بکرێتە ئەلیکترۆنی، تەنیا قۆناخەکانی کۆتایی کۆلێژەکانی پزیشکی و پزیشکی ددان و پەرستاری نەبێت کە هەفتەی دوو رۆژ بە ئامادەبوون لە هۆڵەکانی خوێندن بەردەوام دەبن.  بڕیارەکە لەکاتێکدایە، تووشبوون و مردن بە کۆرۆنا لە عێراق لە هەڵکشاندایە.  وەزارەتی تەندروستیی عێراق رایگەیاند، ئەمڕۆ ٤٠ هەزار و ١١٥ پشکنینی کۆرۆنا ئەنجامدران و دەرکەوت ٥ هەزار و ٨١٣ کەسی دیکە لە عێراق و هەرێمی کوردستان تووشی کۆرۆنا بوون.  تاوەکو ئێستا ملیۆنێک و ٩١ هەزار و ٩٥٤ کەس لە عێراق و هەرێمی کوردستان تووشی کۆرۆنا بوون، ٩٧٩ هەزار و ٤١ لەو تووشبووانە چاکبوونەتەوە، واتە ٨٩.٧ % ی تێکڕای تووشبووان، هەروەها ٩٧ هەزار و ٢٧٣ تووشبووی کۆرۆنا هێشتا چارەسەر وەردەگرن، ٥٣٨ لەو تووشبووانە لەژێر چاودێریی چڕدان. ١٥ هەزار و ٦٤٠ تووشبووی کۆرۆناش گیانیان لەدەستداوە.