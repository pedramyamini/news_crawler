ئەحمەد عەبادی، گوتەبێژی وەزارەتی كارەبای عێراق بە تۆڕی میدیایی رووداوی راگەیاند: "بەهۆی نەبوونی پلانێك بۆ پەرەدان بە كێڵگە نەوتییەكان و دابینكردنی غاز بۆ كارپێكردنی وێستگەكانی بەرهەمهێنانی كارەبا، حكومەتی عێراق ناچار بوو لەگەڵ ئێران گرێبەستێك بۆ هاوردەكردنی ٥٠ ملیۆن مەتر سێجا غاز رۆژانە واژۆ بكات. "  بە گوتەی عەبادی، بڕی هەناردەی غازی ئێران رۆژانە لە ٥٠ ملیۆن مەتر سێجاوە بۆ ٥ ملیۆن مەتر سێجا دابەزیوە و بەو هۆیەوە عێراق ٦ هەزار مێگاوات كارەبای لەدەستداوە.  گوتەبێژی وەزارەتی كارەبای عێراق لە بارەی ئەو کەمبوونەوەیەوە دەڵێت: "ئەمەش كاریگەریی نەرێنیی لەسەر وێستگەكانی بەرهەمهێنانی كارەبا و كاژێرەكانی پێدانی كارەبا لە پارێزگاكانی بەغدا و فوراتی ناوەڕاست، تەنانەت پارێزگاكانی باكوور و باشوور داناوە. "  لەبارەی هۆكارەكانی كەمبوونەوەی غازی ئێرانییەوە گوتەبێژەكەی وەزارەتی كارەبای عێراق گوتی: "بەدواداچوونمان بۆ ئەو پرسە كرد و لایەنی ئێرانی پێی راگەیاندین بڕە پارەیەكی زۆر لەسەر عێراق هەيه پێویستە بیدات. ئێمەش داوامان لە وەزارەتی دارایی كردووە بۆ دابینكردنی غازی پێویست بۆ وێستگەكانی بەرهەمهێنانی كارەبا شایستە داراییەكانی ئێران بدات. "  ئەحمەد عەبادی ئاماژەی بەوەش دا، هاوردەكردنی بەرهەمی غاز لە وەرزێكەوە بۆ وەرزێكی دیكە دەگۆڕێت، بۆ نموونە لە وەرزی هاویندا هاوردەی غاز دەگاتە ٦٠ - ٧٠ ملیۆن مەتر سێجا، بەڵام لە وەرزی زستاندا دەگاتە ٥٠ ملیۆن مەتر سێجا.  لە ئایاری رابردوودا وەزیری كارەبای عێراق رایگەیاند، وڵاتەكەی پێویستی بە ٧٠ ملیۆن مەتر سێجا غازی سرووشتییە بۆ ئەوەی وێستگەكانی كارەبا بەگەڕبخات، ئەوەش وایكردووە رۆژانە ٤٠ ملیۆن مەتر سێجا غازی سرووشتی لە ئێرانەوە هاوردە بكەن.