لە راگەیێندراوێکدا د. ئەیاد عەللاوی، سەرۆکی هاوپەیمانێتیی وەتەنییە بڵاویکردەوە، بەم دواییانە لە بارەی بابەتی بەرپرسیارێتیی جموجووڵی فڕۆکە و هاتن و دەرچوونی لە ئاسمانی عێراقی لێدوانی دژبەیەک دراون.  عەللاوی ئاماژەی بەوە داوە، هاتنی فڕۆکەی سەربازی و شارستانی بۆ ئاسمانی عێراق بە رەزامەندیی حکومەتە، کاتێک سەرۆکوەزیران بووە رێگەی نەداوە فڕۆکەکانی هێزەکانی هاوپەیمانان یەکێک لە سیمبولە ئایینییەکان بکاتە ئامانج، ئەوەش لە رێگەی پەیوەست بوون بە بنەمای بەریککەوتنەوە کە دواتر کاری پێنەکراوە.   عەللاوی هەر لە درێژەی راگەیێندراوەکەیدا دەڵێت، ئەوەی تایبەت بێت بە جموجووڵی فڕۆکەی بێفڕۆکەوان کە بەم ساڵانەی دوایی زۆر بەکاردێت، ئەمانە ناچنە ژێرباری رەزامەندیی فەرمییەوە. ئەگەر لە دوورەوە کۆنترۆڵ بکرێت، ئەوا پێویستە لە چوارچێوەی رێککەوتنی بنەمای بەریەککەوتن (بنەمای بەریککەوتن ئەوەی هێزەکان لەسەر کۆمەڵێک بنەما رێکدەکەون بۆ دوورکەوتنە لە بەریەککەوتن) بە روونی بۆ دوورکەوتنەوە لە روودانی هەر پێشلکارییەک دەستەبەربکرێت.  دوای نزیکەی ساڵێک لە کوشتنی قاسم سولەیمانی، فەرماندەی پێشووی فەیلەقی قودسی سوپای پاسداران و ئەبو مەهدی موهەندیس، جێگری پێشووی سەرۆکی دەستەی حەشدی شەعبی لەلایەن ئەمریکاوە، بەرپرسانی پێشووی عێراق لەسەر ئەو بابەتە لێدوانی جیاواز دەدەن.   حەیدەر عەبادی، سەرۆکوەزیرانی پێشووتری عێراق و سەرۆکی هاوپەیمانێتیی نەسر دەڵێت، ئەو فڕۆکەیەی قاسم سولەیمانی و ئەبو مەهدی موهەندیسی کردە ئامانج رەزامەندیی پێشوەختەی فڕینی لایەنی عێراقیی هەبووە.  هەر زوو عادل عەبدولمەهدی کە کاتی ئۆپەراسیۆنەکە سەرۆکوەزیران بوو، وەڵامی دایەوە و رەتیکردەوە کە حکومەت رەزامەندیی دابێتە فڕۆکەکەی ئەمریکا بۆ کردنە ئامانجی ئەبو مەهدی موهەندیس و قاسم سولەیمانی و دەڵێت، رێکاری تووند بۆ جووڵەی وشکانی و ئاسمانیی ئەمریکا و هاوپەیمانان هەبووە، بەڵام سەرپێچیکردنیش هەبووە و بەردەوام ئەو سەرپێچییانەش تۆمارکراون و هەوڵی رێگریکردنیان دراوە.  هەروەها عادل عەبدولمەهدی باسی لەوە کردووە، ئەوەی زانیاریی راستەقینەی لەبارەی ئەو رووداوەوە هەیە با پێشکەشی دادگەی بکات. هەڵەیە لایەنێک تۆمەتبار بکرێت کە پەیوەندیی بەو بابەتەوە نییە. جووڵەی فڕۆکەکان و رەزامەندی لەسەر جووڵەیان چوارچێوەی دیاریکراوی هەیە.   عەبدولمەهدی جەخت لەوە دەکاتەوە کە "تۆمارە فەرمییەکان یەکناگرنەوە لەگەڵ ئەو دەنگۆیانەی باس لەوە دەکەن ئەو فڕۆکەیەی ئەو سەرکردانەی لە نزیک فڕۆکەخانەی بەغدا کردووەتە ئامانج رەزامەندیی عێراقی هەبووبێت. "  بەپێی بەڵگەنامەیەک، جەبار عەبید کازم، فەرماندەی بەرگریی ئاسمانی رۆژی ٢٠٢٠/٠١/٠٣ راپۆرتێکی لەبارەی ئەو بۆردوومانەوە بۆ سەرۆکایەتیی ئەرکانی سوپا ناردووە و تێیدا هاتووە، سێ فڕۆکەی بێفڕۆکەوان چەند کاژێرێک پێش ئۆپەراسیۆنەکە چوونەتە ئاسمانی بەغدا و دوای ئۆپەراسیۆنەکە عێراقیان بەرەو ئوردن بەجێهێشتووە و ئەوانیش رەزامەندیی پێشوەختیان لەلایەن فەرماندەیی ئۆپەراسیۆنە هاوبەشەکانی عێراقەوە هەبووە.  حەیدەر عەبادی لە قسەکانیدا ئاماژەی بەوە دابوو، عێراقییەکان ئەرکی ئەو فڕۆکانە نازانن کە دێنە ئاسمانی وڵات و "پرسیارە گرنگەکە ئەوەیە کە بۆچی بەدواداچوون لە ئەرکی ئەو فڕۆکانە نەکراوە کە بەپێی چوارچێوە کارپێکراوەکان رەزامەندی لەسەر ئەرکیان دراوە؟ "  رۆژی ٢٠٢٠/٠١/٠٣ فڕۆکەیەکی بێفڕۆکەوانی ئەمریکا لە دەرەوەی فڕۆکەخانەی بەغدا کاروانی ئۆتۆمبێلەکانی قاسم سولەیمانی و ئەبو مەهدی موهەندیسی کردە ئامانج و هەردووکیان کوژران. ئۆپەراسیۆنەکە کاردانەوەی جیاوازی هەبوو. لە لایەنی عێراقەوە دوو رۆژ دواتر پەرلەمان کۆبووەوە و بەبێ ئامادەبوونی فراکسیۆنە کوردستانییەکان و بەشێک لە سوننەکان بڕیار درا هێزەکانی هاوپەیمانان لە عێراق بچنە دەرەوە.