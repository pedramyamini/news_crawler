بییر لودهامر، بەڕێوەبەری بەرنامەی عێراق لە فەرمانگەی کاروباری مین لە نەتەوەیەکگرتووەکان رایگەیاند،  زۆربەی ئەو ناوچاونەی بە مین چێنراون دەکەونە باشووری وڵاتەکە و ناوچە سنوورییەکان لەگەڵ ئێران، کە پاشماوەی جەنگی هەشت ساڵەی نێوان عێراق و ئێرانە، کە لە ساڵی ١٩٨٨ کۆتاییهات.  بەشێکی ئەو ناوچانەی کە لەژێر کۆنترۆڵی داعش بوون و ئێستا هێزەکانی عێراقی کۆنترۆڵیان کردووەتەوە مینیان تێدا چێنراوە، بە گوتەی بییر لودهامر، ئەو ناوچانە رووبەری مین و بۆمبڕێژکراوەکانی زیاترکردووە، بەهۆی مین و بۆمبی چێنراو، ناوچەکان مەترسیدارن و هەڕەشە لە ژیانی خەڵک دەکات، جگە لەمەش هەڕەشەیە بۆ سەر ئارامی ژیانی دانیشتووانەکەی.   رێکخراوی ئیدارەی زانیارییەکان و کاروباری مینی ئەمریکی لە راپۆرتی ساڵانەی خۆیدا، کە مانگی ئابی رابردوو بڵاویکردەوە  رایگەیاند، پارێزگای بەسرە لە هەموو پارێزگاکانی دیکە زیاتر بۆمبڕێژکراوە، کە رووبەڕەکەی ٨٨٣ ملیۆن مەتر چوار گۆشەیە، ئەمەش بەهۆی جەنگی یەکەم و دووەمی کەنداو و جەنگی ساڵی ٢٠٠٣ ەوەیە.  ئەو رێکخراوە ئەمریکییە ئاشکراشیکرد، قوربانیانی پاشماوە تەقەمەنییەکان گەیشتووەتە ٣٤ هەزار و ٧٤ قوربانی، کە زیاتر لە ١٩ هەزاریان لە ناوچەکانی باشووری عێراقن.