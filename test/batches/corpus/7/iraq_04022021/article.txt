عادل روکابی، وەزیری کار و کاروباری کۆمەڵایەتیی عێراق رایگەیاند، پابەندبوون بە هاتنی کرێکارانی بیانی هەیە، بەڵام بەپێی یاسا  کۆمپانیاکان دەبێت ٥٠ % ـی دەستی کاری عێراقی بخەنە سەر کار، هەر کۆمپانیایەکیش ئەمە جێبەجێ نەکات بەپێی یاسای کار دەیدەنە دادگە.  وەزیری کار و کاروباری کۆمەڵایەتیی عێراق ئاماژەی بەوەکرد، بەپێی خەملاندنەکانیان ٤٠٠ بۆ ٦٠٠ هەزار کرێکاری بیانی لە عێراقدا هەن، ئەوانەشی مۆڵەتیان لە وەزارەتی کار وەرگرتووە، تەنیا نزیکەی ٥٥ هەزار کرێکارن، لەکاتێکدا پێشتر ژمارەکە ١٣ هەزار بووە، بەڵام بەهۆی رێکارەکانی وەزارەتەکەیان ژمارەکە بەرزبووەتەوە.  لە هەرێمی کوردستان لە مانگی ئاداری ٢٠٢٠ بەهۆی بڵاوبوونەوەی ڤایرۆسی کۆرۆنا، هاتنی کرێکاری بیانی بۆ هەرێمی کوردستان قەدەخەکرا، سەرەڕای ئەوەی هێشتا مەترسییەکانی کۆرۆنا ماون، بەڵام لە سەرەتای مانگی ئەیلوولی رابردوو جارێکی دیکە دەرگا بۆ هاتنی کرێکارانی بیانی کرایەوە.  لە هەرێمی کوردستان مۆڵەتی هاتنی كرێكاری بیانی  تایبەت بە خزمەتكاری ناوماڵ بۆ ماوەی دوو ساڵە، سەبارەت بە ژمارەی کرێکاری بیانیی نێوماڵ، د. عارف حیتۆ، بەڕێوەبەری گشتیی كار و دەستەبەری كۆمەڵایەتی لە ئەیلوولی رابردوو رایگەیاند: بەپێی  بەدواداچوونەكانیان نزیكەی ١٢ هەزار كرێكاری بیانی خزمەتكاری  نێوماڵ لە كوردستاندا هەن.    بەپێی ئاماری وەزارەتی كاروكاروباری كۆمەڵایەتی لە ساڵی ٢٠١٨،   ٣ هەزار و ٣٢٧ كرێكاری بیانی ناوماڵ و لە ساڵی رابردووش ٦ هەزار و ٣٥٨ كرێكاری بیانی نێوماڵ هاتوونەتە كوردستان.