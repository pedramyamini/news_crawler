لیوا روكن ئەكرەم سەدام، فەرماندەی ئۆپەراسیۆنەكانی بەسرە بە تۆڕی میدیایی رووداوی راگەیاند "شەڕ و ناكۆكیی هۆزەكانی بەسرە نوێ نییە و چەكی جۆراوجۆرى تێدا بەكاردەهێندرێت، كوژراو و برینداریشی لێدەكەوێتەوە، كاژێر ٠٦: ٠٠ی ئێوارەی دوێنێش لەسەر كێشەیەكی كۆن شەڕ لەنێوان دوو بنەماڵەی سەر بە هۆزێك لە پارێزگاكە روویدا و بەهۆیەوە كەسێك كوژرا و كەسێكی دیكەش برینداربوو".  بە گوتەی فەرماندەی ئۆپەراسیۆنەكانی بەسرە، چەند ساڵێك لەمەوبەر كەسێك كوژراوە و كەسوكاری كوژراوەكەش دەیانەوێت تۆڵە بكەنەوە، هەردوو بنەماڵەش سەر بە یەك هۆزن و "هەردوو لایەن ماوەی سێ كاژێر رووبەڕووی یەكدی بوونەوە، دواتر هێزە ئەمنییەكان گەیشتنە شوێنەكە و رەوشەكەیان كۆنترۆڵكرد".  لە ماوەی رابردوودا ململانێ و شەڕی چەكداری لەنێوان ژمارەیەك هۆزی پارێزگای بەسرە روويداوە و ژمارەیەك قوربانيشی لێ كەوتووەتەوە. ئەحمەد مەنسوور، توێژەر و مافناس لە بەسرە دەڵێت "جیا لە دەستوەردانی پارتە سیاسییەكان، گەندەڵییەكی گەورە هەیە و كاری كردووەتە سەر كێشە كۆمەڵایەتییەكان و ململانێی هۆزەكانی دروستكردووە، هەروەها لە بەسرە هێزی هۆزایەتی لە یاسا زیاترە، كەسانی دەستڕۆیشتوو لەناو پارتە سیاسییەكان هۆكارێكی ديكەن بۆ تەشەنەكردنی ناكۆكییەكانی بەسرە لەڕێی پاڵپشتیكردنی لایەنێك".