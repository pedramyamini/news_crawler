راگەیاندنی پەرلەمانی عێراق گیانلەدەستدانی حوسێن جاسم ئەلزەهیری، پەرلەمانتاری فراکسیۆنی فەتح - ی راگەیاند و دەڵێت، بەهۆی ڤایرۆسی کۆرۆناوە بووە.  ئەمە دووەم پەرلەمانتاری عێراقە بە کۆرۆنا گیان لەدەست بدات، پێشتریش لە ١٠ی تەممووزی ٢٠٢٠ پەرلەمانتارێکی دیکەی عێراق بەناوی غەیدا کەمبەش دوای تووشبوونی بە ڤایرۆسی کۆرۆنا گیانی لەدەستدا.  پێشتر محەممەد حەلبووسی، سەرۆکی پەرلەمانی عێراق بڵاوبوونەوەی پەتای کۆرۆنای لەناو پەرلەمان راگەیاند، دوای ئەوەی دڵنیابوونەوە کە ٢٠ پەرلەمانتار تووشی ڤایرۆسەکە بوون.  بەپێی دوایین ئاماری وەزارەتی تەندروستیی عێراق، تاوەکو ئێستا لە عێراق ٥٣٩ هەزار و ٧٤٩ تووشبووی ڤایرۆسی کۆرۆنا تۆمارکراون، لەو ژمارەیە ٤٦٩ هەزار و ٧٨٤ کەس چاکبوونەتەوە و ١٢ هەزار و ٣١ تووشبوویش مردوون.