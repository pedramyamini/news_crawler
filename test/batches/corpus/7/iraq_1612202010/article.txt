د. بەشیر حەداد، جێگری سەرۆكی پەرلەمانی عێراق دەڵێت، هەوڵدەدەن شایستە داراییەكانی ئەم چەند مانگەی کۆتایی ساڵی ٢٠٢٠ی هەرێمی كوردستان نەفەوتێت و بۆ بودجەی ساڵی داهاتووش رێككەوتنێكی نوێ بكرێت.  لەبارەی بەڕێوەچوونی دانوستاندنەکان، ئەندامێكی لیژنەی دارایی پەرلەمانی عێراق دەڵێت، هەولێر و بەغدا نەگەیشتوونەتە رێککەوتنی کۆتایی، بەڵام قسە لەبارەی زۆر بابەت کراوە.  سادق مەدلوول سوڵتانی، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "دەبێت دیوانی چاودێریی دارایی فیدراڵی ئاگاداری داهاتی نانەوتی و ئەو بڕە نەوتە بێت كە هەرێمی کوردستان هەناردەی دەكات، هەروەها دەبێت هەردوولا لەسەر ئەو بڕە نەوتەش رێكبكەون كە هەرێمی کوردستان رادەستی بەغدای دەكات".  پەرلەمانتارەکەی لیژنەی دارایی گوتیشی، دوای رێککەوتن لەسەر بابەتی رادەستکردنی داهاتەکان، رێكارەكانی بودجەی ساڵی داهاتوو تەواو دەكرێن؛ بۆ دڵنیابوون لە كۆی داهاتەكانی هەرێمی کوردستان و ژمارەی فەرمانبەرانی راستەقینەش لیژنەیەك پێكدەهێنرێت و سەردانی هەرێمی كوردستان دەكات.  جێگری سەرۆکی پەرلەمانی عێراقیش دەڵێت، بەغدا دەیەوێت لەگەڵ هەولێر رێكبكەوێت، بەڵام هەندێک هێز هۆکاری درێژەدان بە نەگەیشتن بە رێککەوتنن.  رۆژی چوارشەممەی رابردوو ٩ - ١٢ - ٢٠٢٠ شاندێکی باڵای حکومەتی هەرێمی کوردستان بە سەرۆکایەتیی قوباد تاڵەبانی، جێگری سەرۆکوەزیرانی هەرێمی کوردستان چووە بەغدا و دەستی بە کۆبوونەوەکانی کرد.  چوونی شاندەکە لەکاتێکدایە، حکومەتی عێراق بەنیازە پرۆژە یاسای بودجەی ساڵی ٢٠٢١ رەوانەی پەرلەمان بکات، بەمەبەستی دەنگدان لەسەری و پەسندکردنی.