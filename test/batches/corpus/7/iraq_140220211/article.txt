بزووتنەوەی نوجەبای نزیك لە ئێران كە ئەكرەم كەعبی، سەرۆكایەتیی دەكات، لە راگەیێندراوێكدا رایگەیاند: "وڵات لە قۆناخی پەرتەوازەییدایە، هەڵوێستە فەرمییە لاوازەكان و بەرژەوەندیی تەسكی حیزبایەتی وڵاتیان كردووەتە گۆڕەپانێك بۆ پێشێلكاری و زیادەڕۆیی وڵاتان و هەموو لایەنەكان. "  هەروەها لە راگەیێندراوەکەدا هاتووە: "بەپێی زانیارییەكان، نیازی توركیا بۆ داگیركردنی پارێزگای نەینەوا تاوەكو قەزای شنگال دوایین پێشێلكاریی نابێت ئەگەر هەڵوێستە فەرمییەكان بەو لاوازیە بمێننەوە. "  بزووتنەوەی نوجەبای عێراقی لە راگەیێندراوەكەیدا بە توركیا دەڵێت: "بە هەڵوێستەكانیدا بچێتەوە پێش ئەوەی هەنگاوێكی لەو شێوەیە بنێت كە نازانێت ئەنجامەكەی چۆن دەبێت، پەند لە هێزەكانی داگیركاری ئەمریكا وەربگرن كە لە رووی ژمارەی سەرباز و توانا سەربازیەكانەوە لەوان زیاتر بوون. "  هاوكات داواش لە حكومەت و پەرلەمانی عێراق و هەموو لایەنە پەیوەندیدارەكان دەكات هەڵوێستێكی یەكگرتوو و تووندیان لە بەرامبەر ئەو پێشێلكارییانەدا هەبێت، "ئەگەرنا گەلی عێراق و بەرگریەكەی هەڵوێستیان دەبێت. "  کاژێر ٠٢: ٥٥ خولەکی بەرەبەیانی رۆژی چوارشەممە ١٠ی شوباتی ٢٠٢١ سوپای تورکیا ئۆپەراسیۆنی چڕنووکی هەڵۆ - ٢ی لە چیای گارەی باشووری کوردستان لە دژی پەکەکە راگەیاند.  خولوسی ئاکار، وەزیری بەرگریی تورکیا بەرەبەیانی رۆژی یەکشەممە ١٤ی شووباتی ٢٠٢١ لەگەڵ یاشار گولەر، سەرۆک ئەرکانی سوپای تورکیا و ژمارەیەک فەرماندەی باڵای سەربازی سەردانی ناوەندی بەڕێوەبردنی ئۆپەراسیۆنی چڕنوکی هەڵۆ - ٢ یان لە پارێزگای شرناخ لەسەر سنوور کرد.  سوپای تورکیا تائێستا کوژرانی سێ ئەفسەری خۆی راگەیاندووە، بەڵام هێزەکانی پاراستنی گەل (هەپەگە) ئاماژەیان بە هیچ زیانێکی خۆیان نەداوە و دەڵێن بە لای کەمەوە نۆ سەرباز و ئەفسەری تورکیا کوژراون. لە ەبرامبەردا تورکیا دەڵێت " ٤٨ گەریلای پەکەکە کوژراون و دووانیشیان دەستگیر کراون. "