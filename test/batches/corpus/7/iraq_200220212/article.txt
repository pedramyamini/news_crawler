د. سەیف بەدر، گوتەبێژی وەزارەتی تەندروستیی عێراق بە رادیۆی رووداوی راگەیاند، بە گوێرەی پلانی وەزارەتی تەندروستی سەرەتا ٢٠ % ـی عێراقییەکان ڤاکسینەکە وەردەگرن، "وەزارەتی تەندروستی سێ ملیۆن ژەمە ڤاکسینی کۆمپانیای ئەسترازینکا دەکڕێت و لە کۆمپانیاکانی سینۆڤاک و فایزەریش ڤاکسین دەکڕین، بەگوێرەی پرۆتۆکۆڵ یەکەمجار بەتەمەنەکان وەریدەگرن، دواتر بەپێی پێویست دەدرێتە خەڵک. "  لەبارەی پشکی هەرێمی کوردستان لەو ڤاکسینەی کە دەگاتە عێراق، د. سەیف بەدر رایگەیاند، "وەک چۆن دەرمان بۆ هەرێمی کوردستان دابین دەکەین، بەهەمان شێوەش ڤاکسین دەدرێتە هەرێمی کوردستان".  بە گوتەی سەیف بەدر، ئامێرەکانی پشکنین بۆ دەستنیشانکردنی کۆرۆنای گۆڕاو هەمان ئامێرن، "بەڵام ڤایرۆسەکە بەردەوام خۆی دەگۆڕێت، بۆ ئەوەش پێویستمان بە راهێنان و رێنمایی بەردەوام هەیە".  هەرێمی کوردستان جیا لە عێراق ڤاکسینی کۆرۆنا دەکڕێت، لیژنەیەکی زانستی و پسپۆڕی تەندروستی لە هەرێمی کوردستان گفتوگۆ لەگەڵ چەند کۆمپانیایەکی بەرهەمهێنانی ڤاکسین دەکەن بۆ ئەوەی جیا لەو بڕە ڤاکسینەی لە عێراق وەریدەگرن، ڤاکسینی کۆرۆنا بۆ هەرێمی کوردستان دابین بکەن.   گوتەبێژی وەزارەتی تەندروستی عێراق ئاماژەی بەوە کرد، "دۆخەکە مەترسیدارە و ژمارەی تووشبووان زۆر بەخێرایی تەشەنە دەکات، گەنجان و منداڵانیش دەگرێتەوە و زۆر بە تووندیش تووشی دەبن، زۆر بەخێراییش دەگوازرێتەوە، وەرزی زستان و سەرماش کاریگەریی لەسەر زیاتر بڵاوبوونەوەی هەیە، لە زۆربەی ناوچەکانی عێراق بڵاوبووەتەوە، بەڵام زیاتر لە بەغدا و نەجەف و کەربەلا، کە زۆربەشیان کۆرۆنای نوێن، هەرچەند ئامارێکی دروستمان لەبەردەست نییە، بەڵام زیاتر لە نیوەی تووشبووان کۆرۆنای نوێیان هەیە".  لە کۆتاییەکانی ساڵی ٢٠٢٠ ڤایرۆسی کۆرۆنای گۆڕاو لە بەریتانیا بڵاوبووەوە، جیاوازی ئەو جۆرە ڤایرۆسە لەگەڵ جۆرە باوەکەی کۆرۆنا ئەوەی کە خێراتر بڵاودەبێتەوە، شارەزایانی ڤایرۆسناسی پێیانوایە کۆرۆنا گۆڕاوەکە ٧٠ % خێراتر لە جۆرە باوەکە بڵاودەبێتەوە، بەڵام تاوەکو ئێستا ئەوە یەکلایی نەکراوەتەوە کە ڤایرۆسەکە کوشندەتر بێت.  د. سەیف بەدر ئەوەشی خستەڕوو، لەگەڵ هەرێمی کوردستانی هاوئاهەنگی باشیان هەیە، بۆئەوەی بتوانن مەترسییەکان کەمتر بکەنەوە و ئاگاداری گۆڕانکارییەکان و پرۆتۆکۆڵەکانی چارەسەربن، گوت "هەرێمی کوردستان رێژەی مردنی بەو ڤایرۆسە بەراورد بە عێراق کەمترە".  لە سەرەتای بڵاوبوونەوەی كۆرۆنا لە عێراق لە ئاداری ساڵی ٢٠١٩ تاوەكو ئێستا، ٦٦١ هەزار و ٤٧٧ كەس تووشی كۆرۆنا بوون، لەو ژمارەیەش ٦١٤ هەزار و ٥٢٩ تووشبوو چاكبوونەتەوە، ١٣ هەزار و ٢٣٢ تووشبووش گیانیان لەدەستداوە.