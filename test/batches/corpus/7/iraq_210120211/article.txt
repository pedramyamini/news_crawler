حەسەن کەعبی، سەرۆکی لیژنەی پەرلەمانیی بۆ لێکۆڵینەوە و وردبینیکردن لە گرێبەستەکانی وەزارەتی کارەبا رایگەیاند، لیژنەکەیان ٥٦ دۆسیەی گەندەڵی و بە فیڕۆدانی ماڵی گشتی رادەستی دەستەی دەستپاکی کردووە، کە لەنێویاندا ٤٦ دۆسیەی رەوانەی دادگای تایبەتمەند کراون و لە ژێر لێکۆڵینەوەدان.  حەسەن کەعبی، کە هاوکات جێگری سەرۆکی پەرلەمانی عێراقە لە پشکی هاوپەیمانی سائیروون کە لەلایەن موقتەدا سەدر پشتیوانیی دەکرێت دەڵێت: لیژنەکەیان ژمارەیەک دۆسیەی دیکە رەوانەی دەستەی دەستپاکی و دیوانی چاودێری دارایی دەکات کە گومانی گەندەڵییان لێدەکرێت، ئەو دوو شوێنەش رۆڵی چاودێریی وردتر و فراوانتر دەگێڕن و هەوڵی زۆریان لەو بوارەدا داوە.  لە بەشێکی دیکەی قسەکانیدا کەعبی ئاماژە بەوە دەدات، لیژنەی لێکۆڵینەوە لەکارەکانیدا رەچاوی بنەمای بێلایەنی و شەفافییەت دەکات، وردبینی لە هەموو ئەو زانیارییانە دەکات، کە دەستی دەکەوێت کە رەنگە زانیاریی نادروستیش بن، بەو پێیە ئەو دۆسیە هەستیار و ترسناکە. زۆربەی کۆبوونەوە و میواندارییەکان دوور لە میدیاکانەوە کراون، تاوەکو راپۆرتەکە دەخوێنرێتەوە، ئەمەش بۆ دروست نەبوونی گرفت لەبەردەم کاری لیژنەکە، یاخود قۆستنەوەی سیاسی.  جێگری سەرۆکی پەرلەمانی عێراق راشیگەیاند، لە ٢٠٠٥ وە تاوەکو ٢٠١٩، کۆی گشتیی قەبارەی خەرجی وەزارەتی کارەبا، ٩٦ ترلیۆن و ٦٢١ ملیار و ٩٠١ ملیۆن و ٤٩٩ هەزار بووە، کە دەکاتە نزیکەی ٨١ ملیار دۆلار.