لە گوتاری دەستپێكی كۆنگرەی رێكخراوی "GIZ"ی ئەڵمانی كە بە شێوەی ئۆنلاین بەڕێوەچوو، ئولی دیهل، باڵیۆزی ئەڵمانیا لە عێراق گوتی، "وڵاتەكەی پابەندە بە هاوكاریكردنی هەوڵەكانی عێراق بۆ پێشخستن و گەشەپێدانی كەرتی تایبەت، چونكە كەرتی ئابووریی تایبەت دەتوانێت هەلی كار دابین بكات. "  باڵیۆزی ئەڵمانیا ئاماژەی بەوە دا، حكومەتی ئەڵمانیا زیاتر لە ٢.٤ ملیار دۆلاری بۆ هاوكاریكردنی پرۆژەكانی عێراق تەرخان كردووە و بەردەوامیش دەبێت لە هاوكاریكردنی عێراق.  بەهۆی زاڵبوونی كەرتی تایبەتەوە بەسەر چالاكیی ئابووری و تاكە سەرچاوەی ئابووریدا كە بە گوێرەی ئاماژەكانی وەزارەتی دارایی بە رێژەی ٩٧ % پشت بە داهاتی نەوت دەبەستێت، عێراق رووبەڕووی قەیرانێكی دارایی سەخت بووەتەوە.  لە کاتی كۆنگرەكەدا كە ماوەی دوو رۆژ بەردەوام بوو، بەشداربووان رێوشوێنەكانی چارەسەركردنی قەیرانی ئابووریی ئێستایان تاوتوێ كرد و تیشكیان خستە سەر كەرتەكانی بازرگانی، كشتوكاڵی و هاوكاریكردنی كۆمپانیاكان.  سەرجەم بەشداربووان لەسەر ئەوە كۆك بوون كە چاكسازیی ئابووری و نەهێشتنی ئاستەنگە بیرۆكراتییەكان پێویستیی بنەڕەتین بۆ هەمەجۆركردنی ئابووریی عێراق و پێشخستنی كەرتی تایبەت كە دەكرێت هەلی كار دابین بكات و بەشێوەیەكی درێژخایەنیش هاوكاریی گەشەسەندنی ئابووری بدات.