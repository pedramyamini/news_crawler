بەپێی راگەیێندراوی نووسینگەکەی، لەمیانی كۆبوونەوەی لەگەڵ نوێنەرانی فەرمانبەران و مامۆستایانی ناڕازیی هەرێمی كوردستان، حەسەن كەعبی، جێگری سەرۆكی پەرلەمانی عێراق ئاماژەی بەوە كردووە کە "حكومەتی فیدراڵی هیچ داتایەكی وردی لەبارەی قەبارەی هەناردەی نەوت، داهاتی نانەوتیی هەرێمی كوردستان، ژمارەی فەرمانبەرانی راستەقینە و ئەو گرێبەستانەی لەگەڵ كۆمپانیاكان واژۆیكردوون، لەبەردەست نییە".  حەسەن كەعبی پشتگیریی ئەوەی كردووە کە مووچەی فەرمانبەرانی هەرێمی كوردستان بخرێتە سەر بەغدا، كە ژمارەیەك پەرلەمانتار داوایان كردووە، دەشڵێت "چارەسەركردنی كێشەكانی نێوان حكومەتی ناوەند و حكومەتی هەرێمی کوردستان لەڕێگەی شەفافیەت و ئاڵوگۆڕی داتا و ژمارەكان دەبێت، بەتایبەتی ئەوەی پەیوەندیی بە داهاتی هەناردەی نەوتی هەرێمی كوردستان و دەروازە سنوورییەكان و دۆسێكانی دیكەوە هەیە".  بەپێی راگەیێندراوەكە، جێگری یەکەمی سەرۆكی پەرلەمانی عێراق جەختی لەسەر گرنگیی ئارامی و دووركەوتنەوە لە بەكارهێنانی تووندوتیژی دژی خۆپێشاندەران لە هەرێمی كوردستان كردووەتەوە كە "داوای مافە رەواكانیان دەكەن".