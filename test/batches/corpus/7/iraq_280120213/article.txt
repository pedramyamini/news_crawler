ئاژانسی فرانس پرێس، ئەمڕۆ پێنجشەممە، لە زاری کاردینال لویس ساکۆ، پاتریارکی کلدانی کاسۆلیک لە عێراق، رایگەیاند: "پاپای ڤاتیکان لە سەردانەکەیدا بۆ عێراق، کە بڕیارە لە مانگی ئاداری داهاتوودا بێت، چاوی بە سەید عەلی سیستانی، گەورە مەرجەعی شیعە لە شاری نەجەف دەکەوێت".  کاردینال لویس ساکۆ هەروەها دەڵێت: "سەردانەکە تایبەت دەبێت و هەردوولا سەرکۆنەکردنی ئەو کەسانە تاوتوێ دەکەن کە زێدەڕۆیی دەکەنە سەر ژیان، هیوادارم هەردوولا پەیماننامەیەکی برایەتی مرۆیی لە پێناو ئاشتی لە جیهاندا واژۆ بکەن".  وەزارەتی دەرەوەی عێراق، لە ٧ - ١٢ - ٢٠٢٠ دا لە راگەیەندراوێکدا رایگەیاند: "بەخۆشحاڵییەوە رایدەگەیەنین پاپا فەرەنسیس، پاپای کڵێسای کاسۆلیک لە ٥ تاوەکو ٨ ـی مانگی ئاداری ساڵی ٢٠٢١ سەردانی عێراق دەکات، سەردانەکەی پاپا بۆ عێراق پەیامێکی ئاشتییە بۆ عێراق و ناوچەکە بە تێکڕا، کە جەخت لەسەر یەکێتی هەڵوێستی مرۆیی لە بەرەنگاربوونەوەی توندئاژوویی و ململانێکان دەکات، هاوکات فرە پێکهاتەیی و لێبووردەیی و پێکەوە ژیان بەهێزتر دەکات".  هەروەها رۆژی ٨ - ١٢ - ٢٠٢٠ حکومەتی ڤاتیکان، رایگەیاند پاپا فەرەنسیس، پاپای ڤاتیکان لە مانگی ئاداری داهاتوودا سەردانی عێراق دەکات.  بەگوێرەی پلانەکەی ڤاتیکان، سەردانەکەی پاپا بۆ عێراق لە ٥ تاوەکو ٨ی ئادار دەخایێنێت، پاپا سەردانی بەغدا و شارێکی دێرینی وڵاتەکە دەکات کە لە ئینجیلدا ناوی هاتووە، هەروەها سەردانی هەولێر، موسڵ و قەرەقۆش دەکات.  پێشتر پاپای ڤاتیکان، لە ١٠ ـی حوزەیرانی ٢٠١٩ لە کۆبوونەوەی ئاژانسە کاسۆلیکییە کۆمەکبەخشەکاندا ئاشکرایکرد، بەنیازە لە ساڵی ٢٠٢٠ دا سەردانی عێراق بکات و رایگەیاند: "بەردەوام بیر لە عێراق دەکەمەوە، دەمەوێت ساڵی داهاتوو سەردانی بکەم، بەو هیوایەی عێراق بتوانێت بە رێگەی هەوڵی ئاشتییانە و هاوبەش بۆ بەرژەوەندیی گشتی، ئایندەی خۆی مسۆگەر بکات". بەڵام سەردانەکەی پاپای ڤاتیکان کەوتووەتە ئاداری ئەمساڵ.  لە دوایین لێدوانیدا سەبارەت بە سەردانەکەی بۆ عێراق، پاپای ڤاتیکان رۆژی ١٢ - ١ - ٢٠٢١ بە میدیای ئیتاڵی رایگەیاند لە سەردانەکەی بۆ عێراق لە مانگی ئاداری ئەمساڵدا دڵنیا نییە، هۆکارەکەشی بۆ ڤایرۆسی کۆرۆنا گەڕاندبووەوە  پاپا فرانسیس گوتبووی: "نامەوێت ببمە هۆکاری کۆبوونەوەی خەڵک، دڵنیاش نیم ئاخۆ سەردانەکەم بۆ عێراق روودەدات یان نا، گۆڕانکاری بەسەر ژیاندا هاتووە".  پاپا فەرەنسیس، یەکەم پاپای ڤاتیکان نییە، کە بەنیازبووبێ سەردانیی عێراق بکات، چونکە پاپا یۆحەنا پۆلسی دووەم، پاپای پێشووتری ڤاتیکان بەنیاز بوو لە کۆتایی ساڵی ١٩٩٩ سەردانی عێراق بکات، بەڵام ئەوکات سەدام حوسێن سەردانەکەی پاپای دواخست.