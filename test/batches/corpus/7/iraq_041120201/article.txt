بەپێی راپۆرتێکی دەیلی مەیلی بەریتانی، ئەو کۆچبەرە ناوی ئەسەد عەبدولەتیف سەید عەبدولغەنییە و تەمەنی ٣٠ ساڵە،  لەگەڵ ١٦ کەسی دیکە بە قاچاخ هاتوونەتە بەریتانیا، کە شەشیان منداڵ بوون.  هەروەها لە کەیسێکی دیکەی هاوشێوەدا دادگا سزای ١٦ مانگ زیندانی بۆ عەلی ئەزرکش سەپاند، کە  هاووڵاتییەکی ئێرانییە، لەگەڵ ٧ کەسی دیکە بە قاچاخ پەڕیونەتەوە بەریتانیا.  بەپێی راپۆرتەکە ئەمانە لە ١٥ی ئەیلول لەلایەن هێزە سنووری بەریتانیا بەلەمەکانیان راگیراوە، بە روونی دەرکەوتووە ئەو دوو کەسە بەلەمەکانیان لێخوریوە. هەمان رۆژ ١٥١ پەنابەر دەستگیرکراون لە ١١ رووداوی هاوشێوەدا کە بە بەلەمی بچووک هەوڵی پەڕینەوەیان داوە بۆ بەریتانیا.    ئەو دوو کەسە دوای دەستگیرکردنیان بۆ لێکۆڵینەوە رەوانەی تیمی لێکۆڵینەوەی تاوان و دارایی سەر بە دەسەڵاتی کۆچ کراون.  عەبدولغەنی ئاماژەی بەوەکردووە لە بەرامبەر پەڕینەوەدا ٤٠٠٠ پاوەندی داوە. ئەزرکش باسی ئەوەیکردووە، کە ٢٥٠٠٠ پاوەندی داوە لە بەرامبەر گەیشتن بە بەریتانیا، بەڵام ئەگەر بەلەمەکە لێبخوریت، پەڕینەوەکەت بێ بەرامبەر دەبێت، بۆیە بەلەمەکەی لێخوریوە.  عەبدولغەنی و ئەزرکش لە دادگای کانتربری دادگایی کراون، دانیان بەوەداناوە، هاوکاری کۆچی نایاساییان کردووە، بۆیە دادگاکە رۆژی هەینی ئەو سزایەی بەسەردا سەپاندوون.   بریتی باتیل وەزیری ناوخۆی بەریتانیا رایگەیاند، کارەساتەکەی هەفتەی رابردووی کەناڵی مانیش بیرهێنانەوەیەکی روونە لەبارەی مەترسیداری کۆچی ناسایی، هەر کەسێک ئاسانکاری بکات بۆ پەڕینەوە و گیانی خەڵک بخاتە مەترسییەوە، تاوانبارە.  هەفتەی رابردوو خێزانێکی پێنج کەسی رۆژهەڵاتی کوردستان کە لە دایک، باوک و سێ منداڵ پێکهاتبوون , لە کەناڵی مانش لە رێگەی چوون بۆ بەریتانیا بەلەمەکەیان نوقم بوو و سەرجەمیان گیانیان لەدەستدا. ئەو خێزانە کوردە لەگەڵ ٢٢ کۆچبەری دیکە ویستوویانە لە بەندەری کالێی فەرەنسا و لەڕێی کەناڵی مانشەوە بگەنە بەریتانیا.