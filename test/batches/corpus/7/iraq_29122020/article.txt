ئیرەج مەسجدی، باڵیۆزی ئێران لە عێراق لەبارەی پەیوەندییەکانی ئێران لەگەڵ حکومەتی عێراقیش دەڵێت: پەیوەندیمان لەگەڵ حكومەتی عێراق لە هەموو بوارێكەوە بونیادنەرانە و باشە.     نزیکەی ١٠ رۆژ پێش ئێستا جارێکی دیکە باڵیۆزخانەی ئەمریکا لە بەغدا کرایە ئامانج و ترەمپیش ئێرانی بە هێرشەکان تۆمەتبارکرد، بەڵام مەسجدی تۆمەتەکان رەتدەکاتەوە و رایدەگەیێنێت، "ئێمە دەستمان لە بەئامانجكردنی باڵیۆزخانەی ئەمریكا لە عێراق نییە و ئەو هێرشانەشمان پێباش نییە"، هەروەها دەشڵێت: "بۆردوومانكردنی باڵیۆزخانەی ئەمریكاش پەیوەندی بە ئێمەوە نییە و پاڵپشتیشی ناکەین".  باڵیۆزی ئێران لە عێراق بە میدیای ناوخۆی عێراقی راگەیاند: "تاران عێراق ناكاتە گۆڕەپانێك بۆ یەكلاییكردنەوەی ململانێكانی، ئەگەر مەبەستیش هەژموونی ئێرانە ئەوە خۆشەویستی عێراقییەكانە بۆ ئێمە، گەلی ئێرانیش گەلی عێراقیان خۆشدەوێ، ئەمە پرسێكی هاوبەشە".  ئەو قسانەی مەسجدی پێچەوانەی قسەکانی حەسەن نەسروڵڵا، ئەمینداری گشتیی حیزبوڵڵای لوبنانییە کە دوێنێ لە هەڤپەیڤێنکدا گوتبووی ئێران پشتگیری ئەو گرووپانە دەکات کە لە عێراق شەڕی دەرکردنی هێزەکانی ئەمریکا دەکەن.  لەبارەی دەستێوەردانەکانی ئێران لە کاروباری عێراق، نزیکەی هەفتەیەک پێش ئێستا موقتەدا سەدر، رێبەری رەوتی سەدر لە تویتێکدا رایگەیاند، عێراق بووەتە قوربانیی ململانێی نێوان ئەمریکا و ئێران، بۆیە داوا لە ئێران دەکات، کە بە "دراوسێی ئازیز" ناوی دەبات، عێراق لە ململانێکانی دووربخاتەوە.   لە بەشێکی دیکەی قسەکانیدا سەبارەت بە دەستێوەردانی ئێران لە كاروباری ناوخۆی عێراق مەسجدی دەڵێت: "ئێمە دەست لە كاروباری ناوخۆی عێراق وەرنادەین و سیاسەتی خۆشمان ناسەپێنین ناشمانەوێ عێراق بكرێتە گۆڕەپانی شەڕ لەگەڵ ئەمریكا".  دوای هێرشەکانی سەر باڵیۆزخانەی ئەمریکا، دۆناڵد ترەمپ، سەرۆکی ئەمریکا راستەوخۆ پەنجەی تۆمەتی بۆ ئێران درێژکرد و داوای لە وڵاتەکە کرد، دووجار بیر بکەنەوە، هەروەها بەشێوەیەکی "دۆستانە ئامۆژگاریی" ئێرانی کرد و گوتی: "ئەگەر هەر ئەمریکییەک بکوژرێت، من ئێران بە بەرپرسیار دادەنێم".   بەگوتەی باڵیۆزی ئێران لە بەغدا، تیرۆركردنی قاسم سلێمانی، فەرماندەی فەیلەقی قودس و ئەبومەهدی موهەندیس، جێگری سەرۆكی دەستەی حەشدی شەعبی تاوانێكی مێژووییە و ئێران تۆڵەكردنەوە لە ئەمریكا بە مافی خۆی دەزانێ و دەڵێت "تۆڵەكردنەوە لە تیرۆركردنی سلێمانی مەرج نییە تەنیا لەڕێگەی سەربازی بێت، دەركردنی هێزەكانی ئەمریكا لە ناوچەكە وەكو تۆڵەكردنەوەیە".  نزیکەی ساڵێک بەسەر کوشتنی قاسم سلێمانی و ئەبومەهدی موهەندیس تێدەپەڕێت، دوای ئەو رووداوە ئێران بەردەوام هەڕەشەی تۆڵەکردنەوە دەکات و ئەمریکاش لە هەر هێرشێک بۆ سەر باڵیۆزخانەکەیان یان ئێران تۆمەتباردەکات یان گرووپە چەکدارەکانی نزیک لە ئێران.