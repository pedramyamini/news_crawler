لە هێرشی داعش و شەڕی کۆنترۆڵکردنەوەی ئەو پارێزگایەدا نزیکەی ١٠ هەزار فەرمانگە، خانوو و دووکان رووخێنران، بەڵام نۆژەنکردنەوەی شوێنە وێرانبووەکان و جێبەجێکردنی زیاتر لە ٥٠٠ پرۆژەی خزمەتگوزاری سیمای شەڕی لەو پارێزگایە  زاکیر عەبدوڵڵا،  دووکاندارە و دەڵێت: '' لە کاتی هاتنەوەمان بۆ رومادی بینیمان وەکو ناوچەیەکی وێرانەیە و بە تەواوەتی خاپوور بوو. ئێستا کە رومادی دەبینین، پێشکەوتنێکی زۆری بە خۆیەوە بینوە کە ١٠٠ ساڵ دەبێت بەم قۆناخەدا تێنەپەڕیوە، وەک قیرتاوکردنی شەقام و چاککردنی ئاوەڕۆ و دروستکردنی باخچە. "  پرۆژەکان لەسەر بودجەی ٢٥ رێکخراوی نێودەوڵەتی کە سعودیە و وڵاتانی کەنداو رۆڵی بەرچاویان تێدا هەبووە و بودجەی ئاوەدانکردنەوەی ناوچە زیانلێکەوتووەکان جێبەجێ کراون و رێگەخۆشکەر بووە بۆ گەڕانەوەی زیاتر لە ٨٠ % ی ئاوارەکان.  مووسا ئەحمەد، قاوەفرۆشێکی شاری رومادییە و دەڵێت: '' سوپاس بۆ خوا ئێمە لە پرۆژەکان رازیین. ئێمە کەوتینە قۆناخی داعش و وێرانکاری، بەڵام دوای تێپەربوونی پێنج ساڵ رەوشەکە لە جاران باشتر بوو. "  محەممەد عەبدوڵلا، خوێندکاری زانکۆیە و دەڵێت: '' داوای پرۆژەیەک دەکەین بۆ دوورگەی رومادی، چونکە بەنداوەکەی ماندووە و پێوویستی بە نۆژەنکردنەوەیە. سوپاسی پارێزگار دەکەین بۆ ئەم دەستکەوەتە نوێیە. "  ساڵح فەیاز، مامۆستایە و دەڵێت: '' ئێستا پرۆژە و نۆژەنکردنەوە و باخچە و باڵەخانە هەن و داوای زیاتریش دەکەین تا زیاتر جوان ببێت. گرینگترین شت کە  لە پارێزگاری داوای دەکەین دروستکردنی نەخۆشخانەیە، چونکە زۆر بەو بابەتەوە دەناڵێنین. "  لە کۆی ١١٢ پردی خاپوورکراو، ٩٦ پردیان نۆژەن کراونەتەوە. کارکردن لە ١٠٠ پرۆژەی خزمەتگوزاری و ٥٦ پرۆژەی وەبەرهێنانیش بەردەوامن.  عەدنان عەبدوڵڵا، یاریدەدەری پارێزگاری ئەنبار بە تۆڕی میدیایی رووداوی راگەیاند: '' پارێزگار زیاتر لە ٥٠٠ پرۆژەی جێبەجێ کردووە و زۆربەی ئەو پرۆژانە سەرلەنوێ دروستکردنەوەی داڕووخاوەکان بوو کە پارێزگا بە هاوکاریی رێکخراوەکان و سندووقی نۆژەنکردنەوەی ناوچە زیانلێکەوتووەکان دروستی کردوون. هەروەها هاوکاریی بانکی نێودەوڵەتی لە ژمارەیەک پرۆژە هاوکارمان بوو هەرچەند کەم بوون، بەڵام کاریگەر بوون. "  ئەنبار لە رووی پانتاییەوە گەورەترین پارێزگای عێراقە، ژمارەی دانیشتووانی نزیکەی ملیۆنێک و ٦٠٠ هەزار کەسە و سەرجەمیان سوننەمەزهەبن. لە کۆی زیاتر لە ٣٥ هەزار خێزانی زەرەرمەندی دەستی داعش تا ئێستا تەنیا ١٢ هەزاریان قەرەبوو کراونەتەوە.