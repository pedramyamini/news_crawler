دکتۆر بەشیر حەداد، جێگری سەرۆکی پەرلەمانی عێراق لەمیانی بەشداریکردنی لە بەرنامەی رووداوی ئەمڕۆ لە تۆڕی میدیایی رووداو، باسی لە گفتوگۆکانی نێوان شاندی هەرێمی کوردستان و حکومەتی فیدڕاڵیی عێراق کرد، بەشیر حەداد لەبارەی رادەستکردنی هەموو مەلەفە نەوت رایگەیاند: هەرێمی کوردستان بەوە رازیی نییە، بەڵام بەشێکی زۆر لە لایەنە شیعەکان پشتیوانیی داواکانی هەرێمی کوردستان دەکەن و بەشێکیش دژیانن، بەڵام ئومێدیان بەوە هەیە بگەنە رێککەوتن.  لە بەشێکی دیکەی قسەکانیدا بەشیر حەداد، ئاماژەی بەوەکرد: شاندەکەی هەرێمی کوردستان زانیاریی و ئاماری وردیان لەگەڵ خۆیاندا هێنابوو لەبارەی داهاتی نەوتی و نانەوتیی هەرێمی کوردستان و زانیارییەکانیان پێشکەشی لیژنەی دارایی پەرلەمانی عێراق کرد، ئەوانیش باوەڕیان بە هەموو زانیارییەکان کرد.   هەروەها جێگری سەرۆکی پەرلەمانی عێراق دەشڵێت: هۆکاری گەڕانەوەی شاندەکە بۆ هەرێمی کوردستان ئەوەبوو، کە چەند رۆژێک دەرفەت بە لیژنەی دارایی بدرێت بۆ ئەوەی کارەکانی پێداچوونەوەی پرۆژەیاسای بودجە تەواوبکەن و "شاندەکە سەرەتای هەفتەی داهاتوو دێنەوە بەغدا و درێژە بە گفتوگۆکان دەدەن".  شاندی دانوستاندنکاری ھەرێمی کوردستان چەند رۆژێک لە بەغدا بوون و، لەگەڵ لیژنەی دارایی، دەستەی سەرۆکایەتیی پەرلەمان، سەرۆککۆمار و چەند لایەنێکی دیکە کۆبوونەوە و، دوێنێ گەڕانەوە هەرێمی کوردستان، بڕیار وایە ٢٨ی ئەم مانگە بگەڕێنەوە.  لە پەرلەمانی عێراق ھەوڵێک ھەیە بۆ کۆکردنەوەی کۆدەنگی لەسەر دەستکاریکردنی پشکی ھەرێمی کوردستان و ناچارکردنی حکومەتی ھەرێمی کوردستان بە رادەستکردنی تەواوی مەلەفی نەوت بە بەغدا، ئەمەش لەلایەن زۆرینەی پەرلەمانتارانی شیعەوە دەستیپێکردووە و ١١٣ واژۆشیان بۆ کۆکردووەتەوە.  لەبارەی ئەو بژاردانەی بۆ رێککەوتن لەگەڵ هەرێمی کوردستان گفتوگۆی لەسەر دەکرێت، جێگری سەرۆکی پەرلەمانی عێراق ئاشکرایکرد، دوو بژاردە هەن، یەکەمیان ئەوەیە کە لە پرۆژەیاسای بودجەدا هاتووە، کە بریتییە لە رادەستکرنی ٢٥٠ هەزار بەرمیل نەوتی رۆژانە یان پێدانی بەهاکەی، دوومیش رادەستکردنی هەموو مەلەفی نەوتی هەرێمی کوردستانە.  سەبارەت بە بۆچوونی لایەنە شیعەکان لەسەر رێککەوتن لەگەڵ هەرێمی کوردستان هۆشیار عەبدوڵڵا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، فراكسیۆنە شیعەكان "بەشێكیان كە كەمن لەگەڵ ئەوەن دەقەكەی حكومەت وەكو خۆی تێپەڕێندرێت كە داوای داهاتی ٢٥٠ هەزار بەرمیل نەوتی رۆژانە دەكات، بەشێكی دیكەیان داوای كۆی دۆسیەی نەوتی هەرێمی كوردستان دەكەن، بەشی سێیەمیش داوای كۆی نەوتی بەرهەمهێندراو دەكەن، نەک كۆی دۆسیەی نەوت و داوادەکەن ئەو نەوتەی بەرهەمدەهێنرێت رادەستی سۆمۆ بكرێت و حكومەتی هەرێمیش خۆی سەرپەرشتیی بكات".  بەشیر حەداد ئاماژەی بەوەکرد، شاندەکەی هەرێمی کوردستان جیدییە لەسەر جێبەجێکردنی ئەو رێککەوتنەی لەگەڵ حکومەتی عێراق کردوویەتی، کە پێدانی ٢٥٠ هەزار بەرمیل نەوتی رۆژانەیە یان پێدانی بەهاکەیەتی بە بەغدا، بەڵام ناکۆکییەکە لەسەر ئەوەیە کە بەغدا داوادەکات بەهای ئەو نەوتەی بە نرخی سۆمۆ پێبدرێت، هەرێمی کوردستان دەڵێت: "بەو نرخە پێتدەدەم کە خۆم دەیفرۆشم".   جێگری سەرۆکی پەرلەمانی عێراق رایگەیاند، هەرێمی کوردستان بە بژاردەی دووەم رازیی نییە کە رادەستکردنی هەموو دۆسیەی نەوتە، لەبەر ئەوەی گەرەنتی نییە کە سیادەی هەرێمی کوردستان پارێزراوبێت، بۆیە گفتوگۆکان لەسەر بژاردەی یەکەمیانە و هەفتەی داهاتوو لەگەڵ گەڕانەوەی شاندەکە زیاتر بەرچاویان رووندەبێتەوە ئایا بەغدا چی دەوێت و بژاردەی دیکەیان هەیە یاخود نا.   لەبارەی رادەستکردنی نەوت یان داهات نەوت دکتۆر بەشیر حەداد دەڵێت، کۆمپانیای سۆمۆ و وەزارەتی نەوتی عێراق نایانەوێت نەوت لە هەرێمی کوردستان وەربگرن، بەڵکو دەیانەوێت بەهای نەوتەکە وەربگرن.  دکتۆر بەشیر حەداد لە کۆتایی قسەکانیدا ئاماژەی بەوەکرد: نزیکی هەڵبژاردن و ناکۆکییەکانی نێوماڵی شیعە هۆکارن بۆ رێکنەکەوتن لەگەڵ هەرێمی کوردستان، "بابەتی هەرێمی کوردستان باشترین بابەتە بۆ لایەنە سیاسییەکان تاوەکو بیکەنە موزایەدەی هەڵبژاردن"، هەروەها دەشڵێت، هەموو شیعە دژی هەرێمی کوردستان نین، بەڵکو بەشێکی زۆریان پشتیوانمانن و لەگەڵ بەشەکەی دیکەش لە گفتوگۆداین، ئومێدمان بەوە هەیە بگەینە رێککەوتنێک کە لە بەرژەوەندی خەڵکی هەرێمی کوردستاندا بێت.