لە ساڵی ٢٠٠٨ ەوە بەردی بناخەی پرۆژەی دروستکردنی بەندەری گەورەی فاو لە کەناراوی باشووری عێراق لە پارێزگای بەسرە دانراوە، کەچی تاوەکو ئێستا قۆناخی یەکەمی پرۆژەکە تەواونەکراوە، ئەوەش ئاستی ململانێ لەسەر کاریگەریی بەندەرەکە دەردەخات.  ناسر ئەلشبلی، وەزیری گواستنەوەی عێراق لەکاتی واژۆکردنی گرێبەستی جێبەجێکردنی پرۆژەکە لەگەڵ کۆمپانیای دایۆی کۆری گوتی:  "هەوڵەکان ئەمڕۆ سەریان گرت، بە واژۆکردنی گرێبەست لە نێوان هەردوولا، کە بریتین لە وەزارەتی گواستنەوەی عێراق و کۆمپانیای دایۆی کۆریای باشوور، بەوەش بە کردار دەست بە جێبەجێکردنی هەموو قۆناخەکانی ژێرخانی پرۆژەی فاو کرا، ئەوەش خەونی تەواوکردن و بەکارخستنی بەندەری فاو دەکاتە راستی".   دوای راگەیاندنی واژۆکردنی گرێبەستەکە، هاوپەیمانیی فەتح، بە سەرۆکایەتی هادی عامری لە پەرلەمانی عێراق دەستی بە کۆکردنەوەی واژۆی پەرلەمانتاران کرد بەمەبەستی لێپرسینەوە لە وەزیری گواستنەوە. هاوپەیمانیی فەتح لەبەرئەوە دژایەتی پرۆژەکە دەکەن، کە وەک خۆیان دەڵێن، کۆمپانیا چینییەکان ئامادەییان دەربڕیوە ئەو بەندەرە بەشێوەی وەبەرهێنان جێبەجێ بکەن، لەکاتێکدا گرێبەست لەگەڵ کۆمپانیای دایۆ کراوە بەوەی پارەی راستەوخۆ بەو کۆمپانیایە بدرێت، کە دوو ملیار و ٣٧٠ ملیۆن دۆلارە، ئەمەش بە "بەهەدەردانێکی گەورەی ماڵی گشتیی" دەزانن و گومانیان هەیە گەندەڵی تێدابکرێت.    موختار مووسەوی، پەرلەمانتاری هاوپەیمانیی فەتح بە (تۆڕی میدیایی رووداو)ی گوت: " هاوپەیمانیی فەتح ئەو گرێبەستە رەتدەکاتەوە و لەگەڵ واژۆکردنی گرێبەستین لەگەڵ کۆمپانیا چینییەکان و زیاتر لە ١٧٠ پەرلەمانتار دژی ئەو گرێبەستەن، گومان هەیە ئەو گرێبەستە بە بەرتیل و پارە وەرگرتن کرابێت، بۆیە لەسەر ئەو گرێبەستە لێپرسینەوە لە وەزیری گواستنەوە دەکەن".  قەیس خەزعەلی، ئەمینداری گشتیی بزووتنەوەی عەسائیب ئەهل حەق ئەو گرێبەستەی رەتکردەوە و رایگەیاند، "ئەو گەندەڵکارانەی گرێبەستیان لەگەڵ کۆمپانیای دایۆی کۆری کردووە رۆژێک دادێت ئابڕوویان دەچێت و  لەسەر ئەو تاوانە گەورەیە گەل لێپرسینەوەتان لەگەڵ دەکات، بە هەموو هێزەوە کار بۆ هەڵوەشانەوەی ئەو تاوانە گەورەیە دەکەین، کە دەرهەق بە عێراق کراوە".  واژۆکردنی گرێبەستی جێبەجێکردنی بەشی یەکەمی بەندەری فاو لەگەڵ کۆمپانیای دایۆ، سەرکەوتنە بۆ موقتەدا سەدر، رابەری رەوتی سەدر، کە پێشتر لە تویتێکدا راستەوخۆ هەڕەشەی کرد لە ئەگەری رێگەگرتن لە واژۆکردنی گرێبەستەکە لەگەڵ کۆمپانیا کۆرییەکە، لە کاتێکدا هاوپەیمانیی فەتحی رکابەری، کە باڵی سیاسی حەشدی شەعبییە هەوڵی دەدا گرێبەستی جێبەجێکردنی بەندەری فاو لەگەڵ کۆمپانیایەکی چینی واژۆ بکرێت و ئێستا ئەویش هەڕەشە دەکات.  ئامانجی عێراق بەستنەوەی بەندەری فاوە بە تورکیاوە، بۆ گواستنەوەی کەلوپەلی هاوردەکراو لە چینەوە بەرەو ئەوروپا بە رێگەی شەمەندەفەر، کە دەگوترێ دەبێتە جێگرەوەی نەوت بۆ عێراق، ئەو رێگایەش، کە بەشێکە لە پرۆژەی رێگای ئاوریشمی چین، بەراورد بە گواستنەوەی کەلوپەل بە رێگەی دەریا، ٢٥ رۆژ خێراتر کاڵاکان لە چینەوە دەگەیێنێتە ئەوروپا.