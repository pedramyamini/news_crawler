رۆژی یەکشەممە ٢٠٢٠/١٠/٢٥ حەسەن تەمیمی، وەزیری تەندروستیی عێراق، بە رۆژنامەی سەباحی راگەیاند، "یەکەم کاروانی پێکوتەی دژەڤایرۆسی کۆرۆنا، لەگەڵ پەسندکردنی لەلایەن رێکخراوی تەندروستیی جیهانییەوە، سەرەتا دەدرێتە چوار چین لە عێراق. "  وەزیری تەندروستیی عێراق ئاماژەی بەوە داوە، چینی یەکەم کەسانی سەرووی تەمەن ٥٠ ساڵن، چینی دووەم کارمەندانی هێزە ئەمنییەکانن، چینی سێیەم کارمەندانی تەندروستی و چینی چوارەم ئەو کەسانە دەبن کە نەخۆشیی درێژخایەنیان هەیە.  وەزارەتی تەندروستیی و ژینگەی عێراق، دوێنێ، لە راگەیەندراوێکدا رایگەیاند: "لە ٢٤ کاژێری رابردوودا ٣ هەزار و ٢٠٤ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون".  تائێستا ٤٤٩ هەزار و ١٥٣ کەس لە عێراق و هەرێمی کوردستان تووشی کۆرۆنا بوون، ٣٧٨ هەزار و ٢٠٩ لەو تووشبووانە چاکبوونەتەوە، ١٠ هەزار و ٥٦٨ تووشبووی دیکەش گیانیان لەدەستداوە.