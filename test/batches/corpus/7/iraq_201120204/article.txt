ماریا زاخارۆڤا، گوتەبێژی وەزارەتی دەرەوەی رووسیا رایگەیاند، رۆژی ٢٥ ـی ئەم مانگە، فوئاد حوسێن بە سەردانێکی دوو رۆژە دەگاتە مۆسکۆ و لەگەڵ سێرگی لاڤرۆڤ، وەزیری دەرەوەی ئەو وڵاتە کۆدەبێتەوە.  لە کۆنفرانسی هەفتانەی وەزارەتی دەرەوەی رووسیادا زاخارۆڤا گوتی، لە دیدارەکەدا هەردوو وەزیری دەرەوەی رووسیا و عێراق تاوتوێی پرسە ناوچەیی و جیهانییەکان دەکەن و ئاماژەی بەوە دا، بەڵام لە گفتوگۆکانیاندا زیاتر باس لە بارودۆخی سووریا، عەرەب و ئیسرائیل، ناوچەی کەنداو و بارودۆخی یەمەن دەکرێت.  زاخارۆڤا ئاشکرای کرد کە ئەمە یەکەمین سەردانی فوئاد حوسێنە بۆ رووسیا وەک وەزیری دەرەوەی عێراق.  گوتەبێژی وەزارەتی دەرەوەی رووسیا ئەوەی خستەڕوو، لە کۆبوونەوەی هەردوو وەزیردا گرنگیی تایبەت بە یەکخستنی هەوڵە نێودەوڵەتییەکان بۆ بەرەنگاربوونەوەی تیرۆر دەدرێت. هەروەها پلان دانراوە تاوەکو لە هەمان کۆبوونەوەدا هەندێک رێکاری واقیعیی تایبەت بە بەرەوپێشبردنی پەیوەندییە دوو قۆڵییەکانی نێوان هەردوو وڵات دابنرێن لەنێوانیاندا لیژنەکانی بازرگانی، ئابووری، زانستی و پێکەوەکارکردنی تەکنیکی.