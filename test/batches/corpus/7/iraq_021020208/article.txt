رۆژی هەینی ٢٠٢٠/١٠/٠٢ دەزگای دژەتیرۆری عێراق لە راگەیێندراوێکدا بڵاویکردەوە، دوای بەدواداچوون، ئۆپەراسیۆنێکیان لە باکووری شاری بەغدا سازکردووە و تێیدا دوو کەسی خۆکوژیان دەستگیرکردووە کە پلانیان هەبووە خۆیان بە زیارەتکارانی چلەی ماتەمینیی ئیمام حوسێندا بتەقێننەوە.  دەزگای دژەتیرۆری عێراق چەند وێنەیەکی ئۆپەراسیۆنەکەی بڵاوکردووەتەوە، ئاماژەی بەوەش کردووە ئۆپەراسیۆنەکە بە پشتبەستن بە زانیاریی هەواڵگری بووە.  ئەو ئۆپەراسیۆنە دوای ئەوە هات کە لە ٢٠ ـی ئەیلوولی رابردوودا ئاسایشی نیشتمانیی عێراق دەستگیرکردنی سەرکردەیەکی داعشی لە بەغدا راگەیاند کە بە گوێرەی راگەیێندراوی ئاسایشی نیشتمانیی عێراق لەو کاتەدا "پلانی هێرشکردنە سەر زیارەتکارانی چلەی مامتەمینیی ئیمام حوسێنی دادەنا. "  ئێستا لە عێراق رێوڕەسمی چلەی ماتەمینیی ئیمام حوسێن بەڕێوەدەچێت کە یەکێکە لە گەورەترین رێوڕەسمە ئایینییەکانی شیعە و ساڵانە ملیۆنان کەس بەشداری تێدا دەکەن، ژمارەیەکی زۆری شیعەش لە دەرەوەی عێراقەوە دەچن و بەشداری دەکەن، بەڵام ئەمساڵ بەهۆی رێکارەکانی خۆپارێزی لە کۆرۆنا، شیعەکانی دەرەوەی عێراق ناتوانن وەکو ساڵانی رابردوو بەشداری لە رێوڕەسمەکەدا بکەن.  لە رێوڕەسمی عاشووردا شیعەکانی عێراق بە پێ لە شارەکانی خۆیانەوە دەچنە کەربەلا و بەشداری دەکەن.