د. جەمال کۆچەر، ئەندامی لیژنەی دارایی و ئابووریی پەرلەمانی عێراق بە تۆڕی میدیایی رووداوی رایگەیاند، "ئەمڕۆ شەقامی عێراق بەهۆی درەنگکەوتنی مووچەوە هەمووی هەژاوە. وا پێناسە دەکرێت حکومەتی عێراق لە ماوەی ئەم سێ مانگەی بەردەمیدا ئەگەر قەرز نەکات بە قەیرانێکی دژواردا تێدەپەڕێت. "   ئەو ئەندامەی لیژنەی دارایی و ئابووری پێیوایە، "ناردنی پارەی هەرێمی کوردستان پێش هی بەغدا گوشارێکی زۆر دەخاتە سەر حکومەتی عێراق. کازمی بەشەکەی هەرێمی کوردستان یان لەگەڵ هی خۆی دابەشی دەکات یان دوای دابەشکردنی مووچەی حکومەتی عێراق ٣٢٠ ملیارەکەی هەرێمی کورستان دەنێرێت. "  د. جەمال کۆچەر ئاماژەی بەوە دا، دەبێت حکومەتی عێراق لە کۆتایی ئەم هەفتەیەدا دەست بە دابەشکردنی مووچە بکات، چونکە داهاتی عێراق لە مانگی هەشتدا سێ ملیار و ٤٩٢ ملیۆن و ١٦٣ هەزار دۆلار بووە و لەگەڵ داهاتەکانی دیکەدا دەگاتە چوار ملیار و بەرەو سەرەوە.  پەرلەمانتارەکەی لیژنەی دارایی عێراق باسی لەوە کرد، حکومەتی عێراق بۆ ئەوەی بتوانێت مووچە دابەش بکات پێویستی بەوەیە ١.٢ ملیار دۆلار قەرز بکات. دەتوانێت وەکو ئەمانەتێک قەرزەکە لە بانکی ناوەندی و خەرجیی ناوخۆیی دابین بکات تاوەکو دوای ئەوەی یاسای بودجە یان قەرز دێت، پارەکە دەچێتە سەر قەرز و دەکەوێتە سەر سکە.  حکومەتی عێراق بۆ داهات ٩٥ % ـی داهاتی لە رێگەی نەوتەوەیە، ئێستاش ناتوانێت وەکو پێشتر رۆژانە چوار ملیۆن بەرمیل نەوت بفرۆشێت و، دوو ملیۆن و ٥٠٠ هەزار بەرمیل دەفرۆشێت.   دابەزینی نرخی نەوتیش کاریگەریی لەسەر کەمبوونەوەی داهاتی عێراق داناوە.