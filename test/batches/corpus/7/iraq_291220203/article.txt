سەرەتاکانی ساڵی ٢٠٢٠، لە بەرەبەیانی رۆژی ٣ی کانوونی دووەمدا، لەنزیک فڕۆکەخانەی نێودەوڵەتیی بەغدا، هێرشێکی گەورە روویدا، ئەو هێرشە کۆتایی بە ژیانی چالاکترین سەرکردەی سوپای پاسدارانی ئێران هێنا، کە لە ناوچەکەدا دەسەڵاتێکی زۆری هەبوو.  عادل عەبدولمەهدی، سەرۆکوەزیرانی پێشووی عێراق لە گێڕانەوەی رووداوەکانی ئەو شەوەدا دەڵێت، ئەو خەوتبوو کاتێک مستەفا کازمی، سەرۆکوەزیرانی ئێستای عێراق و سەرۆکی دەزگای هەواڵگریی ئەوکاتی عێراق، بە تەلەفۆن پەیوەندیی پێوە کرد و پێی راگەیاند "شتێک روویداوە". عەبدولمەهدی روونیدەکاتەوە، دواتر لە بوونی قاسم سولەیمانی لەنێو کوژراوانی هێرشەکە دڵنیابووەتەوە، پاش ئەوەی وێنەی دەستێکی پەڕیووی بینی، کە موستیلەیەکی لە پەنجەدا بوو، "ئەوکات زانیم ئەوەی کوژراوە، قاسم سولەیمانییە".  وا بڕیاربوو رۆژی دواتر، عەبدولمەهدی و سولەیمانی چاویان بەیەکتر بکەوێت و لە کاژێر ٠٨: ٣٠ی بەیانیدا، لە نووسینگەی سەرۆکوەزیرانی عێراق پێکەوە نانی بەیانی بخۆن. قسەکانی سەرۆکوەزیرانی پێشووی عێراق، لەمیانی بەڵگە فیلمێکدا بوون بەناوی "دوا گەشت" کە لەسەر کەناڵی "عەهد"ی سەر بە عەسائیبی ئەهل حەق، یەکێک لە گرووپە چەکدارییە پشتگیرکراوەکانی ئێران لە عێراق، پەخشکراوە. فیلمەکە بۆچوون و لێدوانی چەندین کەسایەتیی عێراقی و لوبنانی، لەبارەی رووداوەکەوە لەخۆگرتووە، ئەو رووداوەی بەرەبەیانی رۆژێکی زستان بەهۆی درۆنەکانی ئەمریکاوە ئەنجامدرا.  عەبدولمەهدی باسی لەوە کردووە، کاژێر نزیکی ٠١: ٠٠ی بەرەبەیان بوو، کاتێک هەواڵی هێرشێکی ئاسمانیی ئەمریکا بۆسەر ئێرانییەکان لەنزیک فڕۆکەخانەی بەغدا بڵاوکرایەوە، "ئەو کەسەی منی بۆ ئاگاداربوون لە رووداوەکە لەخەو بێدارکردەوە، برام کازمی، سەرۆکوەزیرانی ئێستای عێراق بوو، کە ئەوکات سەرۆکی دەزگای هەواڵگری بوو".  بە گوتەی عەبدولمەهدی، لە پەیوەندییە تەلەفۆنییەکەدا، کازمی پێی گوتووە "شتێک روویداوە، بەڵام روون نییە ئاخۆ سولەیمانی لەنێو ئەو فڕۆکەیەدا بووە کە لە دیمەشقەوە هاتووەتە بەغدا یاخود نا".  ئەو ئاماژەی بەوەش داوە، لە سەرەتاوە کاتێک گوێی لە هەواڵەکە بووە، گومانی لە دروستیی کردووە، زیاتر دەڵێت و ئاماژە بەوە دەکات "بەڵام ئێمە دەمانزانی شەهید سولەیمانی دێتە عێراق، لەبەرئەوەی بڕیاربوو لە کاژێر ٠٨: ٣٠ی بەیانیدا پێکەوە نان بخۆین".  دوای هێرشەکە راستەوخۆ، وێنەی ئەو شوێنەی هێرشەکەی کرابووە سەر، لەلایەن شانەی راگەیاندنی ئاسایش و پێگەکانی دیکەوە بڵاوکرانەوە، بەرلەوەی ناسنامەی کوژراوەکان ئاشکراببێت. عەبدولمەهدی روونیدەکاتەوە "لەڕێگەی مۆبایلەکەمەوە وێنەی ئەو ئۆتۆمبێلەم پێگەیشت کە هێرشی کرابووە سەر. پەیوەندیم بە باڵیۆزخانەی ئێرانەوە کرد، داوای روونکردنەوەم لێکردن، بەڵام ئەوانیش وەڵامی راستیان لانەبوو، دواتر هەندێک وێنەی دیکەم بەدەستگەیشتن، لەو وێنانەدا دەستێکی پەڕیوو هەبوو، کە موستیلەیەکی لە پەنجەدا بوو، من لای خۆمەوە تێگەیشتم ئەوە موستیلەکەی شەهید قاسم سولەیمانییە".  هێرشەکە و گورزی مووشەکی ئاراستەکراوی ئۆتۆمبێلەکە، جیاکردنەوە و ناسینەوەی تەرمەکانی زەحمەت کردبوو، ئەوە تەنیا لەڕێگەی ئەو موستیلە ناوازەیەوە ئاشكرابوو، کە لە دەستی قاسم سولەیمانیدا بوو. وێنەی دەستە پەڕیوەکە دواتر لە سۆشیال میدیادا بە فراوانی بڵاوبووەوە. وێنەکە دەریدەخات دەستەکە لە جەستەی جیابووەتەوە، کاتێک ئەو ئۆتۆمبێلەی کە سولەیمانی و ئەبومەهدی موهەندیسی تێدابوو، کەوتە بەر پەلاماری مووشەکەکان.  ئەو موستیلەیەی ژەنەراڵە ئێرانییەکە لەدەستیدەکرد، لە بەردێک دروستکرابوو کە بە "بەردی زڕگۆنی سولەیمان" ناسرابوو، ئەمەش وەکو ئاماژەیەک بۆ سولەیمان پێغەمبەر. بەردەکە سەر بە جۆری بەردەکانی ' کوارتز ' ە، پتەوییەکەی بە حەوت پلە لەسەر پێوەری ' موس ' بۆ پتەوی دادەنرێت، تایبەتمەندیی جیاکردنەوەی بەردەکە ئەوەیە، کە هەندێک نەخشی لەسەرە هاوشێوەی چاوە.  موستیلەکە هیچ زیانێکی بەرنەکەوتووە، لەکاتێکدا ئۆتۆمبێلەکەی سولەیمانی بەهۆی هێزی مووشەکەکانەوە هەپروون بە هەپروون بووە. ئەو مووشەکەی ئاراستەی ئۆتۆمبێلەکە کراوە، لە جۆری ' هێڵفایەر ئێکس ٩ ئاڕ ' ە، بە نازناوی ' ئاگری جەهەننەم ' ناودەبرێت. کێشی هەر مووشەکێک ٤٥ کیلۆگرامە، ئەو مووشەکانە لە فڕۆکەی درۆنی جۆری ' ئێم کیو ٩ ریبەر ' بەسترابوون، ئەو درۆنە (فڕۆکەی بێفڕۆکەوان)، وردترین فڕۆکەی درۆنە لە بواری پێکانی ئامانجەکانیدا.  پێشتر عەبدولمەهدی، لێدوانی حەیدەر عەبادی، سەرۆکوەزیرانی پێشووتری لە حکومەتی عێراق رەتکردبووەوە، کاتێک وای دانابوو، حکومەتی عێراق رەزامەندیی دابوو بە فڕۆکە ئەمریکییەکان بۆ تیرۆرکردنی سولەیمانی و موهەندیس، ئەو گوتی "بە پێچەوانەوە، پابەندبوونێکی تووند بە بنەماکانی جووڵە زەمینی و ئاسمانییەکانەوە هەبوو، لەگەڵ روودانی هەندێک پێشێلکاریدا ناوەناوە".  بەر لە چەند رۆژێک، ماڵپەڕی "تۆڕی میدیایی بەرهەڵستکار" تۆمارێکی ڤیدیۆیی چوار خولەکیی بڵاوکردەوە، کە لەبارەیەوە تۆڕەکە دەڵێت "ڤیدیۆیەکی وردەکاری و تایبەتە لەبارەی دیمەنەکانی یەکەم هێرش کە کرایە سەر سەرکردەکانی سەرکەوتن".  ڤیدیۆکە، گەیشتنی فڕۆکەیەک بۆ فڕۆکەخانەی بەغدا نیشاندەدات، کە قاسم سولەیمانی و چوار سەرکردەی سەربازیی ئێرانی هەڵگرتووە، هاوکات ئەبو مەهدی موهەندیس و چوار سەرکردەی حەشدی شەعبی، چاوەڕێی گەیشتنی شاندە ئێرانییەکە دەکەن.  فڕۆکەکە کاژێر ١٢: ٣٢ خولەکی پاش نیوەشەوی ٣ی کانوونی دووەمی ٢٠٢٠ دەگاتە فڕۆکەخانەکە، وا بڕیاربوو سولەیمانی رۆژی دواتر لەگەڵ عادل عەبدولمەهدی، سەرۆکوەزیرانی ئەوکاتی عێراقدا، کۆببێتەوە.  لەدوای نزیکەی ٢٠ خولەک لە گەیشتنی فڕۆکەکە، کاروانی ئۆتۆمبێلەکانی سولەیمانی و موهەندیس و هاوڕێکانیان، لە فڕۆکەخانەی بەغدا دێنە دەرەوە، بەرلەوەی لەلایەن فڕۆکەی درۆنی جۆری ' ئێم کیو ٩ ریبەر ' ی ئەمریکییەوە بە سێ مووشەک بکرێنە ئامانج و دەستبەجێ بیانکوژێت.  رووداوەکە ئەوکات توڕەیی ئێرانی لێکەوتەوە، بەڵێنی تۆڵەکردنەوەیدا و لەو میانەشدا پاش پێنج رۆژ، هێرشی مووشەکیی بۆسەر پارێزگاکانی ئەنبار و هەولێر ئەنجامدا. ئێران بنکە سەربازییەکانی ئەمریکای کردبووە ئامانج، بەڵام هیچ ئامانجێکی نەپێکا و کەسیش لە هێرشەکاندا نەبووە قوربانی.  پێشتر ئەمریکا تۆمەتی هێرشکردنە سەر بنکەی سەربازیی کەی وەنی لە کەرکووک لە ٢٧ی کانوونی یەکەمی ٢٠١٩ دابووە پاڵ سولەیمانی. ئەمە جیا لە بەرپرسیارێتی لە هەڵکوتانی لایەنگرانی حەشدی شەعبی بۆسەر باڵیۆزخانەی ئەمریکا لە بەغدا.