خۆپێشاندەرەکانی شاری ناسریە، دەیانەوێت وەڵامی لایەنگرانی موقتەدا سەدر، رێبەری رەوتی سەدر بدەنەوە، کە هەینی رابردوو لەگەڵ خۆپێشاندەرانی گۆڕەپانی حەبووبی لە شارەکەدا پێکداهەڵپژان و ژمارەیەک قوربانی لێکەوتەوە.  شانەی ئەمنی شاری ناسریە، هەوڵی میانگیری نێوان خۆپێشاندەرەکان و شوێنکەوتووانی سەدر دەدات، لەپێناو رێگرتن لە بەرپابوونی پێکدادانی نوێی نێوان هەردوولا.  هەوڵەکانی شانەکە، چاوەڕوانی سەرکەوتنی لێناکرێت، بەتایبەت کە تەنیا بە ئاراستەی خۆپێشاندەرەکانی شارەکەیە و تائێستا گفتوگۆ لەگەڵ شوێنکەوتووانی سەدردا ئەنجامێکی بەرچاوی لێبەرهەمنەهاتووە.  بەرپرسێکی حکومەتی ناوخۆیی ناسڕیە، ئاشکرایکردووە ئەو شاندەی بە سەرۆکایەتی قاسم ئەعرەجی، راوێژکاری ئاسایشی نەتەوەیی عێراق، لەسەر فەرمانی مستەفا کازمی، سەرۆکوەزیران رەوانەی شارەکە کراوە: "دانوستاندنی راستەوخۆ لەگەڵ سەرکردەکانی رەوتی سەدر لە شارەکەدا دەکات، لەپێناو دەستەبەرکردنی رێگرتن لە هەر هێرشێکی نوێ بۆ سەر خۆپێشاندەرانی شارەکە، ئەگەر ئەوان رۆژی هەینیی داهاتوو هاتنە سەر شەقامەکانی شارەکە".  ئەو بەرپرسە نەیشاردووەتەوە: "حکومەت ترسی لە رووبەڕووبوونەوەی فراوان هەیە لە خۆپێشاندانەکانی رۆژی هەینی، چونکە تائێستا رەوتی سەدر سوورن لەسەر کۆنترۆڵکردنی گۆڕەپانی سەرەکیی شارەکە".  بەرپرسەکەی ناسریە هەروەها دەڵێت: "حکومەت دەیەوێت بگاتە چارەسەرێکی مامناوەندی، ئەگەر کاتییش بێت، ئەمەش بۆ رێگری لە پێکدادان، بەتایبەت کە دۆخی ناسڕیە شلۆقە و چەندین هۆزی شارەکە، ئامادەیی خۆیان بۆ پشتگیری و پاراستنی خۆپێشاندان دەربڕیوە، ئەمەش ئەگەری پێکدادانەکان زیاتر دەکات".  ئەو سەرچاوەیە ئاشکرایکردووە، "تائێستا چالاکڤانانی شارەکە سوورن لەسەر بیرۆکەی ئەنجامدانی خۆپێشاندانەکەی رۆژی هەینی، بەناوی هەینی ناسریە".  ئەو پێشهاتانە هاوکاتە لەگەڵ بەردەوامبوونی هێزە ئەمنییەکانی ناو شارەکە، لە قایمترکردنی پێگەکانی خۆیان و زیادکردنی ژمارەی ئەندامەکانیان، بەتایبەت کە ژمارەی زۆری هێزە ئەمنییەکانی عێراق، لە شارەکەدا و بەتایبەت لە نزیک گۆڕەپانی حەبووبی بڵاوەیان پێکراوە. پێشبینیدەکرێت بەر لە رۆژی هەینی، هێزەکانی پۆلیسی فیدراڵی، هێزی زیاتر رەوانەی چواردەوری گۆڕەپانەکە بکەن.  لەگەڵ ئەو پەرەسەندنانەدا، چالاکڤانانی شاری ناسریە ئاشکرایانکردووە، لە رۆژانی رابردوودا لەلایەن میلیشیاکانەوە، لەرێگەی نامە و تەلەفۆن و تۆڕە کۆمەڵایەتییەکانەوە، هەڕەشەیان لێکراوە.  بەدر شەحمانی، چالاکڤانی ناسریە ئاشکرایکردووە، لە ماوەی رۆژانی رابردوودا، چەندین چالاکڤانی شارەکە هەڕەشەی راستەوخۆیان لێکراوە، کە پێدەچێت سەرچاوەی هەڕەشەکان لایەنگرانی سەدر بن.  ئەو دەڵێت نامە هەڕەشەکان، چالاکڤانەکان سەرپشکدەکات لە نێوان "خۆپێشاندان یان سزادا"، بەڵام ئەو کارە نابێتە هۆکاری پاشگەزکردنەوەی چالاکڤانەکان و ئەوان هیچ نیازێکیان بۆ وازهێنان لە خۆپێشاندانەکەی رۆژی هەینی نییە.  سەرچاوە ناوخۆییەکانی شاری ناسریە ئاشکرایانکردووە، زۆرینەی چالاکڤانەکان لە ترسی بەسەردادانی هێزەکانی پۆلیس و هەڕەشەکانەوە، ناچاربوون شوێنی مانەوەی خۆیان بگۆڕن، هەندێکیان گوتوویانە بەردەوام لە شوێنێکەوە دەچنە شوێنێکی دیکە، لە ماڵێکەوە بۆ ماڵێکی دیکە.