هاشم حەیدەری پیاوی ئاینی شیعە، کە بە نزیک لە کۆماری ئیسلامی ئێران هەژمار دەکرێت، دامەزراندنی بزووتنەوەی عەهدوڵڵای لە عێراق راگەیاند و  بەبۆنەی دامەزراندنییەوە رایگەیاند: "دەبینە رۆڵەی عەهدوڵڵا و ئیمام خامنەئی و خومەینی لە عێراقدا".  ئەمینداری گشتی بزووتنەوەی عەهدوڵڵا جەخت لەوەدەکاتەوە، لەو پەڕی ئامادەباشی داین بۆ شوێنکەوتنی عەلی سیستانی و ئامادەن قوربانی بە گیانی خۆیان بدەن.  هاوکات ئاماژەی بەوەشکردووە، بزووتنەوەکە نایەوێت بەشداری هەڵبژاردنەکان بکات و بەشداریش ناکات، بەڵام ئاراستەی گەل دەکات، بۆ ئەوەی بەربژێر و هاوپەیمانی گونجاو هەڵبژێرن.  وێڕای گروپەکانی دیکە کە پێشتر ناسراون، وەک  حیزبوڵڵا و عەسائیب و نوجەبا و هەندێک گروپی دیکە، بەڵام بەم دواییانە چەندین گروپی نوێی چەکدار لە عێراق کە بە نزیک لە کۆماری ئیسلامی هەژمار دەکرێن، خۆیان راگەیاندووە، لە رێگەی بەیاننامە و تۆمارە ڤیدیۆنەکاندا هەڕەشیان لە هێزەکانی ئەمریکا لە عێراق کردووە، لەوانە رەبعوڵڵا، ئەسەحابولکەهف، قەبزەت مەهدی، عسبەت سائیرین.  هەرچەندە تاوەکو ئێستا بەرپرس و گوتەبێژ و باگراوندنی مێژوویی ئەو گروپانە زۆر روون نییە، بەڵام لە چوارچێوەی گروپەکانی نزیک لە ئێران هەژمار دەکرێن.