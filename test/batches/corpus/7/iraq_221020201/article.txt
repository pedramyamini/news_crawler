په‌یجی فه‌رمیی هاوپه‌یمانیی نه‌سر، كه حه‌یده‌ر عه‌بادی سه‌رۆكوه‌زیرانی پێشووتری عێراق سه‌رۆكایه‌تیی ده‌كات، لێدوانی ناوبراوی بۆ میدیاكانی عێراق له‌باره‌ی دوایین پێشهاته‌كانی عێراق بڵاوكردووه‌ته‌وه. عه‌بادی رێككه‌وتنی شنگالی به ناڕوون و خزمه‌تكردن ناساندووه بۆ لایه‌نێكی دیاریكراو و راشیگه‌یاندووه، رێككه‌وتنه‌كه په‌یوه‌ندییه‌كی شه‌فاف و پته‌و بونیاتنانێت و كێشه‌كه چاره‌سه‌ر ناكات.  عەبادی دەڵێت "به‌م قسانه‌م كه‌س واتای ئه‌وه نه‌دۆزێته‌وه كه هه‌ڵوێستی تووندم له‌باره‌ی كورد هه‌یه. نه‌خێر، من له‌گه‌ڵ چاره‌سه‌رییه ده‌ستوورییه دادپه‌روه‌رییه‌كانم بۆ زامنكردنی پێكه‌وه‌ژیان و ئاشتی و خۆشگوزه‌رانی بۆ هه‌موو كه‌سێك. هه‌روه‌ها دوژمنی كورد نیم، له‌گه‌ڵ گه‌لی كوردم، له‌گه‌ڵ خه‌باتی مێژوویی و داواكارییه ره‌واكانیانم، ته‌نیا داوامكرد و ئه‌رك و به‌رپرسیارێتیی ده‌ستووریم به‌جێگه‌یاند به پاراستنی یه‌كێتیی ده‌وڵه‌ت و سه‌روه‌رییه‌كه‌ی و جێبه‌جێكردنی دادپه‌روه‌ری و یه‌كسانی بۆ سه‌رجه‌م هاووڵاتییانی ده‌وڵه‌ته‌كه‌م به‌ته‌واوی پێكهاته ئایینی و تایفی و نه‌ته‌وه‌ییه‌كانیانه‌وه".  سەرۆکوەزیرانی پێشووتری عێراق باسی له‌وەش كردووه، فه‌رمانڕه‌وا ده‌بێت ده‌ستپاك بێت به بڕیار و فه‌رمانڕه‌واییكردنی، لایه‌نگیری بۆ لایه‌نێك نه‌كات و بۆ به‌رژه‌وه‌ندیی لایه‌نێك له دژی لایه‌نێكی دیكه هه‌نگاو نه‌نێت و ته‌نیا كاربكات بۆ به‌رژه‌وه‌ندییه‌كانی گه‌ل و ده‌وڵه‌ت "منیش ئه‌وه‌م كرد و كه‌سانی دیكه هه‌وڵی شێواندن و به‌لاڕێدابردنی ئامانج و مه‌به‌سته‌كانیان دام. كێشه‌ی من له‌گه‌ڵ ئه‌و هێزه سوودمه‌ندانه بوو، نه‌ك له‌گه‌ڵ گه‌ل. ویستم و ده‌مه‌وێت گه‌ل و ده‌وڵه‌ت رزگاربكه‌م له سەرقاڵبوون به‌وانه و دوورخستنه‌وه‌یان له به‌رژه‌وه‌ندییه ته‌سكه‌كانیان".  رۆژی ١٠ی تشرینی یەکەمی ٢٠٢٠ رێککەوتنی ئاساییکردنەوەی دۆخی شنگال لەنێوان حکومەتی عێراق و حکومەتی هەرێمی کوردستان واژووکرا، ئەوەش بۆئەوەی ئاوارەکان بگەڕێنەوە شارەکە و خزمەتگوزاریی پێویستیش دابینبکرێت، رێککەوتنەکە ١٠ رۆژ دوای واژووکردنی بڵاوکرایەوە، تێیدا هاتووە، تەنیا پۆلیسی ناوچەکە و دەزگای ئاسایشی نیشتمانی و هەواڵگری بەرپرسیارێتیی ئاسایشی نێو شنگال لەئەستۆ دەگرن و، هەموو رێکخراوە چەکدارییەکانی دیکە بۆ دەرەوەی سنووری شارۆچکەکە دووردەخرێنەوە.  رێککەوتنەکە بە سەرپەرشتیی مستەفا کازمی، سەرۆکوەزیرانی عێراق و بە ئامادەبوونی جێنین پلاسخارت، نوێنەری سکرتێری گشتیی نەتەوە یەکگرتووەکان لە عێراق و شاندی هەرێمی کوردستان بە سەرۆکایەتیی رێبەر ئەحمەد و بەشێک لە بەرپرسانی حکومەتی فیدراڵی بوو.  بەپێی رێککەوتنی هەولێر - بەغدا لەبارەی شنگالەوە، دەبێت لە شارەکەدا کۆتایی بە بوونی حەشدی شەعبی، پەکەکە و هەموو گرووپە چەکدارییەکان بێت.