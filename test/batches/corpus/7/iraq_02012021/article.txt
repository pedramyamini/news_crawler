چەند رۆژێکە میدیا و سۆشیاڵ میدیای عێراقی سەرقاڵن بە هەواڵەکانی بەندەری بەسرە، ئەوەش دوای ئەوەی شانەی راگەیاندنی ئاسایشی عێراق، روونکردنەوەیەکی بڵاوکردەوەو رایگەیاند: "هەست بە بوونی تەنێکی نامۆ کراوە کە بە کەشتییەکەوە لکاوە، لە ناوچەی چاوەڕوانیکردنی کەشتییەکان لەنێو ئاوە نێودەوڵەتییەکان لە دووریی ٢٨ میلی دەریایی". شانەکە رایگەیاندبوو، "روونبووەتەوە کە ئەو نەوتگوێزەرەوەیە، بەکرێ گیراوە لەلایەن کۆمپانیای سۆمۆوە، لەتەنیشتییەوە کەشتییەکی پێدانی سووتەمەنی هەیە، دەستبەجێش تیمەکانی پووچەڵکردنەوەی تەقەمەنی سەر بە وەزارەتی ناوخۆ، بەهاوئاهەنگی هێزە دەریاییەکانی عێراق، چوونەتە سەر نەوتگوێزەرەوەکە بۆ چارەسەرکردنی".  لە بڵاوکراوەکەی شانەی راگەیاندنی ئاسایشی عێراقدا ئەوەش هاتبوو "وێڕای بەرزیی شەپۆلەکانی ئاو، تیمەکان توانییان کەشتییەکی دیکە چۆڵبکەن و نەوتگوێزەرەوەکەش، کە مینە گەورەکەی پێوە لکێنراوە، تیمەکان سەرقاڵی پووچەڵکردنەوەی ئەو مینە و چۆڵکردنی کەشتیوانەکانی ناوین".  ' سۆمۆ ' لەو بارەیەوە رایگەیاندووە، نەوتگوێزەرەوەکە لە رۆژی ٥ی تشرینی دووەمەوە لە ناوچەی مەختافە لە نزیک خور زوبێر و لەوکاتەوە لەوێ جێگیر بووە، نەک وەک ئەوەی دەگوترێت، لە رۆژانی رابردوودا هاتووەتە ناوچەکە. کۆمپانیاکە جەختدەکاتەوە، "هەموو کارەکە زۆر دوورە لە بەندەری نەوتی بەسرە، هەروەها هیچ مەترسییەک لەسەر پڕۆسەی هەناردەکردنی نەوتی خاو و نەوتگوێزەرەوە هاتوو و وەستاوەکان بۆ بارکردنی نەوت لە ئارادا نییە".  سۆمۆ ئەوەشی دووپاتکردووەتەوە، هەناردەکردنی نەوت بەپێی خشتەی رۆژانەی خۆی و بەبێ گۆڕانکاری بەردەوامە.  کۆمپانیای بەبازاڕکردنی نەوتی عێراق بە تەواوی ئەو کێشەیە رەتناکاتەوە، بەڵکو دەڵێت "دەزگا ئاسایشی و پەیوەندیدارەکان سەرقاڵی چارەسەرکردنی ئەو بابەتە و سفرکردنەوەی کاریگەرییەکانن".  پۆلیسی بەسرەش رەتیکردەوە پیلانێک هەبێت بۆ تەقاندنەوەی بەندەری ' ئوم قەسر ' بە نەوتگوێزەرەوەیەکی بۆمبڕێژکراو، هاوشێوەی ئەو تەقینەوە گەورەیەی لە بەندەری بەیرووت لە مانگی ئابی ساڵی رابردوودا روویدا. پۆلیسی بەسرە دەڵێت: "هەواڵەکە ساختەیە و دوورە لە راستییەوە".