وائیل حتاحت، سەرۆكی تیمی فریاكەوتن لە رێكخراوی تەندروستی جیهانی لە کۆنگرەیەکی رۆژنامەڤانیدا گوتی "ئەو جۆرە نوێيەی كۆرۆنا كە چەند رۆژێكە لە بەریتانیا بڵاوبووەتەوە لە هەمان خێزانی كۆرۆنای كۆڤید - ١٩ یە، بەڵام خۆی گۆڕیوە".  بەگوتەی حتاحت، تاوەكو ئێستا ئاماژەكان لەبارەی كۆرۆنای نوێ روون نین و ئەو جۆرە نوێیەی كۆرۆنا بەراورد بە كۆرۆنای پێشوو بە رێژەی ٧٠ % زیاتر بڵاودەبێتەوە. سەرەڕای ئەوەی لێكۆڵینەوەكان هێشتا ئاماژەیان بەوە نەكردووە كە مەترسی زیاترە لەرووی ژمارەی تووشبوون و مردن، بەڵام كۆرۆنای نوێ توانای بڵاوبوونەوەی زیاتری هەیە.  سەبارەت بە هەبوونی ئەو جۆرە نوێیەی كۆرۆنا لە عێراق سەرۆكی تیمی فریاكەوتن لە رێكخراوی تەندروستی جیهانی رایگەیاند "ئەگەری دەركەوتنی هەیە، بەڵام تاوەكو ئێستا ئاماژەكان لەبارەی ئەو جۆرە نوێیەی كۆرۆنا نییە، هێشتاش لە عێراق نییە، ناشزانین لە داهاتوودا چی روودەدات، بۆیە پێویستە زانیاریی زیاتر بەدەستبێنین بۆ ئەوەی بتوانین رێكارەكانی بەرەنگاربوونەوەی دیاری بكەین".  پێشتر سەیف بەدر، گوتەبێژی وەزارەتی تەندروستی عێراق بەتۆڕی میدیایی رووداوی راگەیاندبوو "رۆژی دووشەممە ٢٢/١٢/٢٠٢٠ عێراق گرێبەستی دابینکردنی ملیۆنێک و ٥٠٠ هەزار ژەمی ڤاکسینی کۆرۆنای لەگەڵ کۆمپانیای فایزەر واژۆکرد و بڕیارە سەرەتای ساڵی داهاتوو بگاتە عێراق، پشکی هەرێمی کوردستانیش لەو ڤاکسینە پارێزراوە".  لە سەرەتای بڵاوبوونەوەی ڤایرۆسی كۆرۆنا لە ئاداری ساڵی ٢٠٢٠ ـەوە، تاوەكو ئێستا ٥٨٥ هەزار و ٣٤٥ كەس لە عێراق تووشی كۆرۆنا بوونه، لەو ژمارەیەش ٥٢٢ هەزار و ٦٣٧ تووشبوو چاكبوونەتەوە و ١٢ هەزار و ٧١٠ تووشبوویش مردوون.  "حکومەتی عێراق هیچ رێکارێکی بۆ رێگریکردن لە کۆرۆنا نوێیەکە نەگرتووەتەبەر"  هاوکات جێگری سەرۆکی لیژنەی تەندروستیی پەرلەمانی عێراق ئاماژە بەوە دەکات، تاوەکو ئێستا چاوەڕێی گەیشتنی پێکوتەی کۆرۆنا دەکەن و "حکومەتیش هیچ رێکارێکی نوێی بۆ رێگریکردن لە ئەگەری بڵاوبوونەوەی ئەو کۆرۆنا نوێیە نەگرتووەتەبەر کە لە بەریتانیا بڵاوبووەتەوە".  فارس بریفکانی، جێگری سەرۆکی لیژنەی تەندروستی پەرلەمانی عێراق بە تۆڕی میدیایی رووداوی راگەیاند، تاوەکو ئێستا چاوەڕێی گەیشتنی پێکوتەی کۆرۆنا دەکەین، بۆ ئەوەی بەسەر هاونیشتمانییانیدا دابەشبکەین، چونکە "چاوەڕواندەکرێت بەهۆی سەرماوە، شەپۆلێکی دیکەی قورسی کۆرۆنا دەستپێبکاتەوە".  فارس بریفکانی ئاماژەی بەوەشکرد، سبەی چوارشەممە شانەی قەیرانەکان کۆدەبێتەوە و "رەنگە بڕیاری نوێ لەبارەی ئامادەکاریی بۆ بەرەنگاربوونەوەی کۆرۆنا نوێیەکە بکات".  ئەوە لەکاتێکدایە، بەهۆی بڵاوبوونەوەی جۆری نوێی کۆرۆنا لە بەریتانیا و ئەفریقای باشوور، نزیکەی ٣٠ وڵات گەشتەکانیان بۆ ئەو دوو وڵاتە راگرتووە. بۆریس جۆنسن، سەرۆکوەزیرانی بەریتانیاش ئاماژەی بەوە کرد، کاردەکەن بۆ ئەوەی "هەرچی زووە" کێشەی داخستنی سنوورەکان چارەسەر بکەن.