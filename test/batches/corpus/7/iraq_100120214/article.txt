فەریق روكن ئەكرەم سەدام، فەرماندەی ئۆپەراسیۆنەكانی بەسرە بە تۆڕی میدیایی رووداوی راگەیاند: "لە چوارچێوەی هەوڵەكان بۆ دەستگیركردنی داواكراون، دەستبەسەرداگرتنی چەكی بیمۆڵەت و سەپاندنی یاسا، بەرەبەیانی ئەمڕۆ یەكشەممە ١٠/١/٢٠٢١ لە دوو بەرەوە بەشی سێیەم لە قۆناخی یەكەمی ئۆپەراسیۆنی وەعد سادق دەستپێكرا، بەپێی ئەنجامە بەراییەكان ٣٣ داواكراو دەستگیركراون و بڕێك چەكی ناوەند و سوكیش دەستی بەسەرداگیراوە".  بە گوتەی ئەكرەم سەدام، هێزە ئەمنییەكان بەگوێرەی پلانێكی سەربازی بەسەر بەرەكاندا دابەشكراون و دەڵێت: "لە بەری باكوور لیوای ٣٦ی پیادە، دەزگاكانی ئەمنی، هەواڵگری و حەشدی شەعبی لەخۆگرتووە، بەری دووەمیش لە باشوور پاسەوانانی سنوور، لیوای كۆماندۆی ئۆپەراسیۆنەكانی بەسرە، دەزگاكانی ئەمنی، هەواڵگری، هێزێكی حەشدی شەعبی و بەڕێوەبەرایەتی پۆلیسی پارێزگاكەی لەخۆگرتووە".  دەشڵێت: "ئۆپەراسیۆنەكانی وەعد سادق كاریگەری بەرچاوی هەبووە لەسەر كەمكردنەوەی ململانێ خێڵەكییەكان و سەپاندنی سەقامگیری لە پارێزگاكە، تاوەكو ئێستاش ژمارەیەكی زۆری داواكراوان دەستگیركراون، هەروەها هەموو ئەو چەك و تەقەمەنییەی لە چوارچێوەی ئۆپەراسیۆنی وەعدی سادق  دەستی بەسەردا گیرا، گوێزراونەتەوە بۆ کۆگا سەربازییەکانی تایبەت بە وەزارەتی بەرگری".  بە ئامانجی دەستگیركردنی داواكراوان و كۆنترۆڵكردنی چەكی بێ مۆڵەت،  لە ٤ی ئەیلوولی رابردوو، فەرماندەیی ئۆپەراسیۆنه هاوبەشەكان ئۆپەراسیۆنێكی بەرفراوانی لە بەغدا و بەسرە دەستپێكرد.