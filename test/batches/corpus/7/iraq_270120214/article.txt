رۆژی چوارشەممە ٢٧ی کانوونی دووەمی ٢٠٢١ د. بەرھەم ساڵح، سەرۆککۆماری عێراق لە بەغدا پێشوازیی کرد لە قوباد تاڵەبانی، جێگری سەرۆکی حکومەتی ھەرێمی کوردستان و سەرۆکی شاندی دانوستانکاری ھەرێم بۆ بەغدا و بەشیر حەداد، جێگری دووەمی سەرۆکی پەرلەمانی عێراق و فراکسیۆنەکانی پارتی دیموکراتی کوردستان، یەکێتیی نیشتمانیی کوردستان و هاوپەیمانیی هیوای کوردستانی لە پەرلەمانی عێراق، لەبارەی دوایین گۆڕانکارییەکانی دانوستانی نێوان ھەرێمی کوردستان و حکومەتی فیدراڵ گفتوگۆ کرا.  لە بەشێکی کۆبوونەوەکەدا جەختکراوەتەوە لە گەیشتن بە رێگەچارەی گونجاو و بنەڕەتی بۆ کۆتاییھێنان بە کێشە ھەڵپەسێردراوەکانی نێوان ھەردوو حکومەتی ھەرێمی کوردستان و حکومەتی فیدراڵ لەسەر بنەمای دەستوور و یاسا و پاراستنی مووچەی مووچەخۆران و بژێوی ژیانی خەڵکی ھەرێمی کوردستان، وەکو سەرجەم ھاووڵاتییانی دیکەی عێراق بێ جیاوازی.  هەروەها باس لە پێویستیی کۆتاییھێنان بە "قەیرانی مووچە و کەمکردنەوەی لێکەوتە داراییەکان لەسەر خەڵک" کراوە، ھاوکات بیروڕا ئاڵوگۆڕکرا سەبارەت بە پشکی ھەرێمی کوردستان لە بودجەی گشتیی ساڵی ٢٠٢١ و زامنکردنی مافی تەواوی ناوچە و پێکھاتەکان لەسەر بنەمای دادپەروەری.  بڕیارە ئەمشەو شاندی هەرێمی کوردستان بگەڕێنەوە و هەفتەی داهاتووش جارێکی دیکە دەچنەوە بەغدا، بەشیر حەداد، جێگری سەرۆکی پەرلەمانی عێراق دەڵێت، سەردانی داهاتووی شاندەکەی هەرێمی کوردستان بۆ رێککەوتنی کۆتاییە.