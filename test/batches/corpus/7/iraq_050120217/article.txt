مستەفا کازمی، سەرۆکوەزیرانی عێراق رایگەیاند: "پاراستنی سەروەریی و ئاسایشی عێراق، تەواو بڕیاری عێراقییانە دەبێت و  لە سەرەتا و کۆتاییدا پێویستییەکانی عێراق و بەرژوەندییەکانی دەسەپێنین، لە ئەمڕۆوە عێراق نابێتە گۆڕەپانی ململانێی هەرێمیی و جیهانی. عێراق ئازادە. رێگاش نادات خاکەکەی بەکاربێت لەنێوان وڵاتاندا. "  سەرۆکوەزیرانی عێراق باسی لەوە کرد کە سوپای وڵاتەکەی لە ئامادەباشیدایە بۆ راپەڕاندنی ئەرکەکەی و باسی لەوەش کرد کە گەڕاندنەوەی شکۆی دەوڵەت بە ئارامگرتنی کەسانی ئازا دەبێت.  کازمی لە بەشێکی دیکەی گوتەکانیدا گوتی: "لە یەکەم رۆژی دروستکردنی ئەو حکومەتە رووبەڕووی بەرەنگاریی گەورە و ئاڵۆز بووینەتەوە، بە جۆرێک لە مێژووی هاوچەرخیدا عێراق پێیدا تێنەپەڕیوە، لە سەرووی هەموویان پەتای کۆرۆنا، قەیرانی دارایی، کە بەهۆیانەوە نرخی نەوت هەرەسی هێنا، هەروەها قەیرانی لە رادەبەدری کۆمەڵایەتی کە خۆی لە خۆپێشاندانەکانی تشریندا دەبینیەوە. "  هاوکات مستەفا کازمی لەبارەی کشانەوەی هێزەکانی ئەمریکا لە وڵاتەکەی ئەوەی خستەڕوو کە لە سەردانەکەیدا بۆ واشنتن باسیان لەو پرسە کردووە و گوتی: "بەپێی خشتەی تەکنیکی و کاتی بدیاریکراو لە ماوەی مانگەکانی رابردوودا و لە رۆژانی داهاتوودا هێزی زیاتر دەکشێتەوە بۆ زیاتر لە نیوەی ئەو هێزە. تەنیا چەند سەت کەسێکیان دەمێنێتەوە بۆ هاوکاری لە بواری مەشق و راهێنان و سەرپێخستن و پڕچەک کردن و پشتیوانی تەکنیکی. "  سەرۆکوەزیرانی عێراق جەختی لەوە کردەوە کە بەپێی رێککەوتنی نێوان هەردوو وڵات، تەواوی ئەو هێزە دەچنە دەرەوەی عێراق و لە دەرەوە بڵاودەبنەوە.