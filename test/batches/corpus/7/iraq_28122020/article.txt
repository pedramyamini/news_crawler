مەحموود روبەیعی، گوتەبێژی سیاسیی بزووتنەوەی عەسائیبی ئەهلی حەق، بە تۆڕی میدیایی رووداوی راگەیاند: "دەستگیرکردنی یەکێک لە ئەندامانی عەسائیبی ئەهلی حەق لە لایەن هێزە ئەمنییەکانەوە بەهۆی کەیسی تاوانێکی ئاساییە، نەک بەهۆی بۆردومانکردنی باڵیۆزخانەی ئەمریکا".  سەبارەت بە هەڵوێستی عەسائیبی ئەهلی حەق، بەرامبەر ئەنجامەکانی لێکۆڵینەوەکان لەگەڵ ئەندامە تۆمەتبارەکەیان، روبەیعی روونیکردەوە: "دادگا بڕیاری یەکلاکەرەوە لەم بابەتە دەدات و رازین بە هەموو رێکارە یاساییەکان، بە مەرجێک رێز لە مافەکانی مرۆڤ بگرن، دەبێ دەستگیرکراوەکە رادەستی ئەمنیەتی حەشدی شەعبی بکرێت، چونکە ئەوە رێکارێکی یاساییە و دەبێ بگیرێتەبەر".  گوتەبێژی سیاسی بزووتنەوەی عەسائیبی ئەهلی حەق، سەبارەت بەو هێرشە مووشەکیانەی دەکرێنە سەر باڵیۆزخانەی ئەمریکا لە بەغدا، گوتی: "پابەندبوونمان بە دەوڵەت و دامەزراوەکانی دووپاتدەکەینەوە، لە هەمان کاتدا جەختدەکەینەوە لەسەر مافی بەرگریکردن بۆ کۆتاییهێنان بە بوونی هێزە سەربازییەکانی ئەمریکا لە عێراق و پاراستنی شکۆی دەوڵەت، بەوەی نێردە دیپلۆماسییەکان نەکەینە ئامانج".  بە تۆمەتی بۆردومانکردنی باڵیۆزخانەی ئەمریکا لە بەغدا، کە ئێوارەی یەکشەممە ٢٠ ـی کانوونی یەکەمی ٢٠٢٠ بە هەشت مووشەکی کاتیۆشا کرایە ئامانج، هێزە ئەمنییەکانی عێراق، کۆتایی هەفتەی رابردوو، حوسام زریجاوی، سەرکردەی عەسائیبی ئەهلی حەقیان دەستگیرکرد.  لە وەڵامدا هەینیی رابردوو کۆمەڵێک چەکدار بە ناوی عەسائیب لە شاری بەغدا بڵاوبوونەوە، دواتر لە ڤیدیۆیەکدا هەڕەشەیان لە حکومەت کرد و ٤٨ کاژێر مۆڵەتیان پێدا بۆ ئازادکردنی سەرکردەکەیان.  مستەفا کازمی، سەرۆکوەزیرانی عێراق، هێزی دژە تیرۆری لە چەندین ناوچەی سەرەکی بەغدا بڵاوکردەوە و گەشتێکی بەنێو بەغدادا کرد، هاوکات رایگەیاند ئامادەین بۆ رووبەڕووبوونەوەی یەکلاکەرەوە.  زۆری پێنەچوو، عەسائیبی ئەهلی حەق بێبەریبوونی لەو چەکدارانە و ئەو ڤیدیۆیە راگەیاند، هاوکات قەیس خەزعەلی، ئەمینداری گشتیی بزووتنەوەکە لە تویتێکدا دڵنیایی دا کە ئەو رووداوە تەنیا تەڵەیەک بوو و توانییان چارەی بکەن.