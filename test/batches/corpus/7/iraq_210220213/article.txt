ریاز حلفی، بەڕێوەبەری گشتی تەندروستیی گشتیی لە وەزارەتی تەندروستی و ژینگەی عێراق بە تۆڕی میدیایی رووداوی راگەیاند: "وەزارەتی تەندروستی پلانێكی گەورەی لەبارەی بنكەكانی كوتان داناوە، هاووڵاتیانش لە وردەكاریی پلانەكە ئاگادار دەكرێنەوە، پێكوتەی كۆرۆناش بەسەر بنكەكان دابەش دەكرێت".  بە گوتەی  حلفی ئەو پێكوتانەی پێویستیان بە پلەی ساردی زۆر نییە بەگوێرەی چڕی دانیشتووان بەسەر بنكە تەندروستیەكان دابەش دەكرێت، كارمەندانی تەندروستیش راهێنانیان لەسەر چۆنیەتی بەکارهێنانی ڤاکسینەکە کردووە. گوتیشی: "چاوەڕێین ئەم هەفتەیە پێكوتەی کۆرۆنا بگاتە عێراق".  سەبارەت بە چۆنیەتی دابەشكردنی پێكوتەی كۆرۆنا رۆژى شەممە ٢٠/٢/٢٠٢١ د. سەیف بەدر، گوتەبێژی وەزارەتی تەندروستیی عێراق بە تۆڕی میدیایی رووداوی راگەیاند "بە گوێرەی پلانی وەزارەتی تەندروستی سەرەتا ٢٠ % ـی عێراقییەکان ڤاکسینەکە وەردەگرن".  وەزارەتی تەندروستی سێ ملیۆن ژەمە ڤاکسینی کۆمپانیای ئەسترازینکا دەکڕێت و لە کۆمپانیاکانی سینۆڤاک و فایزەریش ڤاکسین دەکڕێت، بەگوێرەی پرۆتۆکۆڵ یەکەمجار بە تەمەنەکان ڤاکسینە وەردەگرن، دواتر بەپێی پێویست دەدرێتە چینەکانی دیکە.  لەسەرەتای ئەم مانگەوە بەهۆی بڵاوبوونەوەی کۆرۆنای گۆڕاوەوە، ئاماری تووشبوون و مردن بە کۆرۆنا لە عێراق رووی لە هەڵکشان کردووە. بە جۆرێک ئێستا بە تێکڕا رۆژانە نزیکەی ٤٠٠٠ کەس تووشی کۆرۆنا دەبن.  بەپێی ئاماری وەزارەتی تەندروستی و ژینگەی عێراق، تائێستا ٦٦٤,٧٥٠ کەس لە عێراق و هەرێمی کوردستان تووشی کۆرۆنا بوون، لەو ژمارەیە ١٣,٢٤٥ کەس گیانیان لەدەستداوە و ٦١٦,٥٠٧ تووشبووش چاکبوونەتەوە.