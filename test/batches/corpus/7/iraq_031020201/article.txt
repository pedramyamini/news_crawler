بەپێی راگەیێندراوێکی وەزارەتی دەرەوەی عێراق، ئێوارەی رۆژی هەینی د. فوئاد حوسێن، وەزیری دەرەوەی عێراق پەیوەندییەکی تەلەفۆنی لە مایک پۆمپەیۆ وەزیری دەرەوەی ئەمریکا پێگەیشت، وەزیری دەرەوەی عێراق نیگەرانیی لە بڕیاری داخستنی باڵیۆزخانەی ئەمریکا دەربڕیوە و گوتوویەتی "ئەمە بڕیارێکی سیادی تایبەت بە لایەنی ئەمریکایە، بەڵام ئەنجامەکەی لە بەرژەوەندی گەلی عێراق نابێت".  هەر بەپێی راگەیێندراوەکە، وەزیری دەرەوەی عێراق دڵنیایی داوەتە پۆمپەیۆ، کە حکومەتی عێراق چەندین رێکاری ئەمنی، سیاسی و دیپلۆماسی گرتووەتەبەر بەمەبەستی راگرتنی ئەو هێرشانەی سەر ناوچەی سەوز و فڕۆکەخانە، کە "لە ئایندەیەکی زۆر نزیکدا ئەنجامی ئەرێنی دەبێت".   وەزیری دەرەوەی ئەمریکاش رایگەیاندووە، پەیوەندی دیپلۆماسی نێوان عێراق و ئەمریکا بۆ هەردوولا گرنگە.  هەر لەو پەیوەندییە تەلەفۆنییەدا هەردوولا گفتوگۆیان کردووە لەبارەی ئەگەرەکانی ئایندەی دۆخی نێردە دیپلۆماسییەکان، "وەزیری دەرەوەی ئەمریکا بەڵێنی دا ئەوەی باسکراوە لەبەرچاو بگرێت". رێککەوتوون ئاڵوگۆڕکردنی بیربۆچوونەکانی نێوانیان بەردەوام بێت تاوەکو دەگەنە چارەسەرکردنی ئەو قەیرانە.  مستەفا کازمی، سەرۆکوەزیرانی عێراق لە کۆبوونەوەی رۆژی سێشەممەی رابردووی ئەنجوومەنی وەزیراندا رایگەیاند: "لەمیانەی سەردانمان بۆ واشنتن و لە گفتوگۆی ستراتیژی دا، سەرۆکی ئەمریکا بە ئاشکرا کشانەوەی هێزەکانی ئەمریکای لە عێراق راگەیاند".  پێشتریش رۆژنامەی واشنتن پۆستی ئەمریکی لە زاری چەند بەرپرسێکی ئەمریکییەوە، کە نەیانویستووە ناویان ئاشکرا بکرێت بڵاویکردەوە، شەوی شەممە، ٢٦ی ئەم مانگە مایک پۆمپەیۆ، وەزیری دەرەوەی ئەمریکا پلانی وڵاتەکەی بۆ داخستنی باڵیۆزخانەی بەغدا بە مستەفا کازمی، سەرۆکوەزیرانی عێراق راگەیاندووە.  لە چەند رۆژی رابردوودا، واشنتن هۆشداری دایە بەغدا لە ئەگەری سنووردارنەکردن و کۆتایینەهێنان بە هێرشەکانی گرووپە چەکدارەکانی نزیک لە ئێران بۆ سەر بەرژەوەندییەکانی ئەمریکا لە عێراق، ئەوا ئیدارەی ترەمپ باڵیۆزخانەی ئەمریکا لە بەغدا دادەخات، هەنگاوێکە هەندێ شیکاری سیاسی بە ئەگەری دەستپێکی شەڕی ئەمریکا دژ بەو گرووپانە تەماشای دەکەن.  مایک پەمپەیۆ وەزیری دەرەوەی ئەمریکا ژمارەیەک داواکاریی لە مستەفا کازمی، سەرۆکوەزیرانی عێراق کردووە بۆ رێگریکردن لە هێرشکردنە سەر باڵیۆزخانەکەیان تاوەکو خۆیان لە داخستنی باڵیۆزخانەی وڵاتەکەیان بە دوور بگرن. مۆڵەتی داوەتە کازمی بۆ جێبەجێکردنی ئەو داواکاریانە پێش ئەوەی باڵیۆزخانەکە دابخەن کە بڕیارە ئەمریکا بۆ ماوەی ٩٠ رۆژ دایبخات.   ئەحمەد مەلا تەڵاڵ، گوتەبێژی سەرۆکوەزیرانی عێراق هەفتەی رابردوو رایگەیاند، خوازیارن ئیدارەی ئەمریکا چاو بە بڕیارەکەیدا بخشێنێتەوە؛ "هەندێک گروپی لە یاسا دەرچوو هەوڵی تێکدانی ئەو پەیوەندییە دەدەن و داخستنی باڵیۆزخانەی ئەمریکاش پەیامێکی نەرێنییە".