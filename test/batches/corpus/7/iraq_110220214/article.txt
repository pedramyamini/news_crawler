فالح زیادی، ئەندامی لیژنەی تەندروستی و ژینگە لە پەرلەمانی عێراق بە تۆڕی میدیایی رووداوی راگەیاند: "عێراق لەنێوان چەند وڵاتێكدایە كە شەپۆلێكی فراوانی كۆرۆنا بە خۆیانەوە دەبینن و شەپۆلەکە دەستی پێکردووە و ئەمەش پێشبینیكراو بوو. "  بە گوتەی زیادی، ئێستا شەپۆلی نوێی كۆرۆنا لە عێراق بڵاوبووەتەوە كە نابێت پشتگوێ بخرێت و دەڵێت: "پێویستە لە دوو لایەنەوە ئامادەكاری بۆ بەرەنگاربوونەوەی بكرێت: لە رووی چارەسەرەوە كە پەیوەستە بە وەزارەتی تەندروستی و دابینکردنی دەرمان مەشقپێكردنی فەرمانبەران، ئامادەكردنی قەرەوێڵە و ئامێری پزیشكی و پێداویستیی دیکە دەگرێتەوە. "  هەروەها هۆشداری لە پابەندنەبوون بە رێكارەكانی خۆپارێزی دا و گوتی: "بەرپرسیارێتیی خۆپارێزی بەرپرسیارێتییەكی هاوبەشە لەنێوان كۆمەڵگە و حكومەتدا. هاووڵاتییان بە تەواوی پابەندی رێكارەكانی خۆپارێزی نابن. دەزگاكانی حكومەتیش لە هۆشیاركردنەوەی هاووڵاتییان و گرتنەبەری رێكارەكانی خۆپارێزی کەمتەرخەمن. ئەگەر رەوشەكە بەم شێوەیە بمێنێتەوە و هاووڵاتییان هاوكار نەبن، كارەسات روودەدات. "  لەبارەی دابینكردنی ڤاکسینی كۆرۆناوە، ئەو ئەندامەی لیژنەی تەندروستی و ژینگە گوتی: "وەكو لیژنەی تەندروستی و ژینگە لە پەرلەمان داوامان لە وەزارەتی تەندروستی كردووە لە چەند سەرچاوەیەكەوە ڤاکسین دابین بكات، چونكە عێراق ٤٠ ملیۆن كەسە و زۆربەی كۆمپانیاكانیش بڕێكی كەم ڤاکسین دەدەن، بۆیە داوامان لە حكومەت كرد پارەی پێویست بۆ كڕینی پێكوتەی زیاتر دابین بكات بۆ ئەوەی وەزارەتی تەندروستی گرێبەست لەگەڵ چەندین كۆمپانیای گرنگی جیهانی بكات تاوەكو بتوانێت زۆرترین ڤاکسین دابین بكات. "  فالح زیادی پێیوایە گەیشتن و نەگەیشتنی ڤاکسین رێگری لە بڵاوبوونەوەی كۆرۆنا ناکات، بەڵكو كەمی دەكاتەوە. بۆیە نابێت ١٠٠ % پشتی پێببەسترێت و گوتی، وڵاتی پێشكەوتوو هەیە پێكوتەشیان بەكارهێناوە، لەگەڵ ئەوەشدا ژمارەی تووشبوون روو لە هەڵكشانە، "بۆیە پێویستە زیاتر پشت بە رێكارەكانی خۆپارێزی ببەستین و دواتر پێكوتە. "  تائێستا ٦٣٦ هەزار و ٩٠٨ کەس لە عێراق و هەرێمی کوردستان تووشی کۆرۆنا بوون، ٦٠٣ هەزار و ٨١٤ لەو تووشبووانە چاکبوونەتەوە، واتە ٩٤.٨ % ـی تێکڕای تووشبووان. هەروەها ١٩ هەزار و ٩٥٠ تووشبووی کۆرۆنا هێشتا چارەسەر وەردەگرن، ٢٣٣ لەو تووشبووانە لەژێر چاودێریی چڕدان، ١٣ هەزار و ١٤٤ تووشبووی کۆرۆنایش مردوون.