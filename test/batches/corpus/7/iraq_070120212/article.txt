محەممەد عەبدولکەریم، بەڕێوەبەری دروستکردنی قوتابخانەکان لە وەزارەتی پەروەردەی عێراق رایگەیاند، پلانێکی پێنج ساڵەیان هەیە، بۆ دروستکردنی ١٣ هەزار قوتابخانە، بەڵام وەک پێویستییەکی هەنووکەیی پێویستیان بە ٨ هەزار و ٢٠٠ قوتابخانەیە، بۆ ئەوەی گرفتی  دوو دەوامی قوتابخانەکان چارەسەر بکرێت. هەروەها بەپێی رێککەوتنی چین - عێراقیش، بڕیارە ٧ هەزار قوتابخانە دروست بکرێن.  لەوبارەوە، خەدیجە عەلی، ئەندامی لیژنەی پەروەردە لە پەرلەمانی عێراق بە (تۆڕی میدیایی رووداو)ی راگەیاند، سەرەتا پلانی پێنج ساڵە دروستکردنی ٢٠ هەزار قوتابخانەی لە خۆگرتبوو، بەڵام دواتر ژمارەکەی بۆ ١٣ هەزار قوتابخانە کەمکرایەوە.  بەگوتەی ئەندامەکەی لیژنەی پەروەردە لە پەرلەمانی عێراق زۆربەی قوتابخانەکانی عێراق کۆنن و پێویستیان بە نۆژەنکردنەوەیە، هەندێک لە قوتابخانەکانیش رووخاون.  لای خۆیەوە، حەیدەر مەجید، گوتەبێژی ئەمینداریەتی ئەنجوومەنی وەزیرانی عێراق رایگەیاندووە، گەیشتوونەتە قۆناخی پێشکەوتوو لەبارەی هاوئاهەنگیکردن لەگەڵ پارێزگاکدا، بەمەبەستی دابینکردنی زەوی بۆ دروستکردنی هەزار قوتابخانە وەک قۆناخی یەکەم لە کۆی ئەو ٧ هەزار قوتابخانەیەی کە بڕیارە لەچوارچێوەی پرۆژەی نیشتمانی دروست بکرێن.