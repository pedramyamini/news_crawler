ئێوارەی رۆژی یەکشەممە ٢٥ی تشرینی یەکەم، ئەحمەد مەلا تەڵاڵ، گوتەبێژی سەرۆکوەزیرانی عێراق لە پەیجی فەیسبووکی تایبەتی خۆی رایگەیاند، زانیاریی تایبەت بە کوژرانی هیشام هاشمییان دەستکەوتووە، بەڵام نابێت لێدوانی لەسەر بدرێت، بەمەبەستی پاراستنی، بە نهێنی مانەوە و بەڕێوەچوونی لێکۆڵینەوەکان.  سەرەتای ئەم مانگە لە هەڤپەیڤینێکدا لەگەڵ كەناڵی ئاسمانیی فەرمیی عێراقی، مستەفا كازمی، سەرۆكوەزیرانی عێراق رایگەیاند "لێكۆڵینەوە بۆ دۆزینەوەی بكوژانی هیشام هاشمی بەردەوامە، سەرەداوی گرنگیشمان لەوبارەیەوە دەستكەوتووە و چاوەڕێین لەكاتی گونجاودا رایبگەیێنین".  كازمی راشیگەیاند "پرسەكە تەنیا پەیوەست نییە بە هاشمی، بەڵكو پەیوەستە بە سەرجەم كوژراوان و رفێندراوان، هەرچەند دواش بكەوێت، بەڵام بكوژان لە سزادان دەربازیان نابێت".  ئێوارەی رۆژی دووشەممە ٦ی تەممووز، هیشام هاشمی، شارەزا لە كاروباری گرووپە چەكدارەكان لەبەردەم ماڵی خۆی لە ناوچەی زەیونە لە رۆژهەڵاتی شاری بەغدا تیرۆرکرا.  بەپێی ئەو گرتە ڤیدیۆییانەی ئەوكات لە كامێراكانی چاودێری بینراون، سێ چەكدار بە ماتۆڕسكیل دەستڕێژی گوللە لە هاشمی دەكەن و تیرۆری دەكەن.  لەدوای تیرۆرکردنی هاشمی و بەرزبوونەوەی ئەو دەنگانەی داوا دەکەن چیدی رووداوەکانی کوشتن بە بێدەنگی تێنەپەڕن، ئەنجوومەنی دادوەریی عێراق دروستکردنی لیژنەیەکی تایبەت بە لێکۆڵینەوە لە رووداوەکانی کوشتنی راگەیاند.  ئەنجوومەنەکە لە بڵاوکراوەیەکی رۆژنامەڤانیدا گوتی لە رۆژی ٧/٧/٢٠٢٠ بڕیاردرا بە دروستکردنی دەستەیەکی لێکۆڵینەوەی دادوەری لە سێ دادوەر و داواکارێکی گشتی، بۆ لێکۆڵینەوە لە تاوانەکانی کوشتن لە بەغدا و سەرجەم شارەکانی دیکەی عێراق، بە هاوئاهەنگی لەگەڵ وەزارەتی ناوخۆدا.