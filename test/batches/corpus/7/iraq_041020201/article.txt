لە چوارچێوەی پرۆسەیەكی هەواڵگریی هاوبەشدا لەنێوان بەڕێوەبەرایەتیی هەواڵگریی بەغدا و پۆلیسی فیدراڵی، رۆژی یەكشەممە ٢٠٢٠/١٠/٠٤ هێزەكانی سەر بە بەڕێوەبەرایەتیی هەواڵگریی بەغدا "ئەبو سالم مەولا، بەرپرسی دەزگای هەواڵگریی ویلایەتی فەللوجە و براكەی كە یاریدەدەری بووە دەستگیركرد.  لە راگەیەندراوی دەزگای هەواڵگریدا هاتووە، "هێزەكانی هەواڵگری لە قەزای فەللوجە تاوەكو پارێزگای بەغدا بەتایبەتی لە ناوچەی دۆرە بە وردی چاودێریی ئەو سەركردەیەی داعشیان كردووە و دواتر دەستگیریان كردووە. "   دەزگای هەواڵگریی عێراق دەڵێت، لەکاتی لێكۆڵینەوەكانیشدا هەردووكیان دانیان بەوەدا ناوە كە پەیوەندییان بە داعشەوە هەیە و لە ژمارەیەك كردەوەی چەكداریشدا دژی هێزە ئەمنییەكان و هاووڵاتییانی سڤیل بەشدارییان كردووە.  هەرچەندە لە ساڵی ٢٠١٧ دا حەیدەر عەبادی، سەرۆكوەزیرانی ئەو كاتی عێراق سەركەوتنی بەسەر داعشدا راگەیاند، بەڵام تاوەكو ئێستاش چەكدارانی ئەو رێکخراوە بەشێوەی پەرتەوازە لە دەوروبەری بەغدا، نەینەوا، سەلاحەدین، ئەنبار، بەشێكی پارێزگای دیالە و كەركووك جموجووڵیان ماوە و ناوبەناو هاووڵاتییانی سڤیل و هێزە ئەمنییەكان دەكەنە ئامانج.