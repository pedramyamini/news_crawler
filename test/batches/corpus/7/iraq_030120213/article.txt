عادل عەبدولمەهدی دەڵێت: "ترەمپ پێشوازیی لە دانوستاندن و گفتوگۆ لەگەڵ ئێران کرد، سولەیمانییش بۆ ئەوە هاتبوو". نووری مالیکییش دەڵێت کە هەواڵی کوژرانی سولەیمانیی پێدراوە، بە ئەنگوستیلەی دەستە بەجێماوەکەیدا دڵنیابووەتەوە، "چونکە ئەو ئەنگوستیلەیە خۆم پێشکێشم کردبوو. "  عەبدولمەهدی لە بەڵگەفیلمێکدا لەبارەی کوژرانی قاسم سولەیمانی، فەرماندەی پێشووی فەیلەقی قودسی سوپای پاسداران و ئەبو مەهدی موهەندیس، جێگری پێشووی سەرۆکی دەستەی حەشدی شەعبی قسەی کردووە و دەڵێت: "ترەمپ شەوی سەری ساڵ کاژێر ٠٩: ٠٠ ـی شەو پەیوەندی پێوەکردم، سوپاسی کردم لە کۆتاییهێنان بە  رووداوی هەڵکوتانە سەر باڵیۆزخانەی ئەمریکا لە بەغدا".  سەرۆکوەزیرانی ئەوکاتەی عێراق دەشڵێت: "ترەمپ لێی پرسیم ئەوانەی هێرشەکەیان کردووە عێراقی بوون یان ئێرانی؟، پێمگوت عێراقین و ناڕازین لە بۆردوومانی گرووپە چەکدارەکان لەسەر سنووری نێوان عێراق و سووریا". عەبدولمەهدی هەروەها رایگەیاندووە، کە ترەمپ پێی گوتووە، ئەوان بەباشی ئێرانییەکان ناناسن، بەڵکو عێراقییەکان باش دەیانناسن. "بە ترەمپم گوت ئێرانییەکان دەڵێن شەڕمان ناوێت لەگەڵ ئەمریکا و ئەمریکاش بە هەمان شێوە، بۆیە پێشنیازم بۆ ترەمپ کرد یان گفتوگۆ و دانوستاندنی راستەوخۆ بکات لەگەڵ ئێران یان رێککەوتنی دڵنیایی هەبێت وەکو ئەوەی لە ٢٠٠٣ هەبوو".  لەبارەی وەڵامی ترەمپ، سەرۆکوەزیرانی پێشووی عێراق دەڵێت: "ترەمپ گوتی ئێوە دانوستاندنکاری باشن و دەتوانن شتێک لەو پرسەدا بکەن و ئێمەش ئامادەین بۆ دانوستاندن".  عەبدولمەهدی لەبارەی کوژرانی سولەیمانی و موهەندیس دەڵێت: "رەزامەندی و بانگهێشتی فەرمی هەبوو بۆ ئەوەی سولەیمانی بۆ گفتوگۆ بێتە عێراق، بەڵام پرۆسەی کوشتنی، پێش رۆژێک یان دووان دانەنرابوو، بەڵکو ماوەیەکی زۆر پێش کوشتنی بڕیاری لێدرابوو".  عادل عەبدولمەهدی یەکەم چرکەساتی زانینی رووداوەکە ئاشکرا دەکات و دەڵێت: "کاژێر ٠١: ٠٠ ـی دوای نیوەشەو پەیوەندییەکی تەلەفۆنیم لە مستەفا کازمی، بەڕێوەبەری دەزگای هەواڵگری و سەرۆکوەزیرانی ئێستا پێگەیشت، لە خەو هەڵیساندم و پێی گوتم فڕۆکەخانەی بەغدا رووبەڕووی هێرشی مووشەکی بووەتەوە، بەڵام وەکو خۆی دەڵێ نە ئەو و نە کازمی ئاگاداری هیچ وردەکارییەکی هێرشەکە نەبوون".  عادل عەبدولمەهدی قسەی لەسەر متمانەبوون بە سەرۆکی ئەمریکا نەکردووە، کە ئایا بەڕاستی گفتوگۆ و دانوستاندنی ویستووە لەگەڵ ئێران یان فێڵی کردووە پێش ٤٨ کاژێر لە کوشتنی قاسم سولەیمانی و ئەبو مەهدی موهەندیس.  لە هەمان بەڵگەفیلمدا نووری مالیکی، سەرۆکوەزیرانی پێشووتر و سەرۆکی حیزبی دەعوە قسەی کردووە. ئەو دەڵێت لەرێگەی ئەنگوستیلەکەی دەستی سولەیمانییەوە لە کوژرانی دڵنیا بووەتەوە،  کە خۆی پێشکێشی کردووە. دەشڵێ: "لەگەڵ هەستانم لە خەو بۆ نوێژی بەیانی بە رووداوەکەم زانی و لە رێگەی چەندین پەیامەوە ئاگادار کرابوومەوە". ئاشکراشی دەکات ئەبو مەهدی موهەندیس جێگری سەرۆکی دەستەی حەشدی شەعبی شەوی پێش رووداوەکە لەگەڵیدا بووە، بەڵام پێی نەگوتووە دەچێتە فڕۆکەخانە بۆ پێشوازی لە قاسم سولەیمانی.  ساڵێک دوای کوژرانی هەردوو فەرماندە سەربازییەکە، هەڕەشەی ئێران و ئەمریکا گەیشتووەتە لووتکە، محەممەد جەواد زەریف وەزیری دەرەوەی ئێران  هۆشداری دەداتە سەرۆکی ئەمریکا نەکەوێتە "تەڵە"ی ئیسرائیل بۆ هەڵگیرساندنی شەڕ. بەڵام حوسێن سەلامی، فەرماندەی سوپای پاسداران بەڵێنی وەڵامدانەوەی هەر هێرشێکی ئەمریکا دەدات بۆ سەر ئێران. هەروەها رەحیم سەفەوی، گەورە راوێژکاری عەلی خامنەیی، رێبەری باڵای کۆماری ئیسلامیی ئێران هەڕەشە لە ئەمریکا دەکات و دەڵێ: " کەشتیە جەنگییە فڕۆکە هەڵگرەکانی ئەمریکا نوقمی ژێر دەریاکان دەکەین".  بەرپرسێکی باڵای ئەمریکا بە میدیای وڵاتەکەی راگەیاندووە، ئێران لە رێگەی نمایشی بەشێکی هێزەکانی لەنێو دەریادا خەریکی جموجووڵە، پێمان وایە ئەو جموجووڵانە ئاسایی نین، لای ئەمریکا روون نییە ئەو نمایشە سەربازییانە بۆ بەرگرییە یان ئامادەکارییە بۆ سەر بەرژەوەندییەکانی ئەمریکا لە ناوچەکەدا.