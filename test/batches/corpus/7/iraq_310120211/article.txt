میساق ئەلحامدی، پەرلەمانتاری پارێزگای بەسڕە بە تۆڕی میدیایی رووداوی راگەیاند: "پڕۆژە بودجەی گشتیی ئەمساڵ ناڕەوایە و مافی پارێزگاكانی ناوەڕاست و باشووری نەداوە بەتایبەتی پارێزگای بەسڕە، بەسرە زیاتر لە ٨٥ % ی بودجەی دەوڵەت دابیندەكات، رەوا نییە مافی خۆشی پێنەدرێت و هیچ پڕۆژەیەكی گرنگی بۆ نەكرێت، بەتایبەتی پڕۆژەی ئاوی خواردنەوە كە چەندین مانگە خەڵكی پارێزگاكە ئاوی خواردنەوە دەكڕن".  میساق ئەلحامدی دەڵێت: " ٢٤ پەرلەمانتاری بەسڕە و ژمارەیەك پەرلەمانتاری پارێزگاكانی دیكەی بەرهەمهێنی نەوت رێككەوتووین لە دانیشتنی پەرلەمان تایبەت بە دەنگدان لەسەر بودجە بەشداری نەكەین، دەمانەوێ رەچاوی تەواوی مافی پارێزگاكانی بەرهەمهێنی نەوت بكرێت، ساڵانە پتڕۆدۆلار جێگیر بكرێت، پڕۆژەی خزمەتگوزاريان بۆ بكرێت. "  قەبارەی پرۆژەیاسای بودجە کە ١٦٤ تریلیۆن دینار بوو، بۆ نزیکەی ١٢٧ تریلیۆن و ٥٠٠ ملیار دینار کەمکراتەوە، نرخی نەوت لە ٤٢ دۆلارەوە زیادکراوە بۆ ٤٥ دۆلار، داهات لە ٩٣ تریلیۆن دینارەوە بۆ ٩٨ تریلیۆن و ٥٠٠ ملیار دینار زیادکراوە، کورتهێنانیش لە زیاتر لە ٧١ تریلیۆن دینارەوە بۆ نزیکەی ٢٩ تریلیۆن دینار کەمکراتەوە.