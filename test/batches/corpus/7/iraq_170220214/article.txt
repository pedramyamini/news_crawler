رۆژی ١٧ی شووباتی ٢٠٢١ قوباد تاڵەبانی، جێگری سەرۆکی حکومەتی هەرێمی کوردستان لەگەڵ ماتیۆ تولەر، باڵیۆزی ئەمریکا لە بەغدا کۆبووەوە و دوا پێشھات و گۆڕانكارییە سیاسی و ئەمنییەكانیان خستە بەرباس.  بەپێی راگەیێندراوی نووسینگەی راگەیاندنی جێگری سەرۆكی حکومەتی هەرێمی کوردستان، لە کۆبوونەوەکەدا باس لە رێڕەوی گفتوگۆكانی وەفدی ھەرێمی کوردستان لەبارەی پرۆژە یاسای بودجەی ٢٠٢١ی عێراق و كۆبوونەوە و دیدارەکانی شاندی هەرێمی کوردستان لەگەڵ لایەنە پەیوەندیدارەكان کرا.  ھێرشە مووشەكییەكەی سەر ھەولێر بەشێكی دیکەی گفتوگۆكان بوو، بەپێی راگەیێندراوەکە، هەردوولا جەختیان لە گرنگیی پاراستنی ئارامیی عێراق و هەرێمی كوردستان كردەوە.  ئەمەش لەکاتێکدایە شەوی دووشەممە ١٥ی شووباتی ٢٠٢١ کاژێر ٢١: ٣٠ چەند مووشەکێک لە چەند شوێنێکی جیاوازی هەولێر کەوتنەخوارەوە و بەهۆیەوە کوژراو و بریندار کەوتەوە. لەسەر ئاستی ناوخۆیی و نێودەوڵەتیش هێرشەکە بەتووندی سەرکۆنە کرا.  لە تەوەرێكی دیکەی کۆبوونەوەکەدا باس لە رەوشی سیاسی و دوا گۆڕانكارییەكانی ھەرێمی كوردستان كرا.