لە راپۆرتێکی ' هیومان رایتس وۆچ ' دا، بەلقیس ویلە، پسپۆری رۆژهەڵاتی ناوەڕاست و باکووری ئەفریقیا لە رێکخراوەکە گوتوویەتی: "لەوەتەی لە ٢٠١٦ ەوە لە ناوچەکەدا کاردەکەم دەزانم رفاندن و شوێنبزرکردن هەیە، کاتێک مستەفا کازمی، سەرۆکوەزیرانی عێراق لەگەڵ دەستبەکاربوونیدا بەڵێنی چارەسەرکردنی ئەو دۆسێیەیدا، دڵخۆشبووم، بەڵام دوای حەوت مانگ لە کارکردنی حکومەتەکەی کازمی، هیچ هەنگاوێکی بەرجەستە بەدیناکرێت لەو بارەیەوە".  ویلە دووپاتیدەکاتەوە، هێشتا حاڵەتەکانی رفاندن و بێسەروشوێنکردن لە عێراق بەردەوامە، ئاماژە بەوە دەدات، "گرووپێکی چەکداری نەناسراو لە ٢٠ی تشرینی دووەمی رابردوودا، دوو کەسیان لە هوتێل ' عەشتار شیراتۆن ' ی بەغدا لە ناوجەرگەی پایتەخت رفاندووە". ئاشكرایکردووە یەکێک لە بێسەروشوێنەکان تەمەن ٣١ ساڵە و برازای وەزیرێکی وڵاتەکەیە.  روونیدەکاتەوە، کەسوکاری گیراوەکان هیچ شتێک لەبارەی کەسەکانیانەوە نازانن، لەوە تێناگەن بۆچی چەکدارەکان ئەوانیان رفاندووە. داوایکردووە سەرۆکوەزیران چارەنووسی ئەو رفێنراوانە ئاشکرا بکات.  رێکخراوە نێودەوڵەتییە مافپارێزەکە، یەکەمجار نییە هەڵوەستە لەسەر دۆسیەی کەسانی بێسەروشوێن لە عێراقدا دەکات، پێشتر رێکخراوەکە داوای دەستنیشانکردنی چارەنووسی هەموو ئەو شوێنبزرانەی وڵاتەکەی کردووە، کە لە رووداوی جیاوازدا بێسەروشوێنبوون.  جیا لە چالاکڤانانی سڤیل و خۆپێشاندەران، لە عێراقدا باس لە دیارنەمانی دەیان کەسی دیکە دەکرێت، کە لە رۆژانی رزگارکردنی شارەکانی باکووری عێراق لە ژێر چنگی داعش، دیارنەماون. ئەو کەسانە لەکاتی ئاوارەبوونیاندا کەوتوونەتە دەست میلیشیا جیاوازەکانی سەر بە حەشدی شەعبی و تائێستا بێسەروشوێنن.  پێشتر هەمان رێکخراو لە مانگی تشرینی دووەمی رابردوودا، راپۆرتێکی لەسەر دۆسیەی بێسەروشوێنان لە عێراق بڵاوکردەوە، ئاشکرایکرد لە ساڵی ٢٠١٨ دا لە عێراق، ٧٨ کەس بێسەروشوێنبوون، هەندێکی دیکەش ماوەیەک پاش دیارنەمان، ئازادکراون. ئەو کەسانە گوتوویانە، هێزەکانی حەشدی شەعبی و دەزگای ئاسایشی نیشتمانی بۆ ماوەی ٣٤ تاوەکو ١٣٠ رۆژ ئەوانیان لای خۆیان دەستبەسەرکردووە.  هەندێک ژمارەی نافەرمی کۆی کەسانی بێسەروشوێنانی ناو عێراق بە ١٢ هەزار کەس دەخەمڵێنن، ئەو ژمارەیە بەر لە خۆپێشاندانەکانی تشرینە کە تێیدا دەیان چالاکڤان و خۆپێشاندەر بێسەروشوێنکران.