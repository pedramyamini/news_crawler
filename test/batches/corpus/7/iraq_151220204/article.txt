خالد بەتال، وەزیری پلاندانانی عێراق ئاماژەی بەوە کردووە "مووچە و دەرماڵەی فەرمانبەران لە بودجەی گشتیی ساڵی ٢٠٢١ گەیشتووەتە ٥٠ تریلیۆن دینار، نرخی یەك بەرمیل نەوتیش بە ٤٢ دۆلار خەمڵێندراوە".  بە گوتەی وەزیری پلاندانانی عێراق "وەزیری دارایی داوایكردووە بودجەی ساڵی داهاتوو رەوانەی ئەمیندارێتیی گشتیی ئەنجوومەنی وەزیران بكەین، پێشبینی دەكەم لە چوار رۆژی داهاتوودا تاوتوێكردنی بودجە تەواوببێت، سەبارەت بە لایەنی وەبەرهێنانیش لە بودجە لەگەڵ بانكی نێودەوڵەتیی رێككەوتووین".  لە ٢٥ی تشرینی یەكەمی رابردوو وەزیری پلاندانان رایگەیاند "بودجەی ساڵی ٢٠٢١ هیچ پرۆژەیەكی نوێ لەخۆناگرێت، مەگەر زۆر پێویست و گرنگ بێت، ئەویش بە بڕیاری ئەنجوومەنی وەزیران".  لە ١١ی هەمان مانگ ئیحسان عەبدولجەبار، وەزیری نەوتی عێراق ئەوەی خستەڕوو "لە پرۆژە بودجەی گشتیی ساڵی ٢٠٢١ حكومەت نرخی یەك بەرمیل نەوتی بە ٤٢ دۆلار خەمڵاندووە، ئەمەش بەگوێرەی پێشهاتە ئابوورییەكانی بازاڕی نەوت و لێكەوتەكانی پەتای كۆرۆنا، لەسەر چالاكیی ئابووریی وڵاتانی پیشەسازی و كاریگەریی لەسەر قەبارەی خواست و نرخی نەوت لە بازاڕەكانی جیهان. "