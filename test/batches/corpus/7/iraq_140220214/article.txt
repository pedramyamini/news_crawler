یەکشەممە ٢٠٢١/٠٢/١٤ لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق، بە تۆڕی میدیایی رووداوی راگەیاند: "ئەوەی بەڕێز هادی عامری، سەرۆکی هاوپەیمانیی فەتح لەبارەی ئەگەری هێرشی سوپای تورکیا بۆ سەر شنگال باسی کرد، خۆی لێی بەرپرسیارە. بەڵام فەرماندەیی ئۆپەراسیۆنە هاوبەشەکانی عێراق لەگەڵ هەموو هێزەکان لە پارێزگای نەینەوا و هێزی پێشمەرگە لە هاوئاهەنگیدایە. تائێستایش مەترسیی هێرشکردنە سەر شنگال لە لایەن سوپای تورکیاوە لە ئارادا نییە. "  لیوا تەحسین خەفاجی گوتیشی: "رەوشەکە لە ناوچەی شنگال زۆر ئارامە و هەموو لایەنەکان بۆ گەڕانەوەی ئاوارەکان بۆ شنگال لە هاوئاهەنگیدان. هەر پێشهاتێکیش لە ئارادا بێت ئەوا فەرماندەیی ئۆپەراسیۆنە هاوبەشەکانی عێراق پێش هەمووان ئاگاداری دەبێت. تائێستایش هیچ ئامادەباشییەک لە شنگال رانەگەیێندراوە و هێزەکان لە شنگال دەتوانن ئەرکی خۆیان رابپەڕێنن. "  رۆژی شەممە ٢٠٢١/٠٢/١٣ هادی عامری، سەرۆکی هاوپەیمانیی فەتح کە بە باڵی سیاسیی گرووپەکانی حەشدی شەعبی لە عێراق ناسراوە، لە راگەیێندراوێکدا رایگەیاند: "زانیاریی هەواڵگریی باوەڕپێکراومان هەیە کە سوپای تورکیا بە نیازە هێرش بکاتە سەر چیای شنگال. بۆیە پێویستە حکومەتی عێراق هەموو رێکارێکی پێویست بۆ بەرەنگاربوونەوەی ئەو دەستدرێژییە بۆ سەر خاکی عێراق بگرێتەبەر، هێزە چەکدارەکانی عێراق و حەشدی شەعبی و دەزگا ئەمنییەکانیش بە پشتیوانی خوداوەند دەتوانن بەرگری لە خاکی پیرۆزی نیشتمان بکەن. "  رۆژی چوارشەممە ١٠ ـی شوباتی ٢٠٢١، سوپای تورکیا ئۆپەراسیۆنی چڕنووکی هەڵۆ - ٢ ـی لە چیای گارە لە باشووری کوردستان لە دژی پارتی کرێکارانی کوردستان (پەکەکە) راگەیاند.  هاوکات ئیبراهیم کاڵن، گوتەبێژی سەرۆکایەتیی کۆماری تورکیا لەبارەی ئەگەری ئۆپەراسیۆنی سەربازیی بۆ سەر شنگال بە میدیای فەرمیی وڵاتەکەی راگەیاند: "چاودێریی پێشهاتەکان دەکەین، ئەگەر بێتو هەڕەشەکان کۆتاییان نەیەت، ئۆپەراسیۆن بۆ سەر شنگال یەکێک دەبێت لە ئەگەرە کراوەکان. "  لە چوارچێوەی ئۆپەراسیۆنی چڕنوکی هەڵۆ - ٢ لە چیای گارە، ٣ سەرباز کوژراون و ٣ی دیکەش بریندارن. هەروەها بێجگە لەو ٤٨ گەریلایەی کوژراون، دووانی دیکە بەزیندوویی دەستگیر کراون.   رۆژی یەکشەممە ٢٠٢١/٠٢/١٤ خولوسی ئاکار کۆتاییهاتنی ئۆپەراسیۆنی چڕنوکی هەڵۆ - ٢ی لە چیای گارەی باشووی کوردستان راگەیاند.