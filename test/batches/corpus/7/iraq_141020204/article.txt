بەپێی راگەیێندراوەکەی نووسینگەی سەرۆکوەزیرانی عێراق، فاتیح یەڵدز، باڵیۆزی تورکیا بۆ عێراق لەمیانی کۆبوونەوەی لەگەڵ مستەفا کازمی، نامەیەکی دەستنووسی رەجەب تەیب ئەردۆغان، سەرۆککۆماری تورکیای پێداوە.  لە کۆبوونەوەی نێوان فاتیح یەڵدز و مستەفا کازمیدا باس لە بەهێزکردنی پەیوەندییەکانی نێوان هەردوو وڵات کراوە.  ئەم بانگهێشتنامەیەش دوای رێککەوتنی شنگال دێت کە لەنێوان عێراق و هەرێمی کوردستاندا کرا بۆ ئاساییکردنەوەی دۆخی شارەکە و گەڕاندنەوەی ئاوارە ئێزدییەکان بۆی.  رۆژی ٩ی تشرینی یەکەمی ٢٠٢٠ گوتەبێژی سەرۆکوەزیرانی عێراق رایگەیاند، مستەفا کازمی، سەرۆکوەزیران چاودێریی رێککەوتنی تایبەت بە شنگالی کرد کە دەسەڵاتی حکومەتی فیدراڵیی لەو شارە بەهێزدەکات. رێککەوتنەکەش لەلایەن بەشێکی بەرچاو لە وڵاتانی جیهان پێشوازیی لێکرا. دەتوانن کلیک لێرە بکەن بۆ خوێندنەوەی دەقی رێککەوتنی حکومەتی هەرێمی کوردستان و عێراق لەبارەی شنگال.  ئەمەش لەكاتێكدایە كە نیكۆس دندیاس، وەزیری دەرەوەی یۆنان بە سەردانێكی فەرمی ئەمڕۆ چوارشەممە ١٤ی تشرینی یەکەم گەیشتە بەغدا.    لەسەر پرۆسەی گەڕان بەدوای غاز لە رۆژهەڵاتی دەریای ناوەڕاست لەلایەن توركیاوە، ئەو وڵاتە لەگەڵ یۆنان كە دوو ئەندامی ناتۆن، ناكۆكی كەوتووەتە نێوانیان.