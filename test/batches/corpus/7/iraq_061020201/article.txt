بەپێی ئەو نووسراوەی كۆمپانیای گشتیی چیمەنتۆی عێراق سەر بە وەزارەتی پیشەسازی كە لە رۆژی ٥ - ١٠ - ٢٠٢٠ دەریكردووە و واژۆی یاریدەدەری بەڕێوەبەری گشتی لەسەرە، رێگە بە فەرمانبەران دەدات لە بری مووچەكانیان، كە چەند رۆژێكە دواكەوتووە چیمەنتۆ وەربگرن.  بەگوێرەی نووسراوەکە هەر فەرمانبەرێک دەتوانێت تاوەکو پێنج تۆن چیمەنتۆ بە نرخی فەرمی وەربگرێت لە بەرامبەریدا مانگانە ٥٠ هەزار دینار لە مووچەکەی بگێردرێتەوە تاوەکو قەرزی چیمەنتۆکەی تەواو دەبێت.  بەڵام منهل خەباز، وەزیری پیشەسازی و كانزاكانی عێراق بە بڕیارێك نووسراوی كۆمپانیای گشتیی چیمەنتۆی عێراقی لەبارەی دابەشكردنی چیمەنتۆ بەسەر فەرمانبەراندا لەبری مووچەكانیان هەڵوەشاندەوە، فەرمانیشیداوە دەستبەجێ لێكۆڵینەوە لەمبارەوە دەستپێبكرێت.  بەپێی راگەیێندراوێکی وەزارەتی پیشەسازی و كانزاكان، وەزیری پیشەسازی نووسراوی كۆمپانیای گشتیی چیمەنتۆی عێراقی هەڵوەشاندوەتەوە و رایگەیاندووە: "ئەوە هەڵسوكەوتی تاكە كەسییە و لەلایەن كارگێڕی كۆمپانیاكە تاوتوێ نەكراوە و بەبێ گەڕانەوە بۆ وەزارەت كراوە".  تاوەكو ئێستا حکومەتی عێراق مووچەی مانگی رابردووی فەرمانبەرانی دابەش نەکردووە، وەزارەتی داراییش هیچ وادەیەکی بۆ دابەشکردنی مووچەی فەرمانبەران دیاری نەکردووە، ئەوە لەکاتێکدایە پێشتر لە ناوەڕاستی هەموو مانگێک حکومەتی عێراق دەستی بە دابەشکردنی مووچە دەکرد.  رۆژی دووشەممە ٥ - ١٠ - ٢٠٢٠ مستەفا کازمی، سەرۆکوەزیرانی عێراق لە کاتی سەردانێکی بۆ پارێزگای زیقار، کۆبوونەوەیەکی نائاسایی ئەنجوومەنی وەزیرانی لەو پارێزگایە کرد و لەگەڵ بەرپرسانی پارێزگاکە رایگەیاند، "ئەمڕۆ [دووشەممە] کێشەی مووچە چارەسەر دەبێت". بەڵام تائێستا وادەی دابەشکردنی مووچەی فەرمانبەران دیار نییە.  هەروەها ئەحمەد سەفار، بڕیاردەری لیژنەی دارایی لە پەرلەمانی عێراق لە بەرنامەی لەگەڵ رەنجی تۆڕی میدیایی رووداو رایگەیاند، "کێشەی مووچە چارەسەر دەبێت، بەڵام دەبێت عێراق قەرز بکات". بە گوتەی ئەحمەد سەفار، عێراق دەتوانێت قەرزێکی کاتی بکات، چونکە ئەگەر بە فەرمی قەرز بکات، ئەوا پێویستە لە پەرلەمانەوە رەزامەندی لەسەر بدرێت.  لە حوزەیرانی رابردوو حکومەتی عێراق ١٥ تریلیۆن دینار قەرزی ناوخۆیی وەرگرت و هەوڵ بۆ وەرگرتنی پێنج ملیار دۆلار قەرزی دەرەکی دەدات.  نووسراوەکەی كۆمپانیای گشتیی چیمەنتۆی عێراق