کۆمپانیای سۆمۆ، ئەمڕۆ دووشەممە ٢ی تشرینی دووەمی ٢٠٢٠ رایگەیاند "عێراق مانگی تشرینی یەکەمی رابردوو ٢٦٣ هەزار و ٥٨ بەرمیل نەوتی خاوی هەناردەی ئوردن کردووە، نرخی هەر بەرمیلێکی ئەو نەوتەش ٢٤.١٥ دۆلار بوو، داهاتی ئەو نەوتەش شەش ملیۆن و ٣٥٣ هەزار دۆلارە".  بەپێی رێککەوتنی نێوان عێراق و ئوردن، کە لە ساڵی ٢٠١٩ واژۆیان کرد، عێراق رۆژانە بە تانکەر و هەرزانتر لە نرخی بازاڕەکانی جیهان، نەوتی خاوی کەرکووک هەناردەی ئوردن دەکات.  ئەمەش لەکاتێکدایە، وەزارەتی نەوتی عێراق دوێنێ رایگەیاند، عێراق مانگی تشرینی یەکەمی رابردوو زیاتر لە ٨٩ ملیۆن و ١٥٣ هەزار بەرمیل نەوتی خاوی هەناردە کردووە، داهاتی ئەو نەوتەش گەیشتە سێ ملیار و ٤٣٠ ملیۆن و ٦٣٠ هەزار دۆلار، هەر بەرمیلێکی ئەو نەوتە بە ٣٨.٤٨٠ دۆلار فرۆشراوە.