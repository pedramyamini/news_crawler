بەپێی راگەیێندراوی ئاژانسی هەواڵگری، بە پشتبەستن بە زانیاریی هەواڵگری ئەمڕۆ دووشەممە ٢٠٢١/٠١/١١ هێزەكانی سەر بە ئاژانسی هەواڵگری ٣ چەكداری داعشیان دەستگیركردووه كە بە گوێرەی مادەی ٤ی یاسای تیرۆر یاداشتنامەی دەستگیركردنیان لە دژ دەركراوە.  وەكو لە راگەیێندراوەكەدا هاتووە: "دوو چەكدار لە پارێزگای نەینەوا و چەكدارێكیش لە پارێزگای سەڵاحەددین دەستگیركراون. |  هەواڵگریی عێراق ئاماژەی بەوە داوە کە دەستگیرکراوەکان لە لێكۆڵینەوە بەراییەكانیشدا دانیان بەوەدا ناوە كە پێش دەستپێكردنی ئۆپەراسیۆنەكانی كۆنترۆڵكردنەوەی ئەو ناوچانەی لە ناوەڕاستی ٢٠١٤ دا داعش كۆنترۆڵی كردبوون، لە چەندین كردەوەی چەكداریی دژی هێزە ئەمنییەكان و هاووڵاتییانی سڤیلدا بەشداریان كردووە.  هاوکات هەر رۆژی دووشەممە سوبحی كوبەیسی، سەرۆكی ئەنجوومەنی شارەوانی شارۆچکەی روتبە لە رۆژئاوای ئەنبار بەتۆڕی میدیایی رووداوی راگەیاند "بە پشتبەستن بە زانیاریی هەواڵگری، ئەمڕۆ هێزە ئەمنییەكانی عێراق لە بیابانی قەزای روتبە بەرپرسی چەكداركردنی چەكدارانی داعش، ناسراو بە ئەبودوجانە و ٣ چەكداری دیكەیان دەستگیركرد. "  بە گوتەی كوبەیسی، ئەبودوجانە، ناوی عەمار عائیشەیە و خەڵكی شارۆچکەی روتبەیە و "پێشتر لە دیوانی كشتوكاڵی رێكخراوی داعش كاری كردووە و یەكێكە لە فەرماندە دیارەكانی داعش. "  کوبەیسی ئاماژەی بەوە دا ئەبودوجانە بەردەوام بە جلوبەرگی شوانەوە لە بیابانی قەزاكە گەڕاوە.  لە کانوونی یەکەمی ساڵی ٢٠١٧ دا ھێزە ئەمنییە هاوبەشەكانی عێراق بە پاڵپشتیی ھاوپەیمانیی نێودەوڵەتیی دژی داعش کۆنترۆڵکردنەوەی هەموو ئەو ناوچانەیان راگەیاند کە لە حوزەیرانی ٢٠١٤ دا داعش کۆنترۆڵی کردبوون.  بەڵام تاوەكو ئێستاش شانە نووستووەکانی داعش لە  پارێزگاکانی کەرکووک، نەینەوا، سەڵاحەددین و ئەنبار جموجووڵیان هەیە.