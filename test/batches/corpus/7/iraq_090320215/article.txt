کورد، سونە و شیعە پێشوازی لەو دەستپێشخەرییە دەکەن و گفتوگۆیەکی نیشتمانی و کۆکردنەوەی سەرجەم لایەنە سیاسییەکان لەسەر مێزێک بە تاکە دەرچەی کۆتاییھێنان بە کێشەکانی ھەولێر و بەغدا دەزانن، بۆ ئەوەش داوای بەپەلە جێبەجێکردنی دەکەن.  عەقیل ئەلردەینی، ئەندامی ھاوپەیمانیی نەسر دەڵێت "ھەرێم بەشێکی سەرەکییە و پێمانوایە گەلی کورد گەلێکی سەرەکین لە عێراق، بەڵام سیاسەتی نەگۆڕی ھەرێم و ئەو شێوازی مامەڵەیەی دەیکات ھۆکارێکە بۆ پێنەدانی پشکی ھەرێم لە بودجەدا، بۆیە ئێمە ئەمڕۆ داوا لە ھەرێم دەکەین بگەنە لێکتێگەیشتنێک لەگەڵ حکومەتی فیدراڵی و ئەوەی کە لەسەری پێوستە و ئەرکە لەسەر شانی بەرامبەر حکومەت، جێبەجێی بکات، ئەوەش لەپێناو ئەوەی سوود بە گەلی کورد بگەیێنێت".  جێبەجێکردنی ماددەی ١٤٠، شایستە داراییەکانی ھەرێمی کوردستان و دەرکردنی یاسای نەوت و گاز لەو کێشانەن کە ساڵانێکە ھەولێر و بەغدای لەیەک دوورخستووەتەوە و بەبێ چارەسەر ماونەتەوە، لایەنە سیاسییەکان ھۆشداری دەدەن گەر کۆبوونەوەیەک کورد، شیعە و سونە کۆنەکاتەوە و نەگەنە چارەسەر، بەتایبەتی لەسەر ئەو داڕووخانە ئابوورییەی بەرۆکی عێراقی گرتووە، زیان بە ھەمووان دەگەیێنێت.  کامل ئەلغریری، ئەمینداری گشتیی حیزبی عێراق ھەویەتنا دەڵێت "پێویستە گفتوگۆ دەستپێبکات لەنێوان سەرجەم کوتلە سیاسییەکان، لایەن سیاسییە کوردی، سونە و شیعییەکان بگەنە چارەسەرێکی کۆتایی. ئەمڕۆ دەبێت دۆخی وڵات و گەلانی عێراق ببینن، ئەمڕۆ داڕووخانێکی ئابووری ئاشکرا ھەیە لە وڵاتدا، بۆیە پێویستە لەسەر ھەمووان دووربکەونەوە لەو ناکۆکییەی ئێستا ھەیە، دووربکەونەوە لەو شێوازی یەکتر تۆمەتبارکردنەی لەنێوان لایەنە سیاسییەکاندا دروستبووە".  مستەفا کازمی، سەرۆکوەزیرانی عێراق داوای گفتوگۆی نیشتمانی بۆ گەیشتنە رێککەوتنی کۆتایی لەنێوان ھەولێر و بەغدا دەکات، سەرۆک و سەرۆکوەزیرانی ھەرێمی کوردستان ھەر زوو بەدەم ئەو داوایەوە چوون و ئامادەیی ھەرێمی کوردستانیان نیشاندا بۆ گەیشتنە رێککەوتن.  خراپیی دۆخی ئەمنی، دروستبوونی چەندین گرووپی چەکداریی جیاواز و قەیرانی دارایی، حکومەتی عێراقی خستووەتە بەردەم تاکە رێگەیەک کە چارەسەر ھەر ئەوەیە ھەمووان ھاوبەشبن لە بەڕێوەبردن.