لە ئەکاونتێكیدا لەسەر تەلەگرام، چەکدارانی داعش بەرپرسیاریێتییان لە هەردوو تەقینەوە خۆکوژییەکەی گۆڕەپانی تەیەران لە ناوەڕاستی بەغدا راگەیاند، کە بەهۆیانەوە قوربانییەکی زۆری لێکەوتەوە.  پێشنیوەڕۆی رۆژی پێنجشەممە، دوو تەقینەوەی خۆکوژی لە گۆڕەپانی تەیەران لە بەغدا روویاندا.  ئەندامێکی لیژنەی باڵای ئەمنیی عێراق بە تۆڕی میدیایی رووداوی راگەیاند، تاوەکو ئێستا ٣٢ کەس کوژراون و ١١٠ کەسی دیکەش برینداربوون.  تەقینەوەکە لە بازاڕێکی میللیی بەغدا روویدا، سەرەتا خۆکوژی یەکەم خۆی وا دەرخستووە کە نەخۆشە و ئازای هەیە، دوای ئەوەی خەڵکی لێی کۆبووەتەوە، خۆی تەقاندووەتەوە. خۆکوژی دووەمیش دوای ١٠ خولەک هەر لەو گۆڕەپانە خۆی تەقاندووەتەوە.  ماوەی سێ ساڵ بوو ئارامی باڵی بەسەر بەغدا کێشابوو، دوایین تەقینەوەی خۆکوژی لە بەغدا لە هەمان گۆڕەپان بوو لە مانگی یەکی ساڵی ٢٠١٨ کە بەهۆیەوە ٣٥ کەس کوژران و دەیان کەسی دیکەش برینداربوون.  تەقینەوەکان لەدوای کەمتر لە ٤٨ کاژێر لە وەرگرتنی دەسەڵاتی سەرۆکایەتی لەلایەن جۆ بایدن، سەرۆکی نوێی ئەمریکا کە پێشبینی دەکرێت هەنگاو بەرەو کەمکردنەوەی ئاڵۆزییەکانی نێوان ئەمریکا و ئێران بنێت.  محەممەد جەواد زەریف، وەزیری دەرەوەی ئێران لە تویتێکدا رایگەیاند: "تەقینەوە تیرۆریستییەکانی بەغدا یەک ئامانجیان هەیە: سەرۆکێکی دیکەی ئەمریکا بخەنە تەڵەوە بۆ ئەوەی خوێن و سامانی ئەمریکا لە رووبەڕووبوونەوەی ئێراندا خەرجبکات".  هەرچەندە زیاتر لە سێ ساڵە داعش لە عێراق خاکی بەدەستەوە نەماوە، بەڵام بەردەوام هۆشداری لە بەهێزبوونەوە و هەڵسانەوەی رێکخراوەکە دراوە. دوایین هۆشداریش لەلایەن فلۆرنێس پارلی، وەزیری بەرگریی فەرەنسا بوو کاتێك رۆژی ١١ی ئەم مانگە رایگەیاند خەریکە داعش لە عێراق و سووریا دروستدەبێتەوە.  بەپێی ئاماری هاوپەیمانیی نێودەوڵەتیی دژی داعش، ساڵی رابردوو ٥٥ ئۆپەراسیۆن دژی داعش کراون. لە ئەنجامی ئەو ئۆپەراسیۆنانەدا رێگری لە ٣١ سەرکردەی داعش و ٥٦ ئەندامی داعش کراوە کە کردەوەی "تیرۆریستی" بکەن؛ بەڵام هێشتا ئەو رێکخراوە بە هەڕەشە بۆسەر ئاسایشی عێراق دەزانرێت.  دوای تەقینەوەکانی گۆڕەپانی تەیەران، مستەفا کازمی سەرۆکوەزیرانی عێراق کە فەرماندەی گشتیی هێزە چەکدارەکانی عێراقیشە لەگەڵ فەرماندە و بەرپرسە باڵاکانی ئەمنیی بەغدا کۆبووەوە. لە کۆبوونەوەکە بڕیاری گۆڕینی ژمارەیەک بەرپرس و فەرماندە درا.  لیوا یەحیا رەسوڵ، گوتەبێژی فەرماندەی گشتی هێزە چەكدارەكانی عێراق بە ئاژانسی هەواڵی فەرمی عێراقی راگەیاند "بەهۆی دوو تەقینەوە خۆكوژییەكەی بەغدا مستەفا كازمی، فەرماندەی گشتی هێزە چەكدارەكان، فەریق روكن عامر سەدام، بریكاری وەزیری ناوخۆی بۆ كاروباری هەواڵگری لە پۆستەكەی دوورخستەوەو فەریق ئەحمەد ئەبو رغێف لە شوێنی ئەو دانرا، هەروەها عەبدولكەریم عەبد فازڵ، بەڕێوەبەری گشتی هەواڵگری و بەرەنگاربوونەوەی تیرۆری لە وەزارەتی ناوخۆ دوورخستەوە. حەمید شەتڕی، جێگری سەرۆكی دەزگای ئاسایشی نیشتمانی بۆ بەڕێوەبردنی كاروباری شانەی هەڵۆكان راسپارد. "  بە گوتەی رەسوڵ، فەرماندەی گشتی هێزە چەكدارەكان، فەریق قەیس محەممەداوی، فەرماندەی ئۆپەراسیۆنەكانی بەغدای گواستووەتەوە بۆ وەزارەتی بەرگری و لیوا روكن ئەحمەد سەلیمی لە شوێنی داناوە، سەرەڕای دووخستنەوەی فەریق روكن جەعفەر بەتات، فەرماندەی پۆلیسی فیدراڵی و دانانی فەریق روكن رائید جەودەت شاكر لە جێگەکەی. هەروەها دوورخستنەوەی باسم مەجید، بەڕێوەبەری بەشی هەواڵگری و ئاسایش لە ئۆپەراسیۆنەكانی بەغدا".