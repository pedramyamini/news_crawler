قەیس خەزعەلی، ئەمینداری گشتیی بزووتنەوەی عەسائیب ئەهل حەق ئاماژەی بەوە کردووە "پەشیمانم لەوەی زوو وەڵامی تیرۆركردنی ژەنەراڵ قاسم سولەیمانی، فەرماندەی فەیلەقی قودسی ئێرانی و ئەبو مەهدی موهەندیس، جێگری سەرۆكی دەستەی حەشدی شەعبیم نەداوەتەوە، لەكاتێكدا پێویستبوو وەڵامدانەوەی عێراقی لە وەڵامدانەوەی ئێرانی بەهێزتربێت".  بە گوتەی ئەمینداری گشتیی بزووتنەوەی عەسائیب ئەهل حەق، حكومەتی كازمی گوشار دەخاتە سەر دادگای عێراقی بۆئەوەی هیچ حوكمێك لەبارەی تاوانی تیرۆركردنی سولەیمانی و موهەندیس دەرنەكات و دەڵێت "داوا لە دادگا دەكەم پێش تەواوبوونی ویلایەتەكەی دۆناڵد ترەمپ، سەرۆكی ئەمریكا، بڕیاری خۆی دەربكات".  ناوبراو دەشڵێت "سەرۆكی ئەمریكا رێز لە سەروەریی عێراق ناگرێت، چونكە ترەمپ بە قەدەخەكردنی عێراقییەكان بۆ نێو خاکی ئەمریكا ویلایەتەكەی دەستپێكرد، بە ئازادكردنی تاوانبارانی بلاك وۆتەریش كۆتایی پێهێنا".  لە ٣ی كانوونی دووەمی ٢٠٢٠، قاسم سولەیمانی و ئەبو مەهدی موهەندیس لەلایەن ئەمریكاوە لەڕێگەی فڕۆكەیەكی بێ فڕۆكەوان لە نزیك فڕۆكەخانەی نێودەوڵەتیی بەغدا كوژران.  دوای چەند رۆژێك ئێران دوو بنكەی عێراقی، كە سەربازی ئەمریكییان تێدابوو، لە ئەنبار و هەولێر بە مووشەكی بالیستی كردنە ئامانج و بەهۆیەوە ژمارەیەك سەرباز برینداربوون.