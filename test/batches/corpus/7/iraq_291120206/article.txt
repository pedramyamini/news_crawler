ئێوارەی ئەمڕۆ یەکشەممە ٢٩ی تشرینی دووەمی ٢٠٢٠، مووشەکێک لە پاڵاوگەی سینییە لە ناوچەی بێجی سەر بە پارێزگای سەلاحەددین کەوتەخوارەوە، بەهۆیەوە ئاگرێکی گەورە کەوتەوە.  وەزارەتی نەوتی عێراق لە راگەیێندراوێکدا بڵاویکردەوە، ئێوارەی ئەمڕۆ بەهۆی کەوتنەخوارەوەی مووشەکێک ئاگر لە کۆگایەکی پاڵاوگەی سینییە کەوتەوە، بەڵام بە هەوڵی تیمەکانی بەرگریی شارستانی و لایەنە پەیوەندیدارەکانی دیکە ئاگرەکە کۆنترۆڵکرا و رووداوەکەش هیچ زیانێکی گیانیی نەبووە.  حامد یونس، بریکاری وەزارەتی نەوت بۆ کاروباری پاڵاوتن رایگەیاند، لە چەند کاژێری داهاتوودا پاڵاوگەکە دەست بە کارەکانی دەکاتەوە.  لای خۆیەوە، رێکخراوی داعش بەرپرسیارێتیی خۆی لەو هێرشەی سەر پاڵاوگەی سینییە راگەیاند.  پاڵاوگەی سینییە رۆژانە توانای پاڵاوتنی ٢٠ هەزار بەرمیل نەوتی هەیە، لە ساڵی ٢٠١٧ حکومەت بەگەڕیخستەوە، دوای ئەوەی بەهۆی هێرش و پەلامارەکانی داعش زیانی زۆری بەرکەوت لە ساڵی ٢٠١٤ دا.