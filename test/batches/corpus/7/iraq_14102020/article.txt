ناسر هەرکی، ئەندامی فراکسیۆنی پارتی لە پەرلەمانی عێراق، بە تۆڕی میدیایی رووداوی راگەیاند، کاژێر ١٢: ٠٠ی نیوەڕۆی ئەمڕۆ چوارشەممە، پەرلەمانی عێراق کۆدەبێتەوە و بەرنامەی کاریش، تەواوکردنی دانیشتنی رۆژی شەممەی رابردووە بۆ گەیشتنە رێککەوتنی کۆتایی لەبارەی بازنەی هەڵبژاردنەکان.  لە کۆتایی مانگی تەممووزی ئەمساڵ، مستەفا کازمی، سەرۆکوەزیرانی عێراق کاتی بەڕێوەچوونی هەڵبژاردنی پێشوەختەی دیاریکرد و رایگەیاند، رۆژی ٦ ـی حوزەیرانی ٢٠٢١ هەڵبژاردنی پێشوەختە دەکرێت. هەر ئەوکات یۆنامیش پاڵپشتی بۆ بڕیارەکەی کازمی دەربڕی.  کورد لەگەڵ ئەوەدایە لە هەر پارێزگایەک یەک بازنەی هەڵبژاردن هەبێت، دەوڵەتی یاسا و هاوپەیمانیی فەتحیش پشتگیریی ئەو بۆچوونە دەکەن، بەڵام سەدر پشتگیریی ٢٤٠ بازنەی هەڵبژاردن دەکات.  ئەو ئاراستە زاڵەی ئێستا لەنێو پەرلەمانی عێراقدا هەیە، ئەوەیە کە فرەبازنەیی جێبەجێبکرێت. هەندێک بۆچوون دەڵێن، هەر پارێزگایەک ببێتە ٣ بۆ ٥ بازنە و هەندێکی دیکەش دەڵێن، باشتر وایە هەر پارێزگایەک بە گوێرەی کورسییەکان دابەشبکرێت.   دانا محەممەد جەزا، پەرلەمانتاری عێراق بە رووداوی راگەیاند، جیاوازی لە بۆچوونەکان زۆرە؛ تاوەکو ئێستاش کورد و دەوڵەتی یاسا دەیانەوێت هەر پارێزگایەک تەنیا یەک بازنەی هەڵبژاردن بێت..   لە هەموارکردنەوەی یاسای هەڵبژاردندا تەنیا ماددەی ١٥ی یاساکە ماوە، کە باس لە ئەنجامدانی هەڵبژاردن بەشێوەی فرەبازنەیی دەکات، ئەوەش ململانێى خستووەتە نێوان فراکسیۆنەکانەوە.  سەباح عگێلی، پەرلەمانتاری هاوپەیمانیی سائیروون بە تۆڕی میدیایی رووداوی راگەیاند؛ تاوەكو ئێستا لایەنەكان لەسەر شێوازی هەڵبژاردن نەگەیشتوونەتە رێككەوتن، هەرچەندە خواستێک هەیە بۆ دابەشكردنی پارێزگاکان بۆ چوار بازنەی هەڵبژاردن و لە لایەن پارتەكان و فراكسیۆنەكانەوە كۆدەنگییەك لەسەر ئەو شێوازە هەیە. عگێلی دەشڵێت "ئێمە وەك سائیروون داوامانكردووە عێراق بەسەر ٢٤٠ بازنەی هەڵبژاردندا دابەشبكرێت، بەڵام ئاستەنگیش دروستناکەین ئەگەر لایەنەکان بگەنە رێككەوتنێك".