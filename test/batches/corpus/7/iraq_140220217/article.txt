نووسینگەی عالیە نسەیف جاسم، ئەمڕۆ یەکشەممە، بە تۆڕی میدیایی رووداوی راگەیاند: "هەواڵی ئەوەی گوایە عالیە نسەیف جاسم داوای لە وەزارەتی ناوخۆی عێراق کردووە زمانی کوردی لەسەر پاسپۆرتی عێراقی لابدات راست نییە و بێبنەمایە".  پۆستەکە لە پەیجێکی فەیسبووک بەناوی عالیە نسەیف بڵاوکراوەتەوە، بەڵام نووسینگەکەی دەڵێت: "ئەو پەیجەی کە پۆستەکەی بڵاوکردووەتەوە پەیجی فەرمیی عالیە نسەیف جاسم نییە. کەسێک وەک پەیجێکی جەماوەری دروستی کردووە، بۆیە پەیوەندیمان پێوە کرد و داوامان لێکرد ئەو پۆستە لابدات".  رۆژی شەممە پەیجێک لە تۆڕی کۆمەڵایەتیی فەیسبووک، کە خۆی بە پەیجی لایەنگرانی عالیە نسەیف جاسم، ئەندامی پەرلەمانی عێراق دەناسێنێت، لە زاری عالیە نسەیف جاسمەوە رایگەیاند، ئەو پەرلەمانتارە داوای لە وەزارەتی ناوخۆی عێراق کردووە زمانی کوردی لەسەر پاسپۆرتی عێراقی لابدات، چونکە زمانی کوردی زمانێکە لە ئاستی نێودەوڵەتی دانی پێدا نەنراوە و تێکەڵەیەکە لە زمانی فارسی، بەڵام دوای ئەوەی ئەو پۆستە لە راگەیاندنەکان هەرای نایەوە، لە پەیجەکە سڕایەوە.