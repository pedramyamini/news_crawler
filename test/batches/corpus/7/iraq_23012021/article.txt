ئەوە یەکەم هێرشی مووشەکییە لە سەردەمی ئیدارەی نوێی ئەمریکا بە سەرۆکایەتی جۆ بایدن بکرێتە سەر بنکەیەکی سەربازیی ئەمریکا لە عێراق کە لەنێو فڕۆکەخانەی نێودەوڵەتیی بەغدا دایە.   یەکێک لە مووشەکەکانیش لە گەڕەکی جیهادی شاری بەغدا کەوتووەتەخوارەوە کە دەکەوێتە نزیک فڕۆکەخانە.  دوای ئەو هێرشە، هێزە ئەمنییەکانی هەڵمەتێکی فراوانی ئەمنییان لە ناوچەکەدا دەستپێکردووە، بەمەبەستی دۆزینەوەی سەکۆی هەڵدانی ئەو مووشەکانە و دەستگیرکردنی بکەرانی ئەو هێرشە.  شانەی راگەیاندنی ئەمنیی عێراق راگەیێندراوێکی لەبارەی هێرشە مووشەکییەکەی فڕۆکەخانەی نێودەوڵەتیی بەغدا بڵاوکردەوە و دەڵێت، درەنگانێکی شەوی رابردوو، سێ مووشەک ئاراستەی فڕۆکەخانەی نێودەوڵەتی بەغدا کراون.    شانەی ئەمنی روونیکردووەتەوە، دوو مووشەک لە دەرەوەی فڕۆکەخانەی بەغدا کەوتوون و مووشەکی سێیەمیش لەسەر خانووی هاووڵاتییەک کەوتووەتە خوارەوە لە ناوچەی جیهادی شاری بەغدا، هیچ زیانێکی گیانی نەبووە.   ئەو هێرشەش دوای ئەوە دێت، پێش نیوەڕۆی رۆژی پێنجشەممە ٢١ی کانوونی دووەمی ٢٠٢١ دوو خۆكوژ لە گۆڕەپانی تەیەران لە ناوەڕاستی شاری بەغدا خۆیان تەقاندەوە و بەهۆیەوە دەیان هاووڵاتیی سڤیل كوژران و برینداربوون.   بەگوێرەی دوایین ئاماری وەزارەتی تەندروستیی عێراق، ٣٢ كەس كوژراون و ١١٠ كەسی دیكەش برینداربوون. دواتر مستەفا کازمی سەرۆکوەزیران و فەرماندەی گشتی هێزە چەکدارەکان، ژمارەیەک بەرپرسی ئەمنی و هەواڵگری لە پۆستەکانیان دوورخستەوە.