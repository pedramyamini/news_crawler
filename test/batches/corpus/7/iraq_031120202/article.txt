له گرته‌یه‌كی ڤیدیۆییدا، ماری محه‌ممه‌د، چالاکڤانی عێراقی دەڵێت، " ١١ رۆژ له شوێنێك بارمته كرابووم كه ئێستاش نازانم له كوێیه، دوای پێنج رۆژ چه‌ند كه‌سێك هاتن داوای خوێندنه‌وه‌ی ده‌قێكیان لێكردم تێیدا باس له په‌یوه‌ندیی سێكسیی خۆم و شێخ عه‌بدوڵڵا خه‌ربیت بكه‌م. چه‌ند كه‌سێكی دیكه‌ش كه له ده‌قه‌كه‌دا ناویان هاتووه، كه‌سیان ناناسم، به‌ڵام له‌ژێر هه‌ڕه‌شه‌ی چه‌ك ئه‌م ده‌قه‌م خوێندووه‌ته‌وه كه له گرته‌یه‌كی ڤیدیۆیی دوو خوله‌كیدا له تۆڕه كۆمه‌ڵایه‌تییه‌كان بڵاوكراونه‌ته‌وه".  ماری محه‌ممه‌د ده‌شڵێت، سه‌ره‌تا پێیان راگه‌یاندووه، ئه‌و گرته ڤیدیۆییه بڵاوناكرێته‌وه و ته‌نیا بۆ گوشارخستنه سه‌ر ئه‌و كه‌سانه‌یە كه ناویان هاتووه و دوای ئه‌وه‌ی له ١١ مین رۆژدا ئازادكراوه، ده‌سبه‌جێ به‌غدای جێهێشتووه و چووه‌ته توركیا؛ ئاماژه به‌وه‌ش ده‌كات، نزیكه‌ی ساڵێك ئه‌و گرته ڤیدیۆییه به هیچ شێوه‌یه‌ك بڵاونه‌كرایه‌وه.  ئەو کچە چالاکڤانە عێراقییە هۆكاری بڵاوبوونه‌وه‌ی گرته ڤیدیۆییه‌كه ده‌پرسێت و ده‌شڵێت، نازانم بۆچی ئه‌م كاره‌یان كردووه، ئایا بۆ له‌كه‌داركردنی ئه‌و كه‌سانه‌یه بۆئه‌وه‌ی له هه‌ڵبژاردنه‌كان ده‌رنه‌چن، یاخود بۆ مه‌رامێكی دیكه‌یه.  ماری محه‌ممه‌د كچه چالاكڤانێكی عێراقییه و خه‌ڵكی ئه‌نباره، له خۆپێشاندانه‌كانی تشرینی یه‌كه‌می ساڵی ٢٠١٩ ئه‌ستێره‌ی گه‌شایه‌وه و ناوبانگێكی زۆری به‌ده‌ستهێنا، رۆژی ١٩ی هه‌مان مانگ بۆ ماوه‌ی ١١ رۆژ رفێندرابوو.