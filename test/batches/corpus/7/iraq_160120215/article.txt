رۆژی شەممە ٢٠٢١/٠١/١٦ د. جەمال کۆچەر، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "پەرلەمانی عێراق ئەمڕۆ کۆتایی بە تاوتوێکردنی پرۆژە یاسای بودجەی فیدراڵی ساڵی ٢٠٢١ هێنا، بەڵام لیژنەی دارایی لە پەرلەمان لە تاوتوێکردنی پرۆژەیاساکە بەردەوام دەبێت تاوەکو ئامادەکردنی بۆ پەسندکردنی لە پەرلەمان، لە کاتێکدا تائێستا پەرلەمانتاران تەنیا بە نووسراو ١٦٢ داواکارییان لەبارەی پرۆژەیاسای بودجەی ٢٠٢١ داوەتە لیژنەی دارایی. "  د. جەمال کۆچەر ئاماژەی بەوە دا کە پەرلەمانتاران تێبینیی زۆریان لەسەر بەشە بودجەی هەرێمی کوردستان لە بودجەی فیدراڵیی ساڵی ٢٠٢١ ـدا هەیە، بەڵام زۆربەی ئەو تێبینییانە رەوا نین، چونکە هەرێمی کوردستان زیاتر لە ١٣ تریلیۆن دیناری وەک بەشە بودجە بۆ تەرخان کراوە، کەچی ١٥٠ تریلیۆن دینار بۆ حکومەت و پارێزگاکانی عێراق تەرخانکراون.  ئەندامەکەی لیژنەی دارایی لە پەرلەمانی عێراق ئاشکرای کرد: "فراکسیۆنە شیعەکان لە پەرلەمان هەوڵ دەدن قەبارەی بودجەی فیدراڵیی ساڵی ٢٠٢١ لە ١٦٤ تریلیۆن دینارەوە بۆ ١٢٠ یان ١٣٥ تریلیۆن دینار کەم بکەنەوە، ئەگەر ئەوەش رووبدات ئەوا کورتهێنانی بودجە زۆر کەمدەبێتەوە. "  بە گوتەی د. جەمال کۆچەر، لیژنەی دارایی لە رێگەی پێشنیازکردنی زیادکردنی نرخی نزیکەی ملیۆنێک بەرمیل نەوتی خاوەوە کە رۆژانە هەر بەرمیلێکی بە ٥ دۆلار دەدرێتە پاڵاوگەکان، هەوڵی دابینکردنی ٢٠ تریلیۆن دینار داهات بۆ بودجەکە دەدات.  هەروەها ئەو ئەندامەی لیژنەی دارایی باسی لەوەش کرد کە لیژنەکەیان هەوڵ دەدات پێشنیاز بکات بۆ لێسەندنی باج لە نزیکەی ٤٠٠ هەزار کرێکاری بیانی کە لە عێراق کاردەکەن و، نرخی فرۆشتنی هەر بەرمیلێک نەوتی خاو بۆ ٤٥ دۆلار زیاد بکرێت کە لە بودجەکەدا ٤٢ دۆلارە، بەوەش پێشبینی دەکەن کورتهێنانی پرۆژەیاسای بودجەی ٢٠٢١ بۆ ١٥ یان ٢٠ تریلیۆن دینار کەم ببێتەوە.  پەرلەمانی عێراق لە هەفتەی رابردوودا و لەم هەفتەدا، چوار جار بۆ تاوتوێکردنی پرۆژەیاسای بودجەی فیدراڵی ساڵی ٢٠٢١ کۆبووەوە.  بەپێی رەشنووسی پرۆژەیاسای بودجەی گشتیی ساڵی ٢٠٢١ ـی عێراق، قەبارەی بودجەکە بە زیاتر لە ١٦٤ تریلیۆن دینار خەمڵێنراوە. پێشبینییش دەکرێت زیاتر لە ٧١ تریلیۆن دینار کورتهێنانی هەبێت، لە کاتێکدا حکومەت بە نیازە بە قەرزکردن لە بانکی ناوەندیی عێراق زۆربەی ئەو کورتهێنانە پڕ بکاتەوە.  لیژنەی دارایی لەبارەی پرۆژەیاسای بودجەی ٢٠٢١ ـی عێراق لە راپۆرتەکەیدا کە دووشەممە ٢٠٢١/٠١/١١ خستیەڕوو، رایگەیاند: دەبێت بۆ کەمکردنەوەی کورتهێنان خەرجییەکانی بودجەکە کەم بکرێنەوە و دەبێت داهاتە نانەوتییەکان لە رێگەی گومرگەوە زیاتر بکرێن.  لیژنەی دارایی لە راپۆرتەکەیدا باسی لەوە کردووە کە لە بودجەی ٢٠٢١ ـدا ژمارەی فەرمانبەران ٣٢١ هەزار زیاتر بووە، ئەوەش دەبێت کەمبکرێتەوە، هەروەها دەبێت چاو بە دوو مووچەیی و زیاتر لە دوو مووچەدا بخشێنرێتەوە، دواجار دەبێت چاو بە دانانی باج لەسەر داهاتی فەرمانبەران و خانەنشینان بخشێنرێتەوە.