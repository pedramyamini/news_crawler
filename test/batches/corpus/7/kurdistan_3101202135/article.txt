فارس عیسا، سەرۆکی نوێنەرایەتیی حکومەتی ھەرێمی کوردستان لە بەغدا دەڵێت "ھەریەکەو بۆچوونێکی ھەیە بۆ بابەتەکە، ئێمە وەکو حکومەت و شاندی دانوستاندنکار داوامان لێکردن بۆچوونێکی یەکگرتوویان ھەبێت، بەتایبەتی لەنێو ماڵی شیعە، چونکە ئێمە وەکو حکومەت ھەرچییەک ھەبووە خستوومانەتەڕوو بۆیان، پێویستە بۆچوونی یەکگرتووی ئەوانیش بزانین، بەڕێز ھەیسەم جبووری وەکو سەرۆکی لیژنەی دارایی راسپێردرا لەگەڵ ھەرسێ جەمسەری سەرەکیی حیکمە و فەتح و سائیروون کۆببێتەوە و بۆچوونی ئەوان لەسەر ئەو بابەتە یەکبخات".  لە کۆبوونەوەکانی لیژنەی دارایی لایەنە سوونەکان رایانگەیاندووە، لەگەڵ ھەر ھەنگاوێکن کە لایەنە کوردستانییەکان خۆیان رێککەوتبن، بەڵام ھێشتا دەوڵەتی یاسا، رەوتی حیکمە، سادیقوون و سائیروون دەڵێن دەنگ بەو دەقەی ئێستا نادەن کە لە پرۆژە یاساکەدا جێگیرکراوە و دەبێت بگۆڕێت بۆ رادەستکردنی مەلەفی نەوت.  موختار موسەوی، پەرلەمانتاری ھاوپەیمانیی فەتح دەڵێت "لێرەدا کێشە لەنێوان ھەرێم و ناوەنددا ھەیە، گرفتی یەکەم ئەوەیە کە ناوەند دەڵێت ھەرێمی کوردستان زیاتر لە ٢٥٠ ھەزار بەرمیل نەوت ھەناردەی دەرەوە دەکات پاشان ئەو قەرزەی کە ھەرێمی کوردستان کردوویەتی لەدوای ساڵی ٢٠١٤ وە بەشێکی لیژنەی دارایی دەڵێن ئێمە بەرپرس نین لەسەر ئەو بابەتە".  پرۆژە یاسای بودجەی ساڵی ٢٠٢١ کە بڕیارە تاوەکو رۆژی چوارشەممەی داھاتوو تەواوبکرێت و بنێردرێتەوە پەرلەمان بۆ دەنگدان لەسەری، لە ئەگەری پێداگری و ھەڵوێستی لایەنە شیعەکان بە نەگۆڕی سیناریۆی یاسای قەرز دووبارە دەبێتەوە و زۆرینە و کەمینە حوکم دەکات.