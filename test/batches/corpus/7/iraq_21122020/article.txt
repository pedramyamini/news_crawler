دابەزینی بەهای دیناری عێراقی بەرامبەر بە دۆلار کاریگەری زۆری لەسەر بازاڕ دروستکردووە و نرخی شتومەک و کاڵاکانیش بەرزبوونەتەوە، بەشێک لە بازرگانەکانیش ئەو پێداویستی و شتومەکانەی کە هەیانە هەڵیانگرتووە نایخەنە بازاڕەوە بۆ ئەوەی بە نرخی نوێ و بەرز بیفرۆشنەوە.  بە گوێرەی زانیارییەکانی رووداو زۆربەی دوکاندار و مارکێتەکانی بەغدا دوێنێ و ئەمڕۆ وەکو ناڕەزایەتییەک لە بڕیارەکەی بانکی ناوەندیی عێراق نەچوونە سەر کار و دوکان و مارکێتەکانیان نەکردەوە.  بەشێک لە پەرلەمانتارانی سوننە و شیعەش لە رێگەی راگەیێندراوی فەرمییەوە داوایانکردووە مستەفا کازمی هەرچی زووە وەزیری دارایی وەک سەرمەشقی ئەو هەنگاوە لە کارەکەی دوور بخاتەوە، ئەگەرنا ئەوان بانگهێشتی پەرلەمانی دەکەن و متمانەی لێدەستێننەوە.  بانکی ناوەندیی عێراق، نرخی فرۆشتنی هەر دۆلارێکی بە ١٤٥٠ دینار دیاریکردووە هۆکارەکەشی بۆ قەیرانی کەمبوونەوەی داهات بەهۆی دابەزینی نرخەکانی نەوت، گەڕاندووەتەوە.  موقتەدا سەدر لە تویتەر نووسیویەتی: "بانکی ناوەندی و سەرجەم بانکەکانی دیکە بوونەتە دیلی گەندەڵی و گەندەڵکاران و دەبێت حکومەت و پەرلەمان هەوڵی کۆتاییهێنان بەو بارودۆخە بدەن". سەدر دەشڵێت: "دەبێت دەستبەجێ بانکی ناوەندی رزگاربکرێت و ئازادکردنی دراوی عێراق لەنێو بازاڕ بەس نییە"، چونکە ئەو کارە بە گوتەی سەدر، وەک چەکێكی دوولایەنەیە کە عێراق لە قەیرانێك دەهێنێتە دەرەوە و دەیخاتە نێو قەیرانێکی دیکەی قورستر و "تاکە زیانلێکەتوو گەلی عێراقە".  حیزبی دەعوەی عێراقی، کە نووری مالیکی سەرۆکوەزیرانی پێشووی عێراق، ئەمینداری گشتییەتی، لە راگەیێندراوێکدا لەبارەی بڕیارەکەی بانکی ناوەندیی عێراق دەڵێت: "ئەو بڕیارە رەنگدانەوەی خراپی لەسەر فەرمانبەران و هەژارانی وڵاتەکە دەبێت".