ئەو شەوە، جاسپ لەسەر شەقامێکی خامۆش و تاریکی ناوشاری عەمارە، چاوی بەئافرەتێک کەوت، کە دەیویست هەندێک پرسیار لە گەنجە رەشتاڵەکە بکات، زۆری نەبرد، ئۆتۆمبێلێکی رەشی بچووک لە تەنیشتیانەوە وەستا، دوو پیاو لێی دابەزین و بەخێرایی عەلییان پەلکێشی ناو ئۆتۆمبێلەکە کرد. ئۆتۆمبێلەکە بەخێرایی لێیدا و ئەو ناوەی بەجێهێشت، پاش کەمێک، ئافرەتەکە کە تا ئەوکات لەسەر شەقامەکە مابووەوە، خۆیکرد بەناو ئەو پاسە بچووکەدا کە پێشتر چاوەڕێی دەرکرد، ئەویش لێیدا و رۆیشت.  ئەو ساتانەی لەو چەند دێڕەی سەرەوەدا هاتوون، دیمەنەکانی لە کامێراکانی چاودێری سەر شەقامە نیمچە رووناکەکەوە دۆکۆمێنتکراون، رووداوەکە لە دەوروبەری کاژێر ٦: ٢٢ خولەکی ئێوارەی ٨ی تشرینی دووەمی ٢٠١٩ دا روویدا. ئەوە دوایین سات بوو کە جاسپی تەمەن ٢١ ساڵی تێدا بینراوە  لەو ئێوارەیەوە، باوکی عەلی لە گەڕان و لێکۆڵینەوەکانی، لەپێناو سۆراخکردنی کوڕەکەیدا بەردەوامە، ماڵباتەکەشی هاوکارین لەو کارەدا، بەڵام هێشتا هیچ شتێک لەسەر چارەنووسی گەنجەکە دیار نییە.  باوکەکە کۆڵنادات، بەڵام هەموو جارێک هەوڵەکانی بەر دیوارە پۆڵایینەکەی بێتوانایی و بێدەسەڵاتیی حکومەتی عێراق دەکەون، کە دەستەوسانە لە رووبەڕووبوونەوەی ئەو ملیشیا شیعە پشتگیریکراوانەی ئێران، تائێستا بە بێسەروشوێنکردنی دەیان چالاکڤانی وڵاتەکە، تۆمەتبار دەکرێن.  ئاژانسی ' ئاسۆشێیتد پرێس ' ئاشکرایکردووە، پەڕاوەکانی لێکۆڵینەوە کە بەردەستی ئاژانسەکە کەوتوون، پەیوەندیی تووند لە نێوان رفێنەرانی جاسپ و بەهێزترین گرووپی میلیشیای شارەکەدا ئاشکرا دەکەن، بەڵام تائێستا هیچ هەنگاوێکی کردەنی بۆ لێپرسینەوە لە رفێنەرەکان، نەنراوە.  لەگەڵ ئەوەشدا، باوکی جاسپ، سوورە لەسەر رەوانەکردنی سەرکردەی ئەو میلیشیایە، بۆ دادگا.  عەبود، باوکی جاسپ بە ئاژانسەکەی راگەیاندووە: "من دەترسم، بەڵام بەبەهاترین شتی ژیانم لەدەستداوە کە کوڕەکەم بوو، لەبەرئەوە هیچ شتێکی دیکەم نییە بیدۆڕێنم".  ئەو شەوەی جاسپ لەبەر تیشکی گڵۆپە کزەکانی سەر شەقامە لاچەپکەی عەمارە رفێنرا، هەمووی تەنیا هەفتەیەک بوو جۆپێشاندانە مێژووییەکانی یەکی تشرینی یەکەمی وڵات بەرپا بووبوون.  خۆپێشاندەرەکان داوای ژیانێکی باشتر، کەوتنەسەر کار و دوورکەوتنەوەی میلیشیا چەکدارییە پشتگیریکراوەکانی ئێرانیان، لە وڵاتەکە دەکرد.  خۆپێشاندانەکان، هەزاران گەنجی شارە جیاوازەکانی باشووری عێراقیان، لە دژی گەندەڵی و چینە سیاسییەکەی وڵات، لەیەک بەرەدا کۆکردەوە.  ئەو رووداوانە بوونە ئیلهامبەخشی زۆر کەس، لە نێویاندا جاسپ، کە پەنایان بۆ قسەکردنی ئاشکرا لەسەر کاریگەریی میلیشیاکان لەسەر ژیانی خۆیان و سەرکۆنەکردنی گەندەڵی بڵاو لە وڵاتدا دەکرد.  جاسپ یەکێکە لە ٥٣ چالاکڤانی دیکەی وڵات، کە دوای تێپەڕبوونی ساڵێک، هێشتا بێسەروشوێنن. کۆمیسیۆنی مافەکانی مرۆڤ لە عێراق، ئەو ژمارەیەی راگەیاندووە.  کاتێک خۆپێشاندانەکان دەستیانپێکرد، جاسپ ئەزموون و شارەزایی خۆی لە یاسادا، بۆ دروستکردنی لیژنەکانی هاوکاری و داکۆکیکردن لە مافی گیراوەکان خستە کار. جیا لەوەش، ئەو بەئاشکرا رەخنەی لە دەسەڵاتی میلیشیاکان لە شارەکەی خۆیدا، عەمارە، دەگرت.  لەو ناوچەیەدا کە جاسپ تێیدا چالاکبوو، گرووپی ' ئەنساروڵڵا ئەوفیا ' کە یەکێکە لە میلیشیا لایەنگرەکانی ئێران و تووندترینیانە، دەسەڵاتیان بەسەر ناوچەکەدا هەبوو. حەیدەر غەراوی، سەرکردەی ناوخۆیی، سەرپەرشتی ئەو ملیشیایانەی دەکرد.  ' ئەنساروڵڵا ئەوفیا ' یەکێک بوو لەو گرووپانەی لە ساڵی ٢٠١٤ دا خرانە ژێر چەتری حەشدی شەعبی و مووچەیان بۆ بڕدرایەوە، پاش ئەوەی پەرلەمانی عێراق، بوونی ئەوانی بەیاساییکرد بۆ بەرەنگاربوونەوەی رێکخراوی داعش لە عێراقدا.  ساڵانی رابردوو، حەشدی شەعبی، توانی کۆنترۆڵی نووسینگە و دامەزراوە گرنگەکانی حکومەت لە ناوچەکەدا بکات و چەندین کۆمپانیا لە شارەکەدا دروست بکات. لە کاتێکدا ئەو میلیشیایانە بەوە بەناوبانگن، بەدرێژایی سنووری شارەکە لەگەڵ ئێراندا، چالاکی لە بەرژەوەندیی ئێران دەکەن.  کاتێک مستەفا کازمی، لەبری عادل عەبدولمەهدی سەرۆک حکومەتی دەستلەکارکێشاوەی وڵات، سەرۆکایەتی حکومەتی کاتیی وەرگرت، بەڵێنی دا توانا و هێزی میلیشیاکان لە وڵاتەکەدا کەمبکاتەوە، ئەو بەڵێنەی یەکێکە لە داخوازییە سەرەکییەکانی خۆپێشاندەرانی وڵات.  بەڵام زۆری نەبرد، کازمی رووبەڕووی هێز و دەسەڵاتی تووندی میلیشیاکان بووەوە. بەرپرسێکی باڵا ئەو قسەیەی بۆ ئاژانسەکە کردووە بەمەرجی ناونەهێنانی، ئەوەشی راگەیاندووە "عەبدولمەهدی رێگەی دا میلیشیاکان توانا و هێزی زۆر بەدەست بهێنن"، بەشێوەیەک "ئێستا نزیکین لەوەی بڵێین دەوڵەتمان نییە".  میلیشیاکان لە تەراتێن و کوشتنی چالاکڤانان لەسەردەمی حکومەتەکەی کازمیدا بەردەوامن، تەنانەت هێرشیان کردە سەر بارەگای حکومەتەکەشی.  لە دۆسێی بێسەروشوێنبوونی جاسپدا، هەر زوو لێکۆڵەرانی میسان بەڵگەی تێوەگلانی غەراوی، فەرماندەی میلیشیای ' ئەوفیا ' یان بۆ دەرکەوت.  بەڵگەکان دەڵێن، چەند کاژێرێک بەر لە رفاندنی، جاسپ پەیوەندییەکی تەلەفۆنی لەلایەن ئافرەتێکەوە بۆ هاتووە، تێیدا داوای رێنوێنی و راوێژی یاسایی لێکردووە لەسەر هەندێک ناسیاری کە لە خۆپێشاندانەکاندا گیراون و پێشی راگەیاندووە کە پێویستە هەر ئەمشەو بیبینێت.  باوکی جاسپ پەیوەندییە تەلەفۆنەکەی لەلایەن ئافرەتەکەوە بۆ کوڕەکەی راگەیاندووە، ئاشکرایکردووە: "کاتێک چوو بۆ بینینی ئافرەتەکە، ئیدی نەگەڕایەوە".  کلیلی لێکۆڵینەوە و سەرەداوی لێکۆڵەرەکان، ئەو ژمارەیە بوو کە لێیەوە ئافرەتەکە پەیوەندی بە جاسپەوە کردبوو، بەڵام لێکۆڵەرەکان بۆیان دەرکەوت سیمکارتەکە، لەو سیمکارتانەیە کە بەنایاسایی دەفرۆشرێن و بەناوی کەسەوە تۆمار نەکراون.  لە میسان، بازاڕێکی بەهەڕمێنی سیمکارتە تۆمارنەکراوەکان هەیە و بەهیچ شێوەیەک چاودێری ناکرێن. هەر لەبەرئەوە، پۆلیس چەندین ژمارەی دیکەیان دۆزییەوە، کە پەیوەندییان بە سیمکارتە نەناسراوەکەوە کردبوو، لە نێویاندا ژمارەی کەسێک بەناوی سەدام حامد.  حامد بەپۆلیسی گوتووە هیچ شتێک لەسەر ژمارەی سیمکارتە نەناسراوەکە نازانێت، بەڵام فاتیمەی هاوژینی، ئەو ژمارەیەی بەکاردەهێنا بۆ پەیوەندیکردن بەیەکێک لە خزمەکانییەوە.  وەک ئەوەی حامد رایگەیاندووە، ئەو خزمەی فاتیمە، کەسێکی نزیکی ماڵباتی غەراویی فەرماندەی میلیشیاکەیە. دادوەری لێکۆڵینەوە، فاتیمە و حامدی پێکەوە بۆ لێکۆڵینەوە بانگهێشتکرد، بەڵام هەردووکیان هەڵهاتن.  ئەو هەڵهاتنە بووە هۆکاری راوەستانی لێکۆڵینەوەکان لە دۆسێیەکە بۆ ماوەی ٩ مانگ. لەو ماوەیەدا باوکی جاسپ چاوەڕێی دەرکەوتنی سەرەداو و هەواڵی نوێی لەبارەی لێکۆڵینەوەکان دەکرد، بەڵام کاتێک هیچی دەستنەکەوت، روویکردە بەغدا و لەوێ لەگەڵ پارێزەرێکی نوێدا بەناوی وەلا عامری قسەی کرد.  باوکی جاسپ و پارێزەرە نوێیەکە، بڕیاریان دا سکاڵا بۆ دەستگیرکردنی غەراوی لە دادگای پایتەخت بەدەست بهێنن، بەڵام ئەوان جارێکی دیکە گەیشتنە بەردەم رێگەیەکی داخراو. دادوەری دادگاکەی بەغدا، دەرکردنی فەرمانی دەستگیرکردنی بۆ غەراوی رەتکردەوە، بەبیانووی نەبوونی بەڵگەی پێویست لەسەر تێوەگلانی غەراوی لە دیارنەمانی جاسپ، هەروەها قسەکانی حامدیشی لەبەردەم دادگای میساندا قبوڵنەکرد.  لە ئەیلوولی رابردوودا، مستەفا کازمی، سەرۆکوەزیرانی ئێستای عێراق، سەردانی میسانی کرد، ئەو لەوێ پێشوازی لە باوکی جاسپ کرد، بۆ ماوەی ١٥ خولەک لەگەڵیدا کۆبووەوە، عەبودی باوکی جاسپ بەڵگەنامەکانی دادگاکەی خستە بەردەمی سەرۆکوەزیران و وردەکاری رووداوەکەی بۆ گێڕایەوە، پەنجەی تۆمەتی ئاراستەی ئەو میلیشیایانە کرد کە بە رفاندنی کوڕەکەی تۆمەتباریکردوون.  عەبود ئاشکرایکردووە: "کازمی دوای گوێگرتن لە قسەکانم، دەستی لەسەر سنگی دانا و بەڵێنیدا تۆمەتبارەکانم رادەست بکات".  بۆ باوکی جاسپ، کازمی دوا ئومێدە کە تائێستا لە دۆسیەی دیارنەمانی کوڕەکەی ئاگادارە و بەڵێنی چارەسەری داوە، بەڵام دۆسێی جاسپ تاکە دۆسێی بەردەمی سەرۆکوەزیران نییە، کە چاوەڕێی کارەکانی کازمییە بۆ یەکلاکردنەوە.  لەوەتەی کازمی لەسەر کورسی دەسەڵاتە، میلیشیاکان ململانێی سەختی بڕیارەکانی ئەو دەکەن و هێزی خۆیان لە گۆڕەپانەکەدا پێشانی سەرۆکوەزیران داوە، چونکە ئەوان هیشام هاشمی لێکۆڵەر و کەسایەتی نزیکی کازمییان کوشت و تائێستاش کەس بەهۆی تاوانەکەوە دەستگیرنەکراوە. ریهام یەعقوبیان لە ناوجەرگەی بەغدادا تیرۆرکرد و هێشتا دۆسێیەکەی بە ئاواڵایی ماوەتەوە. خەریکیشە بەغدا بەباڵیۆزخانەی ئەمریکا لە وڵاتەکەدا چۆڵدەکەن، کەچی کازمی لەسەر زەوی، نەیتوانیوە هیچ هەنگاوێکی بەرچاو بەرامبەریان بگرێتە بەر.  رۆژی هەینیی رابردوو، لیژنەیەکی تایبەت بە مافەکانی مرۆڤ، سەر بەنەتەوە یەکگرتووەکان، جارێکی دیکە دۆسیە هەڵپەسێردراوەکانی چالاکڤانە تیرۆرکراوەکانی وەبیری حکومەتی عێراق هێنایەوە، دووپاتیکردەوە هەموو چالاکڤانەکان هەڕەشەیان لەسەرە.  پسپۆرانی یاساناسی نەتەوە یەکگرتووەکان، هانی دەسەڵاتدارانی عێراقیان دا، بۆ لێکۆڵینەوە لە کوژرانی بەرگریکارانی مافی مرۆڤ لە وڵاتەکەدا، هەروەها هەوڵەکانی کوشتنی چالاکڤانە ئافرەتەکان ' تەنیا لەبەرئەوەی ئافرەتن '.  ماڵپەری ' نەتەوە یەکگرتووەکان ' داوای یاساناسەکانی بڵاوکردووەتەوە و ئاشکرایکردووە، داواکە لەپاش کوشتنی ریهام یەعقوب لە ئابی رابردوو و هەوڵی تیرۆرکردنی لۆدیا ریمۆن ئەلبێرت دێت، لە شاری بەسڕا.  ئەو دوو چالاکڤانە، پێشەنگی خۆپێشاندان و رەوتی ناڕازیی شارەکە بوون لە دژی گەندەڵی و بێکاری لە شارەکەدا.  رۆژی ١٧ی ئاب، چەکدارانی نەناسراو، تەقەیان لە ئۆتۆمبێلێک کرد کە ئەلبێرتی لەناودابوو، ئەو پێشتر رووبەڕووی هەڵمەتی گەورەی هاندان و سووکایەتیپێکردن بووبووەوە و بەناچاری لە بەسڕا هەڵهاتبوو. ئەلبێرت لە هێرشی تەقەکەرەکاندا برینداربوو.  دوای دوو رۆژ لە رووداوەکەی ئەلبێرت، ریهام یەعقوبی پزیشک و بەرگریکاری مافەکانی مرۆڤ، لەلایەن تەقەکەرانی سەرپشتی ماتۆڕسکیلێکەوە لە ناوەڕاستی بەسڕادا، کوژرا.  نەتەوە یەکگرتووەکان لە بڵاوکراوەکەدا دەڵێ "روونە کە حکومەتی عێراق، بایەخی زۆر بە ژیانی بەرگریکاران لە مافەکانی مرۆڤ نادات".  پسپۆرەکانی یوئێن، لە بڵاوکراوەکەدا گوتویانە: "هەردوو هێرشەکە دەکرا بەتەواوی رێگرییان لێبکرێت.. چونکە هەردوو چالاکڤانەکە پێشتر هەڕەشەی کوشتنیان لێکرابوو، بەڵام دەسەڵاتداران هیچ هەنگاوێکیان نەنابوو بۆ پاراستنی گیانی ئەوان".  هەرچەندە هەموو چالاکڤانان و بەرگریکارانی مافی مرۆڤ لە عێراقدا، هەڕەشەیان لەسەرە، نەتەوە یەکگرتووەکان دەڵێ "هەڕەشەی سەر ئافرەتان، فرە سەرچاوەترە".  پسپۆرەکان گوتویانە: "ئافرەتان هێزێکی پێشەنگی نێو کۆمەڵگەی بەرگریکار لە مافەکانی مرۆڤن، بەڵام وەک ئەوەی لە زۆر وڵاتی دیکەی جیهاندا روودەدات، هەڕەشەی زیاتریان لەسەرە، تەنیا لەبەرئەوەی ئافرەتن".  پسپۆرەکانی رێکخراوە نێودەوڵەتییەکە لە بڵاوکراوەکەدا وایانداناوە "لەگەرمەی جەنگ و بێ ئاسایشییدا، بەرگریکارە ئافرەتەکانی مافەکانی مرۆڤ، رووبەڕووی جیاکاری و پەراوێزخستن لەلایەن کۆمەڵگە و سەرکردە سیاسییەکانەوە بوونەوە، ئەمە جیا لە دەستدرێژی جەستەیی و توندوتیژی سێکسی و دەستبەسەرکردنی زۆرەملێ و بێسەروشوێنکردن و ئەشکەنجەدان تاوەکو مردن".  ئەوان بەپێویستی دەزانن، حکومەتی عێراق "سنوورێک بۆ نەبوونی لێپێچینەوە لە تاوانکارەکان دابنێت، کە رێگەخۆشکەر بووە بۆ بەردەوامبوونی ئەو جۆرە تاوانانە".  ئەو پسپۆرانە زیاتر گوتوویانە: "جێگەی شەرمە، ئافرەت لەسەرئەوەی بەرگری لە مافەکانی مرۆڤ دەکات، دەکوژرێت".  مانگەکانی رابردوو، تیرۆرکردن و هەوڵی تیرۆرکردن لە عێراقدا بەشێوەی بەرچاو زیادیان کردووە و چەندین چالاکڤان و سەرکردەی خۆپێشاندانەکانی باشووری وڵات، رووبەڕووی تاوانی جۆراوجۆر بوونەوە.