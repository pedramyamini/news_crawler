ئەحمەد سەحاف، گوتەبێژی وەزارەتی دەرەوەی عێراق رایگەیاند "ئێمە هەموو جارێک دەڵێین، راوەدوونانی پارتی کرێکارانی کوردستان، نابێت لە رێگەی پێشێلکردنی سەروەریی عێراقەوە بێت؛ هەر کارێکی تاکلایەنەی ئەمنی رەتدەکرێتەوە و پێویستە بە هاوئاهەنگی بێت لەگەڵ حکومەتی فیدراڵی. سەروەریی عێراق یەکە، بە هەرێمی کوردستانیشەوە؛ ناوچەی حاجی ئۆمەران و ناوچەکانی دیکە بۆردوومان دەکرێن و ئەوەش زیان لە ژێرخان و سامانی مرۆیی دەدات و ترس لای هاووڵاتییانی هەرێمی کوردستانی عێراق دروستدەکات و زیانی لێ دەکەوێتەوە؛ هەربۆیە کارێکی سەرکۆنەکراوە و رەتدەکرێتەوە".  ئەو بابەتە و کۆمەڵێک پرسی تایبەت بە سیاسەتی دەرەوە و سەروەریی عێراق لە بریفینگێکی ناوەندی لێکۆڵینەوەی رووداو لە هەولێر گەنگەشە کرا، کە بە ناونیشانی "سیاسەتی دەرەوەی عێراق لە سەردەمی کابینەی مستەفا کازمی"، بۆ ئەحمەد سەحاف، گوتەبێژی وەزارەتی دەرەوەی عێراق بە ئامادەبوونی شارەزایان و نوێنەرانی حکومەت و ژمارەیەک لایەنی سیاسی رێکخرابوو.  ساڵی رابردوو دوو گەڕی گفتوگۆی ستراتیژی لەنێوان عێراق و ئەمریکا بەڕێوەچوون؛ یەکەمیان لە مانگی حوزەیراندا بوو، ئەوی دیکەشیان لە مانگی ئابدا بوو. کاتێک مستەفا کازمی سەرۆکوەزیران سەردانی ئەمریکا کرد و لەگەڵ دۆناڵد ترەمپ کۆبووەوە، لەو سەردانەدا ترەمپ جەختی لە کەمکردنەوەی هێزەکانی وڵاتەکەی لە عێراق کردەوە و ئێستاش ژمارەی سەربازەکانی ئەمریکا لە پێنج هەزار و ٢٠٠ سەربازەوە بۆ دوو هەزار و ٥٠٠ سەرباز کەمکراونەتەوە.  د. ئەحمەد سەحاف، گوتەبێژی وەزارەتی دەرەوەی عێراق دەڵێت "چارەنووسی رێککەوتننامەی ستراتیژیی نێوان عێراق و ئەمریکا، بەڕێز وەزیری دەرەوە، رایگەیاندووە و داوا لە ئیدارەی نوێی ویلایەتە یەکگرتووەکانی ئەمریکا دەکات بۆئەوەی تیمی نوێی دانوستاندنکار دیاریبکەن، ئەوەش بە مەبەستی دەستپێکردنەوەی گەڕەکانی گفتوگۆی ستراتیژی؛ دیالۆگ بەردەوامە، چونکە هاوبەشی و بەرژەوەندیی عێراق بەردەوامە و لەسەر ئەمەش بەردەوام دەبین".  گوتەبێژی وەزارەتی دەرەوەی عێراق هەوڵەکانی وەزارەتەکەی خستەڕوو بۆ رازیکردنی باڵیۆزی وڵاتان، لەوانەش ئەمریکا، بۆئەوەی لەم کاتە هەستیارەدا وڵاتەکەی جێنەهێڵن، ئەوەش بەهۆی ئەو هێرشە مووشەکییانەی جاروبار ناوچەی سەوز دەکەنە ئامانج.  بە گوتەی سەحاف، لە دیداری  باڵیۆز و نوێنەرانی دیپلۆماسی وڵاتان لە بەغدا لە ماوەی تەنیا ١٥ رۆژدا لەگەڵ باڵیۆزی هەموو وڵاتانی یەکێتیی ئەوروپا دووپاتیان لەسەر سێ بابەتی گرنگ کردەوە، لەوبارەیەشەوە دەڵێت "حکومەتی عێراق پابەندە بە رێککەوتنی ڤیەننا بۆ رێکخستنی پەیوەندییەکانی وڵات. بەردەوام دەبین لە دابینکردنی زیاتری ئاسایشی نێردە دیپلۆماسییەکان لە بەغدا. پێمان راگەیاندن ئێوە هاوبەش و دۆستی عێراقن و تاوەکو ئێستا پێویستمان بە پشتیوانیی ئێوەیە، هەموومان بە ئاڵنگاریدا تێدەپەڕین و گوتوومانە لەگەڵ ئێمەبن بۆ رووبەڕووبوونەوە، چونکە کشانەوە لە بەغدا بۆشاییەک دروستدەکات".  گوتەبێژی وەزارەتی دەرەوەی عێراق ئەوەشی نەشارەوە، کە ململانێی هەرێمیی نێوان ئەمریکا و ئێران و کێشە و ململانێ ناوخۆییەکان دوو لەو ئاڵنگارییە سەرەکییانەن کە رووبەڕووی سیاسەتی دەرەوەی عێراق بوونەتەوە.