سەرۆکوەزیرانی عێراق ئاماژەی بەوە کرد، هەڵبژاردنی پێشوەختە ئەرکی حکومەتەکەیەتی، داواکاریی خەڵک و خۆپێشاندەرانە، داواشی لە هاووڵاتییان کرد تۆماری دەنگدەران نوێبکەنەوە و بە شێوەیەکی فراوان بەشداری لە هەڵبژاردنەکەدا بکەن.  مستەفا کازمی رووی قسەی لە ئەندامی کۆمیسیۆن کرد و گوتی "چیتان پێویستە بۆ بەڕێوەچوونی هەڵبژاردن لە وادەی خۆیدا، ئێستا داوای بکەن" تاوەکو بیخاتە بەردەم ئەنجوومەنی وەزیرانی عێراق بۆئەوەی داواکارییەکان دابینبکرێن و "حکومەتەکەیان ئەو ئەرکە مێژووییە راپەڕێنێت".  هەروەها گوتیشی "داوامان لە سەرجەم وەزارەت و دام و دەزگاکان کردووە ئاستەنگ و رێکارە بیرۆکراسییەکان لەبەردەم کۆمیسیۆن لاببەن" و ئاماژەی بەوەش کرد، پێویستە بە درێژایی کاژێرەکان کاربکەن بۆئەوەی سەرکەوتنی هەڵبژاردن تۆماربکرێت.  دەقی قسەکانی مستەفا کازمی، سەرۆکوەزیرانی عێراق:  ئێمە رامانگەیاندووە رۆژی ٦/٦/٢٠٢١ رۆژی هەڵبژاردنی گشتیی پێشوەختە؛ هیوادارم کۆمسیۆنی بەڕێز هەموو پابەندی و پێویستییەکانی خۆی پێشکەشی حکومەت بکات. راستە هەندێکتان پێشکەشکردووە و کارمان لەسەر کردووە، جارێکی دیکە داوادەکەم، داواکارییەکانی کۆمیسیۆن پێشکەش بە حکومەت بکەن بۆئەوەی لە ئەنجوومەنی وەزیران پەسندی بکەین و پێوەشی پابەندین، وادەی هەڵبژاردنەکە گرنگە و پێویستە لەو وادەی دیاریکراوە عێراقییەکان بچنە سەر سندووقەکانی دەنگدان بۆئەوەی ئاییندەی ئەزموونی سیاسیی عێراق یەکلایی بکەنەوە.  ئێستا پرۆسەیەکی دیکەمان هەیە کە بریتییە لە پرۆسەی تۆماری دەنگدەران، ئاڵنگارییەکانی گەورەن و پێویستمان بەوەیە ٢٤ کاژێر کاری لەسەر بکەین، بۆئەوەی دۆخێکی ئاسایی فەراهەم بکەین و ئاسانکاری بۆ دەنگدەران بکرێت لە پێویستی و بەڵگەنامەکان و پابەندبوونەکان. گفتوگۆمان لەسەر داواکارییە داراییەکانتان کرد، هیوادارین کۆمیسیۆن بە جیددی کار بکات بۆ کەمکردنەوەی بڕی پارەکە، تاوەکو بڕێکی بابەتیانە بێت.