دوای زیاتر لە سێ ساڵ لە رزگارکردنی موسڵ لە دەستی داعش، هێشتا شارەکە وەکو خۆی بە وێرانی ماوەتەوە.   شارەکە لە گۆڕەپانی جەنگ دەچێت؛ خانوو و باڵەخانەکان داڕماون و داروپەردووی خانووە رووخاوەکان شەقامەکانیان داخستووە.  خەڵکی ناوچەکە بەهۆی یادەوەرییە ناخۆشەکانی سەردەمی داعش و نەبوونی خزمەتگوزارییەوە هەوڵ دەدەن خانوو و دووکانەکانیان بفرۆشن، بەڵام کڕیار کەمە.  سەعەد جەرجیس، دانیشتووی موسڵە و دەڵێت: "هاوڕێکانمان زۆربەیان مردن، هەندێکیان هاوژین و منداڵەکانیان مردن. بۆیە کێشەکە ئەوەیە مانەوە لێرە خەم و ئازاری هەیە. ئێستا بۆ من زۆر سەختە کە دەمەوێت ئەم خانووە بفرۆشم و بڕۆم بۆ بەری چەپی شارەکە، چونکە ئەم ناوچەیە وێرانە. "    داروپەردووەکان سیمای شارە دێرینەکەیان تێکداوە کە کاتی خۆی بە هەبوونی مزگەت، کەنیسە، پەرستگە و شەقامی مێژوویی بەناوبانگ بوو.   بۆنێکی ناخۆش ناوچەکەی تەنیووە. خەڵکەکە دەڵێن بۆنەکە لەو تەرمانەوە دێت کە هێشتا لەژێر دارووپەردووەکاندا ماون و بەشێکیشی بەهۆی خراپیی ئاوەڕۆ و شەخەڵگەی نایاساییەوەیە.   زۆربەی ئەوانەی پێشتر لەوێ ژیاون و ئێستا بە زیندوویی ماون، روویان کردووەتە دەوروبەری شاری موسڵ و لەوێ دەژین.   عودەی حەمید، دانیشتووی موسڵە و دەڵێت: "دوای داعش و ئازادکردنی شارەکە، پێمان باش بوو لە دەوروبەری شارەکە بژیین. دوو ساڵ لەمەوبەر هیچ خانووێک لێرە نەبوو، ماڵمان لێرە بە تەنیا بوو. بەڵام ئەگەر ئێستا بڕۆیت و سەیری ناوچەکە بکەیت، دەبینیت نزیکەی هەزار خانوو دروستکراون. "  ژمارەیەکی زۆری خانووەکانی سەر لێواری رووباری دیجلە زیانیان پێ نەگەیشتووە، بەڵام تا ئێستاش خاوەنەکانیان ناتوانن بگەڕێنەوە نێویان، چونکە پێشتر لەلایەن داعشەوە مینڕێژ کراون.