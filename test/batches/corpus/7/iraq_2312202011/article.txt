بەها ئەعرەجی، جێگری سەرۆکوەزیرانی پێشووتری عێراق لەمیانی بەشداریکردنی لە بەرنامەی رووداوی ئەمڕۆ لە تۆڕی میدیایی رووداو باسی لە ناکۆکییەکانی هەرێمی کوردستان و حکومەتی فیدراڵیی عێراق کرد و گوتی "لە رابردوودا هەوڵی چارەسەرکردنی کێشەکانی نێوان هەرێمی کوردستان و حکومەتی فیدراڵیی عێراق نەدراوە، هەموو کاتێک چارەسەری کاتی بۆ دۆزراوەتەوە، بۆیە بەردەوام کێشەکان کەڵەکەبوون، ئێستا کێشەکان گەورە بوون و چارەسەرکردنیان قوورس بووە، بەتایبەت لە دۆخێکی وەکو ئەوەی ئێستا کە کاتی هەڵبژاردنە و عێراق لە قەیرانێکی داراییدایە".  جێگری سەرۆکوەزیرانی پێشووتری عێراق ئاماژەی بەوەش کرد "هەندێک لە لایەنە سیاسییەکان هەوڵدەدەن بەهۆی ناکۆکییەکانی نێوان هەرێمی کوردستان و حکومەتی فیدراڵییەوە دەستکەوت بەدەستبهێنن بۆ هەڵبژاردن، بەڵام من داوایان لێدەکەم ئەو بابەتە نەکەنە موزایەدەی هەڵبژاردن، چونکە ئەگەر هەرێمی کوردستان و حکومەتی ناوەندیی عێراق رێککەوتن ئەنجامنەدەن، عێراق بەرەو هەرەس دەڕوات".  بە گوتەی بەها ئەعرەجی سیاسییەکانی عێراق دژی هەرێمی کوردستان قسەدەکەن، شەقامی عێراقیش لە زاری ئەوانەوە گوێیان لە کێشەکان دەبێت و بەرامبەر هەرێمی کوردستان نیگەرانی دەردەبڕن، دەشڵێت "لە بەرامبەردا فشار دەخەنە سەر پەرلەمانتاران بۆئەوەی لەسەر پشکی هەرێمی کوردستان قسە بکەن، بۆیە داوا لە برایانم لە حکومەتی هەرێمی کوردستان دەکەم، پەیام بۆ شەقامی عێراقی بنێرن پێش ئەوەی بۆ حکومەتی عێراقی بنێرن، پێوستە لە زاری بەرپرسانی هەرێمی کوردستانەوە کێشەکان بۆ شەقامی عێراقی روونبکرێنەوە".  ئەعرەجی پێیوایە دەستووری عێراق دەسەڵاتی زۆری داوە بە هەرێمی کوردستان و "هەرێمی کوردستانیش زیادەڕۆیی دەکات لە بەکارهێنانی دەسەڵاتەکانیدا"، دەشڵێت "هەرچەندە من ناکۆکیم لەگەڵ هەرێمی کوردستان هەیە، بەڵام نابێت پرسی مووچەی فەرمانبەران تێکەڵ بە کێشە سیاسییەکان بکرێت، جیاوازی لەنێوان فەرمانبەرانی هەرێمی کوردستان و شاری بەسرەدا نییە، هەموویان فەرمانبەری حکومەتی عێراقن، بۆیە دەبێت مافەکانیان بدرێت".  لەبارەی ئەوەی کە پەرلەمانتاران و سیاسییە عێراقییەکان دژی ئەو ئاوەدانی و پێشکەوتنانەن کە لە هەرێمی کوردستان هەیە بۆیە دژایەتی دەکەن، ئەعرەجی ئەوەی خستەڕوو "ئێمە دژی پێشکەوتنەکانی هەرێمی کوردستان نین، لە هەرێمی کوردستان ئارامی هەیە، بۆیە بوار بۆ وەبەرهێنان و ئاوەدانکردنەوە رەخساوە، لە شارەکانی دیکەی عێراقیش ئەوە نییە، شانازی بەوەوە دەکەم، کە هەولێر شارێکی عێراقییە پێش ئەوەی کوردستانی بێت، دڵخۆشم بەو بونیاتنان و خزمەتگوزارییەی لە هەولێر هەیە، بەڵام نیگەرانیشم بەو دۆخەی لە میسان و بەسرە هەیە، ئێمە دژی هەرێمی کوردستان نین، هەرێمی کوردستان لە سەردەمی رژێمی بەعسدا پەناگەی ئێمە بوو".  هەروەها سەبارەت بە هێرشکردنە سەر باڵیۆزخانەی ئەمریکا لە شاری بەغدا قسەی کرد و گوتی "ئەو گرووپانەی هێرشەکان ئەنجامدەدەن ناسراون، لە پرۆسەی سیاسی بەشدارن، خۆیان بە گرووپی سەر بە حەشدی شەعبی و هێزە چەکدارەکانی عێراق دەزانن، بەڵام لە فەرمانی سەرۆکی هێزە چەکدارەکان دەردەچن و گوێڕایەڵیی وڵاتی دەرەکین، ئەوەش دژی یاساکانە و خزمەت بە عێراق ناکات، ئەگەر سیاسییەکان گوێڕایەڵی وڵاتانی دەرەکی بن، ئێمە و عێراقیش وێران دەکەن".  لە بەشێکی دیکەی قسەکانیدا، بەها ئەعرەجی باسی دابەزاندنی نرخی دیناری عێراقیی کرد بەرامبەر بە دۆلاری ئەمریکی و گوتی "حکومەت هەڵەیەکی گەورەی کرد لەکاتی دەرکردنی بڕیارەکەدا، کۆنترۆڵی بازاڕی نەکرد و شتومەک گران بوو، ئەوەش ناڕەزایەتیی خەڵکی لێکەوتەوە، لایەنە سیاسییەکان هەموویان پشتگیریی سەرۆکوەزیرانی عێراقیان کرد لە دەرکردنی بڕیارەکەدا، بەڵام کە کاردانەوەی شەقامیان بینی، دوای شەپۆلی ناڕەزایەتییەکان کەوتن و پشتیان لە کازمی کرد، ئەوە کارێکی هەڵەیە، سیاسییەکان دەبێت دوای بەرژەوەندیی وڵات بکەون نەک بەدەستهێنانی جەماوەر".