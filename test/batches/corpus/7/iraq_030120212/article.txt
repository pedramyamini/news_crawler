موقتەدا سەدر، رێبەری رەوتی سەدر، هۆشداریدا لە هەڵچوونی دۆخی سەربازی و ئاسایش لە عێراق، سەدر گوتی پێویستە رێگە بە بەکارهێنانی چەکی لەدەستدەرچوو نەدرێت بۆ بەئامانجکردنی نێردە دیپلۆماسییەکان.  رۆژی ٣ی کانوونی دووەمی ٢٠٢٠ لە هێرشێکی فرۆکە بێفڕۆکەوانەکانی ئەمریکادا، هەریەکە لە قاسم سولەیمانی، فەرماندەی فەیلەقی قودسی سوپای پاسدارانی ئێران و ئەبو مەهدی موهەندیس، جێگری سەرۆکی دەستەی حەشدی شەعبی لە فڕۆکەخانەی نێودەوڵەتیی بەغدا کرانە ئامانج و کوژران.  لیوا خالید مەحنا، گوتەبێژی وەزارەتی ناوخۆی عێراق، گوتی، "وەزارەتەکەیان پلانێکی ئەمنی بۆ هەموو کۆبوونەوە جەماوەرییەکان داناوە، بەتایبەت کۆبوونەوەکانی ئەمڕۆ یەکشەممە"، ئەو لە بڵاوکراوەیەکدا گوتی، "پێشبیندەکەین کۆبوونەوەکەی یەکشەممە یەکجار گەورە بێت، ئەمەش پێویستی بەچڕکردنەوەی  هێزەکانمان هەیە لە دەروازە و دەرچەی ناوچەکان و پاراستنی ژیانی هاووڵاتییان".  روونیکردەوە وەزارەتی ناوخۆ هێزی پێویستی بۆ ئەو ئەرکە دابینکردووە، لەگەڵ داخستنی رێگەی لاوەکی شەقامە سەرەکییەکان، ئەمە جیا لە هەوڵە هەواڵگرییەکان و بەکارهێنانی تەکنەلۆژیای کامێراکانی چاودێری.  خۆپێشاندان و گردبوونەوەکان لە بەغدا بەبۆنەی ساڵرۆژی کوژرانی قاسم سولەیمانی و ئەبو مەهدی موهەندیس لە دوێنێ ئێوارەوە دەستیانپێکردووە.  ئێوارەی رۆژی شەممە سەتان کەس لەسەر رێگەی خێرای فڕۆکەخانەی بەغدا گردبوونەوە. گردبوونەوەکە بەشێک بوو لە هەفتەیەک چالاکی بەوبۆنەیەوە کە حەشدی شەعبی رێکیخستووە، لایەنگرانی حەشدی شەعبی شوێنی کوژرانی سولەیمانی و موهەندیسیان کردووەتە مەزارێک مۆمی یادکردنەوەیان تێدا داگیرساندووە.  موهەنەد ئەلعوقابی، گوتەبێژی حەشدی شەعبی رایگەیاند: "بوونی هێزەکانی ئەمریکا کە بکوژی سەرکردەکانی شەڕی سەرکەوتنن، نایاساییە، نە خەڵک و نە هیچ لایەنێکی عێراق پێشوازی لە مانەوەیان ناکات، بۆیە چارەنووسیان دەرکردنە لە عێراق".  ئەلعوقابی ئاماژە بە سزادانی هەموو ئەوانەش دەکات هاوکاری ئەمریکایان کردووە لە کوژرانی هەردوو فەرماندە سەربازییەکە و دەڵێ: "لیژنەی لێکۆڵینەوە و دادگا بەردەوامن لە لێكۆڵینەوە لەو تاوانە هەموو ئەوانە سزا دەدرێن هاوکاری ئەو تاوانەیان کردووە".   بە گوتەی عەقابی زیاتر لە ٤٠ کەس تۆمەتبارن بە کوشتنی ئەبو مەهدی موهەندیس و قاسم سولەیمانی لە نێویاندا کەسایەتیی عێراقی و ئەمریکی تێیدان.  ئەمڕۆژانە عێراق بەدۆخێکی ناسەقامگیر و پڕ لە ترسدا تێدەپەڕێت، بەتایبەت کە مەترسی هێرشکردنە سەر بەرژەوەندییەکانی ئەمریکا لە عێراقدا، لەلایەن میلیشیا پشتگیریکراوەکان لەلایەن ئێرانەوە لە ئارادایە.  لەو رۆژەوەی قاسم سولەیمانی و ئەبو مەهدی موهەندیس کوژراون بەرپرسانی ئێران و حەشدی شەعبی هەڕەشەی تۆڵەسەندنەوە دەکەن. دۆناڵد ترەمپ، سەرۆکی ئەمریکا پێشتر هۆشداریداوەتە ئێرانییەکان، بەوەی هەر ئەمریکییەک لە عێراق بکوژرێت، ئەوان کارەکە دەخەنە ئەستۆی ئێران و تۆڵەی لێدەکەنەوە.  عەباس عەرداوی کە بە شرۆڤەکارێکی سیاسی نزیک لە حەشدی شەعبی ناسراوە لەبارەی تۆڵەکردنەوەی کوژرانی قاسم سولەیمانی و مەهدی موهەندیس بە رووداوی راگەیاند، "ئێران لەناو ئەمریکا تۆڵەی کوژرانی سولەیمانی و موهەندیس دەکاتەوە، تۆڵەکردنەوەش لای پێکهاتەی شیعە بابەتێکی قوڵە و هیچ پەلەیان نییە رەنگە دەیان ساڵ بخایەنێت. "  هەروەها ئیسماعیل قائانی، فەرماندەی فەیلەقی قودسی سەر بە سوپای پاسدارانی ئێران، هەفتەی رابردوو لە تویتێکدا لە تۆڵەی کوشتنی سولەیمانیدا، هەڕەشەی کوشتنی لە سێ بەرپرسی ئەمریکا کرد، کە یەکێکیان سەرۆکی ئێستای ئەمریکایە  بەڵام موقتەدا سەدر، رێبەری رەوتی سەدر، لە ' تویت ' ێکدا هۆشداری دا لە هەڵچوونەکان و نووسی، "هەندێک لایەن و دەوڵەت، دەیانەوێ بمانخەنە ناو تەڵەزگەی هەڵچوونێکی سەربازی و ئاسایشییەوە لە عێراقدا" دووپاتیکردەوە، "من دەڵێم بەهەموو شێوەیەک قەدەخەیە چەک لە دەرەوەی دەسەڵاتی دەوڵەت بەکاربهێنرێت، هەروەها هەموو هێرشێک بۆ سەر نێردە دیپلۆماسییەکانی سەرجەم وڵاتان، بەڕەهایی قەدەخەیە".  سەدر دەڵێت: "هەرکەسێک ئەو کارە بکات، لە فەرمان و بڕیارەکانمان یاخیبووە، تەنانەت ئەو زیان بە ئاسایشی عێراق، خاک و گەلەکەی دەگەیێنێت، سوود بە هێزە شەڕخواز و تاریکویستەکان دەگەیەنێت، کە دەیانەوێ عێراق پەلکێشی تووندوتیژی بکەن و بیکەنە گۆڕەپانی ململانێ هەرێمی و نێودەوڵەتییەکان".  بەپێی ئەوەی کە پێشتر راگەیێنراوە، لە خۆپێشاندانەکانی ئەمڕۆدا، چەندین میلیشیای لایەنگری ئێران بەشداری دەکەن، لەوانەش "کەتیبەکانی حیزبوڵڵا، نوجەبا، بودەلا، عەسائیب، بەدر و سەید ئەلشوهەدا". ئەمە جیا لەو میلشیایانەی دیکەی ناو حەشدی شەعبی، کە ملکەچی مەرجەعیەتی نەجەفن.  ساڵیادی کوژرانی سولەیمانی، پاش چەند رۆژێک لە ناکۆکی تووندی نێوان حکومەتی عێراق و گرووپە چەکدارییە لایەنگرەکانی ئێران دێت، کە تۆمەتبارن بە مووشەک گرتنە ناوچەی سەوزی بەغدا، لە کاتێکدا حکومەتی عێراق هەوڵدەدات ئەو گرووپانە کۆنترۆڵ بکات و رێگەی هێرشکردنە سەر باڵیۆزخانەی ئەمریکایان لێبگرێت. بۆ ئەوەش حکومەت پەنای بردووەتە بەر زیادکردنی هێزەکانی لەسەر شەقامەکانی بەغدا، بەتایبەت لە دەوروبەری ناوچەی سەوز، کە باڵیۆزخانەی ئەمریکای لێیە.  بەبۆنەی ساڵیادی کوژرانی سولەیمانی و موهدنیسدا، میدیاکانی عێراق و ئێران پڕ بوون لە بابەتی و هەواڵی تایبەت بەو رووداوە، بەرپرسانی هەردوو وڵاتیش زانیاریی تازە لە بارەی رووداوەکە ئاشکرا دەکەن.  عادل عەبدولمەهدی، سەرۆکوەزیرانی پێشووی عێراق وردەکارییەکانی شەوی کوشتنی قاسم سولەیمانی و ئەبومەهدی موهەندیس، ئاشکرا دەکات، ئەو دەڵێت، ئەو شەوە خەوتبوو کاتێک مستەفا، سەرۆکی پێشووی دەزگای هەواڵگریی عێراق، بە تەلەفۆن پەیوەندیی پێوە کرد و پێی راگەیاند "شتێک روویداوە".