لە تویتەکەی موقتەدا سەدردا هاتووە: "کاتێک لە کەناڵەکانی تەلەڤزیۆن و تۆڕە کۆمەڵایەتییەکاندا هەواڵەکان دەبینم و دەخوێنمەوە و زیادبوونی دەنگ و رەنگی بەعسییە سەدامییەکان دەبینم، لە لایەک تووڕە دەبم و لە لایەکی دیکەشەوە خەمبار دەبم بەوەی عێراقی خۆشەویستمان چی بەسەردا هاتووە. "  موقتەدا سەدر داوا لە پەرلەمان و حکومەت دەکات کار بۆ کاراکردنی دەستەی ریشەکێشکردنی بەعس بکەن و نووسیوویەتی: "لێرەوە وەک هەنگاوی یەکەم داوا لە پەرلەمانتارە بەشەرەفەکان و حکومەت دەکەم رۆڵی ' دەستەی ریشەکێشکردنی بەعس ' ـی تیرۆریستی قەدەخەکراو لە بری ' دەستەی لێپێچینەوە و دادوەری ' کارا بکرێتەوە، ئەگینا ناچار دەبین لە روانگەی ویژدان و خۆشەویستیمان بۆ نیشتمان بۆ کۆتایی هێنان بەم دەنگانە کە نەشازترین دەنگ دەنگی بەعسی بۆگەنە، هەڵسوکەوت بکەین. "  رێبەری رەوتی سەدر هۆشداری دەدات کە نابێت بە هیچ شێوەیەک بەعس بە راستەوخۆ یان بە ناوێکی دیکەوە بگەڕێتەوە عێراق و لە تویتەکەیدا گوتوویەتی: "هەرگیز لە عێراقی خۆشەویستدا شوێنی بەعس نابێتەوە، جا بە هەر پۆشاکێکی دیکەوە بێت، ئەگینا ئەوان دەبنە ئامانجمان. کۆمەڵکوژییەکانی سەدام و گۆڕە بەکۆمەڵەکان و بڕینی گوێچکە و دەستەکان و تیرۆرکردنی زانایانمان هێشتا لە یاد نەکردوون. "   سەدر لە تویتەکەیدا سیاسەتڤانە گەندەڵکار و بەعسییەکان بە دوژمنی هاوبەشی گەلی عێراق دەناسێنێت و لە بەشی کۆتایی تویتەکەیدا نووسیوویەتی: "درک بەوە دەکەین کە زۆربەی زۆری چینی سیاسەتڤانانی ئێستا لە گەندەڵی بەدەرنین، بەڵام ئەوە مانای ئەوە ناگەیەنێت عەفلەقییە چەپەڵەکان بگەڕێنەوە. هەردووکیان دوژمنی عێراق و گەلەکەین. بۆ زانیارییش، قبووڵ ناکەین بەبێ هیچ بەڵگەیەک تۆمەتی بەعسیبوون بخرێتە پاڵ نەیارەکانمان. "