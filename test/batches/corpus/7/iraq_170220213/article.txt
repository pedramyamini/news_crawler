د. جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "لە تەرخانکردنی بودجەدا ناداپەروەریی کراوە لەنێوان پارێزگاکاندا"، بۆ نموونە هەر سێ پارێزگای سوننەنشین: ئەنبار، نەینەوا و سەلاحەدین، هێندەی پارێزگایەکی شیعەنشین پارەی بۆ تەرخان نەکراوە.   ئەو ئەندامەی لیژنەی دارایی پەرلەمانی عێراق شێوازی دابەشکردنی بودجە بە "پیلانگێڕی" ناودەبات و دەڵێت: بۆ نموونە پارێزگای دیالە، کە پارێزگایەکی سوننەنشینە کە نەکەوتووتە بەر هێرش و پەلاماری چەکدارانی داعش، بودجەکەی زیاترە لە بودجەی هەر سێ پارێزگای ئەنبار، نەینەوا و سەلاحەدین، ئەگەر دانیشتووی دیالە نزیکەی ملیۆنێک بن، ئەوا دانیشتووانی ئەو سێ پارێزگایە، زیاتر لە ٦ ملیۆن کەسن، کەچی زیاتر لە تریلیۆنێک دینار بۆ دیالە تەرخانکراوە، کەچی ئەنبار و سەلاحەدین و نەینەوا نزیکەی ٩٠٠ ملیار دیناریان بۆ تەرخانکراوە.   د. جەمال کۆچەر لەبارەی هۆکاری زۆریی بودجەی دیالە دەڵێت: "بۆیە ئەو بودجە گەورەیە بۆ دیالە تەرخانکراوە، چونکە پیلانی گۆڕینی دیمۆگرافیا هەیە، کە ئەو ناوچە سوننەنشینانە بکرێتە شیعەنشین، ئەمە چەندین ساڵە کاری لەسەر دەکرێت.   هودا جارەڵڵا، پەرلەمانتاری هاوپەیمانی قەراری عێراقی كە ئوسامە نوجێفی، سەرۆكایەتی دەكات بە تۆڕی میدیایی رووداوی راگەیاند: "پەرلەمانتارانی پارێزگای نەینەوا لە پەرلەمانی عێراق لەسەر ئەوە رێككەوتوین دەنگ بە پرۆژە بودجەی ٢٠٢١ نەدەین، چونكە پارێزگاكەمان پەراوێزخراوە و لە شایستەكانی بێبەشكراوە. "  لە بەشێکی دیکەی قسەکانیدا جارەڵڵا ئاماژەی بەوە دا: "بەپێی دەستوور ئەگەر شارێك بە وێرانە راگەیێندرا دەبێ قەرەبوو بكرێتەوە، بەڵام  لە ساڵانی ٢٠١٧ و ٢٠١٨ و ٢٠١٩ و ٢٠٢٠ تاوەكو ئێستا قەرەبوو نەكراوەتەوە، ئەوە جگە لە شایستەكانی وانەبێژان، فەرمانبەران، گەڕاندنەوەی ئەوانەی گرێبەستەكانیان هەڵوەشاوەتەوە، سەرەڕای فەرمانبەرانی كۆمیسیۆنی باڵای سەربەخۆی هەڵبژاردنەكان كە چەندین مانگە موچەیان وەرنەگرتوە، لەكاتێكدا ژمارەیەكیان رووبەڕووی هەڕەشە و كوشتن بوونەتەوە. "  ناڕەزایەتی لە دابەشکردنی بودجە تەنیا لە پارێزگای موسڵ نییە، بەشێک لە پەرلەمانتارانی پارێزگای بەسڕەش پێیانوایە بودجەیەکی کەم بۆ پارێزگاکەیان دابینکراوە. لە سەرەتای ئەم مانگە میساق ئەلحامدی، پەرلەمانتاری پارێزگای بەسڕە بە تۆڕی میدیایی رووداوی راگەیاند: " ٢٤ پەرلەمانتاری بەسڕە و ژمارەیەك پەرلەمانتاری پارێزگاكانی دیكەی بەرهەمهێنی نەوت رێككەوتووین لە دانیشتنی پەرلەمان بۆ دەنگدان لەسەر بودجەی گشتی ٢٠٢١ بەشداری نەكەین، دەمانەوێ رەچاوی تەواوی مافی پارێزگاكانی بەرهەمهێنی نەوت بكرێت، ساڵانە پتڕۆدۆلار جێگیر بكرێت، پرۆژەی خزمەتگوزارییان بۆ بكرێت. "  گۆڕانکارییەکان لە پرۆژە بودجەی عێراق ٢٠٢١:  قەبارەی پێشوو ١٦٤ تریلیۆن دینار  قەبارەی ئێستا ١٢٧.٥ تریلیۆن دینار  بڕی کەمکردنەوە ٣٦.٥ تریلیۆن دینار  داهاتی پێشووی ٩٣ تریلیۆن دینار  داهاتی ئێستا ٩٨.٥ تریلیۆن دینار  کورتهێنانی پێشوو ٧١ تریلیۆن دینار  کورتهێنانی ئێستا ٢٩ تریلیۆن دینار  پێشتر ١٣.٩ تریلیۆن دینار بوو  ئێستا ١٢.٦٧ % ـی بودجە دەبێت