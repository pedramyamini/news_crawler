لە خۆپێشاندانەکانی ساڵی رابردووی عێراقدا، بەپێی سەرچاوە جیاوازە عێراقییەکان نزیکەی ٧٥٠ کەس بوونە قوربانی. هەروەها ٢٧ هەزار کەس برینداربوون و ٧٠ چالاکڤانیش تیرۆرکران. لێکۆڵینەوە لە رووداوەکان و دەستنیشانکردنی بەرپرسان و رادەستکردنی تێوەگلاوان بە کوشتنی خۆپێشاندەرکان، یەکێک بوو لە داواکارییە سەرەکییەکانی خۆپێشاندەران لە حکومەتی پێشووی عێراق، بە سەرۆکایەتی عادل عەبدولمەهدی و حکومەتی ئێستاش بە سەرۆکایەتی مستەفا کازمی.  لە رووبەڕووبوونەوەی خۆپێشاندەراندا، هێزە سەربازییە جیاوازەکانی عێراق، بۆمبی فرمێسکڕێژ و فیشەکی راستەقینەیان بەرامبەر خۆپێشاندەران بەکارهێنا، ئەوەش هۆکاربوو بۆ کەوتنەوەی ژمارەیەکی زۆری قوربانیی لە نێوان خەڵکی سڤیلدا.  ئێستا دۆسیەکە بە جۆرێکی لێهاتووە، هەر کەسە خۆی بە پاڵەوانی جێبەجێکردن و دۆزینەوەی تۆمەتبارەکان دەناسێنێت، لە کاتێکدا تۆماری ناو لاپەڕەکانی دۆسیەکە، هیچ زانیارییەک لەسەر ئەنجامدەرانی تاوانەکان ئاشکرا ناکەن و ناوی هیچ تۆمەتبارێکیشیان تێدا نییە.  وردەکارییەکانی ناو دۆسیەی لێکۆڵینەوەی دەزگا حکومییەکان لەبارەی دۆسیەکەوە، کاتێک گەرم بوو، کە مستەفا کازمی، سەرۆکوەزیرانی عێراق، لە دیدارێکی تەلەڤزیۆنیدا لەگەڵ کەناڵی فەرمیی ' عێراقیە ' لە سێی ئەم مانگە رایگەیاند سەرەداوی باشیان لەبارەی بکوژانی هیشام هاشمی، توێژەری سیاسی دەستکەوتووە.  لەو هەڤپەیڤینەدا، کازمی گوتی: "لێکۆڵینەوە بۆ دۆزینەوەی بکوژانی هیشام هاشمی بەردەوامە، گەیشتووینەتە سەرەداوی باش و چاوەڕێی کاتی گونجاو دەکەین بۆ ئاشکراکردنی". سەرۆکوەزیرانی عێراق زیاتر گوتی: "لێکۆڵینەوەکان تەنیا پەیوەست نین بەکوشتنی هاشمییەوە، بەڵکو هەموو کوژراوان و چالاکڤانان دەگرێتەوە، هەرچەندە کات تێبپەڕێت، ئێمە لە بکوژان خۆشنابین".  هەرچەندە قسەکانی کازمی، لەلایەن چالاکڤانان و سەرپەرشتیارانی خۆپێشاندەرانەوە، رەتکرایەوە و زۆرینەی ئەوانەی قسەیان لەسەر دۆسیەکە کرد، وایاندانا سەرۆکوەزیران، تەنیا کات بەڕێدەکات لەپێناو بێدەنگکردنی ئەو کەسانەدا، کە داوای ئاشکراکردنی بکوژانی خۆپێشاندەران دەکەن، بەڵام دەسەڵاتی دادوەری، زیاتر لە رووداوەکە هاتە پێش و رەتیکردەوە ئەو پێشڤەچوونانەی کازمی باسیان دەکات، لە بنەمادا روویاندابێت.  رۆژێک دوای لێدوانە تەلەڤزیۆنییەکەی کازمی، دەسەڵاتی دادوەریی عێراق، رەتیکردەوە هیچ دۆسیەکی تایبەت بەکوشتنی خۆپێشاندەرانی بەدەست گەیشتبێت، تاوەکو وەک ئەوەی سەرۆکوەزیران گوتویەتی، سەرەداوی باش بەدەستهاتبن بۆ دەستنیشانکردنی تۆمەتباران و ئاشکراکردنی بکوژەکان.  وەڵامی دەسەڵاتی دادوەریی عێراق لەبارەی دۆسیەکەوە، هەم بۆ کازمی و هەم بۆ وەزیری پێشووی بەرگری بوو کە رایگەیاندبوو، حکومەتی عادل عەبدولمەهدی کە رووداوەکانی کوشتن لەسەردەمی دەسەڵاتی ئەودا روویانداوە، ناوی تۆمەتبارەکانی داوەتە دەست دادگاکانی عێراق.  لە راستیدا چالاکڤانان و خۆپێشاندەرانی عێراق، ماوەیەکی بەرچاوە داوای هەڵوێست و روونکردنەوەی دەسەڵاتی دادوەریی عێراقیان دەکرد، چونکە وەزیری پێشووی بەرگریی عێراق، بەر لە چەند مانگێک گوتی دۆسیە و ناوی تاوانبارەکان رادەستی دادگا کراوە.  لەو ماوەیەدا چالاکڤانان پرسیاریان لەوە دەکرد، بۆچی دەسەڵاتی دادوەری هیچ ناوێکی تۆمەتبارکراو بە کوشتنی خۆپێشاندەران ئاشکرا ناکات، لە کاتێکدا وەک وەزیری بەرگری گوتویەتی، ناوەکان لەبەردەستی دادگادایە.  هەستیاری دۆسیەی خۆپێشاندەرە کوژراوەکان، کە یەکێکە لە هەستیارترین دۆسیەکانی وڵات، بۆ تێوەگلانی دەزگا حکومیەکان لە دۆسیەکە دەگەڕێتەوە، چونکە تەقەکەران لەخۆپێشاندەران، پەیوەستکراوە بە حکومەتی پێشووی وڵات، هەروەها گرووپە چەکدارییەکانی وڵات و حیزبە دەستڕۆیشتووەکان.  ئەنجوومەنی باڵای دادوەری، لە بڵاوکراوەیەکدا گوتی: "دەنگۆکان لەبارەی بەدەستگەیشتنی دۆسیەی تایبەت بەئەنجامدەرانی تاوانەکانی کوشتن و رفاندن کە خۆپێشاندەرانی تشرینی گرتەوە، لەلایەن حکومەتی عادل عەبدولمەهدییەوە بەدەست ئێمە، ناڕاستە".  ئەنجوومەنەکە ئاشکرایکردووە "تاکە دۆسیر لەسەر ئەو بابەتە کە بەدەستمان گەیشتووە، دۆسیەکی لێکۆڵینەوەی کارگێڕییە، نە تۆمەتبارانی تێدا دیاریکراوە، نە کەمتەرخەمیی هیچ لایەنێک، جا حکومی بن یان کەسی".  پاشخانی سەرهەڵدانەوەی مشتومڕەکانی دۆسیەکە، بۆ لێدوانی نەجاح شمەری، وەزیری پێشووی بەرگریی عێراق دەگەڕێتەوە، کە ئاشکرایکردبوو حکومەتی عادل عەبدولمەهدی، دۆسیەی لێکۆڵینەوەکەی رادەستی دەسەڵاتی دادوەری کردووە و تۆمەتبارانی کارەکەی بۆ دادگا ئاشکراکردووە.  شمەری لە لێدوانێکی تەلەڤزیۆنیدا لەبارەی دۆسیەکانی لێکۆڵینەوەی کوشتنی خۆپێشاندەران، ئاشکرایکردبوو، ئەوان ناوی هەموو تۆمەتبارەکانیان لە دۆسیەکەدا تۆمارکردووە و رادەستی دەسەڵاتی دادوەرییان کردووە.  قسەکانی شمەری ئەستۆپاکی خۆی لە هەموو رووداوێکی تۆمەتبارکردن، خستە روو، بەتایبەت لە دۆسیەی کوشتنی خۆپێشاندەران، ئەو دەڵێت "من پارێزگاریم لە خۆپێشاندەران دەکرد، رێگربووم لە دروستبوونی پێکدادان لە نێوان هێزە ئەمنییەکان و خۆپێشاندەراندا".  قسەکانی وەزیرەکەی پێشوو، گوشارەکانی سەر حکومەتی کازمی و دەسەڵاتی دادوەریی لەلایەن خۆپێشاندەرانەوە زیادکرد، کە یەکێک لە دیارترین داواکارییەکانیان، ئاشکراکردنی ناوی تێوەگلاوانە لە کوشتنی خۆپێشاندەران و بێسەروشوێنکردنی چالاکڤانان.  بەشێک لە چالاکڤانان، خودی شمەری بەدەستهەبوون لە کوشتن و بێسەروشوێنکردنی خۆپێشاندەران تۆمەتبار دەکەن.  مانگی پێشوو، هەمان دەسەڵاتی دادوەری، بانگهێشتکردنی وەزیرانی پێشووی بەرگری و ناوخۆی سەردەمی حکومەتی دەستلەکارکێشاوەی عادل عەبدولمەهدی راگەیاند، ئەمەش لە دۆسیەی پەیوەست بە کوشتنی خۆپێشاندەران، ئاشکرایکرد کۆبوونەوە لەگەڵ بەرپرسە دیارەکانی ئاسایشی وڵاتدا کراوە، بۆ بەدواداچوونی ئەو دۆسیەیە.  شمەری لە حوزەیرانی ٢٠١٩ دا بووە وەزیری بەرگریی عێراق. لەلایەن ' هاوپەیمانیی نیشتمانی ' عێراقییەوە بۆ پۆستەکە بەربژێرکرا، کە ئەیاد عەلاوی سەرۆکایەتی دەکات.  نەجاح حەسەن عەلی شمەری، لەدایکبووی بەغدایە، دەرچووی ساڵی ١٩٨٧ی ئەکادیمیای سەربازیی عێراقە و بەکالۆریۆسی لە زانستە سەربازییەکاندا هەیە، پێشتر فەرماندەی هێزە تایبەتەکانی عێراق بووە، چەندین پلەی سەربازی وەرگرتووە، ساڵی ٢٠١٨ بە پلەی لیوا خانەنشین بووە. ئەو یەکێکبووە لە ئەفسەرەکانی سوپای عێراق لە سەردەمی سەدام حوسێندا.  شمەری لە چاوپێکەوتنە تەلەڤزیۆنییەکەدا، خۆی و حکومەتەکەی عەبدولمەهدی بێتاوانکرد، لە بێخەمی لە دیاریکردنی تۆمەتبارەکان، ئەو روونکردنەوەی لەسەر زۆر لە رووداوەکانی ئەو رۆژانە داوە، کە تێیدا شەقامەکانی عێراق دەکوڵان و پڕ بوون لەو خۆپێشاندەرانەی داوای ژیانی باشتر و گۆڕینی دەسەڵاتیان دەکرد.  لە کاتێکدا مشتومڕی سەرەکی لەسەر ئەوەیە، کێ دەستپێشخەربووە لە تەقەکردن لە خۆپێشاندەران و کێ فەرمانی تەقەکردنی بەهێزە ئاسایشییەکان داوە، ئەو روونیکردەوە "یەکەم کەس کە تەقەی لە خۆپێشاندەران کرد لە رۆژی یەکی تشرینی یەکەمدا، ئەندامانی سوپای عێراق بوون، بەڵام رۆژی دووەم لایەنێکی دیکە تەقەی لە خۆپێشاندەران و هێزە ئەمنییەکانیش کرد".  حکومەتی عەبدولمەهدی کە بەهۆی گوشاری خۆپێشاندانەکانەوە ناچار بەدەستلەکارکێشانەوە کرا، بەتۆمەتباری سەرەکی تێوەگلاو لە هێرشکردنە سەر خۆپێشاندەران و بێسەروشوێنکردنی دەیان چالاکڤان، دادەنرێت، ئەمە جیا لە خۆدزینەوە لە ئاشکراکردنی ئەنجامدەرانی تاوانی هێرشکردن و سەرکوتی خۆپێشاندانەکان. بەڵام وەزیری بەرگری باسی رووداوی دیکە دەکات.  ئەو دەڵێ لە رۆژانی خۆپێشاندانەکاندا، هەندێک رووداو روویاندا، عەبدولمەهدی ئاگای لێیان نەبوو.  شمەری لەبارەی لێکۆڵینەوەکانی حکومەتەکەی پێشووی وڵاتەوە گوتی، "عادل عەبدولمەهدی، لیژنەیەکی بۆ لێکۆڵینەوە لە کوژرانی خۆپێشاندەران دروستکرد، داوای لێکۆڵینەوەی شەفاف و یەکسانی کرد، دۆسیەکە تەواوکرا و ناوی تۆمەتبارەکانی تێدا نووسرا، دواتر خرایە بەردەستی عەبدولمەهدی، بەرلەوەی ئەو رەوانەی دادگای بکات، هەروەها رێوشوێنی لێپرسینەوە بەرامبەر چەند ئەفسەرێکدا گیرانەبەر".  لە رۆژانی رووداوە گەرمەکانی خۆپێشاندانەکانی عێراق، وێنەی باڵەخانەیەکی بەرزی ناو سەنتەری بەغدای پایتەخت بڵاوبووەوە، کە بۆ ماوەی چەندین رۆژ بووە پەناگەی خۆپێشاندەرەکان. ئەو باڵەخانەیە سەرئێشەی زۆری بۆ دەسەڵاتدارانی ئاسایشی وڵاتەکە دروستکرد. خۆپێشاندەران بۆ چەندین رۆژ کۆنترۆڵی باڵەخانەکەیان کرد و دروشمی گەورە و ئاڵای عێراقیان پێدا هەڵواسی. وەزیری پێشووی بەرگریی عێراق، باس لە پلانێکی ' مەترسیدار ' بۆ کۆنترۆڵکردنی ئەو باڵەخانەیە لەلایەن حکومەتەوە دەکات.  ئەو باڵەخانەیە بە ' چێشتخانەی تورکی ' بەناوبانگە، شمەری کە لە ٢٤ی تەمووزی ئەمساڵدا چاوپێکەوتنەکەی کردووە، تێیدا دەڵێ "ئەندامانی شانەی تەنگژەکە، بە سەرۆکایەتی یاسین یاسری، لە یەکێک لە کۆبوونەوەکانیاندا پلانیان دانابوو، بۆ دابەزینی ئاسمانی بۆ سەر باڵەخانەی چێشتخانەکە، لە کاتێکدا خۆپێشاندەران خۆیان تێدا قایمکردبوو، بەڵام من داوام لە سەرۆکوەزیران کرد بۆ راگرتنی ئەو پلانەی بە دەستی گەیشتووە، پاش ئەوەی هەستم بەمەترسییەکانی کارەکە کرد".  وەک ئەو دەڵێ "دوای کۆبوونەوەکە، لە کاژێر دووی شەودا، فەرماندەی ئاسمانیی سوپا ئاگاداری کردمەوە، لەسەر پێویستی فڕاندنی ٧ فڕۆکە بۆ ئەنجامدانی پرۆسەی دابەزینە ئاسمانییەکەی سەر چێشتخانەکە، بەڵام من پێمگوت ئەو کارە ناکەم"، ئاماژەی بەوەداوە "فەرماندەی ئاسمانی ئاگاداریکردمەوە کە ئەفسەرێکی پلە بڵند، دووپات لە پێویستی ئەنجامدانی ئەو کردەیە دەکاتەوە".  شمەری گوتویەتی "پەیوەندیم بە سەرۆکوەزیرانەوە کرد، بەڵام بەردەست نەبوو، دواتر پەیوەندیم بە سەرۆککۆمارەوە کرد، کە داوای دواخستنی پرۆسەکەی کرد، بەرلەوەی رۆژی دواتر بە ئامادەبوونی عەبدولمەهدی کۆبوونەوەیەک بکەین".  لە کۆبوونەوەکەدا، شمەری وەک ئەوەی روونیکردووەتەوە بە سەرۆکوەزیرانی گوتووە "ئەو ئەفسەرە کە بەرامبەرت دانیشتووە، فەرمانی دابەزینی ئاسمانی دەرکردووە، بەڵام سەرۆکوەزیران هیچ رێوشوێنێکی بەرامبەر ئەفسەرەکە نەگرتە بەر، لە کاتێکدا ئەو بەبێئاگاداری و فەرمانی عەبدولمەهدی دەیویست ئۆپەراسیۆنەکە ئەنجام بدات. دەبوو رەوانەی لێکۆڵینەوە بکرێت و پلە سەربازییەکانی لێدابماڵرێت".  ئەو زیاتر دەڵێ "ئەو ئەفسەرە خۆی تێوەگلاوە لە کوشتنی خۆپێشاندەران"، گوتیشی "جێبەجێکردنی دابەزینە ئاسمانییەکە، مانای روودانی کوشتارگەیەک بوو کە لانیکەم ٥٠٠ خۆپێشاندەری تێدا دەکوژرا".  وەزیری پێشووی بەرگریی عێراق، بەرگری بەرچاوی لە حکومەتەکەی عەبدولمەهدی کردووە، دەڵێ لێبڕاوانە کاری بۆ عێراق کردووە، بەڵام هەندێک هەڵە لەسەر ئاستی ئاسایش روویانداوە. ئەو روونیدەکاتەوە "کێشەی هێزە ئاسایشییەکان و ئیدارەدانی دۆسیەی ئاسایشی وڵات، کاریگەریی لەسەر توانای حکومەتی پێشوو دروستکرد".  شمەری روونکردنەوەی لەسەر دۆخی کوشتنی خۆپێشاندەران، لە گۆڕەپانە جیاوازەکانی ناو بەغدا داوە، ئاشکرایکردووە هەر گۆڕەپانە و رووداوی جیاوازی تێدا بوو، "ئەوەی لە گۆڕەپانی تەحریر روویدا، جیاوازە لە رووداوی گۆڕەپانەکانی حەبوبی و موزەفەر، هەر گۆڕەپانە و رووداو و راستی خۆی هەیە".  ئەو هۆشداری داوەتە میراتگرەکەی عەبدولمەهدی لە سەرۆکایەتی حکومەت و دەڵێ "سەرۆکوەزیرانی ئێستا کەسێکی پرۆفیشناڵە، چارەسەری دۆسیەی خۆپێشاندەرەکان دەکات و وەک ئێستا بەجێی ناهێڵێت، بەڵام دەبێ وریا بێت".  شمەری داوای لە کازمی کردووە: "حکومەتی کازمی پێویستە وریابێت لە سەرنجدان، لەو هەڵانەی حکومەتی پێشوو تێیکەوت، هەروەها کارکردن بۆ دووبارەنەبوونەوەیان، چونکە هەندێک دامەزراوەی ئاسایش، بەئەنقەست دەیانەوێ دۆخی ئاسایش بوروژێنن".  ئێستا دوای جارێکی دیکە وروژاندنەوەی دۆسیەی گەورەی خۆپێشاندەرە کوژراوەکانی عێراق، هیچ شتێک لە رووداوەکانی پێشووی دۆسیەکە نەگۆڕان، وتەکانی کازمی و روونکردنەوەکانی دەزگای باڵای دادوەری و وەزیری پێشووی بەرگریش، ناتوانن دۆسیەکە لە سووڕانەوە بەنێو بازنەیەکی بۆشی داخراودا دەربهێنن.  دۆسیەی خۆپێشاندەرە کوژراوەکان، هاوتای دەیان دۆسیەی دیکەی هەڵواسراو لە عێراقدا دەمێنێتەوە، هەردوو لایەنی سەرەکی بەرامبەر یەک راوەستاوی دۆسیەکەش، حکومەت و خۆپێشاندەرەکان، سوورن لەسەر هەڵویستەکانی خۆیان. حکومەت سەدان دۆسیەی هەڵواسراوی بێئەنجام لەسەر مێزەکەیەتی و خۆپێشاندەرانیش سەدان دایک و باوکی جگەرسووتاویان لەپشتە کە دەیانەوێت بەچاوی خۆیان، دەستگیرکردنی بکوژەکان ببینن، لە کاتێکدا کۆی دۆسیەیەکە لە هەردوو بەرەدا، دۆسیەی بکوژ نادیارە.