بەپێی هەواڵێکی رۆژنامەی "گاردیان"ی بەریتانی، تابلۆکە لە ئایاری رابردوودا، لەسەر ئینتەرنێت خرابووە مەزادەوە، بەڵام دیارنەبوونی سەرچاوەی فرۆشتنی تابلۆکە، گومانی لای بەرپرسانی مۆزەخانەکە دروستکرد کە پاش لێکۆڵینەوە بۆیان دەرکەوت، تابلۆکە دزراوە و پاش ئاگادارکردنەوەی پۆلیسی بەریتانیا، دەستی بەسەردا گیراوە.  تابلۆکە وەک ئەوەی رۆژنامە بەریتانییەکە ئاشکرایکردووە، لە بەردێکی کلس دروستکراوە، شێوەی کەسایەتییەکی سۆمەری لەسەر نەخشێنراوە، کە تەنوورەیەکی باوی سەردەمی سۆمەری لەبەردایە. تابلۆکە بەشێکی تابلۆیەکی گەورەی دیوارییە و دروستکردنی بۆ ٢٤٠٠ ساڵ بەر لە زایین دەگەڕێتەوە.  مۆزەخانەکەی بەریتانیاش دەڵێت، ئەو جۆرە تابلۆیانە یەکجار دەگمەنن، لە هەموو جیهاندا تەنیا نزیکەی ٥٠ دانەی لێماوەتەوە". دۆزینەوەکەی بە "سەرنجڕاکێش و گرنگ" ناوبردووە. ئەوەشی راگەیاندووە کە نیشتمانی دۆزینەوەی ئەو جۆرە تابلۆیانە عێراق و سووریان.  توێژەران گوتویانە تایبەتمەندی تابلۆکە لەوەدایە کە شێوازی هەڵکۆڵینەکەی هەڵگری تایبەتمەندی باشووری عێراقە. ئەوەشیان روونکردووەتەوە کە تابلۆکە ئاسەواری سووتانی پێوەیە و ئەوەش بەڵگەیە لەسەرئەوەی تابلۆکە لە ناوچەی تللۆ لە شاری گێرسۆی سۆمەری بووە، چونکە پێشتریش ئاسەواری سووتان بەسەر تابلۆی دیکەی دۆزراوە لەو شارەدا بینراوە.  مۆزەخانەکە ئاشکرایکردووە تابلۆکە "بەشێوازی نایاسایی لە عێراق هێنراوەتە دەرەوە"، بەبیریهێناوەتەوە کە ئەو شوێنەی تابلۆکەی لێبووە "لە کۆتاییەکانی سەدەی نۆزدە و کاتی جەنگی کەنداو و هێرشی ئەمریکا بۆ سەر عێراق لە ٢٠٠٣ دا، تاڵانکراوە".  بەپێی راگەیێندراوی مۆزەخانە بەریتانییەکە، پاش رەزامەندی بەرپرسانی عێراق، تابلۆکە بۆ ماوەیەک لەسەر دیوارەکانی مۆزەخانەکە نمایشدەکرێت و دواتر دەگەڕێندرێتەوە بۆ عێراق.  محەمەد جەعفەر، باڵیۆزی عێراق لە بەریتانیا لەوبارەیەوە قسەیکردووە، دەڵێت "لە ماوەیەکی نزیکدا، ژمارەیەکی دیکەی ئاسەواری دزراوی عێراق، رادەستی دەسەڵاتدارانی وڵاتەکە دەکرێنەوە".  مۆزەخانەی "بریتش میوزیەم" لە ساڵی ٢٠٠٩ وە تاوەکو ئێستا زیاتر لە ٢٣٠٠ ئاسەواری دزراوی عێراقی رادەستی بەرپرسانی ئەو وڵاتە کردووەتەوە. مۆزەخانە بەریتانییەکە باڵادەستترین دەستەی راوێژکارییە بۆ ناسینەوەی ئاسەوارەکان و رێگرتن لە بازرگانی بە ئاسەوارە دزراوەکانەوە.  جۆن سیمپسۆن، گەورە ئەمینداری مۆزەخانە بەریتانییەکە ئاسەوارەکەی بە "نایاب" ناوبردووە، ئاشکرایکردووە تابلۆکە لە "دڵی شارستانیەتی سۆمەرییەوە دزراوە".  کەسایەتیی نەخشێنراوی سەر تابلۆکە، بە گوتەی ئەو گەورە ئەمیندارە، "یان سەرۆک قەشە یان دەسەڵاتدارێکی سۆمەرییە و جامێکی بەدەستی راستی بەرزکردووەتەوە، لە کاتێکدا لەدەستی چەپیدا چڵەخورمایەکی پێیە و لەسەر کورسییەکی رازاوە دانیشتووە".