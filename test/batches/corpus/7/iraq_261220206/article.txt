د. جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "دوو جۆر ژمارە لەنێو پرۆژەیاسای بودجەدا هەن: یەکێکیان پەرلەمان دەتوانێت دەستکاریی بکات، بەڵام ئەوی دیکەیان پەرلەمان توانای دەستکاریکردنی نییە. "  ئەندامەکەی لیژنەی دارایی روونی کردەوە، بەهای دۆلار دەسەڵاتی تایبەتی بانکی ناوەندی عێراقییە، بۆیە دەسەڵاتی پەرلەمان نییە دەستکاریی بکات، بەڵام بەشێکی دیکە ژمارە هەن لەوانە بودجەی شوێن و جێگەیەک کە دەکرێت پەرلەمان دەستکاریی بکات.   د. جەمال کۆچەر  گوتیشی، "دڵنیا نیین سبەی پرۆژەیاسای بودجە دەگات یان نا، بەڵام لە کۆبوونەوەی هەفتەی رابردووی ئەنجوومەنی وەزیراندا دەستکاریی بودجە کراوە. "   هەروەها ئەو پەرلەمانتارە باسی لەوە کرد، بۆ پەسەندکردنی پرۆژەیاساکە نزیکەی ٢٠ بۆ ٣٠ رۆژیان پێویستە.  بە گوتەی جەمال کۆچەر، محەممەد حەلبووسی، سەرۆکی پەرلەمان رایگەیاندووە، نایەوێت گفتوگۆ لەسەر بودجە بکات تاوەکو لایەنە سیاسییەکان نەگەنە رێککەوتن.  ئێوارەی دووشەممەی رابردوو ٢٠٢٠/١٢/٢١ ئەنجوومەنی وەزیرانی عێراق پرۆژەیاسای بودجەی ساڵی ٢٠٢١ ـی پەسندکرد. بانکی ناوەندیی عێراقیش نرخی ١٠٠ دۆلاری بە ١٤٥ هەزار دینار بۆ وەزارەتی دارایی و بۆ هاووڵاتییانیش بە ١٤٧ هەزار دینار جێگیرکرد و لە سەرەتای هەفتەی رابردووەوە کاری بەو نرخە کردووە.