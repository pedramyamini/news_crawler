فەلاح خەفاجی، ئەندامی لیژنەی ئابووری و وەبەرهێنان لە پەرلەمانی عێراق بە تۆڕی میدیایی رووداوی راگەیاند "كەرتی پیشەسازی لە سەرتاسەری عێراق پەكخراوە، وەزارەتی پیشەسازی و حكومەتیش هیچ دیدگایەكیان نییە بۆ دووبارە بەكارخستنەوەیان".  ئەو ئەندامەی لیژنەی ئابووری پێیوایە بەكارخستنەوەی كارگەكان كاریگەریی لەسەر كەمكردنەوەی رێژەی بێكاری دەبێت و دەڵێت، "بەكارخستنەوەی كارگەكان پێویستی بە كرێكار و فەرمانبەری زۆر دەبێت، ئەمەش رێژەی بێكاری لە وڵات كەمدەكاتەوە، بەڵام تاوەكو ئەم ساتە وەزارەتی پیشەسازی و حكومەت هیچ دیدگایەكیان نییە بۆ دووبارە بەكارخستنەوەیان".  خەفاجی دەشڵێت "لیژنەی ئابووری و وەبەرهێنان پێیوایە بەكارخستنەوەی كارگەكان ئەركی وەزارەتی پیشەسازییە، ئێستاش وەزارەت دەستیكردووە بە پێدانی گرێبەستی هاوبەش، ئەمەش وەكو فرۆشتنی كارگەكانە بە وەبەرهێنەران و سەرمایەداران، ئەمەش لە بەرژەوەندیی هاووڵاتییانی عێراقی نییە".