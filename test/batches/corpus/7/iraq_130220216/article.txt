لیژنەی باڵای تەندروستی و سەلامەتی لە عێراق رۆژی شەممە ٢٠٢١/٠٢/١٣ لەبارەی رێگەگرتن لە تەشەنەسەندنی پەتای کۆرۆنا بە سەرۆکایەتیی مستەفا کازمی، سەرۆکوەزیرانی عێراق کۆبووەوە.  دواتر لیژنەکە لە راگەیێندراوێکدا رایگەیاند: "ئەم بڕیارە بە درێژایی دوو هەفتە کاری پێدەکرێت و تەنیا هێزە ئەمنییەکان، کارمەندانی فەرمانگە خزمەتگوزارییەکان، دووکانەکانی فرۆشتنی میوە و سەوزە، لەگەڵ راگەیاندکارانی مۆڵەتپێدراو ناگرێتەوە. "  هاوکات لیژنەی باڵای تەندروستی و سەلامەتی لە عێراق دانانی پرسەی قەدەخە کرد و رایگەیاند: "هەر کەسێک پرسە دابنێت بە ٥ ملیۆن دینار سزا دەدرێت. " جیا لەوە لیژنەکە بڕیاری دا لە ١٨ ـی شوباتەوە هەموو مزگەوت و حوسەینییەکانی شیعە دابخرێن و تەنیا بۆ بانگدان بکرێنەوە. هاوکات ناوەندەکانی مەساج و جوانکاری لەو بەروارەوە بۆ ماوەی دوو هەفتە دادەخرێن. هەروەها خوێندنی قوتابخانەکان و پەیمانگەکان و کۆلێژەکانی حکومەت و کەرتی تایبەت لە ١٨ ـی ئەم مانگەوە بە ئەلیکترۆنی دەبێت، بەڵام ئەو بڕیارە قۆناخەکانی کۆتایی کۆلێژە پزیشکییەکان ناگرێتەوە. "  لیژنەی باڵای تەندروستی و سەلامەتی لە عێراق ئاشکرایشی کرد: "لە ١٥ ـی ئەم مانگەوە رێگە بە ئاهەنگگێڕان لە هۆڵەکانی نادرێت. "  لەبارەی هۆکاری ئەو بڕیارانەی لیژنەی باڵای تەندروستی و سەلامەتی لە عێراق، جەواد موسەوی، بڕیاردەری شانەی باڵای بەرەنگاربوونەوەی قەیرانی پەتای کۆرۆنا کە سەر بە پەرلەمانی عێراقە، بە تۆڕی میدیایی رووداوی راگەیاند: "ژمارەی تووشبووان بە ڤایرۆسی کۆرۆنا لە عێراق رووی لە هەڵکشان کردووەتەوە، بۆیە عێراق بە شێوەیەکی فەرمی و زانستی دووچاری شەپۆلی دووەمی ڤایرۆسی کۆرۆنا بووەتەوە. ئەوە جیا لە هاتنی جۆری نوێی ڤایرۆسی کۆرۆنا بۆ عێراق، بەڵام ئەوەی مەترسییە ئەوەیە کە بە لەبەرچاوگرتنی دۆخی وڵاتانی جیهان، بێگومان شەپۆلی دووەمی ڤایرۆسی کۆرۆنا لە شەپۆلی یەکەمی ڤایرۆسەکە سەختر دەبێت. بۆیە هیوادارین هاووڵاتییان پابەندی رێنەمایی و رێکارە تەندروستییەکان و دوورەپەرێزی و بەستنی دەمامک بن بۆ خۆپاراستن لە تووشبوون بە ڤایرۆسەکە. "  تائێستا ٦٤١ هەزار و ٦٢٨ کەس لە عێراق و هەرێمی کوردستان تووشی کۆرۆنا بوون، ٦٠٥ هەزار و ٩٨٠ لەو تووشبووانە چاکبوونەتەوە، واتا ٩٤.٤ % ـی تێکڕای تووشبووان، هەروەها ٢٢ هەزار و ٤٨٤ تووشبووی کۆرۆنا هێشتا چارەسەر وەردەگرن، ٢٧١ لەو تووشبووانە لەژێر چاودێریی چڕدان، ١٣ هەزار و ١٦٤ تووشبووی کۆرۆنایش مردوون.