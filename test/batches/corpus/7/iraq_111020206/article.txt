محەممەد موحی، گوتەبێژی کەتیبەکانی حیزبوڵڵای عێراق دەشڵێت، بەو مەرجە، گرووپە چەکدارەکان هێرشە مووشەکییەکانیان راگرتووە، رێککەوتنەکەش هەموو گرووپە بەرهەڵستکارەکانی "مقاوەمە" دژی ئەمریکا دەگرێتەوە.  گوتەبێژی کەتیبەکانی حیزبوڵڵای عێراق ئەوەی خستووەتەڕوو، هەڕەشەکانی ئەمریکا بە داخستنی باڵیۆزخانەکەی دۆخەکە لە عێراق "زۆر ئاڵۆز دەکات"، پێویستە گرژییەکان هێوربکرێنەوە؛ گرووپەکانیش رەزامەندییان داوە لەسەر ئاگربەستی مەرجدار بۆسەر هێزەکانی ئەمریکا.  میلیشیا شیعەکان لە مانگی ئەیلوولدا نزیکەی ٣٠ هێرشیان کردووەتە سەر ناوچەی سەوز، فڕۆکەخانەی نێودەوڵەتیی بەغدا، کاروانەکانی هاوپەیمانان و تەنانەت بنکە سەربازییەکانیش لە هەرێمی کوردستان.  ئەمریکا هەڕەشەی کشاندنەوەی باڵیۆزخانەکەی لە عێراق دەکات، ئەم هەوڵە لێکەوتەی سیاسی و سەربازیی نەرێنیی لەسەر عێراق و هەموو ناوچەکە دەبێت.  رۆژی ٢٠ی ئەیلوول مایک پۆمپەیۆ، وەزیری دەرەوەی ئەمریکا لە پەیوەندییەکی تەلەفۆنیدا لەگەڵ بەرهەم ساڵح، سەرۆککۆماری عێراق، پلانەکەی بە سەرۆککۆمار گوتووە، ئەگەرچی واشنتن تاوەکو ئێستا ناوەڕۆکی ئەو پەیوەندییەی ئاشکرا نەکردووە.  پۆمپەیۆ بە سەرۆککۆماری عێراقی گوتووە "ئەگەر عێراق پەرچەکرداری بەرامبەر هێزە چەکدارەکان نەبێت، ئێمە دەمانبێت. ٨٠ پێگەمان دەستنیشانکردوون و دەیانکەینە ئامانج". لە ٨٠ پێگەکەدا ماڵی هادی عامری، قەیس خەزعەلی و بارەگای کەتائیبی حیزبوڵڵا هەن.