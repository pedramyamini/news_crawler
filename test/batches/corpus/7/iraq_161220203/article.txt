هەڵبژاردنی پێشوەختەی عێراق، یەکێکە لە مەرجە سەرەکییەکانی خۆپێشاندەرانی وڵات. لە کاتێکدا مستەفا کازمی، سەرۆکوەزیرانی ئێستای عێراق بەڵێنی ئەنجامدانی دەدات لە وادەی خۆیدا، هێزە گەورەکانی شیعە بە تایبەتی ئەوانەی بە دۆستی ئێران دادەنرێن، هەوڵی دواخستنی دەدەن.  سەرچاوەکان دەڵێن، چوار لایەنی گەورەی ناو پەرلەمانی عێراق، کە لایەنە ' شیعە ملکەچ و نزیکەکانی ئێرانن '، کار بۆ ئەوە دەکەن هەڵبژاردنەکە بۆ کۆتایی ساڵی داهاتوو، یان سەرەتای ساڵی ٢٠٢٢ دوابخرێت.  کازمی کە سوورە لەسەر بەڕێوەچوونی هەڵبژاردنی پەرلەمان لەوادەی خۆیدا، لەنێو بەرداشی هێزە داواکارەکان، بۆ دواخستنی هەڵبژاردنەکان و گوشاری مەرجەعی باڵای شیعەکانی عێراق، نێردەی نەتەوە یەکگرتووەکان و کۆمەڵگەی نێودەوڵەتی و ویلایەتە یەکگرتووەکانی ئەمریکادایە، کە دەیانەوێت هەڵبژاردنەکە لە کاتی دیاریکراودا، بکرێت.  ویستی کازمی بۆ هەڵبژاردنی پێشوەختە، رووبەڕووی راستییەکی تاڵی بەردەمی هەموو لایەنە سیاسییەکانی بووەتەوە، ئەو لایەنانەی لەوە تۆقیوون، ئەنجامی هەڵبژاردنەکان لەخەونی سەرکەوتن بەئاگایان بهێنێت و بیانگێڕێتەوە سەر زەوییەک، تێیدا ئەوان لە ئاسمانەوە تەماشای خوارەوە دەکەن و خەڵکیش لە خوارەوە تەماشاچیی نادادپەروەری و جەنگە تایفی و بەرژەوەندییەکانی نێوانیانە.  ئەو هێزانەی عێراق کە دەیانەوێ هەڵبژاردنەکان دوابخرێت، هەموویان بە ملکەچی و لایەنگیری ئێران ناسراون، دیارترینیان ' هاوپەیمانیی دەوڵەتی یاسا ' بە سەرۆکایەتی نووری مالیکی، ' هاوپەیمانیی فەتح ' بە سەرۆکایەتی هادی عامریە. ئەو لایەنانە چاویان لە دواخستنی هەڵبژاردنەکانە، بۆ ئەوەی هەلی خۆڕێکخستنەوەیان لەبەردەستدا بێت، بەتایبەت کە لە ماوەی رابردوو لە شارەکانی ناوەڕاست و باشووری عێراق، لە دوای خۆپێشاندانەکانی ساڵی رابردوو و سەرەتای ئەمساڵەوە، بەشێکی زۆری لایەنگرانیان لەدەستداوە. ئەمەش بەهۆی دەستهەبوونیان لەسەرکووتکردنی خۆپێشاندەران.  بەپێی زانیارییە دەستکەوتووەکان، کۆبوونەوەیەکی سەرکردە پلە یەکەکانی ئەو هێز و لایەنانە، ئێوارەی رۆژی هەینی رابردوو لە بەغدا کراوە و تێیدا کۆدەنگی دروستبووە لەسەر بژاردەی دواخستنی هەڵبژاردنەکان بۆ کۆتایی ساڵی داهاتوو، یان سەرەتای ساڵی ٢٠٢٢. دیارترین ئەو لایەنانەی هاوڕای دواخستنی هەڵبژاردنەکانن، دەوڵەتی یاسا، فەتح، فەزیلە، سادیقون و بزووتنەوەی ئیرادەن.  هەندێک زانیاری ئاشکرایانکردووە، ئەو لایەنانە لە هەوڵی فراوانکردنی سنووری بەرەکەیاندان، بۆ زیاتر لەخۆ گرتنی ئەو لایەنە سیاسییانەی دەکرێ ببنە لایەنگری دواخستنی هەڵبژاردنەکان، بەتایبەت هەردوو هێزە گەورەکەی کوردستان، پارتی دیموکراتی کوردستان و یەکێتی نیشتمانیی کوردستان.  ئەو لایەنانەی خواستی دواخستنی هەڵبژاردنەکانیان هەیە، بیانووی جیاواز بۆ ئەو ویستەی خۆیان دەهێننەوە. دیارترین ئەو بیانووانە، دەنگنەدان لەسەر دروستکردنەوەی دادگای فیدراڵییە.  غەزەنفەر بەتیخ، سەرکردەی ' هاوپەیمانیی فەتح '، رایگەیاندووە: "هەڵبژاردنی پێشوەختە لە کاتی خۆیدا دەکرێت". روونیدەکاتەوە، "ئاراستەی گشتی لایەنەکان ئەوەیە، کە هەڵبژاردنی داهاتوو لە سەرەتای ساڵی ٢٠٢٢ دەبێت، ئەوکاتە وادەی پەرلەمانی ئێستا کۆتایی دێت". ئەو زیاتر دەڵێ، "نیمچە رێکەوتن لەنێوان لایەنە سیاسییە سەرەکییەکاندا هەیە، لەسەر ئەنجامنەدانی هەڵبژاردنی پێشوەختە، لەگەڵ هێشتنەوەی دۆخی ئێستا وەک خۆی".  بەتیخ پێیوایە: "پەکخستنی بەڕێکردنی یاسای دادگای فیدراڵی بەئەنقەستە، ئامانج لێی رێگەگرتنە لە بەڕێوەچوونی هەڵبژاردنی پێشوەخت، ئەمەش لەنێوان زۆرینەی لایەنە سیاسییەکاندا رێکەوتنی لەسەرکراوە. چونکە ئێستا هەمووان هەوڵی دواخستنی هەڵبژاردنەکان دەدەن، ئەنجامدانیشی بەدەستی حکومەت و کۆمیسیۆنی هەڵبژاردنەکان نییە، بەڵکو ئەو کارە پێویستی بەیەکڕایی سیاسی هەیە، بەبێئەوەش ناکرێت، بەتایبەت کە هەڵوەشانەوەی ئەنجوومەنی نوێنەرانی عێراق، بەدەستی ئەو هێزە سیاسییە گەورانەیە کە کۆنترۆڵی ئەنجوومەنەکەیان کردووە".  سەرکردەکەی فەتح، بیانوویەکی دیکە بۆ دواخستنەکە دەهێنێتەوە، ئەو دەڵێت: "حکومەت و کۆمیسیۆنی هەڵبژاردنەکان، هیچ دڵنیاییەک نادەن بەوەی هەڵبژاردنەکان ساختەکاری تێدا نەکرێت و یاری بە ئەنجامەکانی نەکرێت، ئەمەش ترسی لایەنە سیاسی و میللییەکانی زیاتر کردووە، لە هەڵبژاردنی پێشوەختە".  یەکێک لەو لایەنانەی لە دژی دواخستنی هەڵبژاردنەکان وەستاوەتەوە و خاوەن پێگەیەکی جەماوەریی فراوانە، رەوتی سەدرە، سەدر چاوی لەوەیە هەڵبژاردنەکان دەروازەی گەیشتنی پیاوەکانی بێت، بە جومگە سەرەکییەکانی دەسەڵات لە وڵاتەکەدا، ماوەیەکی بەرچاویشە بانگەشە بۆ لایەنگرەکانی دەکات، بۆ ئەوەی خۆیان بۆ وەرگرتنی پلە ' یەک ' ی نێو پەرلەمانی عێراق ئامادە بکەن.  رەعد مەگسوسی، پەرلەمانتاری ' سائیرون '، کە سەدر رێبەرایەتی دەکات، پەنجە بۆ ئەو هێزانە رادەکێشێت کە بە خاوەن ' دەوڵەتی قووڵ ' ناویان دەبات. ئەو دەڵێ "ئەو هێزانەی خاوەنی دەوڵەتی قووڵن، نایانەوێت هەڵبژاردنی پێشوەختە بکرێت". وایداناوە ئەو هێزانە "هەوڵدەدەن بۆ دواخستنی هەڵبژاردنەکان لەترسی رەوینەوەی دەوڵەتە قووڵەکەیان، ئەگەر هەڵبژاردن بکرێت و زۆرینەی رووخسارەکان بگۆڕێن".  مەگسوسی زیاتر دەڵێت: "هەوڵەکانی ئێستای ئەو لایەنانە بۆ دواخستنی هەڵبژاردنەکانە، کاردەکەن بۆ پەکخستنی یاسای دادگای فیدراڵی، لەپێناو زیادکردنی رێگرییەکانی بەردەم هەڵبژاردنی پێشوەخت. ئەوان دەزانن هیچ هەڵبژاردنێک بەبێ بوونی ئەو دادگایە سەرناگرێت، چونکە ئەو تاکە دادگایە توانای پشتڕاستکردنەوەی ئەنجامی هەڵبژاردنەکانی هەیە. ئەوان پێشتر کێشەیان بۆ دابینکردنی پارە بۆ هەڵبژاردنەکان دروستکردووە".  بە گوتەت ئەندامەکەی سائیرون "رێکەوتنی نهێنی لەنێوان هەندێک لەلایەنەکاندا هەیە، بۆ دواخستنی هەڵبژاردنی پێشوەختە".  پێشبینیدەکرێت لە هەڵبژاردنەکانی داهاتووی عێراقدا، بۆ یەکەمجار نەوەی پاش ساڵی ٢٠٠٣ی وڵاتەکە، ئەوانەی تەمەنیان بووە بە ١٨ ساڵ بەشداری بکەن. نەوەیەک لەگەڵ گەندەڵی و پشێوییەکانی عێراق لە سەردەمی بارۆنە سیاسییەکانی ئێستای وڵاتەکەدا گەشەی کردووە و گەورە بووە، کاتێکیش چاوی کراوەتەوە و پێگەیشتووە، دونیایەکی لە ناهەقی و گەندەڵی و پشکپشکێنەی ئاینی و مەزهەبی لەچواردەوری خۆی بینیووە، کە لە سەرەتاییترین مافەکانی ژیان بێبەشیان کردووە.  هەرچەندە ئەو نەوەیە کاریگەرییەکی گەورەی لەسەر ئەنجامی هەڵبژاردنەکان نابێت، بەڵام پێدەچێت بەشداریکردنی فراوانی لەدایکبووانی ئەو ساڵە و ساڵانی پێشتر و دواتری، لە خۆپێشاندانە فراوانەکانی رابردووی وڵاتەکەدا، دەنگێکی نوێ بەگوێی سیاسەتمەدارە تەقلیدی و هێزە چەسپیووەکانی وڵاتدا بدات، کە لەدوای هاتنی هێزەکانی ئەمریکاوە لە عێراقدا لەدایکبوون.  لە هەڵبژاردنەکانی داهاتوو نزیکەی ٢٥ ملیۆن کەس، لە کۆی ٤٠ ملیۆن لە دانیشتووانی وڵاتەکە مافی دەنگدانیان هەیە.  عەبدولخالق عەزاوی، سەرکردەی هاوپەیمانیی ' هێزەکانی عێراق ' بەر لە چەند رۆژێک قسەی بۆ میدیاکان کرد و گوتی: "ئەگەری زۆر هەیە هەڵبژاردنی پێشوەخت دوابخرێ، ئەگەر یاسای دادگای فیدراڵی و سەرلەنوێ دروستکردنەوەی دادگاکە بڕیاری لێنەدرێت، ئەمە جیا لە دابینکردنی بودجەی پێویست بۆ کۆمیسیۆنی هەڵبژاردنەکان، بێجگە لە رەچاوکردنی دۆخی ئاسایشی وڵاتەکە و بەردەستخستنی دۆخێکی گونجاو بۆ هەڵبژاردنێکی خاوێن و روونبینانە".  ئەو زیاتر گوتبووی: "هەڵبژاردنەکان لە کاتی خۆیدا بکرێن یان نا، گرنگتر بۆ ئێمە ئەوەیە کە خاوێن و شەفاف بێت، ئازادی بەدەنگدەر بدات بۆ هەڵبژاردنی ئەو کەسەی لە پەرلەمان نوێنەرایەتی دەکات، بەبێئەوەی هیچ گوشارێکی لەسەر بێت، بەڵام زاڵترین ئەگەر، دواخستنی هەڵبژاردنەکانە".  بەها ئەعرەجی، جێگری سەرۆکوەزیرانی پێشووی عێراق، دەڵێت رێکەوتن لەنێوان لایەنە سیاسییەکاندا نییە، لەسەر وادەی هەڵبژاردنەکان. ئەو پلانی هەندێک لایەنی بۆ گۆڕانکاری لە ئەنجامی هەڵبژاردنەکاندا راگەیاندبوو. ئەعرەجی لە ' تویت ' ێکدا نووسیبووی، "زۆربەی لایەنە سیاسییەکان وادەی هەڵبژاردن تاوتوێدەکەن، بەبێ ئەوەی لەسەر وادەیەک رێکبکەون، بەڵام هیچکامیان باسی دابینکردنی پێداویستییەکانی ناکات، یاخود هەوڵنادەن بۆ قسەکردن لەسەر گرەنتیکردنی خاوێنیی هەڵبژاردنەکان، ئەمەش بەڵگەیە لەسەر نالێبڕاوبوونی ئەوان بۆ ئەنجامدانی لەو وادەیەدا کە دەستنیشانکراوە".  ئەو وادەیەی بۆ هەڵبژاردنی پێشوەخت دەستنیشانکراوە، هێندەی وادەیەکە بۆ رازیکردن و دەمکوتکردنی ئەوانەی داوای دەکەن، هێندە وادەیەکی لۆژیکی نییە. نالۆژیکی بوونی دۆخەکە لە باری ئاسایشی وڵات و ناکۆکییە قووڵەکانی نێو لایەنەکاندا خۆی بەرجەستە دەکات. ئەمە جیا لە بێزاندن و دوورییەکی زۆر لە نێوان چینی دەسەڵاتداری وڵات و زۆرینەی گەنجان و دەنگدەرانی وڵاتەکە.  عێراق ماوەی ساڵێک زیاترە دابەشبوونێکی قووڵ بەخۆوە دەبینێت، ئەو هێزانەی چاویان لە دەنگی خەڵکە، لەلایەن خەڵکەوە گلەیی قووڵیان لێدەکرێت، بارەگاکانیان دەسووتێنرێت و بەگەندەڵی و پشکپشکێنە و بەتاڵانبردنی سامانی وڵاتەکە تۆمەتبار دەکرێن. بۆیە هیچ لایەنێک ئێستا گەشبین نییە بەوەی لەم دۆخە قورسەی ئابووری و سیاسی وڵاتەکەدا، دەنگی باش بەدەست بهێنێت. هەر ئەمەش، نهێنی ترسە قووڵەکەی حیزبەکانە لە هەڵبژاردنی پێشوەختە.  ئەحمەد شەریفی، شرۆڤەکاری سیاسی پێیوایە: "بەبێ هاوڕایی لایەنە سیاسییەکان بۆ هەڵوەشاندنەوەی پەرلەمانی ئێستای وڵات، هەڵبژاردن ئەستەمە بکرێت، چونکە دوو مانگ بەر لە وادەکە، دەبێ پەرلەمان خۆی هەڵبوەشێنێتەوە". ئەو دەڵێ "تائێستا هاوڕاییەک نییە لەبارەی هەڵوەشاندنەوەی پەرلەمانەوە".  شەریفی زیاتر دەڵێت: "چەندین ئەندامی لایەنە جیاوازەکان، هەڵوەشاندنەوەی پەرلەمان رەتدەکەنەوە، ئەوان دەیانەوێت خولی ئێستای خۆیان تەواو بکەن کە لە نیسانی ٢٠٢٢ دا کۆتایی دێت، ئەمە جیا لەوەی هێز و کەسایەتییە دەسەڵاتدارەکانی وڵات، نایانەوێت هەژموونی خۆیان لە پەرلەمان و حکومەتی داهاتوودا لەدەستبدەن".  ئەو پێیوایە، لایەنە سیاسییەکان لایان روونە "هەڵبژاردنەکانی داهاتوو دەبێتە هۆی دۆڕانی گەورەی هەژموونیان لە وڵاتەکەدا"، بەپێی زانیارییەکانی بەردەستی ئاشکرایدەکات: "کۆبوونەوەکانی نێوان لایەنە سیاسییەکان، هەمیشە باس لە هەڵبژاردنی پێشوەخت دەکەن، وەک ئەوەی لە هیچ روویەکەوە بۆی ئامادە نەبن، دیارترینیان ترس لە تووڕەیی خەڵک و بایکۆتکردنی گەورەی دەنگدەران، لە داخی چینی دەسەڵاتداری سیاسیی وڵات". بەبڕوای ئەو "ئەمە گەورەترین هۆکارە بۆ ترسی لایەنەکان لە هەڵبژاردنێک، کە پێشبینیدەکرێت رێژەی بایکۆتکردن لەو رێژەیە گەورەتربێت تێیدا، کە هەڵبژاردنەکانی ٢٠١٨ بەخۆوەی بینی".  مستەفا کازمی، سەرۆکوەزیرانی عێراق، هەر زوو تۆپەکەی لە گۆڕەپانی خۆی، لە بەرامبەر گوشارەکانی خۆپێشاندەران، فرێدایە دەرەوە و وادەیەکی بۆ ئەنجامدانی هەڵبژاردنی پێشوەختە دیاریکرد، کە ناوەڕاستی ساڵی داهاتووە.  کۆمیسیۆنی باڵای سەربەخۆی هەڵبژاردنەکان، کە دامەزراوەی بەرپرس لە ئەنجامدانی هەڵبژاردنەکانە، لە دوای بڕیارەکەی کازمی دووپاتیکردەوە، ئامادەیە هەڵبژاردنەکان لەو وادەیەدا بکات، ئەگەر پێنج مەرج هەیە بەردەست بن.  مەرجەکانی کۆمیسیۆنەکە بریتین لە: پەسندکردنی یاسای هەڵبژاردن لە پەرلەمان، دەنگدان لەسەر یاسای دادگای فیدراڵیی وڵات، دابینکردنی بوودجە بۆ ئەنجامدانی هەڵبژاردنەکان، دەنگدانی ئەنجوومەنی وەزیران لەسەر بەڕێوەبەرەکانی کۆمیسیۆن، دواجاریش رازیبوونی نەتەوە یەکگرتووەکان و رێکخراوە نێودەوڵەتییەکانی دیکە بەهاوکاریکردنی کۆمیسیۆن، بۆ ئەنجامدانی هەڵبژاردنەکان.  تائێستا هەموو ئەو پێشمەرجانەی کۆمیسیۆن دەستنیشانیکردوون، جگە لە سووڕانەوە لە نێو بازنەیەکی بۆش، شتێکی دیکەیان لێسەوز نەبووە.