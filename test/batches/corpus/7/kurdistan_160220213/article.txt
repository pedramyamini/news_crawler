ئەمڕۆ سێشەممە محەممەد حەلبووسی لە هەژماری تویتەرەکەی رایگەیاند: "هێرشە تیرۆریستییەکەی سەر هەولێری ئارام سەرکۆنە دەکەین، ئەو تاوانە زیادکردنێکی مەترسیداری گرژییە و بەئامانجکردنی ئاسایشی عێراقە، بۆیە دەبێ هەمووان هاوئاهەنگ بن لەپێناو پاراستنی سەقامگیری و سەروەریی عێراق، هاوکات دەبێ تووندترین سزا بەسەر هەر کەسێک بسەپێندرێت کە ئاسایشی نیشتمان و هاووڵاتیان دەکاتە ئامانج".  ئەمە لە کاتێکدایە مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق فەرمانی دا لیژنەیەکی لێکۆڵینەوە لە لایەنە تایبەتمەندەکانی عێراق و هەرێمی کوردستان پێکبهێندرێت بۆ ئاشکراکردنی ئەو کەس و لایەنانەی کە ئەو مووشەکانەیان ئاراستەی هەولێر کردووە.  کاژێر ٠٩: ٣٠ ـی شەوی دووشەممە ١٥/٢/٢٠٢١، چەند مووشەکێک لە گەڕەکی وەزیران و فڕۆکەخانەی نێودەوڵەتیی هەولێر و چەند شوێنێکی دیکەی شاری هەولێر کەوتنەخوارەوە.  بەپێی زانیارییە فەرمییەکان، جگە لە زیانی ماددی، لەو هێرشە  بەڵێندەرێک کە لەگەڵ هێزەکانی هاوپەیمانی نێودەوڵەتی کاری دەکرد کوژرا، هاوکات ٥ بەڵێندەری دیکەش کە لەگەڵ هێزەکانی هاوپەیمانی کار دەکەن و ٣ کەسی سڤیلیش برینداربوون، هەروەها سەربازێکی ئەمریکی برینداربوو.  لە لایەکی دیکەوە چەند سەرچاوەیەک لە وەزارەتی بەرگریی ئەمریکا بە میدیای وڵاتەکەیان راگەیاندووە، ١٤ مووشەک لە دەرەوەی فرۆکەخانەی نێودەوڵەتیی هەولێر لە نزیک بنکەی هێزەکانی ئەمریکا کەوتوونەتە خوارەوە، بەو هۆیەوە بەڵێندەرێکی سڤیل کوژراوە و پێنج ئەمریکیش بریندارن.  بەرپرسێکی کۆشکی سپی دەڵێت جۆ بایدن، سەرۆکی ئەمریکا لە هێرشەکە ئاگادارکراوەتەوە، کە مەترسی لێدەکرێت گرژی و ئاڵۆزی زیاتر لە ناوچەکە بەدوای خۆیدا بهێنێت.