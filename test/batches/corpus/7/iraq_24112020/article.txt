هەرچەندە لە هەشتاکانی سەدەی رابردووەوە، عێراق لە بازنەی جەنگی بەردەوامدا دەسووڕێتەوە و ئەوەش نزیکەی ٢ ملیۆن کوژراو و دەربەدەربوونی چەندین ملیۆن کەسی لێکەوتووەتەوە، بەڵام ژمارەی دانیشتووانی وڵاتەکە بە ژمارەیەکی گەورە و بە بەردەوامی، روو لە زیادبوونە.  بەرزبوونەوەی رێژەی هەژاری لە نێو کۆمەڵگەی عێراقیدا، کە بەپێی داتا فەرمییەکان گەیشتووەتە ٢٠ %، جیا لە کێشە و تەنگژە دارایی و ئاسایشییە بەردەوامەکان کە بەرۆکی وڵاتەکەیان گرتووە، نەبوونەتە هۆکار بۆ دابەزینی رێژەی وەچە خستنەوە لە نێو خێزانە عێراقییەکاندا، بەڵکو بەپێچەوانەوە ژمارەی دانیشتووان بەردەوام روو لە زیادبوونە.  زیادبوونە بەردەوامەکە نیگەرانی لای حکومەت و پسپۆرانی بواری سەرچاوە مرۆییەکان لە وڵاتەکەدا دروستکردووە. ئەمە جیا لەوەی وەک سەرچاوەکان دەڵێن، هاوسەرگیری ژمارە زۆر لە دەرەوەی دادگاکان، بەتایبەت لە ناوچە هەژارنشین و میللییەکانی عێراقدا، هۆکارێکی یارمەتیدەربووە بۆ بەرزبوونەوەی رێژەی وەچە خستنەوەی هەڕەمەکی.  چاودێرانی دۆخی کۆمەڵایەتی عێراق روونیدەکەنەوە، زیادبوونی ژمارەی دانیشتووان لە ناوچە پاشکەوتووەکان، گوندنشین و تەنانەت کەمپەکانی ئاوارەشدا بازی گەورە و پێشتر نەبینراو بەخۆوە دەبینن.  لەپێناو کۆتوبەندکردنی ئەو بەرزبوونەوە خێرایەی ژمارەی دانیشتووان لە عێراقدا، وەزارەتی تەندروستیی وڵاتەکە ستراتیژیەتێکی نوێی بۆ رێکخستنی خێزان دەستپێکردووە، بەهاوکاری سندووقی دانیشتووانی سەر بە نەتەوە یەکگرتووەکان. ستراتیژیەتەکە لە ٢٠٢١ تاوەکو ٢٠٢٥ بەردەوام دەبێت، زنجیرەیەک هەنگاو لە خۆ دەگرێت، لەپێناو رێکخستنەوەی خێزانی عێراقیدا بە گشتی، بەشێوەیەک لەگەڵ دۆخی دارایی وڵاتەکەدا بگونجێت و رێگری بکات لە بەردەوامبوونی وەچە خستنەوەی بێپلان لە وڵاتەکەدا.  ریتا کۆلۆمبیا، نوێنەری سندووقی دانیشتووان لە عێراق، لەبارەی ئەو ستراتیژیەتەوە دەڵێ: "بەکارهێنانی رێگرییەکانی دووگیانبوون لە نێو خێزانی عێراقیدا دەگاتە ٣٦ لەسەد، ئەمەش مانای ئەوەیە زۆر هاوسەر و ئەندامی کۆمەڵگە پێویستییان بە خزمەتگوزارییەکانی رێکخستنەوەی خێزان هەیە"، ئەو وایداناوە "ئەمە پێشێلکاری مافی نەوە خستنەوەیە".  بەرپرسەکەی ' یو ئێن ' دەڵێت "سندووقی دانیشتووانی جیهانی، بەپێی ئەو پلانە کاردەکات بۆ پتەوکردنی توانای سیستمی چاودێری تەندروستی و پێشکێشکردنی خزمەتگوزارییە کوالیتی بەرزەکان بۆ ماڵباتە عێراقییەکان، لەگەڵ دابینکردنی پێویستییە تەندروستییەکانی منداڵبوون، بۆ گەنجانی خاوەن پێداویستی تایبەت و کەمکردنەوەی دووگیانبوونی ئافرەتانی کەمتەمەن".  ویستی رێکخراوە نێودەوڵەتییەکە بۆ گەشەپێدانی خێزانی عێراقی، بەر بۆچوونە ئاینی و کۆمەڵایەتییە تووندەکان دەکەوێت، کە رازی نییە بە کەمکردنەوەی رێژەی منداڵ دروستکردن، ئەمەش پێویستی بە هەڵمەتی هۆشیاری هەیە چ لەلایەن رێکخراوە نێودەوڵەتیی و ناوخۆییەکان، چ لەلایەن پیاوانی ئاینییەوە کە ئاراستەی بیرکردنەوەی خەڵکیان لە وڵاتەکەدا بەدەستەوەیە.  بوشرا زوینی، وەزیری پێشووی کاروباری ئافرەتان لە عێراق دەڵێت: "رێژەی بەرزی وەچە خستنەوە لە ناوچە هەژارەکانی وڵاتەکەدایە، کە بەدەست کێشە ئابوورییەکانەوە دەناڵێنن". ئەو داوایکردووە دەوڵەت دەستبخاتە ناو کاروباری رێکخستنی خێزانەوە لەو ناوچانەدا، لە رێگەی هۆشیارکردنەوە بەهۆی میدیا و پیاوانی ئاینی و دامەزراوەکانی کۆمەڵگەی مەدەنی.  زوینی زیاتر گوتوویەتی: "زۆرینەی دەوڵەتانی دونیا، پشت بە سیاسەتی رێکخراو دەبەستن، بۆ پارێزگاری لە رێژەی وەچەخستنەوە لە خێزانەکاندا، بەشێوەیەک کە لەگەڵ تواناکانی دەوڵەت و سەرچاوەکانیدا یەکبگرێتەوە، لەبەرئەوە ئێمەش پێویستیمان بە دانانی یاسا و بڵاوکردنەوەی هۆشیاری لە کۆمەڵگەی عێراقیدا هەیە، لەبارەی کەمکردنەوەی وەچە خستنەوەوە".  عێراق یەکێکە لەو وڵاتانەی وەچە خستنەوە تێیدا بەرزە و ئەو رێژەیەی کە بە ' پیتاندن ' ناودەبرێت لە وڵاتەکەدا پلەی ٣، ٥ ە، لە کاتێکدا ئەو رێژەیە لە زۆرینەی دەوڵەتانی دونیادا لە ٢ تاوەکو ٢، ٢٥ لەسەدە، وەک بەرزترین ئاست.  زوینی ئەو ژمارانەی سەرەوە دەدرکێنێت و دەڵێ ئەو رێژە بەرزەی پیتاندن، هۆکاری بەردەوام بەرزبوونەوەی ژمارەی دانیشتووانی وڵاتەکەیە بەشێوەیەکی بەرفراوان.  وەزیرەکەی پێشووی کاروباری ئافرەتان، داوا لە رێکخراوەکانی نەتەوە یەکگرتووەکان و کۆمەڵگەی مەدەنی عێراق دەکات، مامەڵە لەگەڵ ئەو دۆخەدا بکەن، روونیدەکاتەوە: "پێشتر عێراق لە کۆنگرە نێودەوڵەتییەکاندا بەڵێنیداوە کار بۆ کەمکردنەوەی وەچە خستنەوە بکات، بەڵام دۆخە سیاسییەکان، بوونەتە رێگر لەبەردەم پابەندبوونی حکومەت بەو بەڵێنانەوە".  وەزارەتی پلاندانانی عێراق پێشبینیدەکات ژمارەی دانیشتووانی عێراق لە دە ساڵی داهاتوودا بگاتە سەرووی ٥٠ ملیۆن کەس، چونکە وەک وەزارەتەکە دەڵێ ژمارەی دانیشتووان ساڵانە لە نێوان ٨٥٠ هەزار تاوەکو ١ ملیۆن کەسدا زیاد دەکات.  زوهرە هنداوی، گوتەبێژ بەناوی وەزارەتی پلاندانی عێراق، بە ' ئیندیپێندێنت ' ی راگەیاندووە، "عێراق لە ریزی ئەو وڵاتانەیە کە ژمارەی دانیشتووانی بەرێژەی ٢، ٦ زیاد دەکات، لە کاتێکدا وڵاتانی دیکە رێژەی زیادبوونی دانیشتووان لە نێوان ١، ٥ تاوەکو ٢ لەسەدە".   گوتەبێژەکە سەرنجدەخاتە سەر ئەوەی ئەو زیادبوونە زۆرە: "گوشار دەخاتە سەر کەتواری گەشە لە سەرجەم بوارەکانی ژیاندا لە عێراق".  هینداوی دەڵێ "پێویستە زیادبوونی دانیشتووان لە بارگرانییەوە بۆ سەر گەشەکردن، بۆ خزمەتکردنی گەشەسەندن بگۆڕێت، ئەمە ئەو خاڵەیە کە بەڵێننامەی نیشتمانی بۆ سیاسەتەکانی دانیشتووان لە خۆی دەگرێت". ئەو زیاتر دەڵێت: "ئەو بەڵێننامەیە چاوی خستووەتە سەر کۆمەڵێک تەوەری بنچینەیی لەپێشیانەوە نیشتەجێبوون، تەندروستی، فێرکردن، ژێرخان و پەرەپێدانی گەنجان و ئافرەتان، ئەمەش بەوە دەکرێت کە گەشەی دانیشتووان بە پلانی پێنج ساڵییەوە ببەسترێتەوە، لەگەڵ پلانداڕێژی بۆ گەشەپێدانی دوورمەودا تاوەکو ساڵی ٢٠٣٠ ".  بەپێی بڵاوکراوەی نێردەی نەتەوە یەکگرتووەکان، لەدوای پلانەکەی وەزارەتی تەندروستی عێراقییەوە لەبارەی ستراتیژیەتی رێکخستنی خێزانی عێراقی، عێراق بەر لە ساڵێک لە کۆنگرەی نێودەوڵەتی دانیشتووان کە لە نایرووبی بەسترا، "بەڵێنیداوە بە کەمکردنەوەی سکپڕی لەنێو ئافرەتانی کەم تەمەن، هەروەها کەمکردنەوەی گیانلەدەستدانی دایکان و تووندوتیژی سەرچاوە گرتوو لە کێشە کۆمەڵایەتییەکانەوە، لەگەڵ زیادکردنی هەلی ژیان بۆ گەنجان".  نێردە نێودەوڵەتییەکە زیاتر دەڵێت "ئەگەر عێراق پابەندی ئەو بەڵێنانە ببێت، ئەو کارە پشتگیری دەوڵەتەکەی دەکات بۆ سوودوەرگرتن لە دیمۆگرافیا و گەیشتنە ئامانجەکانی گەشەسەندنی دوورمەودا تاوەکو ساڵی ٢٠٣٠ ".  پسپۆرانی سەرچاوە مرۆییەکان دەڵێن، زیادبوونی هۆشیاری لای عێراقییەکان لەسەر بایەخی سنووردارکردنی وەچە خستنەوە، بنەمای کۆنترۆڵکردنی بەرزبوونەوەی بەردەوامی رێژەی منداڵ خستنەوەیە لە عێراقدا.  حوسێن لەیس، مەشقدەری گەشەی مرۆیی دەڵێ "چەندین هۆکار هەن بۆ زیادبوونی رێژەی منداڵ خستنەوە، گرنگترینیان ناهۆشیاری، هەژاری و ویستی سوودوەرگرتن لە منداڵان وەک دەستیکار لە داهاتوودا".   لەیس داوایکردووە "هەڵمەتی هۆشیارکردنەوەی هۆشداریدەرانە لەنێو خێزانەکاندا بکرێت بۆ بەئاگاهێنانەوەیان لە کاریگەرییە نێگەتیڤەکانی زۆربوونی وەچە خستنەوە". زیاتر دەڵێ "دیاریکردنی وەچە خستنەوە تەنیا بەیاسادانان لە ئەنجوومەنی نوێنەران نابێت، بەڵکو دەبێ لایەنی رۆشنبیری کۆمەڵگە بایەخی پێبدرێت، هەروەها باسکردن لە مەترسییەکانی ئەو کارە، ئەمە جیا لە بەرچاوخستنی رەهەندی ئابووری لە قورسکردنی ژیانی منداڵان و کێشەکانیان و پاراستنیان".  موحسین جەبار، کە مەشقدەری گەشەپێدانی مرۆییە، دەڵێ "نەبوونی پلانی حکومی و نەبوونی کارگێڕییەکی سەرکەوتوو، لەو هۆکارانەن کە بوونەتە هۆی دروستبوونی قورسایی بەهۆی زیادبوونی ژمارەی دانیشتووانەوە، لە کاتێکدا دەبوو ئەو ژمارە زیادبوونە ببنە سەرچاوەی خێروبێر بۆ وڵاتەکە، چونکە وەچەکانی ئێستا، دەبنە دەستیکار لە داهاتوودا".  ئەو زیاتر دەڵێت "عێراق یاسای سنووردارکردنی وەچە خستنەوەی نییە، لەوانەش داڕشتنی ئەو جۆرە یاسایانە قورس بێت، لەبەرئەوەی دژی دەقە ئیسلامییەکانە و دەستووری عێراقیش قورئانی وەک سەرچاوەی سەرەکی یاسادانان دەستنیشانکردووە". ئەو دەڵێ پێویستە فۆکەس بخرێتە سەر گرنگیی هۆشیارکردنەوە و ئاگادارکردنەوە لەو مەترسییانەی وەچە خستنەوەی بێپلان بەسەر وڵاتەکە و خێزانەکانیدا دەهێنن لە داهاتوودا.