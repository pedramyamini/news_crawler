سەرلەبەیانیی رۆژی ٣ی تشرینی دووەمی ٢٠١٥، چەلەبی لە ماڵەکەی خۆیدا گیانی لەدەستدا و راگەیێندرا جەڵتەی تووندی دڵ، کۆتایی بەژیانی ئەو هێناوە. ئەوکات چەلەبی سەرۆکی لیژنەی دارایی بوو لە پەرلەمانی عێراق. بەر لە مردنەکەی چەندینجار بابەتی دۆسیەی تۆڕە گەورەکانی گەندەڵی لە عێراقدا وروژاندبوو، دەگوترا ئەو لەسەروبەندی ئاشکراکردنی دۆسیەی گەورەی گەندەڵیدا بووە لە وڵاتەکە.  ماڵباتی چەلەبی هەرزوو گومانیان لە گیانلەدەستدانەکەی ئەو کرد، هەربۆیە بەتوێکاریی دەزگا عێراقییەکان بۆ تەرمەکەی رازی نەبوون، بەڵکو پەنایان بۆ پزیشکانی دەرەوە برد لەپێناو ئاشکراکردنی هۆکاری گیانلەدەستدانەکەی. ئەوەش گومانەکانی لە بارەی مەرگی چەلەبی زیاتر کرد؟  لە رۆژەکانی سەرەتای گیانلەدەستدانی چەلەبییەوە، ناوی تەمارای کچی چەلەبی هاتە ناو دۆسێیەکانەوە، کە گومانی لە مردنی باوکی هەیە و بەشوێن هۆکاری راستەقینەی گیانلەدەستدانەکەیدا دەگەڕێت.  لە ٧ی تشرینی دووەمی ٢٠١٥ دا، ماڵپەری ' ئیلاف ' لەگەڵ باسکردن لە شاردنەوەی تەرمی چەلەبیدا لە پاش چوار رۆژ لە گیانلەدەستدانی، ئاشکرایکرد نموونەی خوێنی ئەو سیاسەتڤانە عێراقییە وەرگیراوە و رەوانەی لەندەن دەکرێت، لەپێناو دۆزینەوەی هۆکاری گیانلەدەستدانەکەی، ئەمە لە کاتێکدا وەک ماڵپەرەکە گوتویەتی، دەنگۆ هەیە لەسەرئەوەی کە دکتۆرە تەمارای کچی چەلەبی، کە لە لەندەن دادەنیشێت، هەموو ئەو دۆسێیانەی گەندەڵی ئاشکرا بکات، کە باوکی لەبارەی تێوەگلانی بەرپرسە گەورەکانی وڵات لە گەندەڵییەوە ئاشکرایکردوون.  ماڵپەرەکە ئاماژەی بە پەیوەندییەکی تەلەفۆنی لەگەڵ سەرچاوەیەکی نزیک لە کۆچکردوو چەلەبی داوە و دەڵێ، تەرمەکەی لە بەغدا لە نزیک مەرقەدی ئیمام موسا کازم شاردراوەتەوە، بەڵام تەمارای کچی، پزیشکێکی بەریتانی و یەکێکی دیکەی ئەمریکی لەگەڵ خۆیدا لە لەندەنەوە هێناوە، بۆ توێکاریی تەرمەکەی، بەتایبەت کە گومان هەیە چەلەبی ژەهرخوارد کرابێت.  پزیشکەکان نموونەی خوێنی چەلەبییان بۆ پشکنین نارد بۆ لەندەن. تەماراش دەستی بەکۆکردنەوەی ئەو دۆسێیانەی گەندەڵیکرد، کە باوکی بەرلە مردنی کاری لەسەر دەکردن و تێوەگلانی چەندین بەرپرسی گەورەی دەوڵەت لە گەندەڵیدا ئاشکرا دەکەن، هەندێک دۆسێش لە لەندەنە کە دووەم نشینگەی چەلەبی بووە بەر لەوەی بگەڕێتەوە بەغدا.  سەرچاوە نزیکەکەی ماڵباتی چەلەبی، ئاشکرایکردووە چەلەبی ئەو کاتەی سەرۆکی لیژنەی دارایی پەرلەمانی عێراق بووە، زانیاری بەڵگەداری لەسەر پرۆسەکانی گەورەی گەندەڵی لەماوەی ساڵانی سەرۆکایەتیی نووری مالیکی، لە حکومەتی عێراق لە نێوان ٢٠٠٦ تا ٢٠١٤ کۆکردووەتەوە و هەندێکیان تێوەگلانی مالیکیش دووپاتدەکەنەوە.  ئەوە تەنیا بازنە بچووکەکەی ماڵباتی چەلەبی نەبوون، گومانیان لە مردنەکەی دروستکردووە، بەڵکو ئەیاد عەلاوی، (پورزای چەلەبی) و سەرۆکی هاوپەیمانیی نیشتمانی، هەمان گومانی هەبووە و لەسەروبەندی گیانلەدەستدانەکەدا، داوای لە حکومەتی عێراق کرد، لێکۆڵینەوەی ورد لە هۆکاری گیانلەدەستدانی چەلەبی بکات.  چەلەبی لەدایکبووی ١٩٤٥ی بەغدا بوو، یەكێکبوو لەگەورەترین کەسایەتییە ئۆپۆزیسیۆنەکانی سەدام حوسێن و رژێمی بەعس لە عێراقدا، بە ئەندازیاری لەشکرکێشی ئەمریکا بۆ سەر عێراق دادەنرێت، لە ماوەی سەرۆکایەتی ئیبراهیم جەعفەری لە حکومەتی عێراق، چەلەبی جێگری سەرۆکوەزیران بوو لە ساڵی ٢٠٠٥.  چەلەبی لە نەوەدەکانی سەدەی رابردوودا، توانی لایەنە ئۆپۆزیسیۆنە عێراقییەکانی رژێمی بەعس، لە ژێر ناوی کۆنگرەی نیشتمانیی عێراق کۆبکاتەوە و ئەمریکییەکان لەوکارەدا پشتگیرییان دەکرد. چەلەبی یەکێکبوو لە دیارترین ئەو سیاسییە عێراقییانەی، داوای رووخاندنی سەدام حوسێنیان لەرێگەی هێزەوە دەکرد، دەگوترێ زۆر زانیاری نهێنی رژێمی سەدام حوسێنی بە ئەمریکییەکانداوە.  ئەحمەد چەلەبی لە ماڵباتێکی دیاری شیعەی عێراق لەدایکبووە، لە کەرتی بانکسازیدا کاریکردووە و دکتۆرای لە فەلسەفەی بیرکاریدا بەدەستهێناوە، بەڵام یەکێکبوو لەو سیاسییە شیعییانەی عێراق، لەگەڵ باڵادەستبوونی ئێراندا نەبوو لە وڵاتەکەدا. پەیوەندی بەرچاوی لەگەڵ وەزارەتی بەرگریی ئەمریکادا هەبوو.  یەکێک لە دیارترین ئەو پۆستانەی بەچەلەبی درا لە عێراقی دوای سەدام حوسێن، دامەزراندنی ئەو بوو بە سەرۆکی دەستەی ' ریشەکێشکردنی بەعس '. لەو پۆستەدا، چەلەبی سەرپەرشتی دوورخستنەوەی نزیکەی ملیۆن و نیوێک ئەندامی بەعسی لە کارەکانیان کرد، دەیان هەزار لە ئەندامانی دەزگاکانی ئەمنی تایبەت و هەواڵگریی سەردەمی سەدام لە پۆستەکانیان دوورخرانەوە، بەڵام دواتر چەلەبی وەک ماڵپەری ' ئەلعەرەبی ئەلجەدید ' دەڵێ، خۆی "بە دەستەوارەیەکی سیاسی لە سەرۆکایەتی ئەو دەستەیە لابرا. "  ئەوەی گومانی زۆری لەسەر مردنەکەی چەلەبی دروستکرد، ئەو جموجوڵ و لێدوانە پڕکۆدانە بوو کە بەر لە گیانلەدەستدانی، باسی لە دۆسیەکانی گەندەڵی لە وڵاتەکەدا کردبوو.  رۆژنامەی ' ئەلشەرق ئەلئەوسەت ' لە ژمارەی رۆژی ٦ی تشرینی دووەمی ٢٠١٥ دا، باسی لە دۆسیەیەکی گەورەی گەندەڵی کردووە، کە چەلەبی رۆژێک بەر لە مردنەکەی رادەستی مەرجەعیەتی باڵای شیعەکانی عێراقی کردووە.  رۆژنامەکە چەلەبی بە ' ئەندازیاری داگیرکردنی عێراق لەلایەن ئەمریکاوە ' ناوبردووە، ئاشکرایکردووە رۆژی پێش گیانلەدەستدانەکەی، دۆسیەیەکی گەورەی گەندەڵی داوەتە مەرجەعیەتی باڵای شیعەکانی عێراق، کە زانیاری زۆری لەسەر کەسایەتی و هێز و دەوڵەتە دەستهەبووەکان لە عێراقدا تێدابووە، کە پارەی عێراقیان بەتاڵانبردووە، لە نێویاندا پرۆسەی ' هەڕاجی رۆژانەی دۆلار ' لە بانکی ناوەندیی عێراق.  رۆژنامەکە دەڵێ دۆسێیەکانی بەردەستی چەلەبی زۆر هەستیاربوون، بۆیە ئەو بەر لە مردنی بە وریاییەوە جووڵەی کردووە و لە ماوەی کۆتاییدا مامەڵەکانی خۆی لەگەڵ کەسانی دیکەدا سنووردارکردووە. رۆژنامەکە دەڵێ رادەستکردنی دۆسیەکە بە مەرجەعیەتی باڵای شیعەکان، هەوڵێکی ئەو بووە بۆ ئاگادارکردنەوەیان لەبارەی قەبارەی ئەو گەندەڵییەی لە وڵاتەکەدا هەیە.  ' ئەلشەرق ئەلئەوسەت ' لەهەمان راپۆرتدا لە زاری سەرچاوەیەکی نزیکی ماڵباتی چەلەبییەوە دەڵێ: "تەمارا پزیشکێکی ئەمریکی، یەکێکی بەریتانی و یەکێکی ئەمریکی لەگەڵ خۆیدا بۆ توێکاری تەرمی باوکی هێناوەتە بەغدا، دەشیەوێ لەوە تێبگات بازنەی ململانێ نێودەوڵەتییەکان لە عێراقدا چۆنن و چۆن دەکرێ لەوەوە گلابن، چەلەبییان کردبێتە قۆچی قوربانیی ململانێیەکانیان".  ئیبراهیم سومەیدەعی، سیاسەتڤانی عێراقی، کە بۆ رۆژنامە عەرەبییەکە قسەی کردووە، ئەوکات دەڵێ "چەلەبی لەرێگەی ئەوەی کە بەدەستیهێناوە لە راستیەکان و دۆسێ مەترسیدارە دۆکۆمێنتکراوەکان، نەک هەر گەیشتووەتە شانە زەردەواڵەکە، بەڵکو گەیشتووەتە ناو هێلانەی شەیتانەکان. ئەمەش مانای ئەوەیە کە لەلایەن مافیاکانی گەندەڵییەوە دژایەتی دەکرێت، کە لە رێگەی چەکی ناڕاستەوە بەبڕی کەمی دیناری عێراقی، دراوی قورسیان بە بڕی سەدان هەزار دۆلار دەکڕییەوە و دواتر لە بازاڕی رەشدا دەیانفرۆشتەوە و رۆژی دواتر، دەیانخستە ناو ئەژمارەی بانکییەوە لە بانکێکی دیکە".  سومەیدەعی گوتوویەتی: "چەلەبی چاودێریی ئەو یارییە مەترسیدارەی دەکرد، هەموو سەرەداوەکانی دۆزییەوە و هەندێکیان گەیشتنە سەر ئەو بەرپرسە گەورانەی رۆژ و شەو، باسی دەستپاکی دەکەن".  لەسەروبەندی گیانلەدەستدانی چەلەبیدا، دۆسیەکەی ئاراستەیەکی نیمچە نێودەوڵەتی وەرگرت. لێکۆڵینەوە و گومانەکان لە رووداوەکە زیاتر و زیاتر بوون.   رۆژنامەی ' ئەلنەهار ' ی لوبنانی، رۆژی ١٠ی تشرینی دووەمی ٢٠١٥ دا، لەژێر ناونیشانی "ماڵباتەکەی چەلەبی: دەستی عێراقییەکان لە پشت مردنەکەوەیەتی"، حەسەن چەلەبی برای ئەحمەد چەلەبی و سەرۆکی ' زانکۆی ئیسلامی ' دوواندووە، ئەو گوتویەتی چەلەبی بەرلەمردنی تەندروستییەکی باشی هەبووە و هیچ نەخۆشییەکی نەبووە.  براکەی چەلەبی زیاتر دەڵێ: "ئەو لە ئێوارەخوانێکی باڵیۆزخانەی بەریتانیا بووە لە بەغدا، ئەوانەی لەگەڵیدابوون هەستیان بەهیچ کێشەیەکی تەندروستی نەکردووە تێیدا، لە کاژێر چواری بەرەبەیانی ئەو رۆژەدا کە ئەوی تێدا مردووە، تەلەفۆنی لەیەکێک لە یاریدەدەرەکانییەوە بۆ هاتووە، چەلەبی هیچ کێشەیەکی لە قسەکردندا پێوە دیار نەبوو، بەڵام بەئاسایی قسەی کردووە و رێنوێنی بەو یاریدەدەرەی داوە کە قسەی لەگەڵدا کردووە، پاش دوو کاژێر لەو پەیوەندییە، گیانی لەدەستداوە".  رۆژنامەی ' ئەلنەهار ' لە هەمان راپۆرتدا دەڵێ بەر لە مردنی، چەلەبی لێدوانیداوە کە بەرپرسانی عێراق کاریان لە سپیکردنەوەی پارە و ناردنی بۆ بانکەکانی کەنداو کردووە. براکەی بە رۆژنامەکەی راگەیاندووە: "گومانی گەورەمان لە دۆخی گیانلەدەستدانی ئەحمەد هەیە، بەتایبەت کە ئەو تەندروستیی باش بوو، جموجوڵەکانی ئاماژەیان بەبوونی نەخۆشی نەداوە". ئەو زیاتر دەڵێت: "بەڵێ گومانمان لە مردنەکەی هەیە، چەندین لایەن هەن بە سیاسەت و بڕیارەکانی ئەو دڵخۆش نەبوون".  ئەحمەد چەلەبی یەکێک بوو لەو سەرکردە دەگمەنانەی عێراق، کە لەلایەن ئەمریکییەکانەوە راسپێرا بۆ ناسینەوەی کەسایەتی سەدام حوسێن، کاتێک ئەو لە حەشارگەیەکی ژێر زەویدا لەلایەن هێزەکانی ئەمریکاوە دەستگیرکرا و برایە بەندیخانەیەکی ناو بەغدا.  چەلەبی لە نزیکەوە سەدام حوسێنی بینی و قسەی لەگەڵدا کرد و دواتر دڵنیاییدایە ئەمریکییەکان بەوەی ئەو کەسەی لەبەردەستیاندایە سەدام حوسێنە. ئەو پەیوەندییە قووڵەی چەلەبی لەگەڵ ئەمریکییەکان، لەساڵانی دواتردا بۆ ساردبوونەوەی تەواو گۆڕا و ئەو نەیشاردەوە کە بەلای ئێرانییەکاندا، بایداوەتەوە.  بەرلەوە، چەلەبی لە بەرامبەر ئەمریکییەکاندا، کاتێک هەوڵیدەدا ئەمریکییەکان بەهێرشکردنە سەر سەدام حوسێن رازیبکات، بەئەمریکییەکانی گوت "عێراقییەکان بە گوڵ پێشوازیتان لێدەکەن"، بەڵام دواتر ئەوەی لە عێراق روویدا، سەربازەکانی ئەمریکا درانە بەر مووشەک و لەسەر رێگەکان بۆمبیان بۆ دانرایەوە و هەزاران سەربازی ئەمریکی لەلایەن گرووپ و هێزە جیاوازەکانی عێراقەوە کوژران. ئەوە سەرەتای کۆتاییهاتنی مانگی هەنگوینی نێوان چەلەبی و ئەمریکا بوو.  عیزەت شابەندەر، سیاسەتڤانی عێراقی، کە یەکێکبوو لەو کەسە کەمانەی لە دوا ساتەکانی ژیاندا، چەلەبی لە نزیکەوە بینیوە،  بە ' شەرق ئەوسەت ' ی راگەیاندووە: "ئەوەی بەلامانەوە گرنگە ئەو کوشتنەی دیکەی چەلەبیە کە بریتییە لە تیرۆرکردنی کەسایەتی سیاسی، لەو رۆڵەی ئەو لە عێراقدا هەیبوو کە لە ٢٠٠٣ ەوە دەستیپێکرد، کاتێک ئەمریکییەکان هاتنە ناو عێراقەوە. چەلەبی لەگەڵ ئەواندا ناکۆک بوو، مەرگی چەلەبی لەوکاتەوە بۆ ئەمڕۆ دواخراوە".  شابەندەر زیاتر دەڵێ "ئەمریکییەکان لێی تووڕەبوون، ئەو لە سەرەتای ئەزموونەکەیانەوە دۆستیان نەبوو، هەرچەندە رۆڵی گەورەی لە یارییەکەدا هەبوو لە نەوەدەکانی سەدەی رابردووە. ئەو لەگەڵ برێمەردا راشکاوبوو، پێیگوت پێویستە لە دوای رووخانی سەدام، مامەڵە لەگەڵ هێزەکانی ئۆپۆزیسیۆنی عێراقدا بکرێت، جیاواز لەو مامەڵەیەی بەر لە شەڕ لەگەڵیدا کراوە، چونکە ئێستا پێویستە روو لە لەئەستۆگرتنی بەرپرسیاریەتی بونیادنانی دەوڵەت بنێت و ئەوەش بەدڵی ئەمریکییەکان نەبوو، ئەمە جیا لەوەی ئەو بەڕووی وڵاتانی دراوسێدا کرابووەوە، بەتایبەت ئێران و ئەوەش ئەمریکییەکانی تووڕەکرد، کارەکە سەریکێشا بۆ دامەزراندنی حیزبێک بەناوی ' ماڵی شیعەکانی عێراق '، لەلایەن چەلەبییەوە، کە دواتر ئەمریکییەکان هەڵیانکوتایە سەری و دەستیان بەسەر کەلوپەلەکانی ناویدا گرت".  شابەندەر، لە شیکردنەوەی کاروانی سیاسی چەلەبی و بادانەوە و تەنانەت بێئومێدکردنی لەلایەن هەمووانەوە لە عێراق بەردەوامە، ئەو دەڵێ "لەکاتێکدا چیدی ئەمریکییەکان بەدۆستی نەمانەوە، ئەو سیستمە سیاسییە تایفییەی لە ٢٠٠٣ ەوە لە عێراقدا پەیڕەوکرا، جێگەی کەسانی وەک چەلەبی تێدا نەبووەوە، بۆیە پەنای بردە بەر هاوپەیمانی لەگەڵ لایەنەکانی وەک ' سەدرییەکان '، ' دەوڵەتی یاسا ' و ' ئەنجوومەنی باڵای شۆڕشی ئیسلامی لە عێراق '، بەڵام هەموویان دەستخەڕۆیان کرد و بەزۆریان زانی ئەگەر پۆستێکی وەزاری بدەنێ، کەسانی دیکەی بێبایەخیان بۆ پۆستەکان دەستنیشاندەکرد، کە هیچ قورساییەکیان نەبوو".  شابەندەر لەسەر دوا دیداری لەگەڵ چەپەلەبی دەڵێ: "تەندروستییەکی زۆر باشی هەبوو، بەڵام تێکشکاو و زۆر بێئومێد بوو، بەهۆی ئەو دۆخەی وڵاتەکەی تێیکەوتبوو.. بەڵام ئەوەی زیاتر ئازاربەخشبوو، زۆر لەو لایەنانە کە دژایەتی چەلەبییان دەکرد، دواتر لە سۆشیال میدیادا منیان تاوانبارکرد بەوەی ژەهرم بۆ کردووەتە ناو خواردنی ئێوارەیەوە".  ماڵپەری ' ئەلعەرەبی ئەلجەدید ' کە چەلەبی بە باوکی رۆحیی هاوپەیمانییە عێراقییەکان ناوبردووە، رۆژی ٤ی تشرینی دووەمی ٢٠١٥ لە زاری شێخێکی دیاری عێراقەوە ئاماژەی بەوەداوە، کە ئەو شێخە پرسیاری لە چەلەبی کردووە لەبارەی زۆر ئەمبەروئەوبەرکردنییەوە لە نێوان لایەنەکاندا، شێخەکە بە ماڵپەرەکەی راگەیاندووە: "بەڕێکەوت لە یەکێک لە دیدارەکانماندا پرسیارم لە چەلەبی کرد بۆچی لە ئێران نزیکبووەتەوە، لە کاتێکدا ئەو لیبراڵییەکی عەلمانییە؟ ئەو لە وەڵامدا پێیگوتم، پێموابوو بەبێ پشتگیری ئێران سەرکەوتن بەدەستدەهێنم، بەڵام شکستم هێنا، تەنانەت من نەمتوانی لە هەڵبژاردنەکانی ٢٠٠٥ دا یەک کورسیش لە پەرلەمان بەدەست بهێنم، ئەوکات بۆم ئاشکرابوو ئەوەی ئێران پشتگیری نەکات، ناتوانێ لە عێراقدا ببێتە سیاسییەکی سەرکەوتوو".  ' تۆڕی زانیارییەکانی نەبەء ' ئەحمەد چەلەبی بە سندووقی نهێنییەکانی عێراق ناوبردووە. ئەو تۆڕە کە راپۆرتێکی درێژی لەسەر کۆی ژیانی کەسایەتییە شیعەکەی عێراق بڵاوکردووەتەوە، لە ١٥ی تشرینی دووەمی ٢٠١٥ دا ئاماژەی بەو دۆسیە نهێنی و قورسانە داوە کە لەبەردەستی چەلەبیدا بوون.  ئاژانسی ' هەواڵی نەخیل ' بەدواداچوونی بۆ ژمارەیەک پۆستی چەلەبی لە ' فەیسبووک ' کردووە بەرلە گیانلەدەستدانی، باس لە ژمارەیەک دۆسیە دەکات کە چەلەبی روونیکردووەتەوە دۆسیەەکانی داونەتە لیژنەی باڵای دادەوەریی دەستپاکی، لەبارەی ئاشکراکردنی کاری بەنکەکانی وەک ' ئەلهودا، موتەحید، بانکی شیمال، بانکی شەرق ئەوسەت و بانکی ئاشوور '.  چەلەبی ناوی تێوەگلاوان بەدزینی پارەی عێراقی ئاشکراکردبوو، لەنێویاندا فازڵ دەباس، هەیسەم دەباس، ئەمە جیا لە پرۆژەی ناڕاست و پسوولەی ساختەکراو بەبەشداری حەمەد مووسەوی، هەروەها وەسبی و براکەی لە بانکی شەرق ئەوسەت بەتۆمەتی پارە و پسوولەی ساختە و شووشتنەوەی پارە، هەروەها حامید نەجار و تارق حەسەن و بەها ئەعرەجی بە تۆمەتی شووشتنەوەی پارە و گەندەڵی بانکی ناوەندی، هەروەها عیسام ئەسەدی بەڵێندەر و حەیدەری کوڕی.  بەپێی هەمان ماڵپەر، دادوەر جەعفەر موحسین خەزرەجی، شانبەشانی پێنج دادوەری دیکە، تۆمەتبارن لەگەڵ ئەحمەد نوری مالیکی کە خاوەنی ' ئەخزەر بۆ خانووبەرە ' بووە، هەروەها ئەبوو شەهد کازم، ئەمە جیا لە ئاماژەدان بە یەکێک لە تاوانبارەکان کە عەبدولقادر عوبەیدی، وەزیری پێشووی بەرگری بووە لەگەڵ محەممەد تەمیم، پشکنەری گشتی وەزارەتی تەندروستی. ئاماژەی بەوەشداوە "لیستەکەی بەردەستی لەسەر دزەکانی ماڵی گشتی لە عێراقدا دەگاتە ٣٠٠ ناو".  رۆژی ٢ی ئەیلوولی ٢٠١٦ و لەگەڵ نزیکبوونەوەی ساڵیادی یەکەمی گیانلەدەستدانی ئەحمەد چەلەبیدا، رەجا تەڵەب، لە وتارێکدا باسی لەو دۆسێیانە کردووە کە لەبەردەستی چەلەبیدابوون، لەبارەی گەندەڵییەکانی سەردەمی نوری مالیکی.  ئەو نووسەرە دەڵێ: "لەوکاتەوەی چەلەبی بووە سەرۆکی لیژنەی دارایی پەرلەمانی عێراق، فۆکەسی خستە سەر بابەتەکانی گەندەڵی دارایی لە دەوڵەتی عێراقدا، بەتایبەت گەندەڵییەکانی بانکی ناوەندی و سیاسەتە داراییەکان، کە ئەو بە کارەسات ناویبردوون، بەتایبەت لە ماوەی نێوان ٢٠٠٦ تا ٢٠١٤.. چەلەبی لە یەکێک لە دانیشتنەکانی پەرلەمانی عێراقدا ئاشکرایکرد، لەو ماوەیەدا لە ٢٠٠٦ تا ٢٠١٤، بانکی ناوەندی بایی ٣١٢ ملیار و ٧٥٠ ملیۆن و ٥٩٨ هەزار دۆلار، دراوی بیانی فرۆشتووە کە بەرامبەرە بە ٥٧ لەسەدی کۆی داهاتەکانی نەوت کە ٥٥١ ملیار و ٧٤٩ ملیۆن و ٩٥٧ هەزار و ١٤٢ دۆلار بووە".  تەڵەب ئاشکرایکردووە، چەلەبی مانگێک بەر لە مردنی "لە لێدوانی بۆ میدیاکانی عێراق و جیهان گوتی، هەڵمەتێکی میدیایی لەدژی بەرپاکراوە، هەروەها هەڕەشەی لەسەرە، بەڵام ئەوانە ساردی ناکەنەوە لە گەیشتن بە مۆڵگەکانی گەندەڵی و ئابڕووبردنی چەتەکان، کە ماڵی گەلیان خواردووە، بەتایبەت ناوی ' چەتەکانی دۆلار ' ی هێنا، کە مەبەستی هەندێک لە دەستڕۆیشتووەکانی لایەنگری نوری مالیکی بوو، لە بانکی ناوەندی و بانکە تایبەتەکان، ئەوانەی پارەی خەیاڵییان لەرێگەی کڕینی دۆلارەوە بەنرخی هەرزان پەیداکرد و بەقاچاخ سەدان ملیاریان ناردە دەرەوەی وڵات، ئەوان لە ماوەی سێ ساڵدا ١٠ تریلیۆن و ٨٨٠ ملیار دیناری عێراقییان قازانجکردووە، ئەمەش بەپێی بەڵگەنامەکان کە لیژنەی دارایی پەرلەمان دەستی بەسەریاندا گرتووە".  تەڵەب دەڵێت، چەلەبی بەرلە گیانلەدەستدانی، بەڵگەنامەی تایبەت بە گەندەڵیی ' چەتەکانی دۆلار ' ی سەربەنوری مالیکی دەستکەوتووە، بەڵگەنامەکان دەریانخستووە حەمەد یاسر موحسین، بەربژێری دەوڵەتی یاسا بە ژمارە ١٢٢ی لیستی ئەو حیزبە، بەبەڵگەنامەی ساختە دۆلاری لە بانکی ناوەندیی عێراق کڕیوە و حەواڵەی کۆمپانیایەکی کردووە، کە بەئارەزووی خۆی مامەڵەی پێوەدەکات.  هەمان ئەو بەڵگانە ئاشکرایانکردووە کە بانکی هودا لە ماوەی نێوان ٢٠١٢ و ٢٠١٣ و ٢٠١٤ و سەرەتای ساڵی ٢٠١٥ دا ٦ ملیار و ٤٥٥ ملیۆن و ٦٠ هەزار و ٣٦٨ دۆلاری حەواڵەی ئەژمارە بانکییەک کردووە، لە دەوڵەتێکی عەرەبی. لەو پارەیەش کۆی ٥ ملیار و ٧٧٨ ملیۆن و ٩٩ هەزار و ٣٩٧ دۆلاری حەواڵەی کۆمپانیای ' تەیب ' کردووە بۆ سەر ئەژماری ئەو کۆمپانیایە لە بانکی ' ئەلمەشار ' ئەو نووسەرە دەڵێ "زۆر کەس پێیانوایە ئەو دۆسیەیە بووە هۆی کوژرانی چەلەبی".  دوای گیانلەدەستدانی چەلەبی، هەندێک لە دۆسیە کارلەسەرکراوەکانی ئەو کەسایەتییە عێراقییە، خرانە سەر رووپەلی رۆژنامەکان، بەتایبەت رۆژنامەی ' ئەلمەدا '، ئەو رۆژنامەیە چەند راپۆرتێکی چەلەبی بڵاوکردەوە، کە ئاراستەی لایەنە بەرپرسەکانی ناو حکومەتی عێراقی کردووە.  لەو راپۆرتانەدا ئاماژە بەوەکراوە کە چەلەبی، هەرزوو هۆشداریداوە لەوەی بەردەوامبوونی دیاردەی گەندەڵی کارگێڕی و دارایی و کەڵەکەبوونی، دەبێتە هۆکاری داڕووخانی ئابووریی عێراق، ئەو گوتویەتی "دۆخی ئابووری خراپتر دەبێت و کەڵەکە دەبێت، ئەنجامی نەخوازراو دەکەوێتەوە، ئەگەر چاکسازی خێرا و لێبڕاوانە لە ماوەی هەفتەکانی داهاتوودا  نەکرێت، بە وەرگرتنی بڕیاری ئازایانە و گۆڕینی کەسەکان لە پێگەکانیان و چارەسەرکردنی گەندەڵی و لێپرسینەوە لەوانەی ماڵی گشتیان بەهەدەرداوە".  رۆژنامەکە لەزاری چەلەبییەوە دەڵێ: "لایەنی سیاسی هەن کە گوشار لە بانکی ناوەندی دەکەن، بۆ زیادکردنی پارەی تایبەتکراو بە بانکەکان لە هەڕاجی دراودا لە بەرامبەر بڕێک پارە، لە نێو بانکی ناوەندیدا ناوی ئەو کەسە سیاسییانە هەن لە ئەنجوومەنی نوێنەران و حکومەت".  ' ئەلمەدا ' ئاشکرایکردووە، چەلەبی بەر لە گیانلەدەستدانی، کۆپییەکی بەشێک لە لێکۆڵینەوەکانی بۆ ئاشکراکردنی گەندەڵییەکان بە رۆژنامەکە داوە، لە ژمارەی رۆژی ٨ی تشرینی دووەمی ٢٠١٥ دا، کاردانەوەی ژمارەیەک کەسایەتی لەبارەی دۆسێیەکانەوە بڵاوکردووەتەوە، کە تێیدا محەممەد کەربولی، ئەندامی پەرلەمانی عێراق ئاشکرایکردووە، چەلەبی دۆسیەی لێکۆڵینەوەکانی خۆی داوەتە سەرۆکایەتی پەرلەمانی عێراق، ئاماژەش هەیە بۆ ئەوەی کە مافیاکان لە تیرۆرکردنییەوە گلاون، دوای ئەوەی ویستوویەتی ئەو دۆسیانە بکاتەوە.  محەممەد سەهیود، پەرلەمانتاری دەوڵەتی یاسا بەهەمان رۆژنامەی راگەیاندووە کە لە دوای ٢٠٠٤ ەوە تاوەکو ٢٠١٥ نزیکەی ٧١٠ ملیار دۆلار هاتووەتە ناو عێراقەوە، ئەگەر نیوەی ئەو پارەیە بە مووچە درابێت، دەبێ نیوەکەی دیکەی بۆ خزمەتگوزارییەکان خەرجکرابێت، بەڵام لەسەر زەوی هیچ شتێکمان نەبینیوە ئاماژە بێت بۆ خەرجکردنی ئەو پارانە. لە هەمان راپۆرتدا، جەواد پۆلانی گوتویەتی: "بەڵگەنامەکانی پەیوەست بەگەندەڵی کە چەلەبی ئاشکرایکردوون، زۆر مەترسیدارن".  ئەو دۆسیە و لێکۆڵینەوە گەورانەی لەبارەی پرۆسەی هەڕاجی رۆژانەی دۆلار، لە عێراقدا ئیشیان لەسەرکراوە، هەمووان دووپاتیدەکەنەوە ئەو پرۆسەیە رێگەخۆشکەرە بۆ گەندەڵی و دەیان بەرپرسی جیاوازی وڵاتەکە و بانکە ئەهلییەکان تێوەی گلاون، هەم بۆ دەستخستنی قازانجی خەیاڵی و هەم بۆ شووشتنەوەی پارە لە عێراقدا.  چەلەبی یەک لەو سیاسییە کەمانەی عێراق بوو، کە هەر زوو هەڵوەستەی لەسەر ئەو کارەکرد و بەدەروازەی گەورەی گەندەڵی لە عێراقدا ناویبرد. ئەحمەد چەلەبی، سەرۆکی ئەوکاتی لیژنەی دارایی پەرلەمانی عێراق، چەندین دۆسێی لەبارەی هەڕاجکردنی رۆژانەی دۆلارەوە لە ساڵی ٢٠١٥ دا پێشکێشکرد. لەسەر بنەمای ئەو بەڵگانە، ئەنجوومەنی باڵای دادوەری، لیژنەیەکی لێکۆڵینەوەی پێکهێنا.  لیژنەکە لە بڵاوکراوەیەکدا لە ١٠ی تشرینی دووەمی هەمان ساڵدا، بیانووی دروستبوونی بۆ "لەبەرچاوگرتنی ئەو بەڵگەنامانەی چەلەبی پێشکێشیکردوون کە پەیوەندییان بە دۆسێیەکانی شوشتنەوەی پارە و بەقاچاخبردنی دراوی بیانی کڕدراو لە بانکی ناوەندیی عێراقەوە هەیە" گەڕاندەوە.  بڵاوکراوەکە روونیکردەوە کە "دەستەی لێکۆڵینەوەکە پێکهاتووە لە دادوەرانی دادگای لێکۆڵینەوەی دەستپاکی و تاوانی ئابووری، داواکاری گشتی نوێنەری دەبێت لە لیژنەی لێکۆڵینەوەکەدا، بۆ دەرخستنی داواکاری و بەدواداچوونەکانی. ئەم بڕیارەش لە رۆژی ١٠/١١/٢٠١٥ ەوە جێبەجێدەکرێت".  دەستەی دەستپاکیی عێراق لە ١١ی کانوونی یەکەمی ٢٠١٩ دا  رایگەیاند: "لەنێو بابەتەکاندا، گەندەڵی گەورە لە یەکێک لە بانکە ئەهلییەکاندا ئاشکرا بووە و ئاماژە هەیە بە بەقاچاخبردنی دراوی بیانی لە عێراقەوە بۆ دەرەوە، لە رێگەی کڕینەوەی دراوی بیانی لەلایەن بانکە ئەهلییەکەوە بەناوی کۆمپانیای هەناردەکاری کەلوپەلەوە".  دەستە دەستپاکیی عێراق ئاماژەی بەوەداوە کە دوای بەدواداچوون و لێ وردبوونەوە روون بووەوە کە "ئەو کۆمپانیایانە لە ساڵی ٢٠٠٤ ەوە هیچ کاڵایەکیان نەهێناوەتە ناو عێراقەوە".  دەستەکە روونیدەکاتەوە کە "بابەتەکە چەندین بابەتی لە خۆ گرتووە، لەوانەش تەزویرکردن لەلایەن بانکە حکومی و ئەهلییەکان و چوونە ناو هەڕاجی فرۆشتنی دراو بەناوی کۆمپانیا و خاوەن ئەژمارەی تایبەتی بانک، بەبێئەوەی خاوەنەکانیان ئاگادار بن، هەروەها پێشکێشکردنی وەسڵی تەزویر، جیا لە سەرپێچی لە رێنوێنییەکانی بانکی ناوەندی، لە کاتی چوونە ناو هەڕاجکردنەکانی دراوەوە کە دژە لەگەڵ یاسای ژمارە ٩٣ی ساڵی ٢٠٠٤ تایبەت بە شوشتنەوەی پارە".  ئەوکات لەیس شبر، سیاسەتمەداری عێراقی، ژمارەیەک توویتی کرد کە تێیدا دەڵێ: "دوێنێ لە رێگەی رۆبێرت وۆرسی رۆژنامەڤانی بەناوبانگەوە، کە خاوەنی وتاری (عێراق لە ژێر دەسەڵاتی دزەکاندا) یە، تێیدا ئەو دۆسیە تەواوەم چنگکەوت کە ئەحمەد چەلەبی ئامادەی کردبوو، لەبارەی گەندەڵییەکانی هەڕاجکردنی دراو لە بانکی ناوەندی کە لە کۆتاییدا بوونە هۆی کوشتنی ئەو و داخستنی دۆسیەکە بەیەکجاری".  ئەو دەڵێت "ماوەی دوو کاژێر سەرقاڵی خوێندنەوەی دۆسێیەکە بووم، گەیشتمە بڕوای تەواو کە سەری هەرە گەورەی گەندەڵی، ئەو هەڕاجکردنە گوماناوییە مەترسیدارەیە". روونیدەکاتەوە کە "دۆسیە گەندەڵی لەبارەی هەڕاجکردنی دراو کە رۆژانە بانکی ناوەندی دەیکات، تۆقێنەر و مەترسیدارە و بەهۆیەوە چەلەبی تیرۆرکرا".  لەیس شبر هەروەها دەڵێت: "ئەوەی گومانی تێدا نییە، ئەوەیە کە دۆسیەکە چەندین ساڵە لەبەردەستی دەستەی دەستپاکیدایە و ئەو ناوانەشی لە دۆسیەکەدا هاتوون، تائێستا لە جرت و فرت بەردەوامن، تەنانەت هەندێکیان حیزبی نوێیان دروستکردووە و هەندێکیان بوونەتە ئەندام پەرلەمان، دوای ئەوەی ملیۆنانیان خەرجکردووە، سەرە گەورەکانیش ئەوە هەر باسیان مەکە".  محەممەد رەحیم، سەرۆکی ' دامەزراوەی نەهرەین ' بۆ پشتگیری لە شەفافیەت، ئاشکرایکردووە تائێستا گومانی زۆر لە هەڕاجی دۆلاردا هەیە، بووەتە سەرچاوەی پارەدارکردنی زۆر حیزب.  ئەو دامەزراوەیە دەریخستووە، تادێت لەسایەی ئەو هەڕاجە رۆژانەیدا ژمارەی کۆمپانیاکانی ئاڵوگۆڕی دراو زیاد دەکەن، ساڵی ٢٠١١ تەنیا ٣٠٠ کۆمپانیای ئەو کارە هەبوون، لە ساڵی ٢٠١٤ دا ژمارەکە گەیشتووەتە ٢٠٠٠ کۆمپانیا و ئێستا بووەتە ٢٥٠٠ کۆمپانیا.  محەممەد رەحیم دەڵێ، ئەو کۆمپانیایانەی ئاڵوگۆڕی دراو، هەفتانە ١٠٠ هەزار دۆلاریان لە بانکی ناوەندی بۆ بڕاوەتەوە، ئەو پارە زەبەلاحە بۆ کۆمپانیاکانە و رەوانەی دەرەوەی وڵات دەکرێت، هیچ ئاسەوارێکی نامێنێت و هیچ پسوولەیەکی وەرگرتنیش ناگەڕێتەوە ناو عێراق، تەنانەت هیچ باجێکی لەسەر نییە.  "لەماوەی ١٠ ساڵدا مایەپووچبوونی دەوڵەت دەبینن، ئەوکات ناتوانێ مووچە بدات"، ئەمە هۆشدارییەکی چەلەبییە کە وەک ' جەزیرە نێت ' دەڵێ، هەر کاتێک ئەو رەخنەی لە سیستمی دارایی وڵاتەکە بگرتایە، ئەو قسەیەی دەکرد.  لە ساڵیادی گیانلەدەستدانی چەلەبیدا، ' جەزیرە نێت ' هەڵوەستەی لەسەر هەمان پرس کردووەتەوە، ئەو لە زاری چەلەبییەوە دەڵێ: "هەوڵماندا دەوڵەت بۆ عێراق بگێڕینەوە و دیموکراسیەت بونیادبنێین، بەڵام لە ئەنجامدا سیستمێکی گەندەڵ و شکستخواردوومان دروستکرد، رژێمێک تەنانەت رژێمی سەدام حوسێن لەرۆژانی ژێر ئابڵوقەی ئابووریدا، لەو باشتر بوو".  ئیبراهیم سومەیدەعی لەو راپۆرتەی ' جەزیرە نێت ' دا دەڵێ، شەش مانگی کۆتایی ژیانی چەلەبی، پڕی چاوپێکەوتن بوو بۆ ئاشکراکردنی قەبارەی گەندەڵی لە عێراقدا، ئەو زیاتر دەڵێ: "ئەگەر چەلەبی لە ژیاندا بمایە، ئابڕووی لایەنە دادوەری و دەستپاکییەکانی لەبەردەم رای گشتی عێراقدا دەبرد. چەلەبی دۆسیەی گەورەی گەندەڵی ئاشکراکردووە و رادەستی  بانکی نێودەوڵەتی و بانکی فیدراڵیی ئەمریکای کردووە، ئەگەر هەڵبدرێنەوە بەسن بۆ لێپێچینەوەی سیستمی سیاسی لە عێراق بەتەواوی لە ٢٠٠٣ بەدواوە".  دوای ماوەیەک لە چاوەڕوانی بۆ دەرکەوتنی راستییەکان، لەبارەی هۆکاری کۆچی دوایی ئەحمەد چەلەبی و پاش پشکنینی نموونەی خوێنی ئەو لەلایەن ئەو پزیشکانەوە، ماڵباتەکەی چەلەبی ئاشکرایانکردووە، گیانلەدەستدانی ئەو هیچ هۆکارێکی بەئەنقەستی لە پشتەوە نەبووە.  ماڵباتەکەی چەلەبی لە بڵاوکراوەیەکدا دەڵێن "دوای توێکاری تەرمی چەلەبی، هەروەها ناردنی نموونەی تایبەتی بۆ دوو دەوڵەت، ئەنجامەکان دەریانخست هۆکاری گیانلەدەستدانەکەی سروشتی بووە".  بەڵام ئەحمەد مەساری، پەرلەمانتاری پێشوو، بۆ ' جەزیرە نێت ' پێیوایە بەدواداچوون بۆ دۆسێی هەڕاجی دراو و هۆشداری لە داڕووخانی ئابووریی وڵات، هەروەها فۆکەس خستنە سەر دۆسێیەکانی گەندەڵی، لەوانەیە هۆکار بن بۆ ئەو شێوازە تەمومژاوییەی تێیدا مردووە.  ئەو گومانی هەیە لەوەی، چەلەبی بەهۆی ژەهرەوە لەناوبرابێت، لەبەرئەوەی دۆسیەی زۆر مەترسیداری لەبەردەستدا بووە، ئاماژەی بەوەشکردووە ئەو بابەتە هێشتا نەسەلمێنراوە.  لەبەرامبەردا ئینتیفاز قەنبەر کە ' جەزیرە نێت ' بە سیاسیی نزیک لە چەلەبی ناوی هێناوە، دەڵێ شێوازی گیانلەدەستدانەکەی گومانی زۆری لەسەرە، بۆچوون وایە کە تیرۆرکرابێت، بەتایبەت کە بەر لە مردنی، هەڕەشەی لێکراوە.  لەسەر هەمان گومان، رەجا تەڵەب، لە وتارەکەیدا دەڵێت، ماڵباتەکەی هەر زوو پەنایان بردووەتە بەر ' پەیمانگای پزیشکیی ئەمریکی ' لە نیویۆرک، بۆ دەستنیشانکردنی هۆکاری مردنەکەی، پەیمانگاکە لە راپۆرتی خۆیدا کە داویەتییە دەست تەمارای کچی چەلەبی و وێنەی بە چەند دەزگایەکی فەرمیی عێراقیش داوە، دەڵێ "هۆکاری مردنەکەی خواردنەوەی ژەهر بووە کە بۆی کراوەتە ناو قاوەوە، بەر لە شەش کاژێر لە گیانلەدەستدانەکەی و ئەوەش بووەتە هۆکاری زیانی لاوەکی و خەستبوونەوەی زۆری خوێن و جەڵتەی مێشک و دڵ و راستەوخۆ گیانلەدەستدان".