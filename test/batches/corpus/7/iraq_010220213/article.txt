لە ژمارەی ئەمڕۆی رۆژنامەی سەباح ئاماژە بە پرۆژەی لامەرکەزیی دارایی سلێمانی دراوە، لە راپۆرتی رۆژنامەکەدا رێکەوت زەکی، ئەندامی ئەنجوومەنی پارێزگای سلێمانی رایگەیاندووە: "ئەگەر رێککەوتنێک لەنێوان هەرێمی کوردستان و بەغدا نەکرێت لەبارەی نەوتەوە، ئەو کات دەکرێت بەندێک لە پرۆژەیاسای بودجە دابنرێت کە رێگە بدات حکومەتی خۆجێیی سلێمانی بەشێوەیەکی یاسایی و دەستووری و بە راستەوخۆ لەگەڵ حکومەتی فیدڕاڵیی [عێراق] مامەڵە بکات".  لە ماوەی ساڵی رابردوو و ئەمساڵدا چەندینجار شاندی سیاسی و تەکنیکی حکومەتی هەرێمی کوردستان سەردانی بەغدایان کردووە بۆ رێککەوتن لەبارەی بەشە بودجەی هەرێمی کوردستان لە بودجەی ساڵی ٢٠٢١ ـی عێراق.     لە دوایین سەرداندا ئەمڕۆ دووشەممە کۆبوونەوەکانی شاندی هەرێمی کوردستان و لیژنەی دارایی پەرلەمانی عێراق بۆ رێککەوتن دەستپێدەکەنەوە. بەشە بودجەی هەرێمی کوردستان و بەشەبودجەی پارێزگاکان، لەگەڵ ژمارەی پلەکانی دامەزراندن لە وەزارەتەکانی حکومەت، ئەو بابەتانەن پێویستیان بەیەکلاییکردنەوەیە.  بەشە بودجەی هەرێمی کوردستان لە لایەن حکومەتەوە بە زیاتر لە ١٣ تریلیۆن و ٩٠٠ ملیار دینار دیاریکرابوو، بەڵام لە چوارچێوەی هەموارکردنەکەی لیژنەی دارایی کەمدەبێتەوە؛ بە رێژەش ١٢.٦٧ % ـی بودجەی فیدراڵی خەرجکراوی ساڵی ٢٠٢١ دەبێت، بەڵام بڕی بەشە بودجەکە هێشتا بە دینار دیاری نەکراوە.  لە بەشێکی دیکەی قسەکانیدا رێکەوت زەکی بە رۆژنامەی سەباحی گوتووە: "حکومەتی خۆجێیی سلێمانی دەتوانێت داهاتەکانی رادەستی حکومەتی فیدڕاڵیی [عێراق] بکات، لە بەرامبەردا بەغداش دەتوانێت مووچەی فەرمانبەرانی پارێزگاکە دابەشبکات". هەروەها دەشڵێت: "ئەو بەندە یاساییە بۆ ماوەی ساڵێکە و هەردوو حکومەتی خۆجێیی دهۆک و هەولێر دەتوانن هەمان رێکار بگرنە بەر".  نزیکەی دوو هەفتە پێش ئێستا یەکێتیی نیشتمانیی کوردستان رەشنووسی پرۆژەیاسای لامەرکەزیی سلێمانیی بڵاوکردەوە کە خۆی لە ١١ ماددەدا دەبینێتەوە و تێیدا مەبەست لە ناناوەندێتیی بەڕێوەبردن و ئامانجەکانی روونکراونەتەوە.  لە ماددەی چوارەمی رەشنووسەکەدا سەبارەت بە داهاتەکان ئاماژە بەوە کراوە، سەرجەم داهاتی پارێزگا و ئیدارە سەربەخۆکان "بە جیا لە هەژمارێکی بانکیی تایبەت بە پارێزگا یان ئیدارەی سەربەخۆ" تۆماربکرێت.  داهاتە نانەوتی و گازییەکانی پارێزگاکەش بریتین لە "باجەکان، گومرگەکان، رسومات، داهاتە جۆربەجۆرەکانی خزمەتگوزاریی دەروازە سنوورییەکان، داهاتی بەکرێدان و موساتەحە و فرۆشتن و رەفتارکردن بە موڵک و ماڵی گشتیی گواستراوە و نەگواستراوە، سزا داراییەکان (غرامات)، بەخشین و هاوکاریی و پیتاکی بەخشراو و بەشە بودجەی پارێزگا لە بودجەی گشتیی ساڵانەی عێراقی فیدراڵ". هەروەها هەموو قۆناخەکان و چالاکییەکانی پەیوەست بە پرۆسەکانی نەوت و گاز و سامانە سرووشتییەکان بە هاوئاهەنگی دەبێت لەگەڵ پارێزگا.  هەروەها هەفتەی رابردوو لاهوور شێخ جه‌نگی، هاوسه‌رۆكی یه‌كێتیی نیشتیمانیی كوردستان لەبارەی پرۆژەی لامەرکەزی و هەڵوێستی حیزبەکەی لەمیانی کۆبوونەوەی لەگەڵ ئازاد محه‌ممه‌د ئه‌مین، سەرۆکی ئەنجوومەنی پارێزگای سلێمانی و فراکسیۆنی یەکێتی لە پارێزگای سلێمانی رایگەیاند، "به دۆخێكی هه‌ستیاردا تێپه‌ڕ ده‌بین، له هه‌ر كات و ساتێكدا پێویست بكات یه‌كێتیی بڕیار و هه‌ڵوێستی سیاسیی خۆی ڕاده‌گه‌یه‌نێت، هەروەها ده‌شڵێت، "باشكردنی ژیان و گوزه‌رانی هاوڵاتییانی هه‌رێم به‌نده به پابه‌ندبوونی حكومه‌تی هه‌رێم و حكومه‌تی فیدڕاڵی به رێكکه‌وتنی نێوانیان".