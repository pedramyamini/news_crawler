ئەمڕۆ شەممە ٢٠ - ٠٢ - ٢٠٢١، جەمال عەگاب، بەرپرسی راگەیاندنی ئیدارەی پارێزگای سەلاحەددین بە تۆڕی میدیایی رووداوی راگەیاند: "بۆردوومانەکە هیچ زیانێکی لێنەکەوتەوە، چونکە مووشەکەکان لە نزیک پەرژینی دەرەوەی بنکەکە کەوتنەخوارەوە، ئەمەش یەکەم جار نییە روودەدات".  بەرپرسی راگەیاندنی ئیدارەی پارێزگای سەلاحەددین ئاماژەی بەوەشدا، بۆردوومانەکە هیچ زیانێکی گیانی لێنەکەوتووەتەوە. تەنیا کەسێک لە نزیک رووداوەکە و لەکاتی بۆردوومانەکە رایکردووە و بەربووەتەوە و قاچی بە سووکی برینداربووە.  شانەی راگەیاندنی ئەمنیی عێراقیش لەبارەی بۆردوومانەکە راگەیێندراوێکی بڵاوکردووەتەوە و ئاماژە بەوە دەدات، بۆردوومانەکە هیچ زیانێکی گیانی نەبووە و مووشەکەکانیش چوار مووشەک بوون کە ئاراستەی بنکەکە کراون.  بنکەی ئاسمانیی بەلەد لە باشووری پارێزگای سەڵاحەددین، نزیکەی ٦٤ کیلۆمەتر لە باکووری بەغداوە دوورە، بنکەی سەرەکیی فڕۆکەکانیF ١٦ ـی عێراقە، بنکەکەش، کە رووبەری دەگەتە زیاتر لە ٧ کیلۆمەتر چوارگۆشە، پێشتر چەندین کارمەند و بەڵێندەری کۆمپانیای سالی پۆرتی ئەمریکی تێدا بوو، کە خزمەتگوزاری چاککردنەوەی فڕۆکەکانی F ١٦ پێشکەش بە عێراق دەکرد.  ئەمە لە کاتێکدایە، شانەی راگەیاندنی ئەمنی لە عێراق، ئەمڕۆ لە راگەیێندراوێکدا کوژرانی ٥ ئەندامی داعشی لە شارۆچکەی تارمییە لە باکووری بەغدا راگەیاند، کە شکور ساهی داود سەلمان ئەلمەشهەدانی، والی و موفتی داعش لە تارمییە و ناسراو بە ئەبو هانی لە نێویاندایە.