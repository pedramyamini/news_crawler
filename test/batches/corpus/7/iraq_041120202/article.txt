درەنگانی شەو سێشەممە، جەبار فەرهود قوڕەیشی، پەرلەمانتاری پێشووی عێراق لەسەر لیستی ' دەوڵەتی یاسا ' کە نووری مالیکی سەرۆکایەتی دەکات، لەگەڵ ژمارەیەک چەکداردا، هێرشیکردە سەر بنکەی پۆلیسی نوعمانیە لە پارێزگای واست، ئەمەش بەهۆی دەستگیرکردن و دەستبەسەرکردنی شۆفێرەکەی لەو بنکەیەی پۆلیس.  هێرشکارەکان چەکی سووک و مامناوەندیان بەکارهێنا، زیانی زۆریان بە بنکەکەی پۆلیس گەیاند، ژمارەیەک ئۆتۆمێلیشیان تێكشکاند، بەرلەوەی پۆلیس هانا بۆ هێزی فریاکەوتن ببات، کە پاش گەیشتنیان بۆ دەوروبەری بنکەکە، توانییان هێرشی چەکدارەکان و پەرلەمانتارەکە رابگرن و دووریانبخەنەوە.  سەرچاوەیەکی بەرپرس لە پارێزگای واست ئاشکرایکردووە، پەرلەمانتارەکە ماوەی ٢٤ کاژێری داوەتە پۆلیس، بۆ ئەوەی شۆفێرەکەی ئازاد بکەن، ئەگەرنا جارێکی دیکە هێرشیان دەکاتەوە سەر و هەوڵی ئازادکردنی شۆفیرەکەی دەدات بە زەبری هێز.  ئەو سەرچاوەیە روونیکردووەتەوە پۆلیسی پارێزگاکە، هێزی زیاتری بۆ بنکەکەی پۆلیس ناردووە لەپێناو پاراستنی. هەروەها سیاسییەکانی شارەکە هاتوونەتە نێوانەوە، بۆ چارەسەرکردنی کێشەکە دوور لە زمانی چەک و هەڕەشە.  حیزبی شیوعی عێراق، سەرکۆنەی رووداوەکەی کرد. فازڵ روبەیعی، ئەندامی ئەو حیزبە، هێرشەکەی بەتیرۆریستی ناوبرد، رایگەیاند: "ئەو رووداوە سەلماندی حیزبەکانی دەسەڵات خۆیان سپۆنسەری تیرۆرن، زمانی چەکیش تاکە زمانی لێکتێگەیشتنە لە وڵاتەکەدا".  چالاکڤانانی سۆشیال میدیا بەهەمانشێوە رەخنەیان لە هەڵسوکەوتی پەرلەمانتارەکەی حیزبەکەی نووری مالیکی گرت، هەندێکیان ئەو کارەیان بە "چەتەکانی دەوڵەت" ناوبرد.