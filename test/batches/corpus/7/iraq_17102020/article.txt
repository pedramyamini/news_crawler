د. ریاز عەبدولئەمیر حەلفی، بەڕێوەبەری گشتیی تەندروستی لە وەزارەتی تەندروستی و ژینگەی عێراق رایگەیاند، لە نزمبوونەوەی پلەکانی گەرما بەهۆی هاتنی وەرزی سەرما و زۆر گرنگی نەدان بە پەتای کۆرۆنا، ژمارەی تووشبووان بە ڤایرۆسی کۆرۆنا لە عێراق زیاددەکات.  هاوکات دووپاتیکردەوە، ژمارەی ئەوانەی لە کۆرۆنا چاکدەبنەوە گەیشتووەتە ٨٥ % و پێشبینیدەکەن ژمارەی ژمارەکە زیاتر ببێت، ئەمەش لەڕێگەی پێشکەشکردنی خزمەتگوزارییەکان بەپێی پرۆتۆکۆلی چارەسەری جیهانی.  بە گوتەی حەلفی،  تێکڕای تووشبووان بەشێوەیەکی بەرچاو زیادی نەکردووە، وەزارەرتی تەندروستیش رێکاری تەندروستیی گرتووەتەبەر لەگەڵ نزیکبوونەوەی وەرزی زستاندا، لەگەڵ ئەوەشدا پێشبینیی زیادبوونی ژمارەی تووشبووان دەکرێت.  ئەو بەرپرسەی تەندروستیی عێراق دەشڵێت، بەپێی داتاکانی وەزارەت تەندروستی، سەردان و زیارەتکردنە ئایینییەکان کاریگەرییان نەبووە لەسەر زیادبوونی ژمارەی تووشبووانی کۆرۆنا.  لەڕووی زۆریی ژمارەی تووشبووانی کۆرۆنا، عێراق لەسەر ئاستی جیهان لە پلەی ١٥یەم دێت، بەشێوەیەکە، تاوەکو ئێستا زیاتر لە ٤٢٠ هەزار تووشبووی ڤایرۆسەکە دەستنیشانکراون، لەو ژمارەیە نزیکەی ٣٥٤ هەزار تووشبوو چاکبوونەتەوە و ١٠ هەزار و ١٤٢ تووشبووش گیانیان لەدەستداوە.