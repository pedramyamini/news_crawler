عەبدولڕەحمان میجاج، نوێنەری بەرنامەی خۆراکی جیهانی سەر بە رێکخراوی نەتەوە یەکگرتووەکان لە عێراق راگەیاند، بەپێی سیستەمی چاودێریی برسیەتی سەر بە  بەرنامەی خۆراکی جیهانی، نزیکەی ٣ ملیۆن کەس لە عێراق بە دەست نەبوونی خۆراکی پێویست دەناڵێنن، کە ٧٣١ هەزار ئاوارەش دەگرێتەوە.  نوێنەری بەرنامەی خۆراکی جیهانی دەڵێت، ئابووریی عێراق تائێستا پشت بە نەوت دەبەستێت، بۆیە دابەزینی نرخی نەوت و کەمبوونەوەی بەرهەمی رێکخراوی ئۆپێک کاریگەری راستەوخۆی هەبووە لەسەر دەرامەتی پێویست، کە دواتر دابەزینی بەهای دیناری عێراقی بەدواداهات، ئەمە وەک بەشێک لە پڕکردنەوەی کورتهێنانی دارایی کەڵەکەبووی ٩ مانگی رابردوو.  عەبدولڕەحمان میجاج، زیاتر روونیکردەوە، زۆربەی کاڵا خۆراکییەکانی رۆژانە هاوردەن، ئەمەش کاریگەری هەیە لەسەر بڕیاری نرخی هەندێک لەو خۆراکە بنەڕەتییانە، بۆیە کاری کردووەتە سەر ئاسایشی خۆراک لەسەر ئاستی خێزاندا.  میجاج ئاماژەی بەوەداوە کۆرۆنا ئاڵەنگارییەکی دیکەیە، کە بەهۆیەوە خەڵکێکی زۆر کاری رۆژانەیان لە دەستداوە، بۆیە پێویستە حکومەت چارەسەری خێرا بدۆزێتەوە، لەوانەش پێشکێشکردنی هاوکارییەکانی بۆ دابینکردنی ماددە خۆراکییەکان و رێکخستی نرخ لە بازاڕدا.   رۆژی ٣٠ - ١٢ - ٢٠٢٠ عەبدولزەهرە هینداوی، گوتەبێژی وەزارەتی پلاندانانی عێراق، بە (تۆڕی میدیایی رووداو)ی راگەیاند، "بەهۆی بڵاوبوونەوەی پەتای کۆرۆنا و لێکەوتە ئابوورییەکانی... خەڵکێکی زۆر ئاستی بژێویان بۆ ژێر هێڵی هەژاری دابەزیوە، بەو هۆیەوە دوو ملیۆن و ٧٠٠ هەزار کەس کەوتنە ژێر هێڵی هەژاری. پێشتریش ٦ ملیۆن و ٩٠٠ هەزار کەس لە عێراق لەژێر هێڵی هەژارییەوە بوون، دەکرێت بڵێین ئەمڕۆ لە عێراق ٩ ملیۆن و ٦٠٠ هەزار کەس لەژێر هێڵی هەژاریەوەن. "  بەگوتەی عەبدولزەهرە هینداوی گەیشتن بەو ئەنجامەش لە رێگەی لێکۆڵینەوەیەکەوە بووە کە "وەزارەتی پلاندانان بە هاوکاریی بانکی نێودەوڵەتی و رێکخراوی یونسێف لە مانگی تەممووزی رابردوودا کردوویەتی. بەڵام ئێستا خەریکە دۆخەکە بەرەو ئاساییبوونەوە دەچێت و رێژەکەش روو لە کەمبوونەوە دەکات و گۆڕانکاریی بەسەردا دێت. "  لەبارەی دابەشبوونی هێڵی هەژارییەوە لە عێراق، گوتەبێژی وەزارەتی پلاندانان دەڵێت: "ئەگەر هێڵی هەژاری لەسەر ئاستی وڵات دەستنیشان بکەین، رێژەکە لە ناوچەکانی باشوور زیاترە و دەگاتە ٣٠ % بۆ ٣٥ %. لە پارێزگاکانی ناوەڕاست دەگاتە نزیک لە ٢٠ %، لە بەغدای پایتەخت رێژەکە دەگاتە ١٣ % و لە هەرێمی کوردستانیش دەگاتە نزیکەی ١٢ %. "