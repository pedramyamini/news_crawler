بەپێی راگەیێندراوێکی وەزارەتی دەرەوەی عێراق، یاسین شەریف حەجیمی، هەڵسوڕێنەری کاروباری باڵیۆزخانەی عێراق لە دیمەشق لەگەڵ حمودە سەباغ، سەرۆکی ئەنجوومەنی گەلی سووریا کۆبووەتەوە و نامەیەکی فەرمی محەممەد حەلبووسی سەرۆکی پەرلەمانی عێراقی رادەستکردووە  بۆ ئەوەی سەردانی عێراق بکات. هاوکات سڵاوی سەرۆکی پەرلەمان و وەزیری دەرەوەی عێراقیشی پێگەیاندووە.  لای خۆیەوە سەرۆکی ئەنجوومەنی گەلی سووریا، سوپاسی ئەو داوەتەی کرد و بەڵێنیدا لە نزیکترین کات سەردانی عێراق بکات، دووپاتی لە پەیوەندی برایەتی مێژوویی نێوان هەردوو وڵات و گەل لەسەر هەموو ئاستەکاندا کردووەتەوە. هاوکات راشیگەیاند، عێراق رووبەرووی بە ئامانجکردنێکی بەرنامە بۆ داڕێژراو بووەتەوە لەلایەن گروپە تیرۆریستییەکانەوە.  هەڵسوڕێنەری کاروباری باڵیۆزخانەی عێراق لە دیمەشق دەڵێت عێراق بڕوای بە بنەمای دراوسێیەتی چاک هەیە، بەردەوام داوای دەستوەرنەدان لە کاروباری ناوخۆی وڵاتان کردووە. گەلی سووریاش خۆی بڕیار لە کاروباری ناوخۆیی خۆی دەدات.  هەر لە دیدارەکەدا بەرەنگاربوونەوەی تیرۆر، تووندوتۆڵکردنی سنوورەکان، هاوکاری ئابووریی بەشێکی دیکەی گفتوگۆی نێوان هەڵسوڕێنەری کاروباری باڵیۆزخانەی عێراق لە دیمەشق و حمودە سەباغ، سەرۆکی ئەنجوومەنی گەلی سووریا بووە.  بەهۆی شەڕی ناوخۆی سووریاوە، زۆربەی وڵاتان پەیوەندیی دیبلۆماسیان لەگەڵ سووریا پچڕاندووە، بەڵام عێراق پەیوەندی لەگەڵ سووریا هەر ماوە. باڵیۆزخانەی هەردوولاش هەر ماون.   فالح فەیاز، سەرۆکی سەرۆکی دەستەی حەشدی شەعبی تائێستا چەند جارێک سەردانی سووریای کردووە و لەگەڵ بەشار ئەسەد، سەرۆکی سووریا کۆبووەتەوە.  عێراق یەکێک بوو لەو وڵاتانەی لەگەڵ هەڵپەرساردنی ئەندامێتی سووریا لە کۆمکاری عەرەبیدا نەبوو و دەنگی بە هەڵپەساردنەکە نەدا.