ئێوارەی رۆژی پێنجشەممە ٢٤ی کانوونی یەکەم، د. بەرھەم ساڵح، سەرۆککۆماری عێراق لە شاری بەغدا لە کەنیسەی مار یوسف به‌بۆنه‌ی له‌دایكبوونی حه‌زره‌تی مه‌سیح و سه‌ری ساڵی نوێوە گوتارێکی پێشکەشکرد و رایگەیاند "پێویستە خۆشه‌ویستی و هاریكاری و لێبوورده‌یی، له‌پێناو هێنانه‌دیی ئاشتی و پێکەوەژیان بەرجەستە بکەین".  لە گوتارەکەیدا سەرۆککۆماری عێراق ئاماژەی بەوەش کرد "به درێژایی ساڵانی رابردوو، مه‌سیحییه‌كان وەکو سه‌رجه‌م پێكهاته‌كانی دیكه‌ی عێراق  گیرۆده‌ی تیرۆر و لێكه‌وته‌كانی تووندڕه‌وی بوون و ناچاربوون وڵات به‌جێبهێڵن، بۆیه ده‌بێت هه‌وڵبده‌ین ژیان و گوزه‌رانی مه‌سیحییه‌كان و گه‌ڕانه‌وه‌یان بۆ زێدی خۆیان زامن بكه‌ین، چونكه ئه‌وان مێژوو و هه‌وێنی ئه‌م نیشتمانه‌ن".  بەرهەم ساڵح گوتیشی "كاتێک پێشوازی له ساڵی نوێ ده‌كه‌ین، رووبه‌ڕووی چه‌ندین ئاسته‌نگ ده‌بینه‌وه، بۆیه پێویستمان به هه‌ڵوێسته‌یه‌كی جیددی و چاره‌سه‌ری بوێرانه‌یه، كه پشت ئه‌ستووربێت به حوكمڕانییه‌كی دروست و دادپه‌روه‌ر كه ژیانێكی شكۆمه‌ندانه بۆ هاووڵاتییان دابین بكات".