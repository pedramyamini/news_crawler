كۆمیسیۆنی باڵای مافەكانی مرۆڤ لە راگەیێندراوێكدا نیگەرانیی خۆی نیشاندا لە دواخستنی دابەشكردنی مووچەی فەرمانبەران، خانەنشينان و هاوكارییەكانی پاراستنی كۆمەڵایەتی لە وادەی خۆی لەلایەن حكومەت و گوتی "داوا لە لایەنە پەیوەندیدارەكان دەكەین ئەو كەیسە بە سیاسی نەكرێت، چونكە مافێكی دەستووری و یاسایی فەرمانبەران و هاووڵاتییانە، خەرجنەكردنيشی لە وادەی خۆی پێشێلكردنی مافە بنەڕەتییەكانە و نابێت دەستی بۆ ببرێت".  كۆمیسیۆنی باڵای مافەكانی مرۆڤ ئاماژە بەوەش دەکات "خەرجنەكردنی مووچەی فەرمانبەران لە وادەی خۆی لەژێر سایەی ئەو قەیرانە تەندروستی و ئابووریەی وڵاتی گرتووەتەوە، هەڕەشە لە ئاسایشی گوزەران و مرۆیی هاووڵاتییان دەكات، بەرپرسیارێتیی یاسایی سەرپێچیكردنی ماددەكانی ١٥ و ٢٩ و ٣٠ی دەستووریی عێراقیش لە ئەستۆی حكومەتە".  كۆمیسیۆنی مافەكانی مرۆڤ داوا لە حكومەت دەكات بەگوێرەی بڕگە كارپێكراوەكانی دەستوور "رێز لە پابەندبوونە نیشتمانییەكان و رێككەوتننامە و پەیماننامە نێودەوڵەتییەکان بگرێت، لە سەروشیانەوە هەردوو پەیماننامەی نێودەوڵەتیی تایبەت بە مافە ئابووری، كۆمەڵایەتی، رۆشنبیری، شارستانی و سیاسییەكان كە دەوڵەت پابەند دەكات مافی گوزەران و شارستانیی هاووڵاتییان دابین بكات".  خەرجکردنی مووچەی فەرمانبەرانی عێراق لە ١٥ تاوەکو ٢٦ی مانگ خەرجدەکرێت، بەڵام لە مانگی ئەیلوولی رابردوو خەرجکردنی مووچە بەهۆی قەیرانی داراییەوە دواکەوت.