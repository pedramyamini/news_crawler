چالاكڤانانی عێراقی رایانگەیاند: "ئینتیسار ناهی، چالاكڤان و برنپێچی دیاری خۆپێشاندانەكان ئێستا لە نەخۆشخانەی یەرمووك لە بەغدا چارەسەر وەردەگرێت"، هەروەها وێنە و چەند گرتەیەكی ڤیدیۆیشیان بڵاوكردەوە كە شوێنەواری ئەشكەنجەدانی بەسەر جەستەیەوە هەیە".  فایق شێخ عەلی، پەرلەمانتاری عێراق لە توویتێكیدا نووسی "ئینتیسار ئەشكەنجە دراوە، ئەو بكوژانە قاچەكانیان بە درێلی كارەبایی كونكردووە، ئینجا بەریانداوە، ئێستاش لە نەخۆشخانەیە".  تائێستا ئاماژە بەو لایەنە نەكراوە كە ئەو چالاكڤانەیان رفاندووە، بەڵام خۆپێشاندەران پەنجەی تاوان بۆ میلیشیاكانی نزیك لە ئێران درێژدەكەن و دەڵێن لە سەرەتای دەستپێكردنی خۆپێشاندانەكان لە ئۆكتۆبەری ٢٠١٩ ئەوان لەپاڵ پڕۆسەكانی تیرۆركردن و رفاندنانی زۆربەی چالاكڤانانن.  عومەر جەنابی، چالاكڤانی تۆڕە كۆمەڵایەتییەكان پەیامێك ئاراستەی رفێنەران دەكات و دەڵێت: "پارێزەرانی ئابڕوو كێشەتان چییە لەگەڵ كچە چالاكڤانەكان، رۆژانە كچانی عێراقی دەڕفێنن و ئەشكەنجەیان دەدەن، تەنیا لەبەر ئەوەی داوای نیشتمان دەكەن؟ دەزانم ئێوە ئابڕووتان نییە، زۆربەشتان بەهاكانی كۆمەڵگە، رەوشت، ئایین و مرۆڤایەتی نازانن، بەڵام ئێستا گەل دەتانناسێت".  لەسەرەتای دەستپێكردنی خۆپێشاندانەكان لە بەغدا و شارەکانی دیکەی عێراق، تاوەكو ئێستا زیاتر لە ٢٠ چالاكڤانی دیار كوژراون، سەرەڕای ئەوەی زۆربەی كردەوەكانی تیرۆر بە كامێراكانی چاودێری گیراون، بەڵام تاوەكو ئەم ساتەش حكومەتی عێراق نەیتوانیوە ئەنجامدەران ئاشكرا بكات.  زۆربەی ئەو چالاكڤانانەی رووبەڕووی رفاندن بوونەتەوە یان لە هەوڵی تیرۆركردن رزگاریان بووە، پێشتر لە رێگەی تەلەفۆن یان  تۆڕە كۆمەڵایەتییەكانی نزیك لە میلیشیاكان هەڕەشەی كوشتنیان لێكراوە.