رۆژی دووشەممە ٢٠٢١/٠١/١١ حەمید نایف، گوتەبێژی وەزارەتی کشتوکاڵی عێراق، بە تۆڕی میدیایی رووداوی راگەیاند: "ئەمڕۆ لەگەڵ وەزیری کشتوکاڵی هەرێمی کوردستان و شاندی یاوەری لە بەغدا بابەتی رێگەگرتن لە هاوردەکردنی بەروبوومی قەدەخەکراو لە دەروازەکانی هەرێمی کوردستانەوە تاوتوێ دەکەین. "  گوتەبێژی وەزارەتی کشتوکاڵی عێراق ئاماژەی بەوە دا، دەخوازن هەموو دەروازەکانی عێراق، بە دەروازەکانی هەرێمی کوردستانیشەوە کۆنترۆڵ بکرێن بۆ ئەوەی بەرهەمهێنەری خۆماڵی سوودمەند ببێت.  حەمید نایف گوتی: "پێشنیازێک بۆ کردنەوەی دەروازەیەکی سنووریی راستەوخۆ لەنێوان عێراق و تورکیا لە پێشخابوورەوە و داخستنی دەروازەی ئیبراهیم خەلیل لەنێوان هەرێمی کوردستان و تورکیا هەیە بۆ ئەوەی رێگە لە هاوردەکردنی بەروبوومی قەدەخەکراو بۆ هەرێمی کوردستان و دواتر بۆ هەموو عێراق بگیردرێت. "  گوتەبێژی وەزارەتی کشتوکاڵی عێراق باسی لەوە کرد کە ئەوان لەگەڵ ئەو پێشنیازە نین، چونکە تێچووی زۆرە و زیان بە هەرێمی کوردستان دەگەیێنێت و گوتیشی: "بەڵام هیوادارین هەرێمی کوردستان رێکاری تووندتر بۆ رێگەگرتن لە هاوردەکردنی بەروبوومی قەدەخەکراو بگرێتەبەر. "  حوسێن حەمە کەریم، گوتەبێژی وەزارەتی کشتوکاڵی هەرێمی کوردستان، شەممەی رابردوو ٢٠٢١/٠١/٠٢، بە تۆڕی میدیایی رووداوی راگەیاند، دووشەممە ٢٠٢١/٠١/١١ شاندێکی وەزارەتی کشتوکاڵی هەرێمی کوردستان بە سەرۆکایەتیی بێگەرد تاڵەبانی، وەزیری کشتوکاڵ و کەریم سلێمان، بریکاری وەزیر و چەند بەڕێوەبەرێکی گشتی بۆ پرسی پێدانی بڕوانامەی تەندروستی بۆ بەرهەمە ناوخۆییەکان، کێشەی وەرگرتنی گەنمی جووتیاران، پرسی ئاو و چەند کێشەیەکی دیکە سەردانی بەغدا دەکەن.  گوتەبێژی وەزارەتی کشتوکاڵی هەرێمی کوردستان باسی لەوەش کرد، یەکێک لەو بابەتانەی کە لەلایەن شاندەکەی کوردستانەوە دەخرێتە بەردەم وەزارەتەکانی کشتوکاڵ و بازرگانیی عێراق لێدانی باڕکۆد و لۆگۆیە لەو بەرهەمانەی لە هەرێمی کوردستانەوە دەنێردرێنە نێوەڕاست و باشووری عێراق.  وەزارەتى کشتوکاڵی هەرێمی کوردستان پێشتر لە ٢٠٢٠/١٢/٠٨ ـدا بە تۆڕی میدیایی رووداوی رایگەیاند: "ئەو سەوزانەی کە بەپێى وەرزەکان هاوردەکردنیان لە دەروازەکانی هەرێمی کوردستانەوە قەدەخە دەکرێت ٢٠ جۆرن. میوەکانیش کە بەپێی وەرزەکان قەدەخە دەکرێن ٥ جۆرن. بەڵام هاوردەکردنی ماسی و بەرهەمى پەلەوەر. "