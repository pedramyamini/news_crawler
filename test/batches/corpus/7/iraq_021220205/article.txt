محەممەد كوچوكساكاڵڵی، کۆنسوڵی تورکیا لە موسڵ لەبارەی رێککەوتنی نێوان حکومەتی هەرێمی کوردستان و حکومەتی فیدراڵی بۆ ئاساییکردنەوەی دۆخی شنگال بە ئاژانسی فەرمیی تورکیای راگەیاند "پەکەکە کێشەیە بۆ پەیوەندییەکانی نێوان تورکیا و عێراق و کاریگەریی لەسەر ئەو پەیوەندییانەش هەبووە"، ئاماژەی بەوەش کرد، پەکەکە شەڕی داعشی بۆ بەهێزبوونی پێگەی خۆی قۆستووەتەوە و هەوڵی ئەوەی داوە لە شنگال هەبێت و بەهێزبێت.  كۆنسوڵى توركيا لە موسڵ جەختى لەوەش كرده‌وه، رێککەوتننامەکەی نێوان هەولێر و بەغدا جەخت لە نەمانی گرووپە چەکدارەکان لە شنگال دەکاتەوە، لەسەر ئەو بنەمایەش بێت پەکەکە لە شنگال نامێنێت و ئەنقەرەش چاوەڕوانی جێبەجێکردنی ئەو بڕیار و هەنگاوەیە.  كوچوكساكاڵڵی دووپاتیكردەوە، هەولێر و بەغدا سوورن لەسەر جێبه‌جێكردنی رێككه‌وتننامه‌كه.  رۆژی ٩ی تشرینی یەکەمی ٢٠٢٠ گوتەبێژی سەرۆکوەزیرانی عێراق رایگەیاند، مستەفا کازمی، سەرۆکوەزیران چاودێریی رێککەوتنی تایبەت بە شنگالی کرد کە دەسەڵاتی حکومەتی فیدراڵیی لەو شارە بەهێزدەکات. رێککەوتنەکەش لەلایەن بەشێکی بەرچاو لە وڵاتانی جیهان پێشوازیی لێکرا.