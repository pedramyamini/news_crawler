حاجی قاسم دەڵێت "باشە خاوەن موڵک قبووڵ دەکات کرێکەی درەنگ بکەوێت، نەخێر نایکات، بۆیە لەوێ وەریدەگری و لەولا پێی دەدەیت، باشە ئەی پارە بۆ دەرمان و چارەسەر و کاری دیکە و پارەی موەلیدە لە کوێ بێنین، ئەم دواکەوتنی مووچەیە بە ھیچ شێوەیەک لە بەرژەوەندیی خەڵک نییە".  حکومەتی عێراق لەنێوان نزیکەی ١٠٠ ھەزار بندیوار و زیاتر لە ٣٠٠ ھەزار کەس کە زیاتر لە مووچەیەک بە نایاسایی وەردەگرن ئیدی توانای شاردنەوەی ئەو قەیرانە داراییە قورسەی نەما کە بەرۆکی گرتووە، ئەمە جموجۆڵی بازاڕەکانی ھێندەی دیکە پەکخستووە و ترسی نەمانی مووچە بڵاوبووەتەوە.  حەیدەر ئەحمەد دووکاندارە و دەڵێت "بێگومان دواکەوتنی مووچە ١٠٠ % کاریگەریی دەبێت، لەبەرئەوەی گەر حکومەت پارە نەدات، خەڵک لە کوێ پەیای بکات؟ بۆیە ئەمە وا لە بازاڕ دەکات وردە وردە دابەزێت و کار و کاسبی پەکبخات، ئێمە داوا لە حکومەت دەکەین ئاسانکاری بکات بۆ دابەشکردنی مووچەی خانەنشینکراوان و فەرمانبەران و ھێزە ئەمنییەکان تاوەکو تۆزێک بازاڕ بجوڵێت".  وەزارەتی دارایی عێراق چاوی لە پەسندکردنی بودجەی ٢٠٢٠ ـە، بۆئەوەی بتوانێت قەرز بکات و بەردەوام بێت لە دابەشکردنی مووچە، بۆ ئەوەش، بەشێکی پەرلەمانتاران داوای کۆبوونەوەی بەپەلەی پەرلەمانیان کردووە تاوەکو ھەرچی زووە دەنگ بە پرۆژە یاسای بودجە بدەن و حکومەت دەست بە وەرگرتنی قەرزی نێوخۆیی و دەرەکی بکات.  تەھا موحی، پەرلەمانتاری ھاوپەیمانیی نەسر دەڵێت "پرۆسەی خەرجکردنی مووچە بەڵێ ماوەیەکی زۆرە دواکەوتووە، بەڵام وەزارەتی دارایی پێی راگەیاندین کە نزیکەی ٨٥ % ی کارەکانی مووچەیان تەواوکردووە بە خانەنشینکراوان و چاودێریی کۆمەڵایەتی، تەنیا ١٥ % ی کارەکان ماوە، پێموایە لە ماوەی دوو رۆژدا مووچەی خانەنشینکراوان و کاروباری کۆمەڵایەتی و فەرمانبەران دابەشدەکرێت".  حکومەتی عێراق شەش ملیۆن و ٥٠٠ ھەزار مووچەخۆری ھەیە، مانگانە بۆ مووچە پێوستی بە شەش ترلیۆن و ٢٠٠ ملیار دینارە، بەھۆی ئەو قەیرانە داراییەی بەرۆکی گرتووە، مانگانە دوو ترلیۆن دینار کورتھێنانی ھەیە، بەوپێیەی مانگانە داھاتی نەوتی نزیکەی چوار ترلیۆن دینارە.