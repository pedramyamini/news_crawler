بەپێی گفتوگۆی نێو لیژنەی دارایی بێت چاوەڕوان دەکرێت یان ھەمان دەقی یاسای قەرز یان وەرگرتنی نەوتی ھەرێمی کوردستان لە بەندەری جەیھان لەلایەن حکومەتی عێراقەوە لە پرۆژەیاسای بودجەدا جێگیر بکرێت، بەڵام ھێشتا لایەنە شیعەکان لەنێو خۆیاندا لەسەر یەک پێشنیاز رێکنەکەوتوون کە ئەمە شاندی حکومەتی ھەرێمی کوردستان و نوێنەرانی کوردی لیژنەی دارایشی بێزار و نیگەران کردووە.   ھۆشیار عەبدوڵڵا، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند: "بە بێزارییەوە بە کوتلە شیعییەکانمان گوت و بە سەرۆکی لیژنەکەشمان گوت: ' ئێوە کەی دەقێک دەھێنن کە ھەمووتان لەسەری رێککەوتبن؟' چونکە تا ئێستا ئەو دەقانەی ھێناویانە ھەموو شیعە لەسەری رێکنەکەوتوون. گوتیان: ' باشە دەقی ئێوە چییە؟' گوتمان: ' ئەوەی ئێمە ھەر ئەوەیە کە حکومەت ناردوویەتی.' "  بە گوتەی هۆشیار عەبدوڵڵا: "بڕیارە لەم یەک - دوو رۆژەدا [شیعەکان] دەقێک یەکلابکەنەوە. پێم وایە ئەمڕۆ یان بەیانی دەقێک بێنن کە بڵێن کە ئەمە بۆچوونی ئێمەیە. ئەوەش لە دوو حاڵەت بەدەر نییە یان ئەوەتا لە بەندەری جەیھان نەوتی ھەرێمی کوردستان وەربگرن یان ھەمان دەق دادەنرێتەوە کە لە یاسای پڕکردنەوەی کورتھێنانی داراییدا دایاننابوو. "   نەبوونی یەک داوای یەکگرتووی لایەنە شیعەکان رێگرە لەبەردەم رێککەوتن و پابەندبوونەکان و جێگیکردنی پشکی ھەرێمی کوردستان لە پرۆژەیاسای بودجەدا. بەشێکیان تەنانەت لەو رێژە نەوتە زیاتر داوا دەکەن کە ئێستا حکومەتی ھەرێمی کوردستان ھەناردەی دەکات، بەڵام ھێشتایش دەڵێن بەم نزیکانە دەگەنە رێککەوتن.  سادق مەدلوول، ئەندامی لیژنەی دارایی پەرلەمانی عێراق لە دەوڵەتی یاسا بە رووداوی راگەیاند: "دەبێت داھاتی نەوت لەلایەن ھەرێمی کوردستانەوە لە شوێنێکی سەر بە سۆمۆ لە کۆمپانیاکانی وەبەرھێنان بە رێژەیەک رادەستی حکومەت بکرێت. تاوەکو ئێستا ئەو رێژەیە دیاری نەکراوە کە دەبێت رادەست بکرێت؛ ناکۆکی لەسەر بڕەکە ھەیە. ھەرێمی کوردستان دەڵێت ٢٥٠ ھەزار بەرمیل بێت، بەڵام بۆچوونی دیکە ھەیە کە دەڵێت ٤٨٠ ھەزار بەرمیل بێت. بۆچوونێکی دیکەش ھەیە دەڵێت زیاتر لە ٦٠٠ ھەزار بەرمیل. بۆیە تا ئێستا نەگیشتووینەتە چارەسەرێکی کۆتایی. "   بڕیارە ئەم ھەفتەیە دوای دیداری سەرکردەکانی شیعە شاندی حکومەتی ھەرێمی کوردستان لەگەڵ لیژنەی دارایی پەرلەمانی عێراق دوایین کۆبونەوە بکەن و لەسەر دەقێک رێکبکەون.