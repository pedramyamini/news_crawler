جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند: "لە کۆبوونەوەی مستەفا کازمی، سەرۆکوەزیرانی عێراق و ئەندامانی ئەنجوومەنی کۆمیسیارانی کۆمیسیۆنی باڵای سەربەخۆی هەڵبژاردنەکاندا، کە دوێنێ یەکشەممە کرا، جەختکرایەوە لەسەر بەڕێوەچوونی هەڵبژاردنی پێشوەختی پەرلەمان لە وادەی خۆیدا، کە ٦/٦/٢٠٢١ ە".  بە گوێرەی زانیارییەکان لە کۆبوونەوەکەدا باس لە درێژکردنەوەی وادەی تۆمارکردنی حیزب و هاوپەیمانییە سیاسییە بەشدارەکان و بەربژێرەکان لە هەڵبژاردنەکاندا کراوە، بەڵام غەلای دەڵێت: "تاوەکو کۆمیسیۆن بڕیاری لێنەدات و راگەیێندراوی فەرمی بڵاونەکاتەوە، ناکرێ ئەو زانیارییانە بخەینەڕوو".  سەبارەت بە کۆبوونەوەی مستەفا کازمی و کۆمیسیارانی کۆمیسیۆنی هەڵبژاردنەکان، نووسینگەی سەرۆکوەزیرانی عێراق لە راگەیێندراوێکدا رایگەیاند: "لە کۆبوونەوەکەدا ئامادەکارییەکان تاوتوێکران، بۆ بەڕێوەچوونی هەڵبژاردن لەو وادەی خۆیدا، کە حکومەت پێشتر رایگەیاند لە ٦ ـی حوزەیرانی ٢٠٢١ دەبێت".  کۆمیسیۆنی باڵای سەربەخۆی هەڵبژاردنەکانی عێراق، رۆژی شەممە ٩ - ١ - ٢٠٢١، دەرگای تۆمارکردنی هاوپەیمانییە سیاسییەکان بۆ بەشداریکردن لە هەڵبژاردنی پێشوەختی پەرلەمانی عێراق، واڵاکرد، پرۆسەی تۆمارکردنەکەش تاوەکو ١٦ی ئەم مانگە بەردەوام دەبێت.  هاوکات کۆمیسیۆن رۆژی شەممە ٩ - ١ - ٢٠٢١ دەرگای تۆمارکردنی بەربژێرەکان بۆ بەشداریکردن لە هەڵبژاردنی پێشوەختی پەرلەمانی عێراق، واڵا کرد، پرۆسەکەش تاوەکو رۆژی پێنجشەممە ٢٨ - ١ - ٢٠٢١ بەردەوام دەبێت.  بەپێی ئامارەکانی کۆمیسیۆنی باڵای سەربەخۆی هەڵبژاردنەکانی عێراق، کە بۆ رووداوی ناردوون، تاوەکو شەممەی رابردوو، ٤٣٣ حیزب داواکارییان بۆ خۆتۆمارکردن لە کۆمیسیۆن پێشکەشکردووە، لەو ژمارە مۆڵەت بە ٢٢٥ حیزب دراوە، بەڵام ٦٣ لەو حیزبانە هێشتا لە قۆناخی دامەزراندندان، لە کاتێکدا کۆمیسیۆن داواکاری ١٢٨ لەو حیزبانەی رەتکردووەتەوە، داواجاریش ١٧ لەو حیزبانە داواکاری خۆتۆمارکردنیان کشاندووەتەوە.