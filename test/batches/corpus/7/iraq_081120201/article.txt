شانەی باڵای تەندروستیی و سەلامەتیی دوای کۆبوونەوەی بە سەرۆکایەتیی مستەفا کازمی، سەرۆکوەزیرانی عێراق، لە راگەیەندراوێکدا کە نووسینگەی سەرۆکوەزیران بڵاویکردەوە و دەستپێکی ساڵی نوێی خوێندنی ٢٠٢٠ - ٢٠٢١ ـی لە عێراق راگەیاند.  هاوکات حەیدەر فارووق، گوتەبێژی وەزارەتی پەروەردەی عێراق، لە لێدوانێکی رۆژنامەڤانیدا رایگەیاند، "سەرەتا پشووی رۆژی شەممە نامێنێت، واتە لە هەفتەیەکدا ٦ رۆژ دەوام دەکرێت، بەڵام قوتابییانی هەر قۆناخێکی خوێندن تەنیا یەک رۆژ لە هەفتەیەکدا لە قوتابخانە ئامادە دەبن و پێنج رۆژەکەی دیکە بەشێوەی ئەلیکترۆنیی دەخوێنن. "  گوتەبێژی وەزارەتی پەروەردەی عێراق راشیگەیاند، "تیمەکانی وەزارەتی تەندروستی بۆ پاکتاوکردن و چاودێریکردنی رەوشی تەندروستیی و پابەندبوون بە رێنەماییە تەندروستییەکان سەردانی قوتابخانەکان دەکەن. "  بەهۆی مەترسیی تەشەنەکردنی پەتای ڤایرۆسی کۆرۆناوە حکومەتی عێراق ئەمساڵ دەستپێکردنی پرۆسەی خوێندنی بۆ نزیکەی دوو مانگ دواخست.