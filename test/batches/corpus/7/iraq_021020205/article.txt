ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند، دواکەوتنی مووچەی عێراق بەهۆی کورتهێنانەوە بووە و ئێستا چارەسەرکراوە، بۆیە ئەم هەفتەیە دەست بە دابەشکردنی مووچە دەکات و "بە دڵنیاییەوە ٣٢٠ ملیار دینارەکەی هەرێمی کوردستانیش دەنێرێت. "  هاوکات ئەحمەد رەشید، ئەندامی لیژنەی دارایی پەرلەمانی عێراق بە رووداوی راگەیاند، ئێستا حکومەت بۆ دابەشکردنی مووچە پارەی تەواوی لە بەردەستە، بەڵام "دواخستنیشی بۆ دوو هۆکار دەگەڕێنمەوە، یەکەمیان گوشارخستنە سەر پەرلەمان لە رێگەی شەقامەوە بۆ پەسندکردنی یاسای قەرز و دووەمیشیان، هۆشدارییەکە لەوەی کە ئەگەر بەمجۆرە هێرش بکرێتە سەر باڵیۆزخانە و هێزە بیانییەکان، ئابووریی عێراق خراپ دەبێت. "  ئەحمەد رەشید ئاماژە بەوە دەدات، عێراق لە مانگی ئەیلوولدا ٦٠١ ملیار دینار داهاتی هەبووە، هەروەها لە سێ مانگی رابردووشدا داهاتی نەوتی ١١ ترلیۆن دینار بووە و ١٥ ترلیۆنیشی قەرزکردووە و، پێیوایە "دەیتوانی لەکاتی خۆیشیدا مووچە بدات. "