وەزارەتی تەندروستیی و ژینگەی عێراق، رۆژی شەممە ٢٠٢٠/١٢/٢٦ لە راگەیێندراوێکدا رایگەیاند لە ٢٤ کاژێری رابردوودا ٨٣٦ کەسی دیکە تووشی ڤایرۆسی کۆرۆنا بوون.  وەزارەتی تەندروستی ئاماژەی بەوە داوە، ١٢ تووشبووی دیکەی کۆرۆناش مردوون.  هەروەها بەپێی ئاماری وەزارەتی تەندروستیی حکومەتی هەرێمی کوردستان لە ٢٤ کاژێری رابردوودا لە هەرێمی کوردستان ١٢٨ تووشبووی نوێی کۆرۆنا تۆمارکراون، ٣٢٧ تووشبوو چاکبوونەتەوە، ٤ تووشبووی دیکەی ڤایرۆسەکەش مردوون.  تاوەکو ئێستا ٥٩٠ هەزار و ٧٧٩ کەس لە عێراق و هەرێمی کوردستان تووشی کۆرۆنا بوون، ٥٣٠ هەزار و ٢٦٢ لەو تووشبووانە چاکبوونەتەوە، واتە ٨٩.٨ % ـی تێکڕای تووشبووان.  هەروەها ٤٧ هەزار و ٧٥٠ تووشبووی کۆرۆنا هێشتا چارەسەر وەردەگرن، ١٨٥ کەس لەو تووشبووانە لەژێر چاودێریی چڕدان، ١٢ هەزار و ٧٦٧ تووشبوویش مردوون.  حەسەن تمیمی، وەزیری تەندروستیی عێراق، لە لێدوانێکی رۆژنامەوانیدا رایگەیاند: "عێراق ملیۆنێک و ٦٠٠ هەزار ڤاکسینی دژەکۆرۆنای کڕیوە و بڕیارە بەم زووانە بگاتە عێراق، بەڵام داواکارین بۆ رێگەگرتن لە تەشەنەکردنی پەتای کۆرۆنا قەدەخەی نیمچەیی هاتووچۆ بسەپێنرێت. "