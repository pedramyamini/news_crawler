لە نووسراوێکدا، کە لە رۆژی ١٦ی ئەم مانگە ئاراستەی مستەفا کازمی سەرۆکی ئەنجوومەنی وەزیرانی حکومەتی فیدراڵی کردووە، جێگری سەرۆکی پەرلەمانی عێراق داوا دەکات، بەپێی ئەو رێککەوتنەی کە لە نێوان حکومەتی فیدراڵی و حکومەتی هەرێمی کوردستان کراوە لەبارەی شایستە داراییەکانی فەرمانبەرانی هەرێمی کوردستان، ٣٢٠ ملیار دینارەکەی هەرێمی کوردستان بدات.  دکتۆر بەشیر حەداد لە نووسراوەکەدا دەڵێت: "ئەو یاسایەی کە رۆژی ٢١ - ١١ - ٢٠٢٠ لە پەرلەمان تێپەڕێنرا دوور بوو لەو بنەما تەوافووقەی کە عێراقی تازەی لەسەر دامەزراوە".   لە بەشێکی دیکەی نووسراوەکەدا، جێگری سەرۆکی پەرلەمانی عێراق جەخت لەسەر ناردنی شایستە داراییەکانی ساڵانی ٢٠١٤ تاوەکو ٢٠١٦ی جووتیارانی هەرێمی کوردستان دەکاتەوە، کە تاوەکو ئێستا لەلایەن حکومەتی فیدراڵەوە بۆیان خەرج نەکراوە. هەروەها داواش دەکات، شایستە داراییەکانی ساڵی ٢٠٢٠ی جووتیارانی هەموو پارێزگاکانی دیکەی عێراق بەبێ دواکەوتن دابەش بکەن.  بەرەبەیانی پێنجشەممەی رابردوو، پەرلەمانی عێراق پرۆژەیاسای کورتهێنانی دارایی پەسەندکرد، بەپێی یاساکە حکومەتی عێراق دەتوانێت تاوەکو ١٢ ترلیۆن دینار قەرز بکات.  هەرچەندە د. بەشیر حەداد زۆر تکای کرد کە دانیشتنەکە بۆ ماوەی چەند کاژێرێک دوابخەن، بەڵام پەرلەمانتارانی شیعە و سوننە گوێیان بە تکا و پاڕانەوەکەی نەدا و یاساکەیان تێپەڕاند.