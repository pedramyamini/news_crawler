نیزال حەسەن، بەڕێوەبەری سەنتەری تاتۆکەیە، ئاماژە بەوە دەکات، "لە ئینستاگرامی خۆم رامانگەیاند، کچانێکی زۆر بەشدارییان کردووە، لەنێویاندا زۆربەیان لەدایکبوونی ساڵانی ٢٠٠٠ ن، ٢٠٠٣ و ٢٠٠٤ کۆتایی نەوەدەکانیشی تێدایە، دەیانەوێت فێری ئەو پیشە خۆش و جوانە بن، پیشەیەک کە دەتوانن لەماڵی خۆیانەوە بیکەن".  لەگەڵ داخراویی کۆمەڵگەی بەسرە، بەڵام زیاتر لە ٦٠ ژن و کچی پارێزگاکە بەشدارییان لە خولەکە کردووە، دەیانەوێت لەکۆتاییدا لە رێگەی فێربوونی ئەو پیشە نوێیەوە، هەلی کاریان دەستبکەوێت و بژێوی ژیانیان دابین بکەن. خولەکە بڕیارە ماوەی مانگێک بخایێنێت و هەر بەشداربوویێکیش لە بەرامبەر بەشداریکردن لە خولەکەدا ٥٠ دۆلاری لێوەرگیراوە.  نەهلە محەممەدی، بەشداربووی خولەکەیە و دەڵێت، "کۆمەڵگەی بەسرایی، کۆمەڵگەیەکی داخراوی هۆزایەتییە، بەڵام سوپاس بۆ خوا هیچ ئاستەنگییەکمان نەبینیوە. بەردەوامین و زۆربەی خێزانەکان دۆخەکەیان قبووڵە، سوپاس بۆ خوا زۆربەی کچان دێنە ئەکادیمیا و ناوی خۆیان تۆمار دەکەن و بەردەوامن".  خەنساء عەبدولکەریم، بەشداربوویەکی دیکەی خولەکەیە و باس لەوە دەکات، "لەگەڵ ئەوەی تەمەنەکەم بۆ ئەو کارە نییە و تەمەنم بچووکە، بەڵام سوپاس بۆ خوا، زیاتر و زیاتر گەشەم کردووە، تاوەکو پێوەی بژیم بۆ خۆم و خێزانەکەم و سوپاس و ستایش بۆ خوا".  تاتۆ ئێستا بووەتە دیاردەیەکی جیهانی و کەسانی بەناوبانگ و ناسراو بەتایبەت هونەرمەند و یاریزانەکان بە شێوازی جیاواز جەستەی خۆی بە تاتۆی دڵخوازی خۆیان دەنەخشێنن، ئەمەش هاندەر بووە، بۆئەوەی کەسانی دیکە چاو لەو کەسە بەناوبانگانە بکەن و جەستەیان بە تاتۆ بنەخشێنن.