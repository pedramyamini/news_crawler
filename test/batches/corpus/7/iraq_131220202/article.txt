سەباح نوعمان، گوتەبێژی دەزگای دژە تیرۆری عێراق بە تۆڕی میدیایی رووداوی راگەیاند: "لە شەش مانگی رابردوودا دەزگای دژە تیرۆر ١٥٠ ئۆپەراسیۆنی لە پارێزگاكانی دیالە، ئەنبار، سەڵاحەدین، كەركووك و ناوچەكانی دەوروبەری شاری بەغدا کردووە، بەهۆیەوە ٥٠ چەكدار و فەرماندەی داعش كوژراون و ٢٥٠ چەكداری دیكەش دەستگیركراون".  نوعمان ئاماژەی بە هەماهەنگی دەزگای دژە تیرۆری عێراق لەگەڵ هاوپەیمانی نێودەوڵەتی دا و گوتی: "هاوپەیمانی نێودەوڵەتی لەرووی زانیاری هەواڵگری و پاڵپشتی ئاسمانی هاوكاری هێزەكانی دژە تیرۆری كردووە".  بەگوتەی سەباح نوعمان، دەزگای دژە تیرۆری عێراق هاوئاهەنگی باشی لەگەڵ هەردوو دەزگای دژە تیرۆری هەولێر و سلێمانی هەیە، بەتایبەتی لە ناوچەكانی سنووری نێوان هەرێمی كوردستان و حكومەتی فیدراڵ، بەدیاریكراویش سنووری پارێزگای نەینەوا و دەڵێت: "ئەو دەسكەوتانە بەهۆی هاوئاهەنگیی نێوان دەزگای دژە تیرۆری عێراق لەگەڵ دەزگای دژە تیرۆری هەولێر و سلێمانی بەدەستهاتوون".  ئەمساڵ هێرش و پەلاماری چەكدارانی داعش لە ناوچەكانی نێوان كەركووك، سەڵاحەدین و دیالە كە بە سێگۆشەی مردن ناسراوە زیادیكردووە.  لە ساڵی ٢٠١٧ حەیدەر عەبادی، سەرۆكوەزیرانی ئەو كاتی عێراق سەركەوتنی بەسەر داعشدا راگەیاند، بەڵام تاوەكو ئێستاش چەكدارانی داعش بەشێوەی پەرتەوازە لە دەوروبەری بەغدا، پارێزگاكانی نەینەوا، سەلاحەددین، ئەنبار، بەشێكی پارێزگای دیالە و كەركووك جموجۆڵیان هەیە.