مستەفا کازمی، سەرۆکوەزیرانی عێراق لە کۆبوونەوەی ئەمڕۆی ئەنجوومەنی وەزیراندا رایگەیاند: "لەمیانەی سەردانمان بۆ واشنتن و لە گفتوگۆی ستراتیژی دا، سەرۆکی ئەمریکا بە ئاشکرا کشانەوەی هێزەکانی ئەمریکای لە عێراق راگەیاند".  لەبارەی گفتوگۆی رێککەوتننامەکەشەوە،  گوتی "بەیاننامەی دیالۆگی ستراتیژی روونە، سێ خاڵی سەرەکی لە خۆدەگرێت، کشانەوەی ئەمریکا لە هەموو بنکە سەربازییەکان لە عێراق، دواتر بڵاوبوونەوەیان لە دەرەوەی عێراق تەواو دەبێت، بۆ دەرەوەی عێراق، واتای کشانەوەیە".  کازمی لە باسی دۆخی نێوخۆی عێراقیشدا دەڵێت: "ئاڵنگارییەکانمان گەورەن، بەهۆی پەتای کۆرۆنا، دۆخی ئابووری، هەرەسهێنانی نرخی نەوت، هەروەها لێکەوتەی دیکەش هەیە، کە پەیوەندی بە ململانێی ئەمریکا و ئێرانەوە هەیە، بەداخێکی زۆرەوە هەندێک کە دەگوترێت عێراقیین، کاردەکەن بۆ ئەوەی عێراق ببێتە گۆڕەپانی ململانێ".  بەرپرسانی عێراق لەماوەی رابردوودا بەردەوام جەختیان لەوە کردووەتەوە، کە نایانەوێت عێراق ببێتە گۆڕەپانی ململانێی نێوان وڵاتان، بەتایبەت کۆماری ئیسلامیی ئێران و ویلایەتە یەکگرتووەکانی ئەمریکا لەدوای کوژرانی قاسم سولەیمانی. لەو کۆبوونەوەیەشدا کازمی رایگەیاند، ئەمریکا و  ئێران رایانگەیاندووە، کە نایانەوێت عێراق ببێتە گۆڕەپانی ململانێ و یەکلاییکردنەوەی کێشەکانیان لەسەر خاکی عێراق بێت. بەڵام گوتی "ئەوەی دەبینرێت گرووپەکان بەردەوامن لە کردەوەکانیان، کە دوورە لە هەموو بەرپرسیارێتییەکی نیشتمانی و پێیانوایە بڕیاری جەنگ و ئاشتییان لەدەستە، بەڵام بڕیاری جەنگ و ئاشتی تەنیا لە دەست دەوڵەتە، هیچ لایەنێکی دەرەوەی دەوڵەت، بۆی نییە بڕیاری جەنگ و ئاشتی بدات".