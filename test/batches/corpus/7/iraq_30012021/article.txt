لە راگەیێندراێکدا وەزارەتەکە بڵاویکردووەتەوە، لە هەندێک هەژماری تۆڕە کۆمەڵایەتییەکان هەواڵی ئەوە بڵاوبووەتەوە، کە وەزارەتی بازرگانی، پێدانی ماددە خۆراکییەکانی بۆ کەسانی بە تەمەن لە چوارچێوەی پسووڵەی خۆراک راگرتووە، "ئەو هەواڵە دوورە لە راستی و هیچ بنەمایەکی نییە".    وەزارەتی بازرگانیی عێراق دووپاتی دەکاتەوە، بەپێی ئەو سیستەمەی کە وەزارەتی بازرگانی لە پسووڵەی خۆراک کاری لەسەر دەکات، هەموو هاووڵاتیانی وڵات ماددە خۆراکییەکان وەردەگرن، هەموو هاووڵایانیش بەشدارن بەبێ لەبەر چاوگرتنی تەمەن، "بۆیە ئەو هەواڵەی لە تۆڕە کۆمەڵایەتییەکان بڵاوبووەتەوە، دوورە لە راستی و سەرچاوەی فەرمی نییە".     هەروەها وەزارەتی بازرگانی جەخت لەوە دەکاتەوە، پابەندن بە دابەشکردنی خۆراک بە درێژایی ساڵ بەسەر ئەو هاووڵاتیانەی کە چاودێریی کۆمەڵایەتی دەیانگرێتەوە، کە زۆربەیان کەسانی بە تەمەنن.    بەپێی پرۆژەیاسای بودجەی ساڵی ٢٠٢١، کە لە ٢١/١٢/٢٠٢٠ لەلایەن ئەنجوومەنی وەزیرانی عێراق پەسندکرا، ٧٩٤، ٩٢٣، ٨٥٨ دینار بۆ پسووڵەی خۆراک تەرخانکراوە، بەشی هەرێمی کوردستانیش بە ١٠٠، ٧١٦، ٨٥٣ دینار دیاریکراوە.     سەرەتای ئەم مانگە د. محەممەد حەنوون، گوتەبێژی وەزارەتی بازرگانیی عێراق بە تۆڕی میدیایی رووداوی راگەیاند، ٤٥ بۆ ٥٠ هەزار بریکاری خۆراک لە تەواوی عێراقدا هەن، بە هەرێمی کوردستانیشەوە، ئەم بریکارانەی خۆراک لەژێر چاودێریی فەرمانگەی چاودێری بازرگانی و دارایی وەزارەتی بازرگانین، لەگەڵ چاودێریی بەشێک لە دەزگای چاودێرییەکانی پارێزگاکان.