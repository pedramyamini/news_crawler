فالح فەیاز، سەرۆكی دەستەی حەشدی شەعبی كە ئەمریكا خستوویەتیە لیستی سزاكانیەوە، رایگەیاند "ئەمریكا كە خۆی بە راسپێردراوی جیهان سەپاندووە وەكو نەریتی خۆی، سەروەریی وڵاتان پێشێل دەكات و شكۆی گەلان دەشكێنێت، بەم دواییە ناوی ئەبو فەدەك محەممەداوی، سوپاسالاری حەشدی شەعبی خستە نێو لیستی سزاكانیەوە، بەو هەنگاوەشی سەروەریی عێراقی پێشێل كردووە و حكومەت و دامەزراوە فەرمییەكان و بڕیارەكانی پەرلەمانی عێراقی بە كەم زانیوە، لەكاتێكدا حەشدی شەعبی بەشێكە لە سیستەمی سەربازیی فەرمیی عێراق و فەرمانەكانی لە فەرماندەی گشتیی هێزە چەكدارەكان وەردەگرێت و ملكەچی سەرجەم رێوشوێنە یاساییەكانە".  وەزارەتی دەرەوەی ئەمریکا رۆژی ١٤ی کانوونی دووەمی ٢٠٢١ عەبدولعەزیز محەمەداوی، ناسراو بە ئەبو فەدەک، سوپاسالاری حەشدی شەعبیی خستە لیستی تیرۆرەوە. ئەبو فەدەك، یەكێكە لە دیارترین سەركردەكانی كەتائیبی حیزبوڵڵای عێراقە و فەرماندەی ئۆپەراسیۆنەكانی ئەو رێکخراوە بووە کە ساڵی ٢٠٠٩ وە لەلایەن ئەمریکاوە خراوەتە لیستی تیرۆرەوە.  سەرۆكی دەستەی حەشدی شەعبی دەشڵێت "ئەوە نەویستراوە لایەنێك بە تیرۆریست پۆلێن بكرێت كە رووبەڕووی تیرۆر بووەتەوە و لە بری جیهان دژی دڕندەترین رێكخراوی تیرۆریستی جەنگاوە كە داعشە، پلانەكەی بۆ وێرانكردنی عێراق و ناوچەكە شكستپێهێنا".  هەینیی رابردووش ٨ی کانوونی دووەمی ٢٠٢١ بە تۆمەتی پێشێلکردنی مافەکانی مرۆڤ و سەرکوتکردنی خۆپێشاندەران لە عێراق، لە مانگی تشرینی یەکەمی ساڵی ٢٠١٩ وەزارەتی گەنجینەی ئەمریکا، سزای بەسەر فالح فەیاز، سەرۆکی دەستەی حەشدی شەعبی لە عێراق سەپاند.