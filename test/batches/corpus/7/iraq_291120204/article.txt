د. مەزهەر محەممەد ساڵح، راوێژکاری دارایی و ئابووریی سەرۆکوەزیرانی عێراق رایگەیاند، ئەم هەفتەیە حکومەت پرۆژە یاسای بودجەی ٢٠٢١ رەوانەی پەرلەمانی عێراق دەکات، ئەمەش هەواڵێکی ئەرێنییە، وەکو زەمینەیەک بۆ پەسندکردن و رێگریکردن لە دواکەوتنی مووچە لەگەڵ نزیکبوونەوەی کۆتایی ئەمساڵدا.  پێشتر سەرۆکوەزیرانی عێراق هۆشداریی دابوو لە دابەشنەکردنی مووچەی مانگی ١ی فەرمانبەران لە ساڵی ٢٠٢١، ئەگەر یاسای بودجە لەلایەن پەرلەمانەوە پەسند نەکرێت. بەپێی یاسای ئیدارەی دارایی، دەبێت حکومەت پێش ١٥ی تشرینی یەکەمی هەموو ساڵێک، پرۆژە یاسای بودجە رەوانەی پەرلەمان بکات.  د. مەزهەر محەممەد ساڵح ئەوەی روونکردەوە، ئەو دۆخە تایبەتەی چارەگی کۆتایی ئەمساڵ، رەوانەکردنی پرۆژە یاسای بودجەی ٢٠٢١ی بۆ پەرلەمان دواخست، حکومەت رێکاری دارایی گرتووەتەبەر، چاوخشانەوەی بە زۆر بابەت کردووە، بەمەبەستی زیادکردنی داهاتی نانەوتی و کەمکردنەوەی هەندێک خەرجی، ئەو کارەش پێویستی بە هەوڵ و کار و کاتی زیاترە.  راوێژکاری دارایی سەرۆکوەزیرانی عێراق دووپاتیکردەوە، حکومەت جدییە لەوەی ئەم هەفتەیە، پرۆژە یاسای بودجەی ٢٠٢١ رەوانەی پەرلەمان بکات، دەخوازن پەرلەمانیش هەوڵەکانی چڕبکاتەوە بۆ پەسندکردنی یاساکە، بەهۆی ناکۆکییەکان یاخود هەر بابەتێکی دیکە دوای نەخات.  بە گوتەی د. حەسەن نازم، وەزیری رۆشنبیریی عێراق، کۆبوونەوەی ئەم سێشەممەی ئەنجوومەنی وەزیرانی عێراق تەنیا تایبەت دەبێت بە پرۆژە یاسای بودجەی ٢٠٢١.