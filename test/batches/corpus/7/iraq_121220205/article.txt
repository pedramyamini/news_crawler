کۆبوونەوەکە ئەمڕۆ شەممە ١٢ - ١٢ - ٢٠٢٠ لە بەغدا بەڕێوەچوو. شاندی هەرێمی کوردستان بە سەرۆکایەتیی قوباد تاڵەبانی، جێگری سەرۆکوەزیرانی هەرێمی کوردستان بەشداریی کۆبوونەوەکەیان کرد و هەریەکە لە مستەفا کازمی، سەرۆکوەزیرانی عێراق و محەممەد حەلبووسی، سەرۆکی پەرلەمانی عێراق سەرۆکایەتیی کۆبوونەوەکەیان کرد.  بە گوێرەی راگەیێندراوەکەی نووسینگەی سەرۆکوەزیرانی عێراق، لە کۆبوونەوەکەدا پرسی پڕکردنەوەی کورتهێنانی دارایی تاوتووێکراوە.  نووسینگەی راگەیاندنی سەرۆکوەزیرانی عێراق ئاماژەی بەوە داوە، لە کۆبوونەوەکەدا ئەو شێوازانە تاوتوێکران کە پارەی تەرخانکراو دادپەروەرانە بەسەر هەموو ناوچەکانی عێراقدا دابەشبکرێت.  لە کۆبوونەوەکەدا گفتوگۆ لەبارەی "پابەندبوون بە جێبەجێکردنی یاسای پڕکردنەوەی کورتهێنانی دارایی" کرا کە مانگی رابردوو پەرلەمانی عێراق دەنگی پێدا، هاوکات باس لە رێکارەکانی جێبەجێکردنی ئەو یاسایەش کرا.  ئەو کۆبوونەوەیە لە کاتێکدایە کە حەسەن کەعبی، جێگری یەکەمی سەرۆکی پەرلەمانی عێراق کە سەر بە هاوپەیمانێتیی سائیروونە لە راگەیێندراوێکدا لە فەیسبووکەکەیدا رایگەیاند: "هەر رێککەوتنێک لەبارەی نەوتی هەرێمی کوردستان و شایستەکانیەوە پێچەوانەی ئەوە بێت کە لە بەندەکانی یاسای کورتهێنانی داراییدا هاتووە، ئەوە بە پووچەڵ ئەژمار دەکرێت. "  لەبارەی رەتكردنەوەی پێشنیازێكی حكومەتی عێراقی بۆ ناردنی بودجەیەك بۆ ھەرێمی كوردستان لەلایەن ئەندامێكی شاندی باڵای حكومەتی ھەرێمی کوردستانەوە سەمیر ھەورامی، گوتەبێژی قوباد تاڵەبانی، جێگری سەرۆکوەزیرانی هەرێمی کوردستان رەتیكردەوە كە شتێكی لەو جۆرە ھەبووبێت و بە رووداوی راگەیاند "ئەوەی گوتراوە دوورە لە راستییەوە. "  سەمیر هەورامی ئاماژەی بەوە دا، کۆبوونەوەكان بەردەوامن و دواتر ئەنجامەكانیان دەخەنەڕوو.  شاندی حكومەتی ھەرێمی کوردستان بە سەرۆكایەتیی قوباد تاڵەبانی بۆ دۆزینەوەی چارەسەرێكی گونجاو بۆ پرسی دارایی لە بەغدایە.