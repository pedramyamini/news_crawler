سالار عەبدولستار، وەزیری دادی عێراق، لە نووسراوێکدا کە لە ٣/١٢/٢٠٢٠ دا واژۆی کردووە و لە راگەیاندنی فەرمیی عێراق ناوەڕۆکەکەی بڵاوکراوەتەوە، وەڵامی پرسیاری فالح حەسەن خەزعەلی، ئەندامی پەرلەمانی عێراق، سەبارەت بە ژمارەی سزادراوان بە لە سێدارەدان دەداتەوە.   وەزیری دادی عێراق، لە نووسراوەکەدا دەڵێت: "ژمارەی سزادراوان بە لەسێدارەدان، کە بڕیاری سزادانیان کۆتاییە و سەرۆکایەتی کۆمار پەسندی کردووە ٧٦ سزادراون، ئەو سزادراوانەشی کە لە دەستبەکاربوونی منەوە لە ٧/٦/٢٠٢٠ تاوەکو (٣/١٢/٢٠٢٠) لە سێدارەدراون ٤٥ کەسن، هەروەها ئەوانەی لە ساڵی ٢٠١٥ تاوەکو (٣/١٢/٢٠٢٠) لە سێدارەدراون ٣٢٧ کەس بووە".  بەپێی نووسراوی فەرمانگەی چاکسازی لە عێراق، ژمارە ١٦٩٠ لە ١٩/١١/٢٠٢٠ دا، ژمارەی سزادراوان بە لەسێدارەدان لە عێراق، کە لە سێدارەنەدراون، ٧ هەزار و ٩٣٥ سزادراون.  هەروەها ژمارەی سزادراوان بە لەسێدارەدان بەپێی یاسای بەرەنگاربوونەوەی تیرۆر، کە سزاکانیان لە تێهەڵچوونەوەدا پەسندکراوە ١ هەزار و ١٢ سزادراون، بەڵام ژمارەی سزادراوان بە لەسێدارەدان بەپێی یاسای سزاکان، کە سزاکانیان لە تێهەڵچوونەوەدا پەسندکراوە ٣١٦ سزادراون، جیا لەوە ژمارەی سزادراوان بە لەسێدارەدان کە سزاکانیان لە تێهەڵچوونەوەدا هێشتا پەسندنەکراوە ٦ هەزار و ٦٠٧ سزادراون".  وەزیری دادی عێراق لە نووسراوەکەیدا ئاماژەی بەوەداوە: "هۆکارەکانی جێبەجێنەکردنی سزاکانی ئەوانەی سزاکانیان لە تێهەڵچوونەوەدا پەسندکراوە، دەرنەچوونی فەرمانی کۆمارییە بۆ جێبەجێکردنی سزاکانیان، بەڵام هۆکاری جێبەجێنەکردنی سزاکانی لەسێدارەدان ئەوانەی سزاکانیان لە تێهەڵچوونەوەدا پەسندنەکراوە، بریتییە لەوەی کەیسەکانیان هێشتا لەژێر وردبینی دادگای فیدراڵی تێهەڵچوونەوەدان".  بەپێی ئامارێکی فەرمیی وەزارەتی دادی عێراق، کە لە مانگی کانوونی دووەمی ٢٠٢١ دا ئامادەکراوە و وێنەیەکی بۆ تۆڕی میدیایی رووداو نێردراوە، ٤١ هەزار و ٩٣٩ زیندانی لە بەندیخانەکانی عێراقدا هەن، کە لە ٢٨ بەندیخانەدا بەندکراون، ٢ هەزار و ١٦٨ لەو زیندانییانە ئافرەتن، ١ هەزار و ٤٥٥ لەو زیندانییانە لە خوار تەمەنی ١٨ ساڵدان، هاوکات ٥٦ یان بیانین.  پێشتر، سەرچاوەیەک لە کۆمیسیۆنی باڵای مافەکانی مرۆڤ لە عێراق، کە نەیویست ناوی ئاشکرا بکرێت، لە ٢٨/١/٢٠٢١ دا، بە تۆڕی میدیایی رووداوی راگەیاند: "نزیکەی ٥٠٠ سزادراو بە لەسێدارەدان لە عێراق هەن، کە بە تۆمەتی ئەندامبوون لە داعش سزادراون و بەشێکیان بیانین، بەڵام سزادراوەکانی دیکە بەهۆی کوشتن سزای لە سێدارەدانیان بۆ دەرچووە".