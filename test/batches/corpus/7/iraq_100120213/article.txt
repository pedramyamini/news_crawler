لیوا خالد محنا، گوتەبێژی وەزارەتی ناوخۆی عێراق بە تۆڕی میدیایی رووداوی راگەیاند: "عوسمان غانمی، وەزیری ناوخۆ، داوای لە ھێزەکانی سەر بە وەزارەتی ناوخۆ كردووە خۆیان بۆ وەرگرتنەوەی دۆسیەی ئەمنی ناو شارەکان ئامادە بکەن، بەڵام تاوەكو ئێستا هیچ وادەیەك بۆ وەرگرتنەوەیان دیارینەكراوە".  بەگوتەی گوتەبێژی وەزارەتی ناوخۆی عێراق، كاری جیدی بۆ وەرگرتنەوەی دۆسیەی ئەمنی پارێزگاكان دەكرێت و دەڵێت: "وەرگرتنەوەی دۆسیەی ئەمنی لەناو شارەکان، پێویستی بە گرتنەبەری کۆمەڵێک رێوشوێن هەيه، تاوەكو ئێستاش دۆسیەی پارێزگاكانی واسیت، دیوانیە و بابل وەرگیراوەتەوە، دۆسیەی پارێزگای كەركووكیش هێشتا لە دەست فەرماندەیی ئۆپەراسیۆنەكاندایە. "  لە دوای رووداوەکانی ٢٠١٧ وە، دۆسیەی ئەمنی پارێزگای کەرکوک لە پۆلیس سەندرایەوە و رادەستی چەند هێزێکی تایبەت کرا، لەوانەش دەزگای دژە تیرۆری عێراق و لیوای ١٦ی سوپای عێراق.  پێشتر عوسمان غانمی، وەزیری ناوخۆی عێراق رایگەیاندبوو: دوای هەڵبژاردنەكانی داهاتوو، كە بڕیارە لە حوزەیرانی ئەمساڵ بکرێت، وەزارەتی ناوخۆ دۆسیەی ئەمنی لە سەرجەم پارێزگاكان وەردەگرێتەوە، كاریش لەسەر دابینكردنی ئاسایش و پاكی و بێگەردی هەڵبژاردنەكان دەكات.