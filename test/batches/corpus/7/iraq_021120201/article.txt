حەمید نایف، گوتەبێژی وەزارەتی كشتوكاڵی عێراق رایگەیاند "لە چوارچێوەی هەوڵە بەردەوامەكانی و هاوكاریكردنی بەردەوامی جووتیاران، وەزارەتی كشتوكاڵ ٢٤ بەرهەمی كشتوكاڵیی ناوخۆیی دابینكردووە، سەرەڕای بەرهەمە ئاژەڵیەكان، لەوانە هێلكە، مریشكی زیندوو و بەستوو، ماسی دەریا و رووبار".  بە گوتەی گوتەبێژی وەزارەتی كشتوكاڵی عێراق، وەزارەتەکەیان هاوكاربووە له دابینكردنی ملیۆنان دۆلار، "كاتێك لە ساڵی ٢٠١٩ و ٢٠٢٠ بەشی خۆبژێویی بەرهەمی گەنمی دابینكرد، سەرەڕای هەناردەكردنی بەرهەمی خورما بۆ ١٠ وڵات، ئەم هەنگاوەش هاندەرێك بوو بۆ چاندنی نەمامی خورمای نوێ و دەستبەكاربوونی دەستی كار و بەدیهێنانی داهاتی دارایی زیاتر بۆ وڵات".  حەمید نایف ئاماژەی بەوەش كردووە "وەزارەتی كشتوكاڵ نزیكەی ٣٠ % ی بەرهەمی برنجی ناوخۆیی بۆ وەزارەتی بازرگانی دابینكردووە كە لە چوارچێوەی بەشەخۆراكی مانگانە بەسەر هاووڵاتییان دابەشدەكرێت، سەرەڕای دابینکردنی ئارد و زەیت و شەكر".