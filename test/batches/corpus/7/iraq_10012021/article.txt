رۆژی شەممە ٩ - ١ - ٢٠٢١ وەزارەتی گەنجینەی ئەمریکا فالح فەیاز، سەرۆکی دەستەی حەشدی شەعبی خستە لیستی سزاکانییەوە بە تۆمەتی ئەوەی ئەندامی شانەی قەیرانەکانی حکومەتەکەی عادل عەبدولمەهدی بووە کە لە کۆتاییەکانی ساڵی ٢٠١٩ پێکهات و رۆڵی هەبووە لە کوشتنی خۆپیشاندەران و پێشێلکردنی مافەکانی مرۆڤ.  مەحموود روبەیعی، گوتەبێژی سیاسیی بزووتنەوەی عەسائیبی ئەهلی حەق، لەمیانی بەشداریکردنی لە بەرنامەی رووداوی ئەمڕۆ لە تۆڕی میدیایی رووداو، قسەی لەسەر سزاکەی وەزارەتی خەزێنەی ئەمریکا کرد دژی فالح فەیاز، ئاماژەی بەوەکرد ئەو بڕیارە دوا هەوڵی ترەمپە بۆ ئەوەی ئاژاوەیەکی دیکە بنێتەوە و خۆی لەو قەیرانە رزگاربکات کە بەهۆی هێرشکردنە سەر کۆنگرێسی ئەمریکاوە تووشی بووە.  روبەیعی رەتیکردەوە فالح فەیاز دەستی لە کوشتنی خۆپیشاندەراندا هەبێت و تیشکی خستە سەر ئەوەی ئەوانیش داوای سزادانی ئەو کەسانە دەکەن دەستیان لە کوشتنی خۆپێشاندەراندا هەبووە.  گوتەبێژی سیاسیی بزووتنەوەی عەسائیبی ئەهلی، نیگەران بوو لە هەڵوێستی حکومەتی عێراق بەرامبەر بڕیارەکەی ئەمریکا و گوتی، هەڵوێستی حکومەتی عێراق بەرامبەر بە بە ئامانجکردنی بەرپرسێکی باڵای عێراقی لەلایەن ئەمریکاوە هەڵوێستێکی لاوازە، داوای لە حکومەتی عێراق کرد، هەڵوێستی جدی بێشانبدات، هەروەها داوای کرد، حکومەتی عێراق داوا لە پۆلیسی ئینتەرپوڵ بکات ئەو بڕیارەی دادگەی عێراق جێبەجێبکەن کە بۆ دەستگیرکردنی ترەمپ دەرکراوە.  مەحموود روبەیعی، ئاماژەی بە هەڵوێستی خۆیان کرد لەبارەی هەڵبژاردنی پێشوەختەی ئەنجومەنی نوێنەرانی عێراق کرد و گوتی: "عەسائیب و بزووتنەوەی فەتح رژدن لەسەر ئەوەی هەڵبژارندنی پێشوەخت بۆ ئەنجوومەنی نوێنەرانی عێراق لەکاتی خۆیدا بکرێت، ئاشکراشی کرد هیچ لایەنێکی سیاسی شیعە لەگەڵ دواخستنی هەڵبژاردندا نییە.  سەبارەت بە چاودێریکردنی پرۆسەی هەڵبژاردن لەلایەن نەتەوە یەکگرتووەکانەوە، مەحموود روبەیعی گوتی: ئەوان کێشەیان لەگەڵ ئەوەدا نییە هەڵبژاردن لەلایەن نەتەوەیەکگرتووەکانەوە چاودێری بکرێت، لەبەر ئەوی پێیانوایە هەڵبژاردنی بێگەرد تاکە رێگایە ئەو کەلێنانە پڕبکاتەوە کە لەنێوان گەل و دەسەڵاتدا دروستبووە، بەڵام دژی ئەوەن نەتەوەیەکگرتووەکان و لایەنی دەرەکی دەستوەردان لە هەڵبژاردندا بکەن.  لەکاتی بەشداریکردنی گوتەبێژی سیاسیی بزووتنەوەی عەسائیبی ئەهلی حەق لە بەرنامەکەدا کارەبا لە بەغدا بڕا، مەحموود روبەیعی، پێش ئەوەی وەڵامی پرسیاری هەوراز گوڵپی بداتەوە، باسەکەی بردەوە سەر کارەبا و رایگەیاند، تاکە هۆکاری نەبوونی کارەبا لە عێراق ئەمریکایە، لەبەر ئەوەی ناهێڵێت کۆمپانیاکانی بەرهەمهێنانی کارەبا لە عێراق کاربکەن و کارەبا بگاتە عێراق، بە ئامانجی وێرانکردنی کەرتی کشتوکاڵ و ژیانی عێراقییەکان.