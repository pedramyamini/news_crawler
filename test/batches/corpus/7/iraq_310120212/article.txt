د. ناسر هەرکی، ئەندامی ئەو لیژنە پەرلەمانییەی کە لەبارەی کێشەی زەویوزارەکانی کەرکووک پێکهاتووە، کە هاوکات بڕیاردەری لیژنەی ئاسایش و بەرگرییە لە پەرلەمانی عێراق، بە تۆڕی میدیایی رووداوی راگەیاند، دوای کۆبوونەوەیان و بەپێی نووسراوی لیژنەکەیان، کە لە ١٧ی ئەم مانگەوە دەرچووە، بڕیاردراوە هەریەک لە راکان جبووری، پارێزگاری کەرکووک بە وەکالەت و  سەرۆکی دەستەی کێشەی موڵکدارێتی لە وەزارەتی کشتوکاڵ و زوهێر عەلی، بەڕێوەبەری کشتوکاڵی کەرکووک بانگهێشت بکرێن بۆ لیژنەکەیان، دواتریش ناوی بەرپرسی ئۆفیسی ماددەی ١٤٠ لە کەرکووکیش زیادکراوە بۆ ئەو بانگهێشتە، بەڵام تاوەکو ئێستا وادەکەی دیارینەکراوە، چونکە ئەو ماوەیە لیژنەی ئاسایش و بەرگری سەرقاڵ بووە بە رووداوە ئەمنییەکانی ئەم دواییانە و کۆبوونەوە لەگەڵ فەرماندە ئەمنییەکان.  ئەو ئەندامەی لیژنەکەی پەرلەمان کە لەبارەی کێشەی زەویوزارەکانی کەرکووک پێکهاتووە، روونیکردەوە کە دوای کۆبوونەوەی رۆژی چوارشەممەی ئەو هەفتەیەی لیژنەی ئاسایش و بەرگری لەگەڵ فەرماندەی گشتیی هێزە چەکدارەکان، وادەیەک بۆ میوانداریکردن و بانگهێشتکردنیان دیاریدەکرێت.  بەپێی نووسراوەکە داوا لە فەرماندەی بارەگای پێشکەوتووی فەرماندەیی ئۆپەراسیۆنەکانی کەرکووک کراوە رێکارەکانی تایبەت بە زەوییە کشتوکاڵییەکان رابگرێت، تاوەکو ناکۆکییەکانیان لە ناحیەکانی لەیلان، تازە، سەرگەڕان و گوندەکانی ناحیەکە یەکلایی دەکرێنەوە.  دوای پەرەسەندنی ئاڵۆزییەکان لە پارێزگای کەرکووک، لەوانەش لە ناحیەی سەرگەڕانی سەر بە قەزای دوبز و بە دیاریکراویش لە گوندی پەلکانە، سەرۆکایەتیی پەرلەمانی عێراق بە فەرمانی پەرلەمانیی ژمارە ١٤٤ لە ٢٠٢٠/١٢/١٦ لیژنەیەکی بە سەرۆکایەتیی محەممەد رەزا ئال حەیدەر، سەرۆکی لیژنەی ئاسایش و بەرگریی پەرلەمانی عێراق پێکهێنا و لیژنەکە رۆژی ٢٠٢٠/١٢/٢٨ سەردانی کەرکووکی کرد.