د. ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، لە چوارچێوەی گفتوگۆکانی پرۆژەیاسای بودجەی ٢٠٢١، رۆژی چوارشەممە ٢٠٢١/٠١/٢٠ لیژنەی دارایی لە پەرلەمانی عێراق لەگەڵ وەزارەتەکانی نەوت، بەرگری، پیشەسازی، پەروەردە و تۆڕی میدیایی عێراقی کۆدەبێتەوە و، لەسەر پشکی هەریەک لەمانە لە پرۆژە یاسای بودجەدا گفتوگۆ دەکەن.  بەپێی رەشنووسی پرۆژەیاسای بودجەی گشتیی ساڵی ٢٠٢١ ـی عێراق، بودجەکە بە زیاتر لە ١٦٤ تریلیۆن دینار خەملێنراوە.    پێشبینی دەکرێت بودجەی ٢٠٢١ زیاتر لە ٧١ تریلیۆن دینار کورتهێنانی هەبێت، لە کاتێکدا حکومەت بە نیازە بە قەرزکردن لە بانکی ناوەندی و بانکە نێوخۆیییەکان زۆربەی ئەو کورتهێنانە پڕ بکاتەوە.  بڕیاردەری لیژنەی دارایی لە پەرلەمانی عێراق روونی کردەوە، لە کۆبوونەوەکەدا لیژنەی دارایی لەگەڵ وەزارەتی نەوت باس لە دۆسیەی نەوتی هەرێمی کوردستان دەکات، لەوانە بڕی هەناردەکردنی نەوت، بەرهەمهێنان، بەکاربردنی ناوخۆیی و  پرسی رادەستکردنی نەوت.   ئەحمەد سەفار ئاماژەی بەوەش دا کە هەروەها پرسیار لە وەزارەتی بەرگری دەکەن کە بۆچی پشکی پێشمەرگەی لەسەر بودجەی وەزارەتی بەرگری لابردووە و خراوەتە سەر بودجە و پشکی هەرێمی کوردستان.    پشکی هەرێمی کوردستان لە پرۆژەیاسای بودجەی ساڵی ٢٠٢١ ـی عێراقدا ١٣ ترلیۆن و ٩٠٤ ملیار و ١٢ ملیۆن و ٤٥٢ هەزار دینار دەبێت و بەپێی ژمارەی دانیشتووانی دیاری دەکرێت.   بەپێی پرۆژە یاسای بودجە، دەبێت شایستە داراییەکانی نێوان حکومەتی فیدراڵ و هەرێمی کوردستان لە ٢٠١٤ تاوەکو ٢٠٢٠ یەکلایی بکرێنەوە.   دەبێت هەرێمی کوردستان رۆژانە ٢٥٠ هەزار بەرمیل نەوت و نیوەی داهاتی نانەوتیشی رادەستی عێراق بکات.