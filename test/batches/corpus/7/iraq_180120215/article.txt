د. ئەحمەد سەفار، بڕیاریدەری لیژنەی دارایی پەرلەمانی عێراق بە تۆڕی میدیایی رووداوی راگەیاند، تاوەکو ئێستا گفتوگۆکانی لیژنەی دارایی لەبارەی پرۆژە یاسای بودجەی ٢٠٢١ بە باشی بەڕێوەدەچن، رۆژانە لیژنە لاوەکییەکانیان گفتوگۆ لەگەڵ وەزارەت و دەستە و لایەنە پەیوەندیدارەکان دەکەن لەبارەی پرۆژە یاسای بودجە.  لیژنەی دارایی پەرلەمانی عێراق بۆ تاوتوێکردنی پرۆژە لەگەڵ لایەنە پەیوەندیدارەکان پێنج لیژنەی لاوەکیی پێکهێناوە.  بڕیاردەری لیژنەی دارایی پەرلەمانی عێراق جەخت لەوە دەکاتەوە، ئەگەر دۆخەکە هەر بەم شێوە ئەرێنییە بێت، لە ماوەی ١٥ بۆ ٢٠ رۆژی دیکە پرۆژە یاسای بودجە لە پەرلەمانی عێراق پەسند دەکرێت.  بەپێی رەشنووسی پرۆژەیاسای بودجەی گشتیی ساڵی ٢٠٢١ ـی عێراق، بودجەکە بە زیاتر لە ١٦٤ تریلیۆن دینار خەمڵێندراوە.   پێشبینی دەکرێت بودجەی ٢٠٢١ زیاتر لە ٧١ تریلیۆن دینار کورتهێنانی هەبێت، لەکاتێکدا حکومەت بەنیازە بە قەرزکردن لە بانکی ناوەندی و بانکە نێوخۆییەکان، زۆربەی ئەو کورتهێنانە پڕبکاتەوە.