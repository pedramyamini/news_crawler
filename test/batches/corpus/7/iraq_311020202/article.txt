نووسینگەی سەرۆکوەزیرانی عێراق ئەمڕۆ شەممە ٣١ - ١٠ - ٢٠٢٠ لە راگەیێندراوێکدا رایگەیاند: "مستەفا کازمی، سەرۆکوەزیرانی عێراق و مستەفا مەدبوولی، سەرۆکوەزیرانی میسر ئەمڕۆ سەرۆکایەتی دانوستاندنی نێوان هەردوو شاندی حکومەتی عێراق و حکومەتی میسریان لە بەغدا کرد، کە تایبەت بوو بە کارەکانی لیژنەی باڵا هاوبەشی نێوان عێراق و میسر".  هەر لە راگەیێندراوەکەدا هاتووە، لە کۆبوونەوەکەدا عێراق و میسر ١٥ یاداشتنامە و پرۆگرامی هاوئاهەنگییان لە بوارەکانی (گواستنەوە، سەرچاوەکانی ئاو، تەندروستی، ژینگە، داد، وەبەرهێنان، نیشتەجێکردن، ئاوەدانکردنەوە، پشەسازیی، بازرگانی و دارایی) واژۆ کرد.  مستەفا مەدبوولی، سەرۆکوەزیرانی میسر ئەمڕۆ بە سەرۆکایەتیی شاندێکی باڵای حکومەتەکەی سەردانی بەغدای کرد، لە کاتێکدا لیژنەی باڵای نێوان عێراق و میسر لە چوارشەممەی رابردووەوە بە بەشداریی چەند وەزیرێکی عێراق میسر کارەکانی دەستپێکردووە.