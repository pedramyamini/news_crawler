عەلی عەباس جهانگیر، بەڕێوەبەری گشتیی كاروباری لقەكان لە وەزارەتی كۆچ و كۆچبەرانی عێراق لە راگەیێندراوێكدا ئاماژەی بەوە کردووە، لە چوارچێوەی پلانی وەزارەتەکەیان دوو هەزار و ٢٢٠ ئاوارەی سنووری پارێزگای نەینەوا لە كەمپی ئاوارەكان بۆ ناوچەکانیان دەگەڕێنرێنەوە.  هەروەها عەلی عەباس لەبارەی گەڕانەوەی ئاوارەی کەمپەکانەوە دەڵێت، "چەند رۆژێكە پرۆسەی گەڕانەوەی ئارەزوومەندانەی ئاوارەكان لە كەمپەكانی حەمام عەلیل، جەدعەی یەک و پێنج لە پارێزگای نەینەوا بۆ شوێنەکانی خۆیان لە شاری موسڵ، تەل عەبتە، گەیارە، خزڕ، بعاج، مەخموور، محەلەبیە، قەیرەوان، رەبیعە، تەلەعفەر، زوممار، حەمام عەلیل، كسك و شنگال دەستی پێکردووە".  ئیڤان فایەق، وەزیری كۆچ و كۆچبەرانی عێراق لەو بارەیەوە رایگەیاند، وەزارەتەکەیان پلانێكی نیشتمانی ئامادەكردووە بۆ داخستنی سەرجەم كەمپەكانی ئاوارەكان لەسەرەتای ساڵی ٢٠٢١، جگە لە كەمپەكانی هەرێمی كوردستان بەمەش ملیۆنێک و ٥٠٠ هەزار ئاوارە دەگەڕێنەوە ناوچەكانیان.  پێشتر لە نێوەڕاستی مانگی تشرینی یەکەم رێبەر ئەحمەد، وەزیری ناوخۆی حکومەتی هەرێمی کوردستان لەبارەی رەوشی ئاوارەکانی نێو هەرێمی کوردستان لە کۆنگرەیەکی رۆژنامەڤانیدا رایگەیاند، داوایان لە حکومەتی فیدراڵی کردووە بە ئەرکی خۆیان هەستن بۆ دابینکردنی پێداویستیی تەندروستی و پێداویستییەکانی دیکەی وەکو سووتەمەنی و خزمەتگوزارییەکانی خوێندن.  بەپێی راپۆرتی رێكخراوی كۆچی نێودەوڵەتی، دوای هێرشی چەكدارانی داعش لە حوزەیرانی ٢٠١٤، شەش ملیۆن كەس ئاوارەبوون، لەو ژمارەیەش نزیكەی چوار ملیۆن ئاوارە گەڕاونەتەوە ناوچەكانیان و نزیكەی ملیۆنێک و ٨٠٠ هەزار ئاوارەی دیكەش لە ناوچە و كەمپەكان لە پارێزگاكاندا ماون.