زوهێر ئەعرەجی، قایمقامی موسڵ، بە تۆڕی میدیایی رووداوی راگەیاند: "لە چوارچێوەی پڕۆسەی گەڕان بەدوای تەرمەكان رۆژی پێنجشەممە ١١ - ٣ - ٢٠٢١، پۆلیسی پارێزگای نەینەوا، تەرمی ١٦ چەكداری داعشیان لە نزیك گوندی عزبەی سەر بە ناحیەی شورا لە باشووری شاری موسڵ دۆزییەوە. "  ئەعرەجی هەروەها گوتی: "ناوە ناوە هێزە ئەمنییەكان و تیمەكانی تایبەت بە گەڕان بەدوای تەرمەكان ژمارەیەك تەرمی چەكدارانی داعش و هاوڵاتیانی سڤیل لە ناوچە جیاجیاكانی موسڵ دەدۆزنەوە، بەگوێرەی ئەو بەڵگانەی هێزە ئەمنییەكان لەگەڵ ئەو ١٦ تەرمانەیان دۆزیونەتەوە دەیسەلمێنن كە تەرمی چەكدارانی داعشن، لێكۆڵینەوەش بەردەوامە".  بە گوتەی قائیمقامی موسڵ لە رۆژی كۆنتڕۆڵكردنەوەی شاری موسڵ لە ساڵی ٢٠١٧ تاوەكو ئەمڕۆ ٢ هەزار و ١٥٠ تەرمی چەكدارانی داعش دۆزراونەتەوە، لەگەڵ ٢ هەزار و ٧٦٠ تەرمی هاووڵاتیانی سڤیل، كە لەلایەن داعش گوللەباران كراون یان بەهۆی ئۆپەراسیۆنە سەربازییەكان كوژراون و كەوتونەتە ژێر داروپەردی باڵاخانە و خانووە رووخاوەكان.