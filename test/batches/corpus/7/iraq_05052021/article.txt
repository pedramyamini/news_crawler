بەگوێرەی هەواڵەکەی وەزارەتی بەرگریی تورکیا، لە پەیوەندییە تەلەفۆنییەکەی نێوان خولوسی ئاکار و جومعە عیناددا پەیوەندییە سەربازی و ئەمنییەکانی نێوان بەغدا و ئەنقەرە و دوایین پێشهاتە ئەمنی و سەربازییەکانی ناوچەکە تاوتوێ کراون.  وەزیری بەرگریی تورکیا بە هاوشانە عێراقییەکەی راگەیاندووە، "تورکیا رێزی لە یەکپارچەیی خاک و سەروەریی عێراق گرتووە و دەگرێت. پێویستە عێراق لەمبارەیەوە دڵنیابێت و پێشتریش ئەمەمان سەلماندووە. شەڕی تورکیا دژی تیرۆر و گرووپە تیرۆریستییەکانە و بەردەوام دەبێت".  هەروەها خولوسی ئاکار گوتوویەتی، "ئامانجمان لەنێوبردنی رێکخراوی تیرۆریستیی جوداخواز و بکوژانی ٤٠ هەزار خەڵکی سڤیلی بێتاوانمانە. ئەم رێکخراوە تیرۆریستییە لە باکووری عێراق شوێنپێی خۆی چەسپاندووە و خۆیان حەشارداوە".  پەیوەندییە تەلەفۆنییەکە لەکاتێکدایە، لە ٢٣ی نیسانەوە تورکیا بە پاساوی رووبەڕووبوونەوەی پارتی کرێکارانی کوردستان - پەکەکە ئۆپەراسیۆنێکی لە بەرزاییەکانی سنووری پارێزگای دهۆک دەستپێکردووە.  بەپێی ئامارەکانی وەزارەتی بەرگریی تورکیا، تاوەکو ئێستا لەو ئۆپەراسیۆنەدا زیاد لە ٥٠ گەریلا کوژراون. ئەمەش لەکاتێکدایە بەپێی ئاماری میدیاکانی نزیک لە پەکەکە، لە ئۆپەراسیۆنەکەدا زیاد لە ١٧٠ سەربازی تورکیا لەلایەن گەریلاکانەوە کوژراون.