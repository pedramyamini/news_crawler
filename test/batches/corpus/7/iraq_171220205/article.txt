کازم سەیادی کە پێشتر سەر بە دەوڵەتی یاسا بووە، ئێستا پەرلەمانتاری سەربەخۆیە، روویکردە ئەو پەرلەمانتارە عێراقییانەی کە بە گوتەی ئەو، بەنیازن تەنیا داهاتی ٢٥٠ هەزار بەرمیل نەوتی رۆژانە لە بودجەدا جێگیربکەن، پێی گوتن، ئەگەر ئەو کارە بکەن ئەوا "ناپاک و دووڕوون".  ئەو پەرلەمانتارە بانگەشەی ئەوەی دەکرد هەرێمی کوردستان پشکی ١٧ % ی بودجەی بۆ دانراوە، گوتی "ئەمجارە هەر کەسێک دەنگ لەسەر ١٧ % بدات، با خۆی بە ناپاک لەقەڵەم بدات. ئەمجارە هەر کەسێک دەنگی لەسەر ٢٥٠ هەزار بەرمیل نەوت دا، با خۆی بە ناپاک لەقەڵەم بدات".  سەیادی پەنجەی تۆمەتی ئاراستەی ئەنجوومەنی وەزیران و ئەنجوومەنی نوێنەرانی عێراق کرد و بەهۆی ناردنی بەشە بودجە بۆ هەرێمی کوردستان وەکو تاوانبار ناویبردن.  پەرلەمانتارەکە هێرشێکی تووندی کردە سەر هەندێک پەرلەمانتاری دیکەی عێراق و بە تووڕەییەوە گوتی "ئەگەر کەسێک دەنگی بە ٢٥٠ هەزار بەرمیل نەوت بدات، پێی بڵێن تۆ شەرەفی ئەوەت نییە لەم شوێنەدا [لە پەرلەمان] رابوەستیت، شەرەفی ئەوەت نییە لە کەناڵەکان دەربکەویت، تۆ درۆزنیت، تۆ دووڕوویت، تۆ ناپاکیت".  رۆژی چوارشەممە ١٦ی کانوونی یەکەمی ٢٠٢٠ ژمارەیەک پەرلەمانتاری عێراق، لەنێویاندا حەسەن جەنابی، پەرلەمانتاری رەوتی حیکمە پاش کۆبوونەوە لەگەڵ شاندەکەی هەرێمی کوردستان لە پەرلەمانی عێراق رایانگەیاند، ئەوان ئامادە نین "یەک دیناریش" بنێرن بۆ هەرێمی کوردستان ئەگەر بێتو تێکڕای داهاتە فیدراڵییەکان رادەستی بەغدا نەکرێن.  هاوکات یوسف کیلابی، پەرلەمانتاری سەربەخۆ لە پەرلەمانی عێراق لە کۆنگرەیەکی رۆژنامەڤانی گوتی، ئەوان لەگەڵ پارێزگاری بانکی ناوەندیی عێراق قسەیان کردووە و پێیان گوتراوە بانکی ناوەندی هیچ ئاگاداری داهاتی نەوتی هەرێمی کوردستان نییە و نازانن لە چ بانکێکەوە پارە دادەنرێت، بۆیە بەناوی هەندێک لە پەرلەمانتارانی عێراقەوە داوایکرد هەرێمی کوردستان یاسای پڕکردنەوەی کورتهێنانی بودجە بکاتە دەرگایەک بۆ چارەسەری کێشەکانی نێوان هەولێر و بەغدا و داهاتی نەوت بخاتە بانکێک، بەشێوەیەک لەژێر چاودێریی بانکی ناوەندیی عێراق و لیژنەی داراییدا بێت.  ئەو پەرلەمانتارە سەربەخۆی عێراق ئاماژەی بەوە کرد، هەرێمی کوردستان دوو بژارەی لەبەردەستە، یەکێکیان ئەوەیە پارێزگاکانی هەرێمی کوردستان وەکو پارێزگاکانی دیکەی عێراق، بودجە وەربگرن بۆ پرۆژەکان یاخود ئەوەی کە هەموو پارێزگاکانی هەرێمی کوردستان بە یەک پاکێج و پێکەوە بودجە لە بەغدا وەربگرن. سەبارەت بە بژارەی دووەم، ئەو پەرلەمانتارە گوتی، هەرێمی کوردستان دەبێت پابەندی یاسای کارگێڕیی دارایی بەغدا بێت کە تێیدا بە ئاشکرا باس لەوە کراوە، داهاتەکانی وەکو نەوت و غاز، داهاتی فیدراڵین و دەبێت لەژێر چاودێریی دیوانی چاودێریی دارایی و وەزارەتی داراییدا بن.  رۆژی چوارشەممەی رابردوو ٩ - ١٢ - ٢٠٢٠ شاندێکی باڵای حکومەتی هەرێمی کوردستان بە سەرۆکایەتیی قوباد تاڵەبانی، جێگری سەرۆکوەزیرانی هەرێمی کوردستان چووە بەغدا و دەستی بە کۆبوونەوەکانی کرد. رۆژی ١٦ی کانوونی یەکەم شاندی هەرێمی کوردستان چوونە پەرلەمانی عێراق، پەرلەمانتارێکی عێراق لە فراکسیۆنی یەکێتیی نیشتمانیی کوردستان ئەوەی خستەڕوو کە سەردانەکە بۆ پێدانی روونکردنەوەیە لەبارەی گفتوگۆکانی نێوان حکومەتی فیدراڵی و حکومەتی هەرێمی کوردستان.  چوونی شاندەکەی هەرێمی کوردستان بۆ بەغدا لەکاتێکدایە، حکومەتی عێراق بەنیازە پرۆژە یاسای بودجەی ساڵی ٢٠٢١ رەوانەی پەرلەمان بکات، بەمەبەستی دەنگدان لەسەری و پەسندکردنی.