عەبدولئەمیر ئەلمیاحی، پەرلەمانتاری پارێزگای بەسڕە لە پەرلەمانی عێراق بە تۆڕی میدیایی رووداوی راگەیاند: "پارێزگای بەسڕە زیاتر لە ٨٥ % ی بودجەی گشتیی دەوڵەت دابین دەكات، بۆیە بۆ دەنگدان لەسەر پڕۆژەیاسای بودجەی ئەمساڵ چەند مەرجێكمان داناوە دیارترینیان، تەرخانكردنی ١٠ % لە بودجەی وەبەرهێنان، جێبەجێكردنی بڕیاری ژمارە ٣١٥ تایبەت بە تەرخانكردنی ٣٠ هەزار پلەی وەزیفی. "  لە بەشێکی دیکەی قسەکانیدا میاحی ئاماژەی بەوەدا، پەرلەمانتارانی ناوەڕاست و باشووری عێراق داوای دامەزراندنی سندووقی ئاوەدانكردنەوەیان كردووە بۆ دانانی پشكی پارێزگا بەرهەمهێنەرەكانی نەوت لە پترۆدۆلار بۆ مەبەستی ئاوەدانكردنەوە، بەو پێیەی پارێزگای بەسڕەش بەهۆی جەنگەكانی پێشوو زیانی بەركەوتووە و میاحی دەڵێت: "بەڵام تاوەكو ئێستا میكانیزمی دابەشكردنی پارەكە دیارنییە. "  پێشتر میساق ئەلحامدی، پەرلەمانتارێکی دیکەی پارێزگای بەسڕە بە تۆڕی میدیایی رووداوی راگەیاند " ٢٤ پەرلەمانتاری بەسڕە و ژمارەیەك پەرلەمانتاری پارێزگاكانی دیكەی بەرهەمهێنی نەوت رێككەوتووین لە دانیشتنی پەرلەمان بۆ دەنگدان لەسەر بودجەی گشتی بەشداری نەكەین، دەمانەوێ رەچاوی تەواوی مافی پارێزگاكانی بەرهەمهێنی نەوت بكرێت، ساڵانە پترۆدۆلار جێگیر بكرێت، پرۆژەی خزمەتگوزارییان بۆ بكرێت. "  قەبارەی پرۆژەیاسای بودجە لە ١٦٤ تریلیۆن دینارەوە بۆ نزیکەی ١٢٧ تریلیۆن و ٥٠٠ ملیار دینار کەمکرایەوە، نرخی نەوت لە ٤٢ دۆلارەوە زیادکرا بۆ ٤٥ دۆلار، داهات لە ٩٣ تریلیۆن دینارەوە بۆ ٩٨ تریلیۆن و ٥٠٠ ملیار دینار زیادکرا، کورتهێنان لە زیاتر لە ٧١ تریلیۆن دینارەوە بۆ نزیکەی ٢٩ تریلیۆن دینار کەمکرایەوە.  بڕیارە ئەم هەفتە دوایین بڕیار لەبارەی بودجەی ٢٠٢١ بدرێت، شاندی حکومەتی هەرێمی کوردستان بە سەرۆکایەتیی قوباد تاڵەبانی، جێگری سەرۆکی حکومەتی هەرێمی کوردستان سەرەتای ئەم هەفتەیە چوونە بەغدا بۆ گفتوگۆ لەگەڵ لایەنە ناڕازییەکان لەسەر بودجەی هەرێمی کوردستان.  لە پرۆژیاساکەدا هاتووە، بەشی هەرێمی کوردستان بە ١٢.٦٧ % ـیە کە دەکاتە ١٣ تریلیۆن و ٩٠٤ ملیار و ١٢ ملیۆن و ٤٥٢ هەزار دینار، لە بەرامبەردا دەبێت حکومەتی هەرێمی کوردستان رۆژانە ٢٥٠ هەزار بەرمیل نەوت و ٥٠ % ی داهاتی دەروازە سنوورییەکان بداتە بەغدا