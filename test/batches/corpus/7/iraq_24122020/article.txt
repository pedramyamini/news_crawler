لە ١٦ی ئەیلوولی ٢٠٠٧، ١٩ سەربازی کۆمپانیای بلاکوۆتەر بە سێ زرێپۆشەوە چوونە گۆڕەپانی نسووری شاری بەغدا، چوار کەسیان تەقەیان بەنێو قەرەباڵخی ئۆتۆمبێلەکاندا کرد و لە ئەنجامدا ١٤ هاووڵاتی سڤیلی عێراقییان کوشت، بە پاساوی ئەوەی کە وایان زانیوە هێرشیان کراوەتە سەر.    لەسەر ئەو تاوانە، یەکێکیان بە ٣٠ ساڵ و ئەوانی دیکەش بە ١٢، ١٤ و ١٥ ساڵ بەندکردن سزادران، بەڵام ترەمپ بڕیاری لێبووردنی بۆ هەر چواریان دەرکرد، ئەمەش تووڕەیی عێراقییەکانی لێکەوتەوە.   ساڵح عابد، دانیشتووی بەغدا لەبارەی ئەو بڕیارەی ترەمپەوە دەڵێت: "کۆمپانیای بلاکوۆتەری بەدناو هاووڵاتیانی عێراقیی کوشتن لە گۆڕەپانی نسوور. ئەمڕۆ گوێمان لێبوو کە بە بڕیارێکی تایبەتی ترەمپی سەرۆکی ئەمریکا ئازادکراون، وەکو بڵێی هیچ بەهایەکیان بۆ خوێنی عێراقییەکان نییە. داوا لە نەتەوە یەکگرتووەکان، کۆمەڵگەی نێودەوڵەتی و گرووپەکانی پاراستنی مافی مرۆڤ دەکەین کە بە زووترین کات بێنە پێشەوە و سەرکۆنەی ئەو بکوژانە بکەن. "  بلاکوۆتەر کۆمپانیایەکی ئەمنیی کەرتی تایبەتی ئەمریکییە، سوپای ئەمریکا گرێبەستێکی لەگەڵ کردبوو بۆ پاراستنی دیپلۆماتکارەکانی لە عێراق.   بەڕێوەبەری کۆمپانیاکە لایەنگرێکی سەرسەختی ترەمپ و برای وەزیری پەروەردەی ئیدارەکەیەتی.  شارەزایەکی یاسایی عێراق ئاماژە بەوە دەکات کە بڕیارەکەی سەرۆکی ئەمریکا سیاسییە و بنەمای یاسایی نییە.   عەلی تەمیمی، شارەزای بواری یاسا دەڵێت: "بە بۆچوونی من سەرۆکی ئەمریکا ناچار نییە بڕیارێکی لەم شێوەیە دەربکات، لە کاتێکدا کە دوو تا سێ مانگی لە کۆشکی سپی ماوە. پێویست ناکات ئەوە بکات. وا دەردەکەوێت کە لایەنی سیاسی بەسەر لایەنی یاسایی و دادوەریی بڕیارەکەدا  زاڵبووە. پێویست بوو ترەمپ پەیوەندیی وڵاتەکەی لەگەڵ عێراق لەبەرچاوبگرێت، بەتایبەتی کە عێراق رێککەوتنی ستراتیژی لەگەڵ ئەمریکا هەیە بۆ پێکەوەکاردن لە هەموو بوارەکاندا، بۆیە ئەم بڕیارە کاریگەریی نەرێنی دەکاتە سەر دۆخی سیاسی ترەمپ و نێوبانگەکەی. "   وەزارەتی دەرەوەی عێراقیش لە راگەیێنراوێکدا، وێڕای سەرکۆنەکردنی بڕیاری سەرۆکی ئەمریکا، دەڵێت لێخۆشبوون لەو چوار تاوانبارە لەگەڵ ئەو یاسا و پرەنسیپ و بەهایانەی مافی مرۆڤ ناگونجێت کە ئەمریکا بانگەشەی بۆ دەکات، بەڵکو کەرامەت و هەستی قوربانیان و کەسوکارەکانیان بنپێ دەکات.