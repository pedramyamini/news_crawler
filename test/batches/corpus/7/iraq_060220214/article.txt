رۆژی شەممە ٢٠٢١/٠٢/٠٦ محممەد حەلبووسی، سەرۆکی پەرلەمانی عێراق سەرۆکایەتیی کۆبوونەوەی لیژنەی دارایی پەرلەمانی کرد بۆ ئەوەی لەبارەی پرۆژەیاسای بودجەی گشتیی فیدراڵیی ساڵی ٢٠٢١ ـەوە قسە بکەن.  دوای کۆتایی کۆبوونەوەکە سەرۆکی پەرلەمان لە راگەیێندراوێکدا ئاماژەی بەوە دا کە "لیژنەی دارایی بڕیاری دا لێبڕینی مووچەی فەرمانبەران هەڵبوەشێنرێتەوە. ئەوەیش تەواوکەری ئەو بڕیارەی پەرلەمانە کە پێشتر بڕیاری پاراستنی مووچەی فەرمانبەرانی بەبێ لێبڕین دابوو. "  لەبارەی پلە باڵا و تایبەتەکانەوە حەلبووسی ئاشکرای کرد کە "ئەوانە لێبڕینی مووچە دەیانگرێتەوە و لەنێو لیژنەی داراییدا لەسەری رێککەوتوون. "  حەلبووسی جەختی لەوە کردەوە کە پرسی باجی سەر مووچەی فەرمانبەران لە لیژنەی داراییدا چارەسەر کراوە و مووچەخۆر وەک پێش دانانی یاسای دارایی مووچە وەردەگرێت.  لە راگەیێندراوکەدا باس لەوە کراوە کە پرۆژەیاسای بودجە دابەشکردنی پارجە زەوی بۆ پێکهاتەکانی کۆمەڵگە لە خۆ دەگرێت چ مووچەخۆر بن یان دەرچووی زانکۆ و پەیمانگە و خانەنشینان و ئەو کەسانە بن کە زەوییان وەرنەگرتووە.  هاوکات هەیسەم جبووری، سەرۆکی لیژنەی دارایی پەرلەمانی عێراق لە فەیسبووک ئاماژەی بەوە داوە "لە پرۆژەیاسای بودجەی ٢٠٢١ ـدا مووچەی فەرمانبەران و خانەنشینان، جگە لە پلە باڵاکان لە بەڕێوەبەری گشتییەوە بەرەو سەر، نە لێی دەبڕدرێت و نە باجی دەچێتە سەر. "  بە گوێرەی پرۆژەیاسای بودجەی گشتیی فیدراڵیی عێراق بۆ ساڵی ٢٠٢١ کە ئەنجوومەنی وەزاریی فیدراڵیی عێراق لە ٢٠٢٠/١٢/٢١ ـدا بۆ پەرلەمانی عێراقی نارد، باج لەسەر مووچەی هەموو مووچەخۆرانی عێراق دانرابوو، جگە لەو کەسانەی کە کۆی گشتیی مووچەکەی ٥٠٠ هەزار دینار یان کەمترە.  لە پرۆژەیاسای داراییدا هەر فەرمانبەرێک مووچەکەی لەنێوان ٥٠٠ هەزار دینار بۆ ملیۆنێک دیناردا بووایە، ١٠ % ی لێ دەبڕدرا و، هەر کەسێکیش مووچەکەی لەنێوان ملیۆنێک دینار بۆ ملیۆنێک و نیو دیناردا بووایە، ٢٠ % ـی لێ دەبڕدرا. ئەوانەیشی مووچەیان لە ملیۆنێک و نیو دینار زیاتر بووایە، ٣٠ % ـیان لێ دەبڕدرا.  ئەو باجە خانەنشینانی شارستانی و سەربازیی بە هەمان رێژە دەگرتەوە. هەروەها پرۆژەیاساکە لێبڕینی ٤٠ % ـی مووچەی سێ سەرۆکایەتییەکە و ٣٠ % ـی مووچەی وەزیر و پەرلەمانتاران و ئەو کەسانەی لەو پلانەدان، لە خۆ دەگرێت.