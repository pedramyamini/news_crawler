ئەو دوو لیژنەیەی  پێکهێنراون یەکێکیان بە بڕیاری سەرۆککۆمار بووە و  د. عەلی شوکری، راوێژکاری سەرۆکۆمار، سەرۆکایەتیی دەکات کە لە ٢٧ ئەندامی شارەزای دەستوور و یاسا پێکهاتوون کە ٥ ئەندامیان کوردن.  وەک خۆیان باسیدەکەن، هەنگاوی باشیان بڕیوە و دوای تەواوبوونی چلەی ئیمام حوسێن هەموارەکان تەواودەبن، ماددەی ١٤٠ یش بەشێوەیەک دەستکاری کراوە کە دەبێت لە ماوەی دوو ساڵدا جێبەجێ بکرێت.  عەبدولموحسین سەعدوون، ئەندامی لیژنەی هەموارکردنەوەی دەستووری عێراق بە تۆڕی میدیایی رووداوی راگەیاند، "دوای ئەوەی هەموارکردنەوەکە دەنگی لەسەر دەدرێت، دەبێت ماددەی ١٤٠ لە ماوەی دوو ساڵدا جێبەجێ بکرێت، لێپرسینەوەش لەگەڵ حکومەتی فیدراڵی و حکومەتی هەرێمی کوردستان دەکرێت ئەگەر بێتو لە جێبەجێکردنیدا کەمتەرخەم بن. بۆیە ئەو هەموارکردنەوانە زۆر پێویستن و گەرەنتیی ئەو ناوچانەن. بۆیە ماوە دیاریکراوە و بەشێوەیەک دەستکاریی ماددەی ١٤٠ کراوە کە باشتر پەرەی پێدراوە. "  هەروەها لیژنەکەی پەرلەمانی عێراقیش لەلایەن فالح سارییەوە سەرۆکایەتی دەکرێت کە لە ٣٠ ئەندام پێکهاتووە و شەشیان کوردن.    رێبوار هادی، سەرۆکی لیژنەی یاسایی لە پەرلەمان و ئەندامی لیژنەی هەموارکردنەوەی دەستوور بە رووداوی راگەیاند، لیژنەکەیان گفتوگۆی لەسەر هەموو ماددەکانی دەستوور کردووە و لەسەر زۆربەی ماددەکان پێشنیازی پێچەوانە و دوور لەیەکدی هەیە، گفتوگۆش لەسەر ماددەی ١٤٠ نەکراوە.   رێبوار هادی پێیوایە لیژنەی هەموارکردنەوەی دەستوور لە پەرلەمان بەسەرچووە و دەسەڵاتی نەماوە، چونکە دەبوو لە ماوەی ٤ مانگدا راپۆرتی خۆی تەواوبکات و بەرزبکاتەوە، بەڵام نزیکەی ١١ مانگە لیژنەکە پێکهاتووە و راپۆرتی کۆتایی خۆی نەداوە.   هەروەها رێبوار هادی دەڵێت، بەپێی ماددەی ١٤٢ی دەستوور، دەبوو هەموارکردنەوە لەو ماددانە بکرێت کە زۆر پێویستن نەک پێداچوونەوە بە هەموو ماددەکاندا بکرێت، بۆیە بەهیچ شێوەیەک لەم خوولەی پەرلەماندا دەستوور هەموار ناکرێتەوە، هەروەها لە هەموو ئەو کۆبوونەوانەی کە لیژنەکەیان کردووەیەتی تەنیا یەک کۆبوونەوە رێژەی ئاسایی ئامادەبوونی ئەندامانی لیژنە هەبووە کە ئەوەش بەڵگەیە لەسەر ئەوەی فراکسیۆنە سیاسییەکان لە هەموارکردنەوەی دەستووردا جیددی نەبوون.   دەستووری عێراق لە ١٤٤ ماددە پێکهاتووە، لە ساڵی ٢٠٠٥ دا گشتپرسیی لەسەر کرا و پەسندکراوە. چەندین جار لە پەرلەمان لیژنەی هەموارکردنەوەی بۆ پێکهێنراوە، بەڵام سەرجەم هەوڵەکان شکستیان هێناوە.