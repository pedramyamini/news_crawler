کاژێرەکانی رابردوو لە عێراق، هێرشکردنە سەر کاروانێکی هێزەکانی هاوپەیمانیی نێودەوڵەتی، لە شاری دیوانیەی باشووری عێراق بەخۆوە بینی، رووداوەکە بووە هۆی پەکخستنی یەکێک لە بارهەڵگرەکانی کاروانەکە، کە کەلوپەلی ناسەربازیی بۆ هێزەکانی هاوپەیمانی نێودەوڵەتی لە عێراق دەگواستەوە.  باری لەناکاو لە بەغدای پایتەخت، لە ئەنجامی هێرشکردنە سەر باڵیۆزخانەی ئەمریکا لە ناوچەی سەوز راگەیێندرا، بەتایبەت پاش دەستگیرکردنی ئەندامێکی میلیشیای ' عەسائیب ئەهل حەق '، پشتگیریکراوی ئێران، کە بەرپرسە لە دوا هێرشەکانی سەر باڵیۆزخانەکە بەمووشەک. درێژکردنەوەی دۆخە ئەمنییە لە ناکاوەکە، مانای بەردەوامبوونی هەڕەشەی گرووپە چەکدارەکانە، بۆ سەر بەرژەوەندییەکانی ئەمریکا لە عێراقدا.  بەر لە هەشت رۆژ، هێزە ئەمنییەکانی عێراق، پڕۆسەیەکی بڵاوەپێکردنی سەربازیی فراوانیان لە دەوروبەری ناوچەی سەوز دەستپێکرد و لەمیانیدا، هەزاران ئەندامی ئەو هێزانە بڵاوەیان پێکرا. هێزەکان هەروەها بەسەر ئەو گەڕەکانەشدا دابەشکراون، کە پێشتر لێیانەوە مووشەک بە ئاراستەی ناوچەی سەوز تەقێنراون.  هێزە عێراقییەکان، هەروەها مەفرەزەکانی خۆیان لەبەغدا دەسووڕێننەوە و خاڵی پشکنین و چاودێرییان لە چەندین ناوچەدا داناوە، ئەمە جیا لە بەردەوام سووڕانەوەی درۆنەکان، بەئاسمانی شارەکەدا لەپێناو چاودێریکردنی دۆخی ئاسایش.  ئامانجی بڵاوەپێکردنی ئەو هێزانە، رێگرتنە لە هێرش بۆ سەر باڵیۆزخانەی ئەمریکا و نێردە دیپلۆماسییەکان لە شارەکەدا، ئەمە جیا لە پاراستنی فڕۆکەخانەی نێودەوڵەتیی بەغدا کە بنکەیەکی سەربازیی ئەمریکای لێیە.  بەرپرسێکی سەربازیی عێراق، لە فەرماندەیی پڕۆسەکانی بەغدا، ئاشکرایکردووە، دەسەڵاتداران بڕیاری مانەوەی دۆخی ئاوارتەی ئاسایشیان لە شارەکە و مانەوەی هێزەکان لەسەر شەقامەکان تاوەکو ٢٠ی مانگی داهاتوو درێژ کردووەتەوە، "لەگەڵ بەردەوامبوونی پڕۆسەکانی چاودێری و بەدواداچوون بۆ رێگرتن لەهەر کردەیەکی لەیاسا دەرچوو"، لە ئاماژەیەکدا بۆ جووڵەی گرووپە چەکدارییەکان لە بەغدا.  ئەو بەرپرسە کە پێیباشبووە ناوی نەهێنرێت، گوتوویەتی، سزا بۆ هەر بەرپرسێکی ئاسایشی شارەکە دیاریکراوە، ئەگەر لە ناوچەکەی ئەوەوە پێشێلی ئاسایش بکرێت و هێرش بکرێت.  بەرپرسە عێراقییەکان، ترسیان لە پەرچەکرداری تووندی سەربازیی ئەمریکا هەیە، ئەگەر کردەکانی هێرشکردنە سەر باڵیۆزخانەکەیان بەردەوام بێت، بەتایبەت دوای ئەوەی هەفتەی رابردوو، لە هێرشێکی گەورەدا لە رێگەی مووشەکی کاتیۆشاوە، پەلاماری باڵیۆزخانەی ئەمریکا درا و سیستمی مووشەکی بەرگری ناو باڵیۆزخانەکە، توانی زۆرینەیان بەر لە پێکانی ئامانجەکان بخاتە خوارەوە.  هێزە بڵاوەپێکراوەکانی عێراق، زنجیرەیەک هەڵمەتی پشکنینی شەوانەیان لەو گەڕەکانەدا کراوە، کە بە پێگەی میلیشیاکان ناسراوە و پێشتر لێیانەوە هێرشە مووشەکییەکان کراون.  دوێنێ دووشەممە، ' ئاژانسی دەنگوباسی ناوخۆیی عێراق ' لەزاری سەرچاوە ئەمنییەکانی گواستەوە، میلیشیا چەکدارەکان چەندین مووشەکی جۆری ' کراد ' یان بردووەتە ناوچەکانی رۆژهەڵاتی بەغدا، بەئامانجی هێرشکردنە سەر باڵیۆزخانەی ئەمریکا لە شەوی سەری ساڵدا.  حکومەتی مستەفا کازمی، سەرۆکوەزیرانی عێراق تائێستا رازی نییە، مل بە داوای ئەو لایەنە سیاسییانەی ناو پەرلەمان بدات، کە خاوەنی میلیشیای چەکدارن و داوا دەکەن دۆسێی پێشێلکارییەکانی گرووپەکانی ناسراو بە ' گرووپەکانی کاتیۆشا ' رادەستی حەشدی شەعبی بکات.  هەرچەندە ئەو میلیشیایانەی سەر بە پارتە سیاسییە شیعییەکانی لایەنگری ئێرانن، بەردەوام هێرشدەکەنە سەر بەرژەوەندییەکانی ئەمریکا لە بەغدا، بەڵام زۆرینەیان لە رووکەشدا دژی هێرشەکان وەستاونەتەوە، ' هاوپەیمانیی نەسر '، بەسەرۆکایەتی حەیدەر عەبادی، سەرۆکوەزیرانی پێشوو، لە بڵاوکراوەیەکدا رایگەیاندووە "پێویستە چەک لە دەستی دەوڵەتدا کۆبکرێتەوە، لێپێچینەوە لە پێشێلکارانیش بکرێت".  رێوشوێنە ئاسایشییە تووندەکانی هێزە عێراقییەکان، وێڕای پتەوترکردنی دۆخی ئاسایشی شارەکە، جۆرێک لە بێزاری لای دانیشتووانی بەغدا دروستکردووە، هەروەها بووەتە هۆکاری خاوکردنەوەی هامووشۆ لە شارەکەدا، ئەمە جیا لە دروستکردنی قەرەباڵخی و خنکانی هاتووچۆ لە شەقامەکاندا.  سەرچاوە عێراقییەکان ئاشکرایانکردووە، درێژکردنەوەی ماوەی لەناکاوی ئاسایش لە بەغدا، بۆ نزیکبوونەوەی ساڵیادی کوشتنی قاسم سولەیمانی، فەرماندەی فەیلەقی قودسی سوپای پاسدارانی ئێران و ئەبو مەهدی موهەندیس، جێگری سەرۆکی حەشدی شەعبی عێراق دەگەڕێتەوە، کە لە سەرەتای ئەمساڵ و لە هێرشێکی فڕۆکەکانی ئەمریکادا، لە نزیک باڵەفڕخانەی بەغدا کوژران.