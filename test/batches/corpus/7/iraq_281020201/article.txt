کاتی رووداوەکە دیارنییە، بەڵام ڤیدیۆی رووداوەکە لە تۆڕە کۆمەڵایەتییەکان بڵاوکراوەتەوە و تێیدا جەواد حەمدان ساعدی، پەرلەمانتاری هاوپەیمانی سائیروون دەردەکەوێت بە تووندی قسە لەگەڵ بەڕێوەبەری شارەوانیی حوسێنییەی شاری بەغدا و بەشێک لە فەرمانبەرانی دەکات و دواتر لە فەرمانگاکە دەریاندەکات.  سەرۆکی هاوپەیمانیی سائیروون لەسەر ئەو رووداوە بەیاننامەیەکی بڵاوکردەوە و رایگەیاند، جەخت لەسەر رێزگرتن لە دام و دەزگاکانی دەوڵەت دەکەنەوە و بڕوایان بە پێویستی بەکارهێنانی رێگەی دەستووریی و یاسایی هەیە لە پرۆسەی چاودێریکردنی پەرلەمان بەسەر حکومەتەوە.  سەرۆکی هاوپەیمانی سائیروون زیاتر روونیکردەوە، دوای بینینی ئەو ڤیدیۆیەی کە نووسینگەی پەرلەمانتار جواد حەمدان ساعدی بڵاویکردەوە، تێیدا  تەجاوز دەکرێتە سەر بەڕێوەبەر و فەرمانبەرانی شارەوانی حوسێنییە، ئەو هەڵسوکەوتە جێگەی پەسندکردن نییە، بێڕێزییە بە هاوپەیمانی سائیروون و دامەزراوەی یاسادانان، بۆیە بڕیادرا بە سڕکردنی پەرلەمانتار جواد حەمدان ساعدی بۆ ماوەی سێ مانگ.  بەپێی بەیاننامەکە ئەو پەرلەمانتارە بۆ ماوەی سێ مانگ نابێت هیچ کارێکی سیاسی، راگەیاندن و چاودێری بکات. هەروەها نابێت لەو ماوەیە سەردانی هیچ دامەزراوەیەکی حکومەت بکات، پێویستە بە فەرمی داوای لێبووردن لە فەرمانگەی ناوبراو بکات.  ڤیدیۆی ساتی دەرکردنی بەڕێوەبەرەکە لە فەرمانگەکەی کە لەلایەن جەواد حەمدان ساعدییەوە لە فەیسبووکی خۆی بڵاوی کردووەتەوە: