سەرکردایەتیی حیزبی بەعس لە بڵاوکراوەیەکدا رایگەیاند "ئەمڕۆ ئەو لەسەر پشتی ئەسپەکەی هاتە خوارەوە"، بەبێ ئەوەی وردەکاریی زیاتر لەسەر گیانلەدەستدانەکە بڵاوبکاتەوە.  دووری یەکێک بوو لە دیارترین داواکراوانی حکومەتی عێراق. ئەو لە تەمەنی ٧٨ ساڵیدا کۆچی دواییکرد.  عیزەت دووری لە ١٩٧٩ ەوە تاوەکو کەوتنی رژێمی بەعس لە ساڵی ٢٠٠٣، جێگری سەدام حوسێن، سەرۆکی لەسێدارەدراوی عێراق بوو.  پیاوی دووەمی حیزبی بەعسی عێراق، لە حوزەیرانی ١٩٤٢ لەدایک بووە، پێنج جار هاوسەرگیری کردووە و ١١ کوڕ و ١٣ کچی هەیە.  لە سەردەمی سەرۆکایەتی سەدام حوسێندا، پۆستی جێگری قیادە سەورەی وەرگرتووە، بەپلەی جێگری فەرماندەی گشتی هێزە چەکدارەکانی عێراق کاری کردووە لەدوای داگیرکردنی کوەیتەوە لەلایەن سوپای عێراق لە ١٩٩١.  دووری، زۆرینەی دەرکەوتنەکانی لەپاڵ سەدام حوسێندا بووە، ماوەیەک لە سەردەمی حکومەتی بەعسدا، وەزیری ناوخۆ و ماوەیەکیش وەزیری کشتوکاڵ بووە. ناوی لە لیستی ئەو سەرکردانەی حیزبی بەعسدا هەبوو، کە ئەمریکا لەدوای داگیرکردنی عێراقەوە بەشوێنیاندا دەگەڕا. بەڵام ئەو لەبەرچاو ونبوو لە ساڵی ٢٠٠٣ ەوە.  ساڵی ٢٠٠٦ لە دوای لەسێدارەدانی سەدام، حیزبی بەعس دەستنیشانکردنی عیزەت دووری بە ئەمینداری نوێی حیزبەکە راگەیاند.  لەساڵانی رابردوودا و لەدوای رووخانی دەسەڵاتی بەعسەوە لە عێراق، دووری بێسەروشوێن و ناونیشان بوو، بەڵام چەندین گرتەی ڤیدیۆیی و تۆماری دەنگیی بڵاوکردەوە و تێیدا باسی لە دۆخی عێراق دەکرد.  بەرلە پێنج ساڵ، هەواڵی کوژرانی ئەو لە پێکدادانێکی نزیک شاری تکریت لە باکووری بەغدا بڵاوکرایەوە، وێنەی کەسێکی کوژراو نزیک لە شێوەی دووری بڵاوکرایەوە، بەڵام دەسەڵاتدارانی عێراق دوای وەرگرتنی تەرمەکە، نەیانتوانی دووپاتیبکەنەوە کە تەرمەکە، تەرمی عیزەت دوورییە، بەتایبەت کە عێراقییەکان نموونەی ' دی ئێن ئەی ' ئەویان نەبوو تا بە تەرمەکە بەراوردی بکەن.  ساڵانی پێشوو، زۆرجار سەرچاوە جیاوازەکان باسیان لە دەرکەوتنی دووری لەسەر خاکی سووریا دەکرد، یەکەم دەرکەوتنی ئەو لە دوای کەوتنی حیزبی بەعسەوە لە ٧ی نیسانی ٢٠١٢ بوو، بەبۆنەی شەست و پێنجەمین ساڵیادی دامەزراندنی حیزبی بەعس.  دووری سەر بە ئەلبوحەربەیە، کە یەکێکە لە هۆزەکانی عەشیرەتی مەواشت لە شاری ئەلدۆرە، لە شارۆچکەی دۆرەی سەر بە پارێزگای سەڵاحەدین گەورەبووە، خوێندنی تەواو نەکردووە و بەهۆی کەوتنی بەردەوامەوە، لە دواناوەندیی میساقی ئێواران دەرکراوە.  ساڵی ١٩٩٨ لە میانی سەردانیدا بۆ شاری کەربەلا، رووبەڕووی هەوڵی تیرۆرکردن بووەوە، لە باشووری بەغدا.  سەددام حوسێن و عیزەت دووری  - لە تەممووزی ١٩٤٢ لە قەزای دوور - ی پارێزگای سەلاحەددین لەدایکبووە  - کەسێکی پەیڕەوکاری ئایین بووە و لە ئەهلی تەسەوف بووە  - جێگری پێشووی سەرۆککۆماری عێراق بووە  - لەدوای سەددام حوسێن، دووەم کەسی حیزبی بەعس بوو لە عێراق  - پێشتر وەزیری کشتوکاڵ و ناوخۆی عێراقیش بووە  - دوای رووخانی حکومەتی بەعس خۆی حەشاردا  - حیزبی بەعسی عێراقی دامەزراند و کارەکانی بە نهێنی دەکرد  - دوای لەسێدارەدانی سەددام خۆی بە ئەمینداری گشتیی بەعس راگەیاند  - لە ژیانیدا پێنج جار هاوسەرگیری کردووە  - لە ٢٦.١٠.٢٠٢٠ کۆچی دوایی کرد