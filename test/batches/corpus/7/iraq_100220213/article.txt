شەوی دووشەممە ٢٠٢١/٠٢/٠٨ هێزەکانی سەرایا سەلام کە گرووپێکی سەر بە حەشدی شەعبین، لە سەنتەری شارەکانی بەغدا، نەجەف و کەربەلا، بڵاوەیان پێکرا.   ساڵح محەممەد عێراقی، کە دەگوترێ هەر موقتەدا سەدرە لە تویتێکدا رایگەیاند زانیاریی نیمچە دڵنیای پێگەیشتووە کە "رێککەوتنێکی بەعسی - داعشی"ـی هەندێک دزەپێکراوان هەیە بۆ هێرشکردنە سەر پیرۆزییەکان لە نەجەف، کەربەلا و بەغدا کە دەیانەوێت پشێوی دروست بکەن.  بەپێی راگەیێندراوێکی نووسینگەی راگەیاندنی موقتەدا سەدر، ئەمڕۆ چوارشەممە ١٠/٢/٢٠٢١ موقتەدا سەدر رابەری رەوتی سەدر، چواردە رێنمایی تازەی بڵاوکردەوە،   موقتەدا سەدر لە رێنمایی یەکەمدا سوپاسی سەرا سەلامی کردووە و دەڵێت: "ئەوەم پێگەیشتووە کە ئەو کارە دژی شکۆی دەوڵەت بووە.  ئەگەر گومانم هەبووایە ئەو کارەی سەرایا سەلام  دژی شکۆی دەوڵەتە، رێگەم  پێنەدەدا".  موقتەدا سەدر عێراق بە ' دەوڵەتێکی شکۆ نەماو ' وەسفدەکات و دەڵێت: "ئەو کارە بۆ بەهێزکردنی شکۆی نەماوی دەوڵەتە، بۆ زانیاریتان هاتنە سەر شەقامیان (سەرایا سەلام) بە هاوئاهەنگی لەگەڵ هێزە ئەمنییەکان بووە".  ئەم جووڵەیەی موقتەدا سەدر، رابەری رەوتی سەدر، جیا لە ئەگەری ئەوەی لە وەڵامی هەڕەشەیەکی ئەمنی بێت، لە هەمان کاتدا بە پەیامێکی سیاسی بۆ رکابەرانی دەخوێندرێتەوە، لەکاتێکدا لایەنە سیاسییەکانی عێراق بانگەشەی پێشوەختیان بۆ هەڵبژاردنی پەرلەمانی عێراق دەستپێکردووە، کە بڕیارە لە مانگی ئۆکتۆبەری ئەمساڵدا بکرێت.  موقتەدا سەدر لە رێنماییەکانیدا ئاماژەی بە هەڵبژاردن داوە و دەڵێت: "ئامۆژگاریی هەمووان دەکەین، زەمینەی دیموکراسی بڕەخسێنن بۆ سەرکەوتنی هەڵبژاردنی پێشوەخت".  موقتەدا سەر دەڵێت بەو مەرجە رازی دەبن کە نەتەوەیەکگرتووەکان سەرپەشتی هەڵبژاردن بکات "وڵاتانی دیکە دەست لە هەڵبژاردنەکە وەرنەدەن.  موقتەدا سەدر لە رێنماییەکانی داوا لە هێزە بیانییەکان عێراق جێبهێڵن "تاوەکو عێراق دووربکەوێتەوە لەوە ببێتە گۆڕەپانی ململانێی نێودەوڵەتیی و هەرێمی".  ١٤ رێنماییەکەی موقتەدا سەدر:  یەک: سوپاس بۆ سەرایا سەلام لەسەر رێکخستن و خۆشەویستیان بۆ گەل و پیرۆزییەکان و ئامادەباشی تەواویان. ئەوەم پێگەیشتووە کە ئەو کارە دژی شکۆی دەوڵەت بووە.  ئەگەر گومانم هەبووایە ئەو کارەی سەرایا سەلام  دژی شکۆی دەوڵەتە، رێگەم  پێنەدەدا. بەڵکو ئەو کارە بۆ بەهێزکردنی شکۆی نەماوی دەوڵەتە، بۆ زانیاریتان هاتنە سەر شەقامیان بە هاوئاهەنگی لەگەڵ هێزە ئەمنییەکان بووە.  دوو: جارێکی دیکە دووپاتی دەکەنەوە، کە پێویستە پارێزگاری لە شکۆی دەوڵەت بکرێت لە پێشێلکاری زۆری لایەنە ناوخۆی و دەرەکییەکان.  سێ: هێزە ئەمنییەکان لە دۆخی هەرەسهێنان و  مەترسیدان، ناکرێت بەرگەی بێدەنگی بگرین و بێدەنگ بن لەبەرامبەر ئەو پێشێلکاریانەی کە لە دژی سوپا و پۆلیس و هێزە ئەمنییەکانی دیکە دەکرێت. هێزە ئەمنییەکان پارێزەری گەندەڵکاران نین، بەڵکو پارێزەری نیشتمان و سنوور و سەروەریی و سەربەخۆیی و گەلن.  چوار: لەگەڵ خۆپێشاندانی ئاشتیانەین لە دژی گەندەڵی، بەو مەرجەی ئاشتیانە بێت، بێ سووتان و رێگا گرتن و دەستدرێژینەکردنە سەر دام و دەزگاکانی دەوڵەت، بێ کوشتن و دزی بێت.   پێنج: دەستخۆشی لە هێزە ئەمنییەکان و مستەفا کازمی دەکەین، پشتیوانی دەکەین لە بەرپەرچدانەوەی دزەکراوەکان و بانگەشەکارانی تووندتیژیی خۆپێشاندەران.  شەش: کازمی بەڵێنی داوە شکۆی دەوڵەت بگەڕێنێتەوە و پێویستە پابەند بێت.   حەوت: ئامۆژگاریی هەمووان دەکەین، زەمینەی دیموکراسی بڕەخسێنن بۆ سەرکەوتنی هەڵبژاردنی پێشوەخت، کێبڕکێکردن لە رێگەی دیالۆگ و رێگای ئاشتیانە و دور لە تووندوتیژی.  هەشت: داوادەکەین لێکۆڵینەوە لە کوشتنی خۆپێشاندەرانی ئاشتیخواز کۆتایی بێت، هەروەک داوای لێکۆڵینەوە لە کوژرانی هێزە ئەمنییەکان دەکەن و دەستبەجێ سزای بکەرانی بدرێت بۆ پاراستنی شکۆی دەوڵەت.  نۆ: سەرۆکایەتیی وەزیرانی چاکسازی، رێگە بە گەندەڵکاران نادەین.  دە: سەرپەرشتی نەتەوەیەکگرتووەکان لەسەر هەڵبژاردنی پێشوەخت، بەو مەرجەی وڵاتانی دیکە دەستوەرنەدان نەکەن.  یازدە: ئاساییکردنەوە لەبەر دەرگایە، لەسەر پەرلەمان پێویستە چارەسەرێک دابنێت، بەبێ ئەمە بەهیچ شێوەیەک رێگا بە ئاساییبوونەوە نادەین، جا باجی خوێنەکەی هەرچییەک بێت.  دوازدە: پێویستە قەیرانی دارایی وڵات کۆتایی پێبهێنرێت، زیانمەدانیش هەژارانن.   سێزدە: ئامۆژگاری نەتەوەیەکگرتووکان دەکەین، دیالۆگێکی گشتگیر و ئامانجدار لەنێوان لایەنەکانی عێراق بەڕێوەببات، پێویست ناکات سیاسی بێت، بەڵکو گشتی بێت.  چواردە: بەبۆنەی هاتنەسەرکاری سەرۆکایەتی نوێی ئەمریکا، لەسەر داگیرکار پێویستە دەستبەجێ بەشێوەیەکی دیبلۆماسی و پەرلەمانی بکێشتەوە، تاوەکو عێراق دووربکەوێتەوە لەوە ببێتە گۆڕەپانی ململانێی نێودەوڵەتیی و هەرێمی.