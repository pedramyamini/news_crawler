لیژنەکە ئێوارەی دوێنێ سێشەممە دوو بڵاوکراوەی جیاوازی راگەیاند، ئاشکرایکرد دوو چالاکڤانی دیاری خۆپێشاندانەکانی تشرین، بە دەمانچەی بێدەنگ کوژراون. لە کاتێكدا چالاکڤانان کوشتنەکانیان دایە پاڵ رەوتی سەدر.  لیژنەکە لە بڵاوکراوەیەکدا ئاشکرایکرد سەڵاح عێراقی، کە چالاکڤانێکی دیاری خۆپێشاندان و مانگرتنەکان بووە لە شاری بەغدا، بەدەستی کەسانی نەناسراو و بەدەمانچەی بێدەنگ کوژرا.  ئەوە یەکەمجار نییە چالاکڤان و کەسایەتییە دیارەکانی خۆپێشاندانی عێراق رووبەڕووی کوشتن دەبنەوە، جیا لە تیرۆرکردنی ژمارەیەکی بەرچاوی خۆپێشاندەران، تائێستا دەیان خۆپێشاندەریش بێسەروشوێنن و چارەنووسیان دیار نییە.  بەپێی بڵاوکراوەکە، سەڵاح بەدەم گیانسپاردنەوە گوتوویەتی: "ئێمە بەسەربەرزی دەمرین و ئێوەش سەرشۆڕانە دەژین". ئەوەشیگوتووە، "درود بۆ شەهیدانی تشرین و سەرشۆڕی بۆ میلیشیا ئێرانییەکانی کۆیلەی تمەن، ترسنۆکەکان خەو بەچاوی خۆیان نابینن".  چالاکڤانانی تۆڕە کۆمەڵایەتییەکانی عێراق، پەنجەی تۆمەتیان لە کوشتنی عێراقیدا، ئاراستەی موقتەدا سەدر کرد، دەڵێن ئەو چالاکڤانە ماوەیەکی کەم پاش دەمەقاڵێیەک لەگەڵ بەرپرسێکی رەوتی سەدردا بەناوی ' ئەبو عێراق ' کوژراوە.  بەپێی قسەی کەسە نزیکەکانی سەڵاح، چەکدارانی نەناسراو لە ناوچەی ' بەغداد ئەلجەدیدە ' لە باکووری شارەکە تەقەیان لە سڵاح کردووە و لە نەخۆشخانەی ' شێخ زاید ' لە کاتی چارەسەرکردنیدا گیانیلەدەستداوە.  بەپێی قسەی نزیکەکانی رووداوەکە، دوو چەکداری دەمامکدار، ئۆتۆمبێلێکی جۆری ' هیۆندای سۆناتا ' یان پێىووە، کە ژمارەکەی دهۆک بووە و شەش فیشەکیان لە دەمانچەکانیانەوە بە سەڵاحەوە ناوە.  هاوکات لیژنەی سەرپەرشتیاری خۆپێشاندانەکانی تشرین، کوژرانی عەلی حەسەن عەزیز، چالاکڤانی شاری ناسریەی بەهەمان شێوە لە ناوچەی قابلواتی پارێزگاکە راگەیاند.  ناسریە لەدوای بەغداوە هەڵچووترین شاری عێراقە، لە دژی گەندەڵی و ئەو دەسەڵاتە سیاسییەی خۆپێشاندەران داوای دوورکەوتنەوەی دەکەن لە دەسەڵات.  خۆپێشاندەرەکانی ناسڕیە لە ٢٧ی مانگی رابردوودا لە گۆڕەپانی حەبووبی، لەگەڵ لایەنگرەکانی موقتەدا سەدر رووبەڕووی یەکدی بوونەوە و چەندین کەس کوژران و برینداربوون.  لیژنەی سەرپەرشتیاری خۆپێشاندانەکانی تشرین ئاشکرایکرد، چالاکڤانەکەی ناسریەش بە دەمانچەی بێدەنگ تەقەی لێکراوە و گیانیلەدەستداوە.  خۆپێشاندان و ناڕەزایەتییەکانی عێراق لە تشرینی یەکەمی ٢٠١٩ دا سەریانهەڵدا، خۆپێشاندەران دژی گەندەڵی و باڵادەستیی ئێران بەسەر وڵات، هاتنە سەرشەقام و ئەنجامدانی هەڵبژاردنی پێشوەختە و دابینکردنی کار و خزمەتگوزارییەکان، سەرتۆپی داواکارییەکانیان بوو، بەرلەوەی لەلایەن دەزگا ئاسایشییەکانی عێراق و میلیشیا چەکدارییەکانی پشتگیریکراوی ئێرانەوە، سەرکوتبکرێن.  لە تەمووزی رابردوودا، حکومەتی عێراق کوژران و برینداربوونی ٥٦٠ کەسی لە خۆپێشاندەران و هێزە ئەمنییەکانی وڵات راگەیاند.