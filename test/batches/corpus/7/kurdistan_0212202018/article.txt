پەیامی ھەرێمی کوردستان پێچەوانەی عێراقە و بە راشکاوی دەڵێت، ئامادە نین ئاوارەکان بەزۆر بگەڕێننەوە، بەڵکو ئەوە پرسێکی ئارەزوومەندانەیە، راگرتنی ھاوکارییەکانی حکومەتی عێراق لە ساڵی ٢٠١٧ تاوەکو ئێستا بە ئاوارەکانی ھەرێمی کوردستان گلەییەکی دیکەی شاندی ھەرێمی کوردستان بوو کە بەڵێنی دووبارە دەستپێکردنەوەیان پێدرا.  ھۆشەنگ محەممەد، بەڕێوەبەری ھەماھەنگیی قەیرانەکان لە وەزارەتی ناوخۆ رایگەیاند "وەزیری ناوخۆ بەڕوونی باسی سیاسەتی حکومەتی ھەرێمی کوردستانی کرد و دووپاتیکردەوە، سیاسەتی ھەرێم لەبارەی گەڕانەوەی ئاوارەکان بریتییە لە کارئاسانی و ناردنەوەی ئارەزوومەندانە کە بە شکۆ و رێزەوە بتوانن بگەڕێنەوە سەر ماڵ و حاڵیان، باسی بەربەستەکانی کرد کە رێگرە لە گەڕانەوەی ئاوارەکان لە نەبوونی خزمەتگوزاری، نەمانی خانوو، نەبوونی توانای دارایی و نەبوونی دەرفەتی کار، بۆیە پێویستە ئەو پێداویستییانە و ئەو مەرجانە ئامادەبکرێن لە ناوچە ئازادکراوەکان".  وەزارەتی کۆچ و کۆچبەرانی عێراق داخستنی سەرجەم کامپەکانی پارێزگاکانی کەرکووک، سەڵاحەددین و دیالەی راگەیاند و پلانی حکومەت داخستنی یەکجارەکیی مەلەفی ئاوارەکانە، لەکاتێکدا ھێشتا ھەزاران ئاوارە ھەژاری، نەبوونی ماڵ، ئاسایش، خزمەتگوزاری، شەڕ، کێشەی کۆمەڵایەتی و تۆڵەکردنەوە رێگرن لە گەڕانەوەیان.  عەلی عەباس جیهانگیر، گوتەبێژی وەزارەتی کۆچ و کۆچبەرانی عێراق دەڵێت "بە ھەماهەنگی لەگەڵ دەسەڵاتە خۆجێییەکان و دەزگا ئەمنییەکان و وەزارەتی گواستنەوە، ھەموو ئاوارەکانی ئێرە گەڕێندرانەوە بۆ شوێنی رەسەنی خۆیان، لەڕاستیدا بابەتی کامپەکان بابەتێکی زۆر ئاڵۆزە، مامەڵەکردن لەگەڵی ئاسان نییە، بەڵام ھەنگاوێکە و دەستمانپێکردووە، ھەروەھا بە ھاوکاریی خێرخوازان بەشێوەیەکی باش کارئاسانی کراوە تاوەکو کۆتایی بەو دۆسیەیە بێت".  ٧٣٨ هەزار ئاوارە و ٢٦٠ ھەزار پەنابەر ھێشتا لە ٣٥ کەمپدا لە ھەرێمی کوردستان ماون بەبێ گوشارکردن؛ لە ساڵی ٢٠١٦ وە ٢٣ کامپ لە ھەرێمی کوردستان داخراون و ئاوارەکان ئارەزوومەندانەوە گەڕاونەتەوە، حکومەتی عێراقیش تاوەکو ئێستا ١٧ کامپی بەتەواوی داخستووە و بەشێکی زۆری ئاوارەکان ناچاربوون بەدوای شوێنی مانەوەدا بگەڕێن، بەھۆی ترس و نەبوونی یاخود نەمانی ماڵ و حاڵیان، ئامادەنین بگەڕێنەوە زێدی خۆیان.