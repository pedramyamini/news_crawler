مەیادە نەجاڕ، ئەندامی پەرلەمانی عێراق بە تۆڕی میدیایی رووداوی راگەیاند "ژمارەیەك لە پەرلەمانتارانی فراكسیۆنە جیاوازەكان، بەتایبەتی پەرلەمانتارانی هاوپەیمانیی دەوڵەتی یاسا و سائیروون، لەسەر ئەوە رێككەوتوون کە بەشداریی هیچ كۆبوونەوەیەكی پەرلەمان نەكەن، تاوەكو دۆسیەی ئەو پەرلەمانتارانە لەڕووی یاساییەوە یەکلایی دەکرێتەوە کە لە كۆبوونەوەكانی پەرلەمان ئامادە نابن".  بە گوتەی ئەو ئەندام پەرلەمانەی عێراق، ژمارەیەكی زۆر لە پەرلەمانتار ئامادەی كۆبوونەوەكانی پەرلەمان نابن، لەوانە ئەسعەد عێدانی، پارێزگاری بەسرە، راكان جبووری، پارێزگاری کەرکووک بە وەکالەت و فایەق عەلی، پەرلەمانتاری تەمەدوون.  مەیادە نەجاڕ گوتیشی، ژمارەیەك لەو پەرلەمانتارانە کە ئامادەی کۆبوونەوەکان نابن لە دەرەوەی عێراقن، بۆیە ژمارەیەك لە پەرلەمانتاران داوایانكردووە هەر پەرلەمانتارێك ئامادەی كۆبوونەوەكان نەبێت ناوەكانی رابگەیێندرێت، "حەسەن كەعبی، جێگری یەكەمی سەرۆكی پەرلەمانیش كە سەر بە هاوپەیمانیی سائیروونە داواكاریی ئەو پەرلەمانتارانەی پەسند كردووە".  رۆژی چوارشەممە ١٣/١/٢٠٢١ پەرلەمانی عێراق بە سەرۆكایەتیی بەشیر حەداد، جێگری دووەمی سەرۆكی پەرلەمان ٣٥ ـەمین كۆبوونەوەی خۆی ئەنجامدا، كە پێنج بڕگە دەنگیان لەسەردرا و خوێندنەوەی كۆتایيش بۆ راپۆرتێك كرا.