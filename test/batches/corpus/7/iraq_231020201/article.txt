بەپێی راگەیێندراوی نووسینگەی سەرۆكوەزیرانی عێراق ئەمڕۆ هەینی ٢٣ - ١٠ - ٢٠٢٠ مستەفا كازمی، لە شاری لەندەن سەردانی مۆزەخانەی بەریتانیای كردووە و ئەو پارچە شوێنەوارانەی بینیوە كە بڕیارە لە كۆتایی ئەمساڵ حكومەتی بەریتانیا بە فەرمی رادەستی عێراقیان بكاتەوە.  بڕیارە حكومەتی بەریتانیا نزیكەی ٥ هەزار پارچە شوێنەوار رادەستی عێراق بكاتەوە، كە تاوەكو ئێستا بە گەورەترین پڕۆسەی گەڕاندنەوەی پارچە شوێنەوارەكان دادەندرێت، هەروەها حكومەتی عێراق تاتێكی بەردینی شوێنەواری سومەری وەردەگرێتەوە كە بە قاچاخ بردراوەتە بەریتانیا.  لە ٩ی نیسانی ٢٠٠٣ دا كە رژێمی سەدام حوسێن رووخا، بۆشایی ئەمنی لە هەموو بەغدا دروست بوو. مۆزەخانەی نیشتمانی بە تەواوەتی تاڵان كرا. بەگوێرەی راپۆرتێکی رۆژنامەی ئیندیپێندتی بەریتانی لە تاڵانییەدا زیاتر لە ١٥ هەزار پارچە شوێنەوار لە مۆزەخانەكە دزران كە بە یەكێك لە گەورەترین هەڵمەتەكانی دژی میراتی كولتووری لە مێژووی مرۆڤایەتیدا دادەنرێ.  بەگوێرەی راپۆرتەكە، نزیكەی نیوەی ئەو پارچە شوێنەوارانەی لە ٢٠٠٣ وە تاڵانكراون، بۆ عێراق گەڕێندراونەتەوە، ژمارەیەكی زۆریشیان بە هاوكاریی پۆلیس و حكومەتە بیانییەكان بووە. بەهاری ٢٠١٩ حكومەتی بەریتانیا لە فڕۆكەخانەی هیسرۆ دەستی بەسەر پارچە بەردێكی دێریندا گرت كە بە خەتی بزماری لەسەری نووسرابوو. پارچەكە گەڕێندراوەتەوە عێراق و بڕیارە ١٥٤ لەوحی دیكەش بگەڕێنێتەوە كە لە ساڵی ٢٠١١ دەستیان بەسەردا گیرابوو.   زیاتر لە ١٠ هەزار ناوچەی شوێنەواری لە عێراق هەن، لەو ژمارەیە تەنیا ١٠ % یان هەڵدراونەتەوە و هەزارانی دیكەیان بێ پاسەوان بە هەڵنەدراوەیی ماونەتەوە و هەمیشە لەبەر هەڕەشەی تاڵانكردندان.