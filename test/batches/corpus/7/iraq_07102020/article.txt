پێشتر نووسینگەی کۆمیسیاری مافی مرۆڤی نەتەوە یەکگرتووەکان، ئاشکرایکردبوو لە ماوەی نێوان ١ی کانوونی دووەم تا ٣٠ی ئابی ٢٠٢٠، لە عێراقدا  ٢٩٨ کەس خۆیان کوشتووە، ئەوەش بەرزترین رێژەی خۆکوشتنە لە ساڵی ٢٠٠٣ ەوە تۆمار دەکرێت.  بەپێی ئامارێکی حکومەت، لە ساڵی ٢٠٠٣ دا ٣١٩ کەس لە عێراق خۆیان کوشتووە، ساڵی رابردوو ئەو ژمارەیە بۆ ٥١٩ حاڵەت بەرزبووەتەوە.  مۆنیتۆر پێیوایە ژمارە راستەقینەکەی خۆکوشتن زۆر لەوە زیاترە کە تۆمارکراوە، چونکە هەندێک لە ماڵباتەکان، خۆکوشتنی منداڵەکانیان بەشوورەیی دەزانن و لە تۆماری هۆکاری مردنەکاندا، ئاماژە بە هۆکاری دیکە دەدەن، وەک ئەوەی زۆر کەس هەوڵدەدات خۆکوشتن لە ژێر ناوی ' مردنی لەناکاو ' تۆمار بکات.  رێکخراوی یونیسێف، سەر بە نەتەوە یەکگرتووەکان، لە راپۆرتێکدا ئاشکرایکردووە، " ٤، ٥ ملیۆن عێراقی لە ژێر هێڵی هەژاریدا دەژین، کە دەکاتە  ١١، ٧ % ی دانیشتووانی وڵات، ئەمەش بەهۆی بڵاوبوونەوەی پەتای کۆرۆنا و کاریگەرییە کۆمەڵایەتی و ئابوورییەکانی، کە بووەتە هۆکاری لەدەستدانی کار لەلایەن هەزاران کەس و بەرزبوونەوەی نرخەکان".  رێکخراوەکە زیاتر گوتویەتی: "رێژەی هەژاری بۆ ٣١، ٧ % بەرزبووەتەوە، لە کاتێکدا ساڵی ٢٠١٨ رێژەکە تەنیا ٢٠ % بووە".  شارەزایانی کۆمەڵناسی، بەرزبوونەوەی بەردەوامی رێژەی بێکاری، بەپاڵنەرێکی سەرەکی بۆ خۆکوشتنی گەنجان ناودەبەن.  دەسەڵاتدارانی عێراق، لە راپۆرتەکەی مۆنیتۆردا، ئاماژەیان بە رێگە جیاوازەکانی خۆکوشتن لە وڵاتەکەدا داوە، لەو نێویاندا خۆخنکاندن، سووتان، ژەهرخواردن، دەماربڕین و گوللە.  مۆنیتۆر دەڵێ زۆرترین رێژەی خۆکوشتن لە نێو توێژی گەنجاندایە، ئەمەش بەهۆی بێکاری و بێئومێدی لە چاکبوونی دۆخی وڵاتەکە.