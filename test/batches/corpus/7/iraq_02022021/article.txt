ناسر هەرکی، ئەندامی لیژنەی ئاسایش و بەرگری لە پەرلەمانی عێراق، بە تۆڕی میدیایی رووداوی راگەیاند: "لیژنەی ئاسایش و بەرگری، سبەی کاژێر ١ ـی پاش نیوەڕۆ، لەگەڵ مستەفا کازمی، فەرماندەی گشتیی هێزە چەکدارەکانی عێراق کۆدەبێتەوە، بۆ تاوتوێکردنی پێشهاتەکان و رەوشی ئەمنی و رووداوە ئەمنییەکانی ئەمدواییەی بەغدا، لەگەڵ گۆڕینی فەرماندە ئەمنییەکان لە پاش دوو تەقینەوە خۆکوژییەکەی ئەمدواییە لە بەغدا، هاوکات نەبوونی هەماهەنگی لە نێوان هێزەکانی عێراق، هەروەها بەهێزکردنی هەوڵی هەواڵگری و چۆنێتی کۆنترۆڵکردنی سنووری عێراق، چونکە لیژنەی ئاسایش و بەرگری درکی بەوە کردووە کە فەرماندە ئەمنییەکان خۆیان لە بەرپرسیاریێتی دەدزنەوە".  ناسر هەرکی گوتیشی: "لیژنەی ئاسایش و بەرگری تێبینی لەسەر کوتوپڕ گۆڕینی فەرماندە ئەمنییەکان هەیە، چونکە ئەگەر ئەو فەرماندانە کەمتەرخەمن ئەوا دەبێت نەک تەنیا لە پۆستەکانیان لابدرێن، بەڵکو دەبێ رێکاری یاسایی لە بەرامبەریان بگیرێتەبەر، هاوکات ئێمەی ئەندامانی کورد لە لیژنەی ئاسایش و بەرگری پرسی بەدیهێنانی سەقامگیری لە ناوچە ناکۆکی لەسەرەکان بۆ کازمی دەخەینەڕوو، چونکە بەدیهاتنی سەقامگیری لەو ناوچانە بەندە بە بەدیهاتنی هەماهەنگی لە نێوان حکومەتی فیدراڵ و حکومەتی هەرێمی کوردستان، خۆ حکومەتی فیدراڵ بەو ناوچانە دەڵێ ناکۆکی لەسەر، واتا دەبێ هەماهەنگی لەگەڵ لایەنی دووەمی کێشەکەدا هەبێت سەبارەت بەو ناوچانە".  ئەندامەکەی لیژنەی ئاسایش و بەرگری ئاماژەشی کرد: "سبەی لە فەرماندەی گشتیی هێزە چەکدارەکانی عێراق دەپرسین بۆچی تائێستا رێککەوتنی شنگال بە تەواوەتی جێبەجێ نەکراوە؟ هەروەها بۆچی هەماهەنگی لە نێوان وەزارەتی بەرگریی عێراق و پێشمەرگە پێشناکەوێت؟ ".  پێنجشەممە ٢٠٢١/٠١/٢١ دوو خۆكوژ لە گۆڕەپانی تەیەران لە ناوەڕاستی شاری بەغدا خۆیان تەقاندەوە، لە ئەنجامدا وەک حەسەن تمیمی، وەزیری تەندروستی و ژینگەی عێراق رایگەیاند ٣٢ كەس كوژراون و ١١٠ كەسی دیكەش بریندار بوون، دوای تەقینەوەکان مستەفا کازمی، فەرماندەی گشتیی هێزە چەکدارەکانی عێراق ژمارەیەک فەرماندەی ئەمنی و سەربازی و بەرپرسی هەواڵگری لە پۆستەکانیان دوورخستەوە.  حکومەتی عێراق و هەرێمی کوردستان، لە ١٠/١٠/٢٠٢٠ دا دەقی رێککەوتنەکەی نێوانیان لەبارەی ئاساییکردنەوەی رەوشی شارۆچکەی شنگال بڵاوکردەوە، تێیدا هاتووە: قایمقامێکی نوێ بۆ شنگال هەڵدەبژێردرێت، ئاسایشی شارۆچکەی شنگال تەنیا ئەرکی پۆلیسی خۆجێی و دەزگای ئاسایشی نیشتمانی و هەواڵگری دەبێت، بە هەماهەنگی لەگەڵ دەزگا ئەمنییەکانی هەرێمی کوردستان، دەبێ کۆتایی بە بوونی پارتی کرێکارانی کوردستان - پەکەکە و هەموو پاشکۆکانی لە شنگال بهێندرێت.