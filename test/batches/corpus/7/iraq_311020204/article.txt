رۆژی شەممە ٢٠٢٠/١٠/٣١ هاوپەیمانیی دەوڵەتی یاسا لە راگەیێندراوێکدا دەڵێت، "داواکارین لە لایەنە فەرمییەکان پرۆژەی پێدانی زەوی لە بیابانی پارێزگاکانی کەربەلا، نەجەف و موسەننا لە عێراق بە سعودییە بۆ وەبەرهێنان رابگرن، چونکە ئەوە زێدڕۆوییە بۆ سەر ئاسایش و سەروەری و زیان بە سامانی ستراتیژیی ئاوی ژێرزەویی عێراق دەگەیەنێت. "  هاوپەیمانیی دەوڵەتی یاسا ئاماژەی بەوە داوە، ئەو بڕیارە گومان و پرسیاری زۆری لەبارەی ئامانجەکانی دەرکردنیەوە لەم کاتەدا دروست کردووە. لە کاتێکدا ئەو پرۆژە لە سەردەمی حکومەتەکانی پێشوودا چەند جارێک خراوەتەڕوو و بەهۆی بابەتی ستراتیژیی ئاو و ئاسایشەوە رەتکراوەتەوە، جگە لەوەی "لەژێر ناونیشانی وەبەرهێناندا دەرگا بۆ داگیرکارییەکی نوێ دەکاتەوە. "  هاوپەیمانیی دەوڵەتی یاسا جەختیش لەوە دەکاتەوە، "پێویستە مۆڵەتی ئەو پرۆژە رابگیرێت کە ١٥٠ هەزار دۆنم زەویی بیابانی عێراق دەداتە سعودییە. لە هەمان کاتدا داوا لە هۆزە رەسەنەکان و هەموو لایەنە نیشتمانییەکان دەکەین ئەو پرۆژە رەتبکەنەوە و رایبگرن. "