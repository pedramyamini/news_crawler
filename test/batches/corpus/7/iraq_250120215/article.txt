عەبدوڵڵا حیالی، بەڕێوەبەری ناحیەی ئەبی سەیدا لە باكووری رۆژهەڵاتی شاری بەعقوبە، سەنتەری پارێزگای دیالە، بە تۆڕی میدیایی رووداوی راگەیاند "دوای سەردانەكەی عوسمان غانمی، وەزیری ناوخۆ و قاسم ئەعرەجی، راوێژكاری ئاسایشی نیشتمانی و جێگیركردنی فەوجێكی سەر بە بەرپەرچدانەوەی خێرا لە ناحیەكە، بە رێژەی ٧٠ % ناحیەكە ئارام بووەتەوە و ئاوارەبوونی خێزانەكانیش بەهۆی ململانێ خێڵەكییەکان بە رێژەی ٨٠ % كەميكردووە".  بە گوتەی حیالی، هەوڵەكان بۆ چارەسەركردنی كێشەكان و رادەستكردنی بكوژەكان بە دادگا بەردەوامە و دەڵێت، "تاوەكو ئێستا ٢٠ داواكراو دەستگیركراون، بەڵام بەهۆی نەبوونی بەڵگەی تەواو و گوشار ژمارەیەكیان ئازادكراون".  بەڕێوەبەری ناحیەی ئەبی سەیدا لە باكووری رۆژهەڵاتی شاری بەعقوبە ئاماژەی بەوەش كرد "مەترسیی دووبارە دەستپێكردنەوەی پێكدادانە خێڵەكییەكان نەماوە و ئاگربەست هەیە، هەندێك لە سەرۆك هۆزەكانیش هاتوونەتە سەر هێڵ بۆ هێوركردنەوەی رەوشەكە و یەكگرتن بۆ بەرەنگاربوونەوەی لە یاسا دەرچووان و چەكدارانی داعش و گرووپە چەكدارەكانی دیكە".  بە مەبەستی سەپاندنی یاسا لە ناحیەی ئەبی سەیدا لە باكووری رۆژهەڵاتی شاری بەعقوبە، سەنتەری پارێزگای دیالە، ماوەی سێ مانگە فەوجێكی سەر بە فەرماندەیی بەرپەرچدانەوەی خێرا لە ناحیەكە جێگیركراوە.