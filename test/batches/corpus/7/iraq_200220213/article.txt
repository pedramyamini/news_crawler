رۆژی شەممە ٢٠٢١/٠٢/٢٠ راگەیاندنی وەزارەتی کۆچ و کۆچبەرانی عێراق لە راگەیێندراوێکدا رایگەیاند، هەموو ئاسانکارییەک بۆ ئەو ئاوارانە دەکرێت و ئامڕازی گواستنەوە بۆ خۆیان و کەلوپەلەکانیشیان بە خۆڕایی بۆ دابین دەکرێت.  عەلی عەباس جەهانگیر، گوتەبێژی وەزارەتی کۆچ و کۆچبەرانی عێراق پێشتر لە مانگی شوباتی ٢٠٢١ ـدا بە تۆڕی میدیایی رووداوی راگەیاند: "پرۆسەی گەڕانەوەی ئاوارەکان لە کامپەکانەوە بۆ ناوچەکانی خۆیان ئارەزوومەندانەیە و وەزارەت هیچ ئاوارەیەک ناچار ناکات بگەڕێتەوە. تەنانەت وەزارەتی کۆچ رێگە بە گەڕانەوەی هیچ ئاوارەیەک نادات تاوەکو فۆڕمی گەڕانەوەی ئارەزوومەندانە واژۆ دەکات. "  عەلی عەباس جەهانگیر گوتیشی: "ئێستا بە تێکڕا ٢٨ کامپی ئاوارەکان لە عێراقدا ماون، ٢٦ لەو کامپانە لە هەرێمی کوردستانن، کە ٤٠ هەزار خێزانی ئاوارە تێیاندا نیشتەجێن، بەڵام دەستپێکردنی پرۆسەی گەڕانەوەی ئاوارەکانی کامپەکانی هەرێمی کوردستان بەندە بە دیدارە چاوەڕوانکراوەکانی نێوان وەزیری کۆچ و کۆچبەرانی عێراق و حکومەتی هەرێمی کوردستان، لەگەڵ رێکخراوە نێودەوڵەتییەکان، کە بڕیارە لە داهاتوودا رێکبخرێن".  ئیڤان فایق، وەزیری کۆچ و کۆچبەرانی عێراق، لە ناوەڕاستی مانگی کانوونی دووەمی ساڵی ٢٠٢١ ـدا رایگەیاند، وەزارەتی کۆچ و کۆچبەران لە ٦ مانگی رابردوودا ٤٧ کەمپی ئاوارەکانی لە هەموو عێراقدا داخستووە، لەو پرۆسەیەیشدا نزیکەی ٦٦ هەزار خێزانی ئاوارە گەڕانەوە ناوچەکانیان.