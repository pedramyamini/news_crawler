شیروان میرزا، ئەندامی لێژنەی دارایی لە پەرلەمانی عێراق بە (تۆڕیی  میدیایی رووداو)ی راگەیاند ئەنجوومەنی وەزیرانی عێراق لە دوایین کۆبوونەوەی خۆیدا تاوتوێی ناردنی پڕۆژە یاسایەكی دیكەی وەرگرتنی قەرزی  كردوە بۆ پەرلەمانی عێراق و گوتی " قەرزەكەی بۆ كۆمسیۆنی هەڵبژاردنە  و ئەنجامدانی هەڵبژاردنە لە ساڵی داهاتوو".   كۆمسیۆنی هەڵبژاردنی عێراق بۆ ئەنجامدانی هەڵبژاردن داوای  نزیكەی  ٣٠٠ ملیۆن دۆلاری كردووە، لە کاتێکدا عێراق بەهۆی دابەزینی نرخی نەوت و بڵاوبوونەوەی ڤایرۆسی کۆرۆنا، داهاتی کەمبووەتەوە.  سەبارەت بە تێپەڕاندنی ئەو پرۆژەیاسایە، شیروان میرزا گوتی: "تێپەڕاندنی  یاسایەكی دیكە بۆ وەرگرتنی قەرز لە پەرلەمان كارێكی ئاسان نییە، تەنیا  چارەسەر ئەوەیە لە پڕۆژە یاسای بودجە ٢٠٢١ی داوای قەرزی دیكە  بكەن".   بەرەبەیانی رۆژی پێنجشەممەی رابردوو، ئەنجوومەنی نوێنەرانی عێراق پرۆژەیاسای کورتهێنانی دارایی بۆ ساڵی ٢٠٢٠ تێپەڕاند، حکومەت لە پرۆژە یاساکە داوای ٤١ ترلیۆن دینار قەرزی کردبوو، بەڵام حکومەت تەنیا رەزامەندی لەسەر ١٢ ترلیۆن دینار دا.  پێشتر مستەفا کازمی، سەرۆکوەزیرانی عێراق داوای کردبوو کە رۆژی شەشی حوزەیرانی ٢٠٢١ هەڵبژاردنی پێشوەخت بکرێت.    رۆژی ١٥ - ١١ - ٢٠٢١ سەرۆکوەزیرانی عێراق رایگەیاند لەگەڵ ئەندامانی کۆمیسیۆنی باڵای سەربەخۆی هەڵبژاردنەکان کۆبووەوە. جارێکی دیکە دووپاتیکردەوە حکومەت پابەندە بەوەی هەڵبژاردن لە وادەی دیاریکراوی خۆیدا لە ٦ی حوزەیرانی ٢٠٢١ بەڕێوەببات.   سەرۆکوەزیرانی عێراق  ئاماژەی بەوەکرد، هەڵبژاردنی پێشوەخت ئەرکی حکومەتەکەیانە، داواکاری گەل و شۆڕشی تشرینە، داواشی لە هاووڵاتیان کرد تۆماری دەنگدەران نوێ بکەنەوە و بەشێوەیەکی فراوان بەشداری لە هەڵبژاردندا بکەن.   کازمی رووی لە ئەندامی کۆمیسۆن کرد، "چیتان پێویستە بۆ بەڕێوەچوونی هەڵبژاردن لە وادەی خۆیدا ئێستا داوای بکەن" تاوەکو  بیخاتە بەردەم ئەنجوومەنی وەزیرانی عێراق لە نزیکترین دانیشتندا، بۆ ئەوەی سەرجەم داواکارییەکان پەسندبکرێت.