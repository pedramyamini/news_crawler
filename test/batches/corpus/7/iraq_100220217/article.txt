رۆژی چوارشەممە، موقتەدا سەدر، رێبەری رەوتی سەدر لە کۆنگرەیەکی رۆژنامەڤانیی دەگمەندا لە شاری نەجەف گوتی، ئەوان رازین هەڵبژاردنی پێشوەخت بە سەرپەرشتیی نەتەوە یەکگرتووەکان بکرێت، بەڵام بەو مەرجەی هیچ وڵاتێکی ناوچەکە و جیهان دەستوەردان لە کاروباری عێراقدا نەکات.  رێبەری رەوتی سەدر هۆشداریی دا لەوەی دەبێت کوشتن و تووندوتیژی رابگیرێن، ئەگەرنا ئەو کارە دەبێتە هۆی دواخستنی هەڵبژاردنەکان و جارێکی دیکە عێراق بەهۆی گەندەڵییەوە تووشی کارەسات دەبێت، "چونکە ئەو کاتە گەندەڵکاران دووبارە لەسەر کورسیەکان [ی دەسەڵات] دادەنیشنەوە".  سەدر دەشڵێت "سەرۆکایەتیی ئەنجوومەنی وەزیران پێویستە چاکسازیکار بێت و لە بەرەی چاکسازی و لەژێر چادری چاکسازیدا [کاربکات] ".  ئەمەش لەکاتێکدایە بڕیارە هەڵبژاردنە پێشوەختەکانی عێراق لە تشرینی یەکەمی ئەمساڵ بەڕێوەبچن.