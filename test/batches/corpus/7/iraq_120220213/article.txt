عەلی دەحدوح، قایمقامی قەزای شەرگات، بە تۆڕی میدیایی رووداوی راگەیاند: "لە کاتی جێبەجێكردنی ئەركەكانیاندا لە ناوچەی تلول ئەلباجی سەر بە قەزای شەرگات لە پارێزگای سەڵاحەددین، بۆمبێك بە ئۆتۆمبێلێكی هێزێكی سەر بە فەرماندەیی ئۆپەراسیۆنەكانی سەڵاحەددیندا تەقیوەتەوە و لە ئەنجامدا ئەفسەرێك بە پلەی نەقیب و سەربازێك بە سەختی بریندار بوون. "  بریندارەکان بە مەبەستی چارەسەر گوازراونەتەوە نەخۆشخانە.  پێشتر سەرچاوەیەكی ئەمنی رایگەیاندبوو: "لە ئەنجامی تەقینەوەی بۆمبێكی چێنراو بە ئۆتۆمبێلێكی سەربازی لە باكووری پارێزگای سەڵاحەددین ئەفسەرێك و چوار سەرباز بە سەختی بریندار بوون. "  سەرەڕای ئازادکردنی هەموو ئەو ناوچانەی لە ناوەڕاستی ساڵی ٢٠١٤ داعش لە باكوورو رۆژئاوای عێراق داگیری كردبوون، تاوەكو ئێستاش چەكدارانی ئەو رێکخراوە لە ژمارەیەك ناوچەی سەر بە پارێزگاكانی نەینەوا، كەركووك، سەڵاحەددین، دیالە و دەوروبەری شاری بەغدا جموجووڵیان هەیە.  بەپێی ئاماری هێزەکانی هاوپەیمانیی نێودەوڵەتیی دژی داعش لە چارەکی کۆتایی ساڵی ٢٠٢٠ ـدا داعش ٣٠٩ چالاکیی جۆراوجۆری لە عێراق کردووە.