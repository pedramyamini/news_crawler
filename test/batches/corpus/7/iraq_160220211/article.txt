بەپێی راگەیێندراوی ئەنجوومەنی باڵای دادوەریی عێراق، كە ئەمڕۆ سێشەممە بڵاوکراوەتەوە:  "دادگای تاوانەكانی بەرەنگاربوونەوەی گەندەڵی دادبینی بۆ دوو سكاڵا كرد، كە لە دژی نەوفەل حەمادی سوڵتان، پارێزگاری پێشووی نەینەوا تۆماركرابوو، لەسەر بنەمای سكاڵاكان بە ٥ ساڵ زیندانی سزا دا".  بەگوێرەی راگەیێندراوەكە "پارێزگاری پێشووی نەینەوا بە گەندەڵیکردن لە پڕۆژەکانی پاككردنەوەو دووبارە بونیادنانەوەی باڵاخانەكان لە پارێزگای نەینەوا تۆمەتبار كراوە. "  رەفعەت سمۆ، جێگری پارێزگاری نەینەوا بۆ كاروباری كارگێڕی بە تۆڕی میدیایی رووداوی راگەیاند: "ئەوە پرسێكی یاساییە و هێشتا فەرمانەكە لە بەغدا نەگەڕاوەتەوە و بە شێوەیەكی فەرمی لەو بڕیارە ئاگادار نەكراوینەتەوە، ئێستا نوێنەری پارێزگا لە بەغدایە، كە گەڕایەوە دەستبەجێ بابەتەكە بە فەرمی رادەگەیێنین. "  پێشتر سەرچاوەیەك بە رووداوی رایگەیاندبوو، لەسەر بنەمای لێكۆڵینەوەكانی لێژنەی بەرەنگاربوونەوەی گەندەڵی، دادگای تاوانەكانی تایبەت بە بەرەنگاربوونەوەی گەندەڵی، پارێزگاری پێشووی نەینەوای بەپێی مادە ٣٤٠ی یاسای سزاکان بە سێ ساڵ بەندکردن و بەپێی مادە ٣١٩ی یاسای سزاکان بە دوو ساڵ بەندکردن، سزا داوە.  رۆژی ٢٧ - ٣ - ٢٠٢٠ دادگای پارێزگای نەینەوا، فەرمانی دەستگیركردنی بۆ پارێزگاری نەینەوا دەركرد و لە راگەیێندراوێكدا رایگەیاند: "نەوفەل حەمادی سوڵتان، بە ێی ماددەی ٣٤٠ی یاسای سزاکانی عێراقی تۆمەتبارە و پێویستە دەستگیر بكرێت، هەروەها تۆمەتبار لەلایەن دەستەی دەستپاكی، لیژنەی لێكۆڵینەوە و بەڕێوەبەرایەتی لێكۆڵینەوەی پارێزگای نەینەوا سكاڵای لەسەر تۆماركراوە".