فڕۆکەکە رۆژی ٩ی تشرینی یەکەمی ئەمساڵ، لە فڕۆکەخانەی میونشنی نێودەوڵەتی نیشتووەتەوە، سەرنشینەکانی چوار کەس بوون، باوکێکی ٤٩ ساڵ، دایکێکی ٤٤ ساڵ و دوو منداڵی تەمەن ١٢ و ٧ ساڵان،  خێزانەکە خەڵکی عێراقن.  ماڵپەری ' دی دەبلیو ' ی ئەڵمانی رووداوەکەی ناوناوە ' تاسەربمێنێ عاجباتی دەبینێ '.  خێزانەکە، وەک ئەوەی ماڵپەرە ئەڵمانییەکە ئاشکرایکردووە، هۆکارێکی بێوێنەیان بۆ چوونە ناو خاکی ئەڵمانیاوە بەکارهێناوە، کە فڕۆکەیەکی بچووکی تایبەت بەگواستنەوەی بزنسمان و دیبلۆماتکاران بووە. فڕۆکەکە ئەوانی لە ئیستەنبووڵەوە گەیاندووەتە میونشن.  ' دی دەبلیو ' دەڵێ ئەو قاچاخچییەی لە ئیستەنبووڵ کارەکەی بۆ ئەو خێزانە عێراقییە کردووە، ٦٠ هەزار یۆرۆی لە باوکەکە وەرگرتووە.  ماڵپەری ' ئیدۆڤا ' ی ئەڵمانی لە زاری پۆلیسی وڵاتەکەی گواستووەتەوە، ئەندامانی خێزانەکە کاتێک لە فڕۆکەخانە دابەزیوون، خۆیان وەک دیبلۆماتکار ناساندووە، کەچی هیچ کامیان ئینگلیزی یان فەڕەنسی یان زمانێکی دیکەی جیهانییان نەزانیووە. ئەمەش گومانی دروستکردووە، پۆلیس لێکۆڵینەوەی لە پاسپۆرت و دۆکۆمێنتەکانی  خێزانەکە کردووە و بۆی ئاشکرابووە، هەموو بەڵگەنامەکانیان و پاسپۆرتەکانیان ساختەیە و ئەوان لەبری ئەوەی دیبلۆماسی بن، پەنابەرن.  پۆلیسی ئەڵمانی کاتێک ویستوویانە زانیاری لە باوکی منداڵەکان وەربگرن، ئەو هیچ زمانێکی نەزانیوە تاوەکو قسەی لەگەڵ پۆلیسدا پێ بکات، تەنیا بەدەست و قاچ ئاماژەی کردووە. دواتر منداڵە تەمەن ١٢ ساڵانەکەی  خێزانەکە، بەئاماژە و بە قسە لە پۆلیسی گەیاندووە، ئەوان لەدەست تووندوتیژییەکانی باپیریان (باوکی دایکیان) هەڵهاتوون.  منداڵەکە بە پۆلیسی گووتووە، باپیریان کەسێکی تووندڕەو بووە و ویستوویەتی دایکیان کە تەمەنی ٤٤ ساڵە، لەگەڵ کچە بچووکەکەی  خێزانەکەدا، کە تەمەنی حەوت ساڵە، خەتەنە بکات.  بەپێی ئەوەی پۆلیسی ئەڵمانیا ئاشکرایکردووە، باوکی منداڵەکان لە پۆلیسی گەیاندووە، ئەو ملکەچی داواکارییەکانی خەزووری نەبووە بۆ خەتەنەکردنی ژنەکەی و کچەکەی، هەربۆیە لە باکووری عێراق هەڵهاتووە، ناچاربووە ماڵەکەی و کێڵگە و ئەو چێشتخانەیەی هەیبووە بیفرۆشێت و لەگەڵ  خێزانەکەیدا خۆی بگەیەنێتە تورکیا، لەوێشەوە ٦٠ هەزار یۆرۆی بە قاچاخچییەک داوە، کە گەشتی فڕۆکە دیبلۆماسییەکەی بۆ رێکخستوون بۆ ئەڵمانیا.  بەرپرسانی فەرمانگەی پەنابەرانی ئەڵمانیا، ئەندامانی  خێزانەکەیان وەرگرتووە، پاش ئەوەی لێکۆڵینەوەی پۆلیسی ئەڵمانیا لەگەڵیاندا کۆتاییهاتووە. فەرمانگەی پەنابەران ئەوانی رەوانەی بنکەیەکی پێشوازیی سەرەتایی پەنابەران لە ویلایەتی باڤاریا کردووە.  ماڵپەری ' ئیدۆڤا ' ئاشکرایکردووە، لێکۆڵینەوە بۆ دۆزینەوەی قاچاخچییەکە و تێوەگلاوان لە ئاسانکاری گەیشتنی پەنابەرەکان بۆ فڕۆکەخانەی میونشن، دەستیپێکردووە.  پۆلیسی ئەڵمانی، هێشتا وێنەی  خێزانەکە و وردەکاری تەواوی گەشتی فڕۆکەکەی ئاشکرا نەکردووە، بەڵام گووتوویەتی، یەکەمجارە ببینن کەسانی پەنابەر بەفڕۆکەی تایبەتی دیبلۆماسی بگەنە ئەڵمانیا و داوای مافی مانەوە لە وڵاتەکە بکەن.  ماڵپەری رۆژنامەی Merkur Munchner ی ئەڵمانی، ئاشکرایکردووە،  خێزانەکە لەسەرەتادا رایانگەیاندووە، بەڕێگاوەن بەرەو دوورگەی ' دۆمینیکا ' لە دەریای کاریبی.  هەمان ماڵپەر گووتوویەتی،  خێزانەکە ماوەی هەفتەیەک لە تورکیا ماونەتەوە، لەوێ قاچاخچییەکی سووری، پاسپۆرت و بەڵگەنامەی تەزویری بۆ دروستکردوون و گەشتی فڕۆکەکەی بۆ رێکخستوون بۆ میونشن.