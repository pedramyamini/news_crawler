لەسەر دەریاچەی حەبانیە لە رۆژئاوای شاری روومادی ٥٠٠ یەکەی نیشتەجێبوون و دەیان کۆشکی گەشتیاری دروست کراون. ئەو ناوچەیە کە دووساڵ لە دەستی داعشدا، بووە وێران کراوە.  مەنسور کازم دانیشتووی پارێزگای بەغدایە و دەڵێت: "پێشنیازم ئەوەیە بایەخ بە گەشتوگوزار بدرێت، چونکە عێراقییەکان خەریکە دەخنێکن و ئەمە سەرچاوەی هەناسەدانە. من لە بەغداوە هاتووم و دەبینم حەبانیە بووەتە چۆڵەوانی. ئەمە گوناحە. "  دیمەن و جوانیی ئەو ناوچە گەشتیارییە ساڵانە زیاتر لە ١٠٠ ھەزار گەشتیاری ناوچەکە بۆ خۆی رادەکێشێت.  ئەمین سابیر خەڵکی بەغدایە و دەڵێت: "من لە سەرەتای هەشتاکاندا هاتوومەتە ئێرە، ئەو کات کۆمپانیاکانی پاککردنەوە هیندی بوون، پێش ئەوەی مسرییەکان بێن. ئەو کات شوێنێکی خۆش و شایستە بە خێزانی عێراقی بوو. داوا دەکەم نۆژەن بکرێتەوە لەبەر ئەوەی ژێرخانەکەی ماوە، هوتێلەکە ماوە، ئاو و یەکەکانی نیشتەجێبوون ماون. "  بڕیارە تا کۆتایی ئەمساڵ لە رێگەی کەرتی تایبەتەوە ناوچەی گەشتیاریی حەبانیە و حەدیسە لەسەر ئاستی عێراق بکرێنە گەورەترین ناوچەی گەشتیاری و ھەنگاوەکانی نۆژەنکردنەوەیان دەستی پێکردووە.  عەدنان عەبدوڵڵا، یاریدەدەری پارێزگاری ئەنبار بە تۆڕی میدیایی رووداوی راگەیاند: "ئێمە ئێستا بۆ دروستکردنی شاری حەبانیەی نوێ پلانمان هەیە کە شارێکی گەشتیاریی وەبەرهێنانی گەورەیە. ئەگەر ئەم شارە دروست بکرێت، دەبێتە شوێنێکی گەشتیاری و وەبەرهێنانی گەورە لە پارێزگای ئەنبار. کۆرنیشی حەدیسەمان نۆژەن کردەوە و بۆ بەنداوی حەدیسەش بیرۆکەیەکی وەبەرهێنان هەیە تا بتوانرێت لە پارێزگای ئەنبار ببێتە ناوچەیەکی گەشتیاری. "  رووبەری ناوچەی گەشتیاریی حەبانیە ٢٥٠ دۆنمە و رووبەری شاری ناوچەی گەشتیاریی حەدیسەش ١٨٠ دۆنمە. ھەردوو ناوچە گەشتیارییەکە لەدوای دەرهێنانیان لە دەستی داعش، کرابوونە کەمپ بۆ نیشتەجێبوونی ئاوارەکان.