کاتێک لە حوزەیرانی رابردوودا، هاشمی تیرۆرکرا، مستەفا کازمی، سەرۆکوەزیرانی عێراق گوتی: "خەوناچێتە چاوی عێراق، تاوەکو بکوژانی هیشام هاشمی نەبرێنە بەردەمی دادگا"، بەڵام پاش سەد رۆژ لە تیرۆرەکە و لە قسەکانی کازمی، هێشتا کەس لەسەر ئەو تاوانە دەستگیرنەکراوە.  موهەنەد غزی، پسپۆر لە کۆمەڵە چەکدارییەکاندا، دەڵێ "حکومەت توانای لێکۆڵینەوە و جێبەجێکردنی بەڵێنەکانی خۆی نییە لەبارەی دەستگیرکردنی بکوژەکانی هیشام و سەرجەم چالاکڤانانی دیکە، ئەو ناتوانێ هێرشە مووشەکییەکانی سەر دیبلۆماتکاران رابگرێت، تەنانەت ناتوانێت بچێتە ناو ماڵی سەرۆک عەشیرەتێکیشەوە".  غزی ئاماژەی بە رووداوی هەوڵی هەڵکوتانە سەر ماڵی شێخی عەشیرەتێکی پارێزگای ناسڕیەی باشووری عێراقداوە کە، وەک ئەو دەڵێ: "بووە هۆی تەنگژەیەکی ئابڕووبەر بۆ دەزگا ئەمنییەکانی عێراق و دەزگای دژە تیرۆری وڵاتەکە". ئەو زیاتر دەڵێ: "ئەو حکومەتەی کازمی سەرۆکایەتی دەکات، بێدەسەڵاتە لە رووبەڕووبوونەوەی ئەو هێزانەی لە دەوڵەت بەهێزترن، بەشێوەیەک هەوڵی دەستگیرکردنی مووشەک تەقێنەکان، خەریکبوو ببێتە هۆی رووخانی دەوڵەت".  دەستگیرکردنی ' شانەی کاتیۆشا ' وەک ئەوەی هاشمی ناوی نابوو، نمایشێکی چەکداریی میلیشیاکانی ' حیزبوڵڵا ' ی لە نزیک بارەگای حکومەت لە ناوچەی سەوز بەدواداهات، دواتر هەڵچوونەکان زیاتر بەرەوسەرچوون، بەرلەوەی ئازادکردنی ئەندامە گیراوەکانی حیزبوڵڵا، کە بەبەشداریکردن لە ' شانەی کاتیۆشا ' کان تۆمەتبارکرابوون، لەلایەن حکومەتەوە جێبەجێ بکرێت.  ماوەیەکی کەم پاش ئازادکردنی کاتیۆشا تەقێنەکان، هاشمی کوژرا، ئەوە وەک تۆڵەی ئەو میلیشیایانە لە حکومەتەکەی کازمی لێکدرایەوە، کە پێشتر پشتی بە ' ئامۆژگارییەکانی هاشمی ' دەبەست کە راوێژی ئاسایشی پێشکێشی سەرۆکوەزیران دەکرد.  لە دوای کوشتنی هاشمییەوە، تەحسین ئوسامە، چالاکڤانی بەسڕایی تیرۆرکرا، دواتر دکتۆرە ریهام یەعقوب رووبەڕووی هەمان چارەنووسکرایەوە و چوار چالاکڤانی دیکە لە نێو بەسڕەدا، لە هەوڵی تیرۆرکردن رزگاریان بوو.  رێکخراوی ' هیومان رایتس وۆچ ' لە کۆتایی ئابی رابردوودا گوتی، ئەو چالاکڤانانەی لە بەسڕەی باشووری عێراق تیرۆرکران، پەیوەندییان بەگرووپێکی گەنجانەوە هەبوو، کە خۆیان بۆ چوونە ناو هەڵبژاردنە پەرلەمانییەکەی داهاتووی وڵاتەکە، ئامادە دەکرد.  لەدوای تیرۆرکردنی ریهام، کازمی سەردانی ماڵباتەکەی کرد و بەڵێنی دا بکوژەکانی بباتە بەردەم دادگا، چەندیش کارەکە دوا بکەوێت.  سەرچاوەیەکی ئاگاداری ئەمنی، بە رایگەیاندووە، "ناسنامەی بکوژانی هاشمی و هەموو چالاکڤانەکانی دیکە لای دەزگا ئەمنییەکان روونە، بەڵام کەس نایەوێت سەرکێشی بکات و پەلکێشیان بکات بۆ بەردەم دادگا".  سەرچاوەکە ئاشکرای کردووە: "بکوژەکان کۆمەڵەی رێکخراون، لێکۆڵینەوەکانیش گومانی تاوان یان کەسییان لە رووداوی کوشتنەکان دوورخستووەتەوە، ئێمە دەزانین هیشام و ئەوانی دیکەش بەهۆی هەڵویستە سیاسییەکانیانەوە کراونەتە ئامانج".  حوسێن عەلاوی، مامۆستای ئاسایشی نەتەوەیی لە زانکۆی ' نەهرەین ' دەڵێ، حکومەتی عێراق تائێستا کار لە کۆکردنەوەی هەموو بەڵگەکان دەکات، لە ئاماژەدا بەهەوڵە هەواڵگرییە بەردەوامەکان، بۆ بەدواداچوونی ئاسەواری "ئەو تاوانبارانەی هاشمییان تیرۆر کرد".  عەلاوی دەڵێت: "ئەوە دەبێتە هۆکاری دواکەوتنی دۆسێی تایبەت بە رووداوەکە و قوربانییانی خۆپێشاندانەکان و هێزە ئاسایشییەکان، کە لە ماوەی خۆپێشاندانەکانی ئۆکتۆبەری ٢٠١٩ و رۆژانی دواتردا تیرۆرکران".  مستەفا ناسڕ، رۆژنامەڤانی عێراقی، دەڵێ هەموو لیژنەکانی لێکۆڵینەوە، بەتایبەت لیژنەکانی لێکۆڵینەوەی تاوانەکان لە عێراق، زۆرینەی کات بە ' ئەنجامی مەترسیدار ' دەگەن.  ناسڕ پێیوایە، ئاشکرانەکردنی ئەنجامەکان تائێستا، "ئاماژەیە بۆ مەترسییەکی گەورە کە لێکۆڵینەوەکان پێیگەیشتووە و حکومەتی ناچارکردووە خۆی لە ئاشکراکردنی ناوی تاوانکارەکان بەدوور بگرێت".  بەبڕوای ئەحمەد حوسێن، رۆژنامەڤان و بەرپرسی یەکێک لە ئاژانسە ناوخۆییەکانی عێراق "دەسەڵاتداراتی ئاسایش بۆچوونی تەواو و زانیاری روونیان لەسەر ئەنجامدەرانی تاوانەکە هەیە، بەڵام توانای ئەوەیان نییە ناسنامەی بکوژەکان رابگەیەنن، چ جای راوەدوونان و دەستگیرکردنیان، لەبەرئەوەی ئەنجامدەرەکان، خاوەن دەسەڵاتی زۆرن".