ئەو بڕیارانە دواجار ھێرشی سەربازی و دەستبەسەرداگرتنی تەواوی ناوچە جێناکۆکەکان و داخستنی سنوور و فڕۆکەخانە و دەرھێنانی نەوتی کەرکووک لەژێر دەستی ھەرێمی کوردستان و دوورخستنەوەی پارێزگاری کەرکووکیان بەدوای خۆیاندا ھێنا. ھەرچەندە بەشێکی ئەو بڕیارانە ئێستا جیاوازتر مامەڵەیان لەگەڵدا دەکرێت، بەڵام ھێشتایش دوای سێ ساڵ لەو رووداوە زۆربەیان جێبەجێ کراون.   حەسەن فەدعەم، ئەندامی ھاوپەیمانیی عێراقیون لە پەرلەمانی عێراق بە تۆڕی میدیایی رووداوی راگەیاند، "ھەنگاوی گشتپرسی لە بەرژەوەندیی ھەرێمی کوردستان نەبوو. راستە ئەو کات زیانی بە بەرژەوەندیی ھەرێمی کوردستان گەیاند، بەڵام بە ھێزی سەرکردەکانی عێراق بۆ تێپەڕاندنی ئەو قەیرانە توانرا ئەو قۆناخە تێبپەڕێنرێت. ھەموو ئەو یاسایانەی کە تایبەتمەندی بە ھەرێمی کوردستان دەدەن ئێمە پشتیوانییان لێدەکەین، بەڵام دەبێت ھەرێمی کوردستان بەشێک بێت لە عێراق و بڕیاری سیاسیی بەغدا. "   گشتپرسیی سەربەخۆیی باشووری کوردستان لای زۆرینەی سیاسییەکانی عێراق بووەتە پرسێکی رابردوو و کۆتایی ھاتووە، بۆیە چارەسەری کێشە سیاسییەکان بە باشترین بژارە دەزانن تاوەکو ھەرێمی کوردستان بۆ ھەمیشە لەنێو عێراقدا بمێنێتەوە.   سەباح عگێلی، ئەندامی ھاوپەیمانیی سائیرون لە پەرلەمانی عێراق بە رووداوی گوت، "ئەوانە جیانەبوونەوە تاوەکو بگەڕێنەوە، ئەو گشتپرسییە وەک بینیمان سەرکەوتنی بە دەست نەھێنا و ئەو بابەتە کۆتایی ھات. گشتپرسییش لە ھەموو وڵاتانی دنیا ھەیە. لە ھەموو وڵاتان کێشە ھەیە، بۆیە ھەرێمی کوردستان جیا نەبووەتەوە تا بڵێین چۆن بگەڕێتەوە. کێشەی سیاسی و دارایی ھەیە، بەڵام ئەگەر بێتو نیەتێکی پاک بۆ چارەسەری کێشەکان ھەبێت، ئەوا پرسەکان بۆ چارەسەر دیار و کراوەن. "   ھەموو ئەوانەی لە ٢٠١٧ دا روویاندا لە سەردەمی حەیدەر عەبادیدا بوون. ئەو پەرلەمانتارانەی لەنێو ھاوپەیمانیی نەسری ئەودا بوون و ئێستا جیا بوونەتەوە، نایانەوێت لەسەر ئەو مێژووە ھیچ قسەیەک بکەن.   لە یوسف کیلابی، پەرلەمانتاری سەربەخۆی ئێستا و پێشووی هاوپەیمانیی نەسری عەبادیم پرسی، "ئایا لەکاتی گشتپرسیدا بڕیارەکانی پەرلەمان دروستبوون؟ ئایا یاسایی بوو حکومەت ئەو ھەنگاوانەی نا؟ " گوتی، "بۆ وەڵامدانەوەی ئەو پرسیارە وازم لێبێنە. "   ٢٠١٧/٠٩/٢٥ زۆربەی هاونیشتمانییانی هەرێمی کوردستان بەشداریی گشتپرسییەکیان کرد کە تێیدا زۆرینەیان دەنگیان بە جیابوونەوە لە عێراق و سەربەخۆیی دا؛ خەونێک کە دەیان ساڵە بە ئومێدی ھێنانەدی بۆی تێدەکۆشن.