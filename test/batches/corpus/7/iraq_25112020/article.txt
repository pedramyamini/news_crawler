ناسر هەرکی، پەرلەمانتاری فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند، لە دانیشتنی پێشووی پەرلەمانی عێراقدا، باسی ئەو کەسانە کراوە کە لە هەڵبژاردنی رابردوودا دەنگی پێویستیان بۆ پەرلەمانتاری بەدەستهێناوە و تائێستا سوێندنی یاساییان نەخواردووە، لەوانە هەر سێ پارێزگارەکانی دیالە، بەسرە و کەرکووک.  ناسر هەرکی گوتی: "لە هەڵبژاردنی رابردوودا مالیکی و عەبادی، کە هەردووکیان سەرۆکوەزیرانی پێشووی عێراقبوون، سەرۆکی لیستەکانیان بوون و دەبێت دەوام بکەن و بەشداری دانیشتنەکانی پەرلەمان بکەن، یان بە نەهاتوو (غیاب) هەژمار بکرێن".  بەڵام بەگوێرەی زانیارییەکانی رووداو، پارێزگاری کەرکووک بە وەکالەت وەک پەرلەمانتار سوێندی یاسایی دەخوات. بەپێی رێککەوتنێکی نێوان ئەنجوومەنی سیاسی و هاوپەیمانی عەرەبی لەگەڵ لایەنە تورکمانییەکانیش، قائیمقامی قەزای ناوەندی کەرکووک کە سەر بە بەرەی تورکمانییە، دەبێتە پارێزگاری کەرکووک بە وەکالەت.  راکان سەعید جبووری، لە هەڵبژاردنی ساڵی ٢٠١٨ لەسەر لیستی هاوپەیمانی عەرەبی لە کەرکووک بەربژێر بوو بۆ پەرلەمانی عێراق و  دەرچوو، بەڵام لەبەر ئەوەی پۆستی پارێزگاری کەرکووکی لەدەستبوو، نەچووە پەرلەمان و سوێندی یاسایی نەخوارد. تاوەکو ئەم ساتەش سوێندی یاسایی نەخواردووە بۆ ئەوەی وەکو پارێزگاری بە وەکالەت لە پۆستەکەی بمێنێتەوە.  بەگوێرەی زانیارییەکانی رووداو ئێستا رێککەوتنێک لە نێوان ئەنجوومەنی سیاسی و هاوپەیمانی عەرەبی لەگەڵ لایەنە تورکمانییەکان بۆ ماوەی ١٠ مانگ کراوە، بڕیارە مانگی ٦ی ساڵی داهاتوو هەڵبژاردنی ئەنجوومەنی نوێنەرانی عێراق بکرێت و لەسەر بنەمای ئەو هەڵبژاردنە پێداچوونەوە بە پۆستەکان بکرێت.  رێککەوتنەکەش لەسەر ئەوە کراوە کە فەلاح یایچی، قائیمقامی قەزای ناوەندی کەرکووک کە هاوکات سەرۆکی لیژنەی لابردنی زێدەڕۆییەکانە، دەست لە هەڵگرتنی ئەو زێدەڕۆییانە هەڵبگرێت کە لەنێو شاردا دەستیپێکردووە، لە بەرامبەردا بچێتە شوێنەکەی راکان جبووری.  بۆ ئەو مەبەستەش بڕیارە رۆژی یەکەشەممەی داهاتوو راکان جبووری بچێتە بەغدا و سوێندی یاسایی بخوات و ببێتە ئەندامی پەرلەمان، بۆ ئەوەی هەم ئەو دەستکەوتانەی لە پەرلەمام هەیە لە دەستی نەڕوات، هەم کۆتایی بە کارەکانی هێناوە چ لە پرۆژە و چ لە خەرجکردنی ٣٣٤ ملیار دیناری پارێزگای کەرکووک. بەگوێرەی یاساش هەر کاتێک پارێزگار لە پۆستەکەی نەما، قائیمقامی قەزای ناوەندی شارەکە شوێنەکەی دەگرێتەوە.