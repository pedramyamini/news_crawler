سەرژمێرییەکان لەبارەی کوژرانی رۆژنامەڤانان لە جیهاندا ئاشکرایانکردووە، عێراق هاوتای ئەفغانستان، هیند و نایجیریایە لە ژمارەی رۆژنامەڤانانی کوژراو لە ساڵی ٢٠٢٠ دا.  سەرژمێرییەکە ئاشکرایکردووە، ئەمساڵ تائێستا ٤٢ رۆژنامەڤان لە کاتی کارەکانیان کوژراون، ئەمە جیا لە بەندکردنی ٢٣٥ رۆژنامەڤان لەسەر ئەو دۆسێیانەی پەیوەندییان بە کاری رۆژنامەڤانییەوە هەیە.  رۆژنامەی ' گاردیان ' ی بەریتانی، سەرژمێرییەکەی ئاشکراکردووە و دەڵێت، مەکسیک بۆ چوارەمساڵی لەسەریەک، سەرتۆپی ئەو وڵاتانەیە کە زۆرترین رۆژنامەڤانی تێدا کوژراوە، ئەمساڵ لەوێ ١٣ رۆژنامەڤان کوژراون. لە دوای ئەو پاکستان دێت کە ٥ رۆژنامەڤانی تێدا کوژراوە. لە پلەی سێیەمیش هەریەکە لە عێراق، هیندستان و ئەفغانستان دێن کە لەهەریەک لە وڵاتانەدا، سێ رۆژنامەڤان کوژراون.  ئانتۆنی بیلانگر، ئەمینداری گشتیی ' یەکێتیی رۆژنامەڤانانی نێودەوڵەتی '، گوتی "دابەزینی ژمارەی رۆژنامەڤانە کوژراوەکان لە ساڵانی رابردوودا، ئەو راستییە ناشارێتەوە کە هێشتا رۆژنامەڤانەکان لە کاتی کارەکانیاندا، رووبەڕووی مەترسی کوشتن و هەڕەشە دەبنەوە".  لە سێ دەیەی رابردوودا، کە یەکێتییە نێودەوڵەتییەکەی رۆژنامەڤانان بەدۆکۆمێنتیکردووە، ٢٦٥٨ رۆژنامەڤان لە جیهاندا کوژراون.  سەرۆکی یەکێتییەکە دەڵێت لە گوشارکردن لە دەسەڵاتدارانی ناوخۆیی ئەو وڵاتانە بەردەوام دەبن، لەپێناو دەرخستنی راستییەکان و سزادانی بکوژانی رۆژنامەڤانان.  یەکێتیی رۆژنامەڤانانی نێودەوڵەتی کە ٦٠٠ هەزار ئەندامی لە ١٥٠ دەوڵەتدا هەیە، ئاماژەی بەوەداوە، رۆژنامەڤان لەلایەن دەسەڵاتدارانی ناوخۆیی وڵاتە جیاوازەکانەوە دەستگیرکراون، لەبەرئەوەی نەیانویستووە رۆژنامەڤانەکان وەک ئەرکی سەرشانی خۆیان، هەندێک راستی و نهێنییان لەبارەوە ئاشکرا بکەن.