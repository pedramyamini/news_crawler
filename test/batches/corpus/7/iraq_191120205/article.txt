هێمن باجەلان، ئەندامی كۆمیسیۆنی باڵای مافەكانی مرۆڤ لە عێراق بە تۆڕی میدیایی رووداوی راگەیاند "بەپێی دوایین ئاماری كۆمیسیۆنی باڵای مافەكانی مرۆڤ، تاوەكو ئێستا ژمارەی بەندكراوان لە عێراق گەیشتووەتە نزیكەی ٦٨ هەزار كەس. لەو ژمارەیەش ٣٢ هەزاریان راگیراون، واتە هێشتا لەژێر لێكۆڵینەوەدان و دۆسیەكانیان یەكلایی نەبووەتەوە".  ئەو ئەندامەی كۆمیسیۆنی باڵای مافەكانی مرۆڤ لە عێراق ئاماژەی بەوەش کرد "چەندین جار داوامان لە حكومەت كردووە كار لەسەر كەمكردنەوەی قەرەباڵخی لە زیندانەكان بكات، بەڵام تاوەكو ئێستا هیچ هەنگاوێكی نەناوە".  هاوکات ئەنەس عەزاوی، ئەندامی كۆمیسیۆنی باڵای مافەكانی مرۆڤ لە عێراق رایگەیاند، خزمەتگوزاریی تەندروستی بۆ ئەو بەندكراوانە لەئاست پێویست نییە یان چارەسەریان لە كاتی گونجاو بۆ ناکرێت و گوتیشی "جاروبار بەڕێوەبەری چاكسازی لە وەزارەتی داد كار لەسەر كەمكردنەوەی قەیرانەكە و چارەسەركردنی تووشبووان دەكات. رێژەی تووشبوون بە كۆرۆنا بەرزە، بەڵام تاوەکو ئێستا هیچ هەنگاوێك نەنراوە بۆ كەمكردنەوەی قەرەباڵخیی نێو زیندانەكان، جگە لە ئازادكردنی چەند بەندكراوێك بە بڕیاری سەرۆككۆماری عێراق".  بەگوێرەی دوایین ئاماری وەزارەتی تەندروستیی عێراق، تاوەکو ئێستا ٥٢٩ هەزار و ٢٢٦ تووشبووی کۆرۆنا لە عێراق و هەرێمی کوردستان تۆمارکراون، ٤٥٧ هەزار و ٤٩٠ لەو تووشبووانە چاکبوونەتەوە و ١١ هەزار و ٨٣٤ تووشبووش گیانیان لەدەستداوە.