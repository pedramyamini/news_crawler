د. مەیادە محەممەد، ئەندامی لیژنەی ئابووریی و وەبەرهێنان لە پەرلەمانی عێراق بە (تۆڕی میدیایی رووداو)ی راگەیاند، رۆژی شەممە یاخود یەکشەممەی داهاتوو پەرلەمانی عێراق کۆدەبێتەوە لەبارەی پرۆژەیاسای بودجەی عێراق و خوێندنەوەی یەکەم بۆ پرۆژەکە دەکات، بەڵام تاوەکو ئێستا بە فەرمی لەبارەی کۆبوونەوەکە ئاگادار نەکراویەنەتەوە.   هەروەها جەمال کۆچەر ئەندامی لیژنەی دارایی پەرلەمانی عێراق بە (تۆڕی میدیایی رووداو)ی گوت، پرۆژەیاسای بودجە پێویستی بە ٢٠ تاوەکو ٣٠ رۆژ هەیە تاوەکو پەسند دەکرێت، هەفتەی داهاتووش پەرلەمان خوێندنەوەی یەکەم بۆ پرۆژە یاساکە دەکات.  هەر لەوبارەوە، د. ئەحمەد سەفار، بڕیاردەری لیژنەی دارایی لە پەرلەمانی عێراق بە (تۆڕی میدیایی رووداو)ی گوت، دوای  ئەوەی خوێندنەوەی یەکەم دەکرێت، پەرلەمان دەتوانێت دوای ٧٢ کاژێری دیکە خوێندنەوەی دووەم بۆ پرۆژەیاسای بودجە بکات، دواتریش گفتوگۆ و کۆبوونەوەکانی لیژنەی دارایی دەستپێدەکات لەگەڵ وەزارەت و لایەنەکان لەبارەی نێوەڕۆکی پرۆژەکە.   تعمە لهێبی، ئەندامی پەرلەمانی عێراق ئاماژەی بەوەکردووە، بڕیارە پەرلەمان رۆژی شەممە لەبارەی پرۆژەیاسای بودجە کۆبێتەوە.   ئێوارەی ٢١ - ١٢ - ٢٠٢٠ ئەنجوومەنی وەزیرانی عێراق پرۆژەیاسای بودجەی پەسندکرد، دوا هەفتەیەک لە پەسندکردن، پرۆژەکەی رەوانەی پەرلەمان کرد.  پرۆژەیاسای بودجەی فیدراڵی عێراق ٢٠٢١ قەبارەکەی زیاتر لە ١٦٤ تریلیۆن دینارە، داهاتەکەی زیاتر لە ٩٣ تریلیۆن دینارە، ٧٣ تریلیۆن دیناری داهاتی نەوتە، ٢٠ تریلیۆن دیناری داهاتی نانەوتییە. هەروەها بودجەکە زیاتر لە ٧١ تریلیۆن دینار کورتهێنانی هەیە.  لە پرۆژەیاسای بودجەدا نرخی بەرمیلێک نەوت بە ٤٢ دۆلار خەمڵێندراوە. عێراق بە تێکڕا رۆژانە ٣ ملیۆن و ٢٥٠ هەزار بەرمیل نەوت هەناردە دەکات