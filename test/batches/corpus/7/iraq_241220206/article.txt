بەپێی راگەیێندراوی ئاسایشی نیشتمانیی عێراق، دوای بەدواداچوون لە رووداوی کوشتنی پارێزەر عەبدولمونعیم رەشید سەلمانی، لە گەڕەکی زانکۆ لە شاری بەغدا، كە یەكێك بوو لە بەربژێرانی هەڵبژاردنەكانی داهاتووی پەرلەمانی عێراق، هێزەكانی سەر بە دەزگای ئاسایشی نیشتمانی بە هاوئاهەنگی لەگەڵ دەزگا ئەمنییەكان لە هەرێمی كوردستان، لە ماوەی ٧٢ كاژێردا هەردوو بكوژەكەیان لە شاری سلێمانى دەستگیركردن و دەستیشیان گرت بەسەر ئەو چەكەی لە ئەنجامدانی تاوانەكە بەكاریان هێناوە.  وەكو لە راگەیێندراوەكەدا هاتووە "هەردوو بكوژەكە گوتەیان لێ وەرگیراوە و بۆ گرتنەبەری رێكاری یاسایی و سزادانیان رەوانەی دادگا كراون".  بەڕێوەبەرایەتیی ئاسایشی پارێزگای سلێمانی لە راگەیێندراوێکدا ئاماژەی بەوە کردووە کە دوو هاووڵاتیی بە رەچەڵەک عەرەبیان دەستگیرکردووە کە لە شاری بەغدا هاووڵاتییەکیان کوشتووە و پاش ئەنجامدانی تاوانەکە "هەڵاتبوون بۆ هەرێمی کوردستان بەمەبەستی خۆشاردنەوە".    بەپێی راگەیێندراوی ئاسایشی سلێمانی، ئەو دوو کەسە دانیان بە تاوانەکەدا ناوە و هۆکاری کوشتنەکەشیان گێڕاوەتەوە بۆ "کێشەی کۆمەڵایەتی"، ئێستاش رێکارە یاساییەکان گیراونەتەبەر بۆ رادەستکردنەوەیان بە حکومەتی عێراق.  یەكشەممەی رابردوو ٢٠ی کانوونی یەکەمی ٢٠٢٠ تەرمی عەبدولمونعیم رەشید سەلمانی لەنێو باخچەی ماڵەکەی لە گەڕەکی زانکۆی شاری بەغدا دۆزرایەوە و شوێنەواری گوللەی پێوە دیاربوو.