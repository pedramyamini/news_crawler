ئەحمەد عەبادی، گوتەبێژی وەزارەتی كارەبای عێراق بە تۆڕی میدیایی رووداوی راگەیاند "كەمكردنەوەی بڕی هەناردەی گاز لەلایەن ئێرانەوە لە ٥٠ ملیۆن مەتر سێجای رۆژانە بۆ ٧ ملیۆن مەتر سێجا، هۆكاری سەرەكیی كەمبوونەوەی كاژێرەكانی پێدانی كارەبایە لە عێراقدا و بەو هۆیەوە پێنج هەزار مێگاوات كارەبا كەميكردووە".  گوتەبێژی وەزارەتی کارەبای عێراق دەشڵێت "بەئامانجگرتنی وێستگە و تاوەرەكانی گواستنەوەی كارەبا و تەقاندنەوەیان لە پارێزگاكانی دیالە، نەینەوا، كەركووک، سەڵاحەددین و شوێنەکانی وەکو جەلەولا و قەرەتەپە، تەقاندنەوەی وێستگەیەكی بەرهەمهێنانی كارەبا لە پارێزگای بابل، بوونەتە هۆی لەدەستدانی بڕێكی زۆری وزەی كارەبا. ئەمەش زیانێكی زۆری بە سیستەمی كارەبا گەیاندووە".  ئەحمەد عەبادی باس لەوە دەکات "لە ئێستاوە وەزارەت بەپێی پلانێك كاردەكات بۆ دابینكردنی كارەبا لە وەرزی هاوینی داهاتوودا، بە مەبەستی زیادكردنی ئاستی بەرهەمهێنانی كارەبا لەڕێگەی كەمكردنەوەی گوشار لەسەر وێستگەكانی بەرهەمهێنان، ئەوەش بە چارەسەركردنی کێشەکانی هێڵەكانی گواستنەوە و بەكارخستنی وێستگە لاوەكییەكان".  لە بەرامبەردا مەحموود ئەدیب، پەرلەمانتاری هاوپەیمانیی سائیروون، کە موقتەدا سەدر پشتگیریی دەکات، بە تۆڕی میدیایی رووداوی راگەیاند "پێویستە رێكاری دروست بۆ چارەسەركردنی كێشەی كارەبا بگیرێتەبەر، لیژنەی نەوت و وزە لە پەرلەمانی عێراق ئێستا بە هاوئاهەنگی لەگەڵ وەزارەتی كارەبا كار لەسەر ئەو بابەتە دەكات. جێگری یەكەمی سەرۆكی پەرلەمانیش داوایكردووە وەزیرانی نەوت و كارەبا لە پەرلەمان ئامادەبن تاوەکو روونكردنەوە لەسەر هۆكاری كەمبوونەوەی کاژێرەکانی پێدانی كارەبا بدەن، بەڵام هێشتا هیچ وادەیەك بۆ ئامادەبوونیان دیارینەكراوە".  ماوەیەکە کارەبا لە عێراق بەشێوەیەکی بەرچاو کەمیکردووە، بە جۆرێک ئێستا زۆربەی رۆژەکان نزیکەی هەشت کاژێر کارەبای نیشتمانی هەیە، ئەوەش نیگەرانیی لای خەڵک دروستکردووە.