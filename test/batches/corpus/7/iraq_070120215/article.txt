لیوا روكن ئەكرەم سەدام، فەرماندەی ئۆپەراسیۆنەكانی پارێزگای بەسرە بە تۆڕی میدیایی رووداوی راگەیاند، "لە چوارچێوەی بەڕێوەچوونی ئۆپەراسیۆنی وەعدی سادق، رۆژی پێنجشەممە ٧ی کانوونی دووەمی ٢٠٢١ هێزە ئەمنییەكان ١٨ داواكراویان دەستگیركرد، كە لەلایەن دادگا یاداشتنامەی دەستگیركردنیان بۆ دەركرابوو؛ لە هەمانکاتیشدا دەستبەسەر بڕێك چەكی جۆراوجۆردا گیرا".  بە گوتەی فەرماندەی ئۆپەراسیۆنەكانی بەسرە، ئۆپەراسیۆنی وەعدی سادق كاریگەریی زۆری لەسەر كەمبوونەوەی ململانێی خێڵەكی لە پارێزگاكە هەبووە و دەڵێت، "لە سەرەتای دەستپێكردنی ئۆپەراسیۆنی وەعدی سادقەوە بۆ دەستگیركردنی داواكراوان، نەهێشتنی چەكی بێ مۆڵەت و سەپاندنی ئاسایش، ململانێی خێڵەکی بە رێژەی ٨٢ % لە پارێزگاكە كەمیان كردووە".  ئەکرەم سەدام ئاماژەی بەوەش کردووە "هەموو ئەو چەك و تەقەمەنیەی لە چوارچێوەی ئۆپەراسیۆنی وەعدی سادق دەستی بەسەردا گیراوە، گوێزراوەتەوە بۆ کۆگا سەربازییەکانی تایبەت بە وەزارەتی بەرگری".  رۆژی ٤ی ئەیلوولی رابردوو، فەرماندەیی ئۆپەراسیۆنه هاوبەشەكان ئۆپەراسیۆنێكی بەرفراوانی لە بەغدا و بەسرە دەستپێكرد، ئەوەش بە ئامانجی دەستگیركردنی داواكراوان و كۆنترۆڵكردنی چەكی بێ مۆڵەت.