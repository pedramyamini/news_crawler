بەپێی نووسراوێکی نهێنیی ئەنجوومەنی ئاسایشی نیشتمانیی عێراق، کە لە ٢٦ ـی مانگی ئابی ساڵی ٢٠٢٠ دەرچووە، ئەنجوومەنەکە لە کۆبوونەوەی ژمارە ١٩ ـی ساڵی ٢٠٢٠ لەسەر پێشنیازی راوێژکاری ئاسایشی نیشتمانیی، رێنمایی داوە سەبارەت بە هەڵوێستی عێراق بەرانبەر بە تیرۆریست ناساندنی کۆمەڵەی ئیخوان موسلمین.  بەگوێرەی نووسراوەکە، کە واژۆی قاسم ئەعرەجی، راوێژکاری ئاسایشی نیشتمانیی عێراقی لەسەرە: ئەنجوومەنی ئاسایشی نیشتمانیی عێراق لە کۆبوونەوەی ژمارە ٢١ لە رۆژی ٢٤ ـی ئابی ساڵی ٢٠٢٠ بڕیاری دا دەنگ بە بە تیرۆریست ناساندنی ئیخوان موسلمین نەدات.  ئەمە لە کاتێکدایە یەکگرتووی ئیسلامی کوردستان و حیزبی ئیسلامیی عێراقی بە هاوڕێبازی کۆمەڵەی ئیخوان موسلمین لە هەرێمی کوردستان و عێراق دەناسرێن.   ئەم هەڵوێستەی عێراق لە کاتێکدایە، وڵاتانی میسر، سعودیە، ئیمارات و بەحرەین کۆمەڵەی ئیخوان موسلمینی میسر و لقی نێودەوڵەتی کۆمەڵەکە بە رێکخراوی تیرۆریستی ناودەبەن.