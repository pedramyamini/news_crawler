سەدر لە یەکێک لە پێشنیازەکانیدا داوای رێککەوتنی نێوان حکومەتی ناوەندی و حکومەتی هەرێمی کوردستان لەسەر چارەسەرکردنی کێشە داراییە هەڵپەسێردراوەکان، لەنێویاندا دەرهێنانی نەوتی هەرێمی کوردستان دەکات و بە چارەسەرێکی کێشەی دارایی عێراقی دەبینێت.  سەدر لە بڵاوکراوەیەکدا ئەمڕۆ شەممە، دەڵێ "هەندێک باس لە پەنابردنە بەر پارەوەرگرتن و قەرز لە دەرەوە و ناوەوە دەکەن، لەپێناو پڕکردنەوەی کورتهێنانی ئابووری یان ئەوەی دەکرێ ناوبنرێت پڕکردنەوەی مووچەی فەرمانبەران". سەدر لەجیاتی وەرگرتنی قەرز داوای رێکخستن و پاڵاوتن و کەمکردنەوەی ئەو مووچەخۆرانە دەکات، دژی وەرگرتنی قەرزی نێوخۆ و دەرەکیشە و دەڵێت "بۆ زانین قەرزکردن سەردەکێشێ بۆ تێکچوونی زیاتری دراوی عێراقی و کەڵەکەبوونی تەنگژەی ئابووری".  پێشنیازەکانی موقتەدا سەدر ئەمانەن:  یەکەم: وەرگرتنی کرێی کارەبا و ئاو و خزمەتگوزارییەکانی دیکە، بەو مەرجەی لە دەستی کەسانی دەستپاکدا بێت.  دووەم: ئاسانکاری لە قەرزی بانکە عێراقییە خاوەن پرۆژە ناوەندیی و گەورەکان، بۆ جێبەجێکردنی پرۆژەکانیان بە بەشداری حکومەت بە پشکێک لەپێناو ئەو ئاسانکارییانەی پێشکێشی دەکات.  سێیەم: گەشەپێدانی کاری کشتوکاڵی لە عێراقدا، لەرێگەی دابەشکردنی زەوی بەسەر کەسانی تایبەتمەندی کشتوکاڵی و وەرگرتنی بەش لێیان و ئەوەش سوودی دیکەی ئاشکرای دەبێت.  چوارەم: تایبەتکردنی هەندێک لە کەرتە تایبەتەکان گەر بۆ ماوەیەکی دیاریکراویش بێت، ئەمەش بۆ بووژاندنەوەی و گێڕانەوەی بەرهەمەکانیان وەک کەرتەکانی پیشەسازی و کشتوکاڵی و کەرتەکانی دیکەش.  پێنجەم: ئاشکراکردن و لێپێچینەوەی ناوی گەندەڵەکان، ئەوانەی سامانی عێراقیان لە ماوەی ساڵانی رابردوودا بەهەدەرداوە، لەپێناو ویستی خۆیان و حیزبەکانیان و کارکردنی دادگای بێخەوشی عێراقی و گێڕانەوە و لێوەرگرتنەوەی پارە دزراوەکانیان.  شەشەم: دەرکردنی داگیرکەر کە بووە هۆکار و تا ئێستاش بەردەوامە، لە لەدەستدانی ملیاران دۆلاری عێراق، لەپێناو پاراستنی وەهمییانەی خاکی عێراق.  حەوتەم: پاڵفتەکردنی رێکەوتن لەگەڵ چین و دانانی لەدەستی کەسانی دەستپاک، باشترە لەوەی پەنا ببرێتە بەر رێکەوتنی شەرمهێنی دیکە.  هەشتەم: پاراستنی بانکە عێراقییەکان لە رووی سیکیوریتییەوە لەلایەک و لە گەندەڵان لەلایەکی دیکەوە، هەروەها راگرتنی هوروژمی دارایی بۆ دەرەوەی عێراق و رێکخستنی کاری بانکی ناوەندی.  نۆیەم: کارکردنی لێبڕاوانە و بەردەوام لەپێناو سوودوەرگرتن لە سامان و کۆگەکانی عێراق، بێگومان مەبەستم تەنیا نەوت نییە، بەڵکو سامانی دیکە هەیە کە دەبێ وەبەرهێنانی تێدا بکرێت دوور لە دەستی گەندەڵکاران.  دەیەم: کۆکردنەوەی باج و گومرگ و هەموو هاوشێوەکانیان لەدەستی دەستپاکاندا، لەبری ئەوەی بکەونە دەستی گەندەڵکاران.  یازدەیەم: پاراستنی وەبەرهێنەران و هاندانیان لەرێگەی پشتگیری دارایی بەردەست و پشتگیری مانەوی.  دوازدەیەم: رێکخستنەوەی پلەبەندی مووچە و پاڵاوتن و پوختکردن و کارکردن لەسەر رێکخستنی مووچەی خانەنشینان.  سێزدەیەم: کارکردن لەسەرئەوەی سەردانی دامودەزگاکانی دەوڵەت و خزمەتگوزارییەکان بۆ هاووڵاتییان ئەلیکترۆنی بێت لەپێناو رێگرتن لە گەندەڵی.  چواردەیەم: نەوت سامانی گەورەی وڵاتە، پێویستە بپارێزرێت و بەدووربگیرێت لەدەستی گەندەڵکاران و رێکخستنی هەناردەکردنی ئەو سامانە و گێڕانەوەی داهاتەکانی تەنیا بۆ دەستی دەوڵەت.  پازدەیەم: وەبەرهێنان لەکەرتی گەشتوگوزاردا بەهەموو بەشەکانیەوە، بەشێوەیەکی کاریگەر و بەرهەمبەخش.  شازدەیەم: رێکەوتنی نێوان حکومەتی ناوەندی و حکومەتی هەرێمی کوردستان لەسەر چارەسەرکردنی کێشە داراییە هەڵپەسێراوەکان، لەنێویاندا دەرهێنانی نەوتی هەرێم.  ئەنجوومەنی نوێنەرانی عێراق، ئەمڕۆ تاوتوێی پڕۆژەیاسای رێگەدان بە قەرزکردنی ناوخۆیی و دەرەکی حکومەت دەکات بۆ پڕکردنەوەی کورتهێنانی بودجەی گشتیی وڵات. ئابووری عێراق بەهۆی دابەزینی نرخی نەوتەوە زیانی زۆری بەرکەوتووە، کورتهێنانی بودجەی عێراق دەگاتە ٢٢ لەسەدی کۆی بەرهەمی ناوخۆیی لەمساڵدا، ئەمەش بەپێی سندووقی نێودەوڵەتیی دراو، بەرزترینە لە هەر شوێنێکی دیکەی رۆژهەڵاتی ناوەڕاست و باکووری ئەفریقیا.