عەمید فەتاح حوسێن، فەرماندەی پۆلیسی حەویجە بە تۆڕی میدیایی رووداوی راگەیاند، ئەمشەو ٢٠٢٠/١٠/٠٥ "ماوەی نیو کاژێرە شەرێکی قورس لەنێوان پۆلیسی فیدراڵی و داعش بەردەوامە. "  فەرماندەی پۆلیسی حەویجە ئاماژەی بەوە دا، ١٤ چەکداری داعش لە سێ قۆڵەوە لە باشووری حەویجەوە ھێرشیان کردووە.  بە گوتەی عەمید فەتاح حوسێن، پێنج پۆلیسی فیدراڵی کوژراون و چواری دیکەش بە سەختی بریندار بوون کە دوو لە کوژراوەکان ئەفسەرن، یەکێکیان مولازم ئەووەلە و یەکێکی دیکەشیان نەقیبە.  بە گوێرەی زانیارییەکان دوو لە کوژراوەکانی پۆلیس بۆمبی چێندراویان پێدا تەقیوەتەوە کە چەکدارانی داعش پێش هێرشەکە لەپشتی خۆیانەوە بۆمبەکانیان چاندوون.  بە گوێرەی زانیارییەکانی فەرماندەی پۆلیسی حەویجە، چەند رۆژێکە فیرقەی سێی پۆلیسی فیدراڵیی عێراق  لەو سنوورە جێگیرکراوە و، ئێستا لە کەرکووکەوە لیوای ٦١ ـی تایبەتی سەر بە ئەنجوومەنی وەزیران بۆ پشتیوانی بەرەو حەویجە بەرێکەوتوون.  تاوەکو ئێستا هیچ زانیارییەک نییە کە ئاخۆ چەکدارانی داعش لە هێرشەکەدا لێیان کوژرابێت یان نا.