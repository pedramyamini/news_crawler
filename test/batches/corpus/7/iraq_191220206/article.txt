فارووق جەمال لە وەڵامی پرسیاری رووداودا کە بەشێک لە فرۆشگەکانی مەی لەلایەن چەند گرووپێکی چەکدار کراونەتە ئامانج، ئەو گرووپانە کێن؟ گوتی، "ئەمانە چەتەن، پێشتر و ئێستاش ھەر ھەن، دەتەقێننەوە، دەشکێنن و وێران دەکەن. ئەوان شوێنی وەك كۆگا، باڕ و مەساجەکان ھەموو دەسووتێنن و دەشکێنن، کەچی حکومەت ناتوانێ کۆنترۆڵیان بکات. ئەمانە چەند گرووپێکن حکومەت دەسەڵاتی بەسەریانەوە نییە، داوا لە حکومەت دەکەین چارەسەرمان بۆ بدۆزنەوە، ھەزاران خێزان بژێویان لەسەر ئەم کارەیە".  رووداو لە فارووقی پرسی، باشە کاتێک دێن بۆ دووکان داوای چیتان لێدەکەن؟ ئەو وەڵامی دایەوە، "بەرتیل". ئەو دەڵێت، هەفتانە  دەبێت ٣٥٠ بۆ ٤٠٠ هەزار دینار بدەن تاوەکو بتوانن کار بکەن.  لەماوەی رابردوو گرووپی رەبعوڵڵا بەئاشکرا بە ئامانجکردنی چەند فرۆشگەیەکی مەیفرۆشتن و سەنتەری مەساجی لەئەستۆ گرت.   شەقامی ئەبو نەواس بە مەیفرۆشتن و مەیخانە ناسراوە، بەڵام لەگەڵ خۆرئاوابوون زۆربەی دووکانەکانی مەیفرۆشتن دادەخرێن، بەتایبەت ئەوانەی کەوا بەرتیل نادەنە ئەو گرووپە چەکدارانەی کە ئێستا دووکانەکانی مەیفرۆشتن دەکەنە ئامانج و دەیسووتێنن و دەیتەقێننەوە.   بەپێی راپۆرتی ئۆپەراسیۆنی بەغدا، تەنیا لە ٥ مانگی رابردوودا نزیکەی ٢٥ دووکانی مەیفرۆشتن لەبەغدا سووتێندراون و تەقێندراونەتەوە، سێ خاوەن مەیخانەش کوژراون. هاوکات مۆڵەتی کردنەوەی مەیفرۆشتن ھەرچەندە واستەیەکی بەھێزی دەوێ و لانیکەم ٢٠ ھەزار دۆلاریشی تێدەچێت، بەڵام بە گوتەی بەشێک لە مەیفرۆشان، "ئەگەر حیزبێکی دەستڕۆیشتووی شیعە پاڵپشتیت نەکات، ئەستەمە کارەکانت بەڕێوەبچێت".  بەشێک لە خەڵکی بەغدا کە قسەیان بۆ رووداو کردووە، دەڵێن بێ بەرتیل و واستە کارەکانیان رایی ناکرێت.  هاووڵاتییەکی بەغدا بەناوی ئەبو حەمەد ئەنباری کە خانەنشینە دەڵێت، وەک دووکانێکمان لێهاتووە لە بازاڕ، کاتێک دەتەوێ مامەڵەیێک رایی بکەی، وەک خاوەن دووکان دەبێت بڵێی ئەمە پارەیە و ئەو پێداویستییەم پێبدە. "حکومەتی عێراق وای لێهاتووە، کارەکان ناڕۆن بەڕێوە ئەگەر بەرتیل نەبێت".   یاسر حوسێن چالاکڤانە و دەڵێت، گەندەڵکاران ئێستا فرۆشگەکانی مەی دەکەنە ئامانج، ئەوەش بەهۆی ئەوەی بەرتیل نادەن بەو گرووپەچەکدارانەی ئێستا دەرکەوتوون، ئەوەش کاردانەوەی ئەمنی لە شەقامی عێراقی دروستکردووە.   رەبعوڵڵا و سەرایا خوراسانی دوو لەو گرووپە چەکدارانەن کە بەئاشکرا پابەندی بڕیارەکانی حکومەت نابن. ھەربۆیە لیژنەی ئاسایش و بەرگریی پەرلەمانی عێراق حکومەتی دەست کراوە کردووە بۆ دانانی سنوورێک بۆ کردەوەکانی ئەو گرووپانە.  بەدر زەیادی، ئەندامی لیژنەی ئاسایش و بەرگریی پەرلەمانی عێراق ئاماژە بەوە دەکات، ھەر گرووپێک لە دەرەوەی یاسا بێت دەستگیر دەکرێت و ئێستا حکومەت چەند سەرکردەیێکی دەستگیر کردووە، "تەنانەت لەناو حەشدیش ئەگەر پابەند نەبێت ئەم یاسایە لەسەری جێبەجێ دەکرێت، ھیچ لێخۆشبوونێکی تێدانییە بۆ ئەوانەی چەک ھەڵدەگرن لە دەرەوەی دەوڵەت و یاسا. پێویستە لەسەریان یان دەست بەکاری سیاسی بکەن یانیش بێنە نێودەوڵەتەوە، جگە لەمە رێگەپێدراو نین".   دوای کوشتنی قاسم سولەیمانی و ئەبومەهدی موهەندیس، نۆ گرووپی چەکداری نوێ راگەیێندران کە بە نزیک لە ئێران ناسراون. هێرش و هەڕەشەکانی ئەم گرووپانە ئۆپەراسیۆنێکی بەرفراوانی لێکەوتووەتەوە کە تاوەکو ئێستا ١٢ بارەگایان لە بەغدا داخراون و نزیکەی ٨٠ چەکداریان دەستگیر کراون.  بەپێی ئامارە نافەرمییەکان نزیکەی ٦٠٠ مەیخانە و فرۆشگەی مەی لەبەغدا ھەن، زۆربەیان دەکەوێتە بەشی رەسافەی شاری بەغدا، کەمتر ٣٥ % ـی  مۆڵەتی فەرمییان ھەیە، سەرجەمیان بە پاڵپشتیی حیزبەکان کار دەکەن".