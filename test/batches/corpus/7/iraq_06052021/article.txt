سەرۆکایەتیی کۆماری سووریا گەیشتنی نامەکەی لە عێراقەوە بە سووریا پشتڕاستکردەوە و ئاماژەشی بۆ ئەوەکردووە ناوەڕۆکی نامەکە باسی پەیوەندییە دوو قۆڵییەکانی هەردوو حکومەتی تێداکراوە، هەروەها پرسە هاوبەشەکان و نوێترین پێشهاتە سیاسی و ئەمنییەکان تیشکی خراوەتەسەر، بەتایبەت رووبەڕووبوونەوەی گرووپە پەڕگیرەکان و هاوئاهەنگی هەردوو وڵات بۆ لەنێوبردنی پێگەکانی داعش لە ناوچە سنوورییەکان.  بەپێی پێگەکانی سەرۆکایەتیی سووریا، لەو نامەیەدا باسی ئەو ئاستەنگانەش کراوە کە رووبەڕووی ناوچەکە دەبنەوە و هاوئاهەنگی و راوێژکاریی نێوان عێراق و سووریا لە سەرجەم بوارەکاندا بە پێویست زانراوە.   سووریا و عێراق سنوورێکی دوورودرێژیان هەیە و لە ماوەی چەندین ساڵی رابردوویشدا چەکدارانی داعش لەنێوان هەردوو وڵاتدا هاتووچۆیان کردووە و بە گوێرەی گوشارەکانی سەریان و پلانەکانیان چوونەتە وڵاتەکەی دیکە.   لە ساڵی ٢٠١٤ یشدا کە داعش خەلافەتی راگەیاند، پایتەختەکەی رەققەی سووریا بوو، بەڵام گەورەترین و گرنگترین شاری ژێر دەسەڵاتی، موسڵ بوو.