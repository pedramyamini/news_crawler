محەممەد حەنوون، گوتەبێژی وەزارەتی بازرگانیی عێراق بە تۆڕی میدیایی رووداوی راگەیاند "حكومەتی عێراق هەوڵدەدات پەیوەندییەكانی لەگەڵ وڵاتانی دراوسێ بەهێزبكات، بەتایبەتی لەڕووی ئابووری، بازرگانی و زۆربەی بوارە جیاوازەكان، لەم چوارچێوەیەشدا عەلا جبووری، وەزیری بازرگانی بە سەرۆكایەتیی شاندێكی باڵا كە لە نوێنەرانی وەزارەتەكان، كەرتی تایبەت و بەڕێوەبەرانی گشتی پێكهاتبوو، سەردانی تارانیان كرد".  بە گوتەی حەنوون، لە دوو رۆژی رابردوودا كۆبوونەوەكان ئەنجامی "زۆر باشیان" هەبووە و دەڵێت "لەکاتی كۆبوونەوەكانی لیژنەی هاوبەش بۆ هاوكاریی نێوان هەردوو وڵات سەرەڕای تاوتوێكردنی دۆسیە هاوبەشەكان و رێگەكانی هاوبەشی راستەقینە لەنێوان كەرتی تایبەتی ئێران و عێراق، ژمارەیەك یاداشتنامەی ئابووری و بازرگانیشیان واژۆكردووە".  گوتەبێژی وەزارەتی بازرگانیی عێراق ئاماژەی بەوەش كرد "لە كۆبوونەوەكاندا تیشك خراوەتە سەر ئەوەی پەیوەندییەكانی نێوان ئێران و عێراق لەسەر بنەمای بەرژەوەندیی هاوبەش بێت، كێشەكانی رابردوو وەلابنرێن".  هاوكات رەزا ئەردەکانیان، وەزیری وزەی ئێران لەکاتی کۆبوونەوەی بازرگانیی لیژنەی هاوکاریی ئابووریی ئێران و عێراق گوتی "هەوڵدەدەین قەبارەی بازرگانیی (ئێران و عێراق) ساڵانە بۆ زیاتر لە ٢٠ ملیار دۆلار بەرزبکەینەوە".  ئەمەش لەکاتێکدایە، بەپێی ئاماری نووسینگەی کاروباری عەرەبی و ئەفریقی لە رێکخراوی گەشەپێدانی بازرگانیی ئێران، ئاستی هاوردەی ئێران بۆ عێراق لە سەرەتای مانگی ئاداری ٢٠٢٠ تاوەكو کۆتایی مانگی كانوونی یەكەمی هەمان ساڵ ٥.٩ ملیار دۆلار بووە.