فەرمانگەی راگەیاندنی پەرلەمانی عێراق، لە راگەیێندراوێکدا رایگەیاند: " رۆژی سێشەممە محەممەد حەلبووسی، سەرۆکی پەرلەمان لە کۆبوونەوەی پەرلەماندا فەرمانی دا بەپێی کارنامەی کۆبوونەوەکانی پەرلەمان، وادە بۆ پرساندنی هەر یەک لە سەرۆکی دەستەی راگەیاندن و پەیوەندییەکان، پارێزگاری بانکی ناوەندی و وەزیری دارایی عێراق دیاری بکرێت".  لە مانگی تشرینی دووەمی ٢٠٢٠، پەرلەمانی عێراق میوانداری مستەفا غالیب، پارێزگاری بانکی ناوەندی کرد و پرسیاری لێکرا، دواتر هەڵمەتی کۆکردنەوەی واژۆ بۆ پرساندنی لە پەرلەمان دەستیپێکرد، ئێستاش دادگا دەستی بە لێکۆڵینەوە کردووە بەوە تۆمەتبار دەکرێت کە لە زیادەی رۆژانەی فرۆشتنی دراوی بیانی لە بانکی ناوەندی گەندەڵی کردووە و پارەی سپی کردووەتەوە.  بەڵام بانکی ناوەندیی عێراق رەتیدەکاتەوە لە سپیکردنەوەی پارە تێوەگلابێ، بانکەکە راگەیێندراوێکی بڵاوکردووەتەوە کە تێیدا هاتووە: "تێکڕای ئەو پارەیەی کە لە ساڵی ٢٠٠٣ وە تاوەکو کۆتایی ساڵی ٢٠١٩ بەڕێگەی زیادکردنی رۆژانە فرۆشتویەتی ٥٤٨ ملیار و ٣٢١ ملیۆن دۆلار بووە، ٤٤٣ ملیار و ١١٦ ملیۆن دۆلاری بۆ دەرەوەی عێراق حەواڵە کراوە، ١٠٥ ملیار دۆلاریشی بە کاش رۆیشتووە"، لە کاتێکدا تەنانەت یەکێتیی ئەوروپاش عێراق بە تێوەگلان لە سپیکردنەوەی پارە تۆمەتبار دەکات.  بەپێی راگەیێندراوەکەی فەرمانگەی راگەیاندنی پەرلەمان، حەلبووسی هەروەها لیژنەی یاسایی پەرلەمانی راسپارد بەردەوام بێت لە گرتنەبەری رێکارەکان بۆ تەواوکردنی یاسای دادگای فیدراڵی عێراق.  بەپێی دەستووری فیدراڵی عێراق، دەرکردنی یاسای دادگای فیدراڵ دەبێ بە رەزامەندی یەک لەسەر سێی ئەندامانی پەرلەمان بێت.  هەروەها هەموارکردنی یاسای دادگای فیدراڵ یان دەرکردنی یاسایەکی نوێ بۆ دادگاکە زۆر پێویستە بۆ کاراکردنەوەی  دادگای فیدراڵ، کە بەهۆی خانەنشیبوونی دوو ئەندامی ناتوانێ کۆببێتەوە و بڕیار بدات.  کاراکردنی دادگاکە هاوکات پێویستە بۆ پەسەندکردنی ئەنجامەکانی هەڵبژاردنەکان، چونکە بەپێی دەستوور مەرجە دادگای فیدراڵ ئەو ئەنجامی هەڵبژاردن پەسەند بکات بۆ ئەوەی کاری پێ بکرێت.