شێروان میرزا قادر، ئەندامی لیژنەی دارایی لە پەرلەمانی عێراق، ئەمڕۆ سێشەممە ١٢ی کانوونی دووەمی ٢٠٢١، بە تۆڕی میدیایی رووداوی راگەیاند "ئەندامانی پەرلەمان تێبینیی زۆریان لەسەر پرۆژە یاسای بودجەی فیدراڵیی ساڵی ٢٠٢١ ـی عێراق هەیە، وەکو پەرلەمانتارانی پارێزگای بەسرە کە داوای زیادکردنی بودجەی پارێزگاکەیان دەکەن لە بودجەی فیدراڵیی ساڵی ٢٠٢١ دا".  ئەو ئەندامەی لیژنەی دارایی پەرلەمانی عێراق گوتیشی "ئەو هەواڵانەی باس لەوە دەکەن گوایە لیژنەی دارایی بەنیازە لەگەڵ مستەفا کازمی، سەرۆکوەزیرانی عێراق کۆببێتەوە بۆ جێگیرکردنی تێبینییەکانی کە لە راپۆرتی خۆی خستوونیەتیەڕوو، راست نین، چونکە پەرلەمان دەسەڵاتی کەمکردنەوە و گواستنەوەی بڕگەکانی بودجەی هەیە، بۆیە پەرلەمان خۆی ئەو کارە دەکات لەژێر رۆشنایی تێبینی و داواکاریی پەرلەمانتار، کە تێبینییان زۆرە لەبارەی قەبارە و کورتهێنانی بودجەی ٢٠٢١ ".  پەرلەمانی عێراق لە کۆبوونەوەی رۆژی دووشەممە ١١ی کانوونی دووەم راپۆرتی لیژنەی دارایی لەبارەی پرۆژە یاسای بودجەی ٢٠٢١ تاوتوێ کرد، هاوکات گوێبیستی تێبینیی پەرلەمانتارەکان بوو لەبارەی بودجەوە، بڕیاریشە ئەمڕۆ و سبەی چوارشەممە بەردەوام بێت لە تاوتوێکردنی پرۆژە یاسای بودجەی ٢٠٢١.  قەبارەی بودجەی فیدراڵیی ساڵی ٢٠٢١ی عێراق، بە زیاتر لە ١٦٤ تریلیۆن دینار خەمڵێندراوە، پێشبینیش دەکرێت زیاتر لە ٧١ تریلیۆن دینار کورتهێنانی هەبێت، لەکاتێکدا حکومەت بەنیازە بە قەرزکردن لە بانکی ناوەندیی عێراق زۆربەی ئەو کورتهێنانە پڕبکاتەوە.  لیژنەی دارایی لەبارەی پرۆژە یاسای بودجەی ٢٠٢١ی عێراق، لە راپۆرتەکەیدا، رایگەیاندووە "دەبێت خەرجییەکانی بودجەکە کەمبکرێنەوە بۆ کەمکردنەوەی کورتهێنان، دەبێت داهاتە نانەوتییەکان لەڕێگەی گومرگەوە زیاتر بکرێن، لە بودجەی ٢٠٢١ دا ژمارەی فەرمانبەران ٣٢١ هەزار زیاتر بووە، ئەوەش دەبێت کەمبکرێتەوە، هەروەها دەبێت چاو بە دوو مووچە و زیاتر لە دوو مووچە بخشێنرێتەوە، دواجار دەبێت چاو بە دانانی باج لەسەر داهاتی فەرمانبەران و خانەنشینان بخشێنرێتەوە".