بەگوێرەی راگەیێندراوێکی وەزارەتی دەرەوەی عێراق کە رۆژی هەینی ٢٠٢٠/١٠/٠٢ بڵاوکراوەتەوە، جەیهون بایرامۆڤ، وەزیری دەرەوەی ئازەربایجان تەلەفۆنی بۆ فوئاد حوسێن، وەزیری دەرەوەی عێراق کردووە.  لە پەیوەندییەکەدا وەزیری دەرەوەی ئازەربایجان باسی لە قەیرانی نێوان وڵاتەکەی و ئەرمینیا و مێژووی ئەو ناکۆکییە و شەڕی ئێستای نێوانیان کردووە.  لە راگەیێندراوەکەدا باس لەوە کراوە کە فوئاد حوسێن هیوای خواستووە هەردوو لایەنی ناکۆکییەکە بگەڕێنەوە سەر مێزی دانوستاندن و گوتوویەتی، بە گوێرەی ئەزموونەکانی پێشوویان و بە پشتبەستن بە بۆچوونیان، پێیان وانییە تووندوتیژی و جەنگ رێگەی گەیشتن بێت بە ئامانجەکان.  وەزیری دەرەوەی عێراق داوای لە هەردوو وڵات کردووە دانوستاندن بکەن و بۆ یەکلاکردنەوەی ناکۆکییەکانیان پشت بە چارەسەرە سیاسییەکان ببەستن، ئەوەش بە گوێرەی یاسا و بڕیارە نێودەوڵەتییەکان.