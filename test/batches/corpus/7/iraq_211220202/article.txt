سەرۆکایەتیی کۆمپانیایەکی وەبەرهێنانی لە لەندەن کردووە، هەروەها وەکو راوێژکار لە بانکی جیهانی کاری کردووە. ئەحمەد چەلەبی خاڵی کە لەلایەن حیزبی بەعسەوە دوورخرابووەوە، سەرکردایەتیی گرووپێکی ئۆپۆزیسیۆن و کۆنگرێسی نیشتمانیی عێراقی کردووە. ئەیاد عەللاوی ئامۆزایشی لە ساڵی ٢٠٠٤ بۆ ٢٠٠٥ سەرۆکوەزیرانی عێراق بووە.  لە ساڵانی ٢٠٠٣ - ٢٠٠٦ پۆستی وەزیری بەرگری، دارایی و بازرگانیی لە حکومەتی کاتیی عێراق وەرگرتووە، حەزی بە مۆسیقا و گۆرانی سوننەتی فارسییە، وڵاتینامەی بەریتانیای هەیە. لە مانگی ئایاری ٢٠٢٠ ـەوە پۆستی وەزیری دارایی عێراقی وەرگرتووە و ئێستاش هاوکات جێگری مستەفا کازمی، سەرۆکوەزیرانی عێراقە.  عەلی عەللاوی لە بنەماڵەیەکی ئەرستۆکرات بووە، باوکی پڕۆفیسۆر بووە لە کۆلێژی پزیشکیی بەغدا، پزیشكی خێزانی شاهانە بووە و دواتریش بووەتە وەزیری تەندروستیی عێراق.  لە کتێبێکی عەلی عەللاویدا بەناوی "داگیرکردنی عێراق: بردنەوەی جەنگ و لەدەستدانی ئاشتی"، باسی لەوە کردووە کە کۆنترۆڵکردن و داگیرکردنی عێراق لەلایەن ئەمریکاوە هەر لە سەرەتاوە بە هەڵە پێشبینی کرا، بە "نەزانینێکی زەبەلاح" لەلایەن پلاندانەرانی ئەمریکی دەستپێکرا بە بژارەی نالۆجیکی و ناڕوونی یەک لەدوای یەک.  هەر لەو کتێبەیدا، عەللاوی باسی لەوە کردووە کە داگیرکردنی عێراق لەلایەن ئەمریکاوە "خراپترە لەوەی لەژێر دەستی سەدام حوسێنی دیکتاتۆردا بووە، چونکە ئەوە خراپترینی هەردوو جیهانەکە بووە. ئەوە [ئەو داگیرکارییە] سیستەمێکی لاوازکراوە کە توانای گەندەڵی هەبێت، بێ ئەوەی پاڵپشتییەکی بەهێزی هەواڵگری و ئەمنیی هەبێت". عەللاوی پێیوابووە کە هێزەکانی ئەمریکا دەبێت عێراق جێبهێڵن، ئەمەش دوای هێنانە ئارای ژینگەیەکی سەقامگیر، هەر لەبەر ئەوەش بوو کە لە سەرەتادا ویستوویەتی ناوی کتێبەکەی بنێت "دەسەڵاتی نالۆژیکی و ناڕوون".  هەر سەبارەت بە بۆچوونی عەللاوی لەبارە جێهێشتنی عێراق لەلایەن هێزەکانی ئەمریکاوە، ئەو پێیوابووە کە جێهێشتنی هێزەکانی ئەمریکا دەبێتە هۆی دروستبوونی تووندوتیژیی زۆر.  لە چاوپێکەوتنێکیدا لە ساڵی ٢٠٠٧ عەللاوی لەبارەی جەنگی عێراق - ئێران، جەنگی کوێت، شۆڕشی کورد، ئەنفال و کاریگەریی گەمارۆکانی سەر عێراق ئاماژەی بەوە کردووە، کاریگەرییەکانی ئەو رووداوانە بە هیچ شێوەیەک لەبەرچاو نەگیراون. عەللاوی وەکو لەو چاوپێکەوتنەیدا گوتوویەتی، ئەو لەگەڵ داگیرکاریی عێراقدا نەبووە و "زۆر لێی نیگەران بووە".  عەلی عەللاوی: پێموانییە کشانەوەی ئەمریکا ببێتە هۆی دروستبوونی جەنگی ناوخۆ  عەلی عەللاوی پێیوابووە هیچ خاڵێکی هاوبەش نییە بۆئەوەی بەراوردکردن لەنێوان کشانەوەی هێزەکانی ئەمریکا و جەنگی ناوخۆ لە عێراق بکرێت، بەڵکو بە پێچەوانەوە ئەو پێیوابووە "کشانەوەی ئەمریکا لەوانەیە تەنانەت تووندوتیژییەکان [لە عێراق] کەمبکاتەوە، ئەمەش نەک لەبەرئەوەی کە هەڕەشەیە دژی ئەمریکا، بەڵکو لەبەرئەوەی دەوڵەت خۆی بەشێوەیەکی بەرچاو لەژێر دەستی تایفەگەریدا شکستدەهێنێت؛ هەربۆیە ئەگەر ئەمریکا لە عێراق نەبێت، ئەو پرۆسەیە خێراتر بەڕێوەدەچێت".  وەزیری دارایی عێراق: لە بودجەی ٢٠٢١ دامەزراندن لە دامودەزگاکانی دەوڵەت رادەگرین  لەبارەی بەرزبوونەوەی بەهای دۆلاری ئەمریکی لە بەرامبەر دیناری عێراقی، لە دوایین چاوپێکەوتنیدا لەگەڵ ژمارەیەک لە رۆژنامەڤانانی عێراق و هەرێمی کوردستان عەلی عەللاوی، وەزیری دارایی عێراق رایگەیاند، بەهای یەک دۆلاری ئەمریکی دەبێتە ١٤٥٠ دیناری عێراقی، بانکی ناوەندیش بڕێکی دیکەی دەخاتەسەر و بەپێی نرخە نوێیەکە دۆلار دەفرۆشێت، بۆیە رەنگە هەر دۆلارێک بە ١٤٩٠ دینار بفرۆشێت.  سەبارەت بە دامەزراندن لە دامودەزگاکانی دەوڵەت، وەزیری دارایی عێراق ئاماژەی بەوە داوە "لە بودجەی ٢٠٢١ دا دامەزراندن لە دامودەزگاکانی دەوڵەت رادەگرین، هاوکات رەنگە پرۆژەیاسای بودجەی ٢٠٢١ هەفتەی داهاتوو بگاتە پەرلەمان، ئەو بودجە سەرەتای چاکسازییە، لە ئایندەشدا هەنگاوی دیکە دەنێین بۆ جێبەجێکردنی پەڕەی سپیی تایبەت بە چاکسازی".