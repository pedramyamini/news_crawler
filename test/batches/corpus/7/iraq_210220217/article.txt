عەلی عەباس، گوتەبێژی وەزارەتی کۆچ و کۆچبەرانی عێراق بە تۆڕی میدیایی رووداوی راگەیاند، " ٥٠٠ هەزار ئاوارە و پەنابەری سووریی نێو کەمپەکان ڤاکسینی ڤایرۆسی کۆرۆنایان پێدەدرێت، کە بڕیارە کۆتایی ئەم مانگە ڤاکسین بگات و دواتریش کاروانەکانی دیکە بگات".  گوتەبێژی وەزارەتی کۆچ و کۆچبەرانی عێراق روونیکردەوە، زۆرینەی رەهای ئاوارە و پەنابەران لە کەمپەکانی هەرێمی کوردستانن، چونکە ئێستا تەنیا دوو کەمپ لە دەرەوەی هەرێمی کوردستان ماون، کەمپی جەدعە و عامرییەی فەلوجەن، کە سێ هەزار خێزان تێپەڕناکەن.  بە گوتەی عەلی عەباس "ئەو ڤاکسینە تەنیا بۆ ئەوانەیە کە لەنێو کەمپەکان نیشتەجێن، نەک لە دەرەوەی کەمپەکان؛ سەبارەت بە پەنابەرانیش تەنیا پەنابەرانی سووری دەگرێتەوە، کە ئێستا لە کەمپەکانی هەرێمی کوردستاندان".  بەپێی دوایین ئاماری ناوەندی هاوبەشی هاوئاهەنگیی قەیرانەکانی سەر بە وەزارەتی ناوخۆی حکومەتی هەرێمی کوردستان، ئێستا هەرێمی کوردستان ٩٥٦ هەزار و ٧٥٩ ئاوارە و پەنابەری لەخۆگرتووە کە ٦٩٨ هەزار و ٩٠٢ کەسیان ئاوارەن؛ شەش کەمپ لە پارێزگای هەولێر، ١٥ کەمپ لە پارێزگای دهۆک و چوار کەمپیش لە پارێزگای سلێمانین.