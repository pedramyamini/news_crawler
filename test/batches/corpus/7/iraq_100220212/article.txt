سەرایە سەلام دەڵێت بەپێی ئەو زانیارییە ھەواڵگرییانەی دەستیکەوتووە، داعش و بەعسییەکان پلانی ھێرشکردنە سەر مەزارگە و شوێنە ئایینییەکانیان ھەیە، بۆیە دەرچوون بۆ پارێزگاریکردن. ئەم ھەنگاوەی سەدر لێکدانەوەی جیاوازی بۆ دەکرێت، دەرخستنی ھێز و ھەژموونی بەسەر ھێزە شیعی و سونییەکان و تەنانەت حکومەتی عێراقیش لەپشت ئەو نمایشە سەربازییەوە دەبینن.  سەید ئیبراھیم جابری، بەڕێوەبەری نووسینگەی سەدر لە بەغدا دەڵێت "زانیاریی بەھێز و گەورەی ھەواڵگری ھەیە لەلای برایانمان لە سەرایە سەلام، لەبارەی بەئامانجگرتنی مەزارگە پیرۆزەکانی وەکو کازمییە لە سامەڕا و لە نەجەفی پیرۆز و لە کەربەلا، ھەروەھا لە ئەعزمییە ئەبی حەنیفە نعمان، ئەمە زۆر ئاشکرایە کە داعش دەستیان تێكەڵە لەگەڵ بەعسی کافر، لە پێشتر و ئێستاش، ئەمڕۆ وێنەکە روون و ئاشکرایە لەلایەن ھەواڵگرییەوە و ئەو بابەتەیان روونکردەوە کە دانیشتنی تایبەت ھەیە لەنێوان داعش و بەعسییەکان".  خەڵک لەنێو بڵاوبوونەوەی چەندان ھێزی چەکداری و ئەمنی، رۆژانێکی پڕ لە دڵەڕاوکێ بەڕێدەکەن، ھەرجارەو بە بڵاوبوونەوەی ھێزێک کە حکومەتیش توانای رووبەڕووبوونەوەیانی نییە، دەکەونە قوڵایی ترسێکی گەورە. غالب شابەندەر، چاودێری سیاسی و ئەمنی رێگەچارەی ئەم دۆخە تەنیا بە بڵاوەپێکردنی ھێزە فەرمییەکانی عێراق دەبینێت بە ھەموو شوێنێکدا.  غالب شابەندەر دەڵێت "ئەمە ئاشکرایە کە بێ توانایی حکومەت و دەوڵەت نیشاندەدات، من پێموایە تاکە چارەسەری راستەقینە بۆ ئەو بابەتە، سەرۆکوەزیرانی عێراق کە فەرماندەی گشتیی ھێزە چەکدارەکانە، چاوەڕێ بکات ئەم قەیرانە بە ئاشتی چارە ببێت، دوایی کاربکات بۆ دابەزاندنی سوپا و حەشدی عەتەبات و ھێزە ئەمنییەکان، جێگەی خۆیان بگرن لە شەقامەکان و جومگە سەرەکییەکانی پایتەخت".  مالیک جەمال، ھاووڵاتیی عێراقی ئاماژە بەوە دەکات "لە عێراق کێشەی حیزبەکانمان ھەیە، بێگومان ئەو حیزبانە رێگەنادەن ھێزە ئەمنییەکان کاری خۆیان بکەن، لەکاتی ھەڵبژاردنەکان یان کاتێک بە مەرامیان ناگەن، لەنێوان خۆیان تەقینەوە و ئاژاوە دروستدەکەن، کە بەھۆیەوە خەڵکی بێتاوان دەبنە قوربانی".  حکومەتی عێراق بە سەرۆکایەتیی مستەفا کازمی چەندجارێک ھەوڵی سنووردارکردنی دەستڕۆشتوویی ئەو دەیان گرووپە چەکداریەی شیعەکانی داوە، بەڵام پشتگیریی دەرەکی و ھێز و دەستڕۆشتووییان نەیتوانی ئەم سیحرە بەتاڵبکاتەوە.