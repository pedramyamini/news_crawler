عەلی جەبار غانمی، پەرلەمانتاری هاوپەیمانیی دەوڵەتی یاس بە سەرۆکایەتیی نووری مالیکی بە تۆڕی میدیایی رووداوی راگەیاند، دەستەبژێرێک لە پەرلەمانتاران واژۆیان لەسەر داواکارییەک کردووە بۆ ئەوەی لە کۆبوونەوەی رۆژی دووشەممەی داهاتووی پەرلەماندا دەنگ لەسەر پرۆژەیاسای بودجەی ٢٠٢١ بدرێت.  غانمی ئاماژەی بەوەکرد، ئێستا لە هەنگاوەکانی کۆتاییدان بۆ دەنگدان لەسەر پرۆژەیاسای بودجە لە پەرلەماندا، ئەوەش لەسەر بنەمای زنجیرەیەک گفتوگۆکردن لەگەڵ لیژنەی دارایی و وەزارەتەکان. دەبێت لە کۆبوونەوەی رۆژی دووشەممەدا پرۆژەیاسای بودجەی ٢٠٢١ دەنگی لەسەر بدرێت.   لەبارەی پشکی هەرێمی کوردستان، ئەو پەرلەمانتارەی دەوڵەتی یاسا جەختی لەوەکردەوە، تاوەکو ئێستا رێککەوتن لەسەر پشکی هەرێمی کوردستان نەکراوە بەشێوەیەک خواستی کورد بەدی بهێنێت.  هاوکات ئاماژەی بەوەشکرد، زۆربەی بڕگە و ماددە سەرەکییەکانی نێو بودجە دەنگیان لەسەر دەدرێت، ئەو خاڵانەشی رێککەوتنی لەسەر نەکراوە و جێگەی ناکۆکین، دەهێڵدرێنەوە بۆ دانیشتنەکانی داهاتووی پەرلەمان.  بەپێی پرۆژەیاسای بودجەی فیدراڵی ئەمساڵ، لە پاڵ رۆژانە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ و رادەستکردنی ٥٠ % ـی داهاتی دەروازەکان و داهاتی فیدراڵی دیکەی هەرێمی کوردستان بە حکومەتی عێراق، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلاییبکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت.  قسەکانی غانمی لە کاتێکدایە کە سێ رۆژ لەمەوبەر مەنسوور بعێجی، ئەندامی پەرلەمانی عێراق لە فراکسیۆنی دەوڵەتی یاسا لە راگەیێندراوێکدا رایگەیاند: "هەموو ماددەکانی پرۆژە بودجەی ٢٠٢١ هەموارکران و یەکلاییکرانەوە، تەنیا ماددەی بەشە بودجەی هەرێمی کوردستان نەبێت لە بودجەکە، کە هێشتا ماوە یەکلاییبکرێتەوە، بۆیە کۆدەنگییەک لەنێو پەرلەمانتاران هەیە پرۆژە یاسای بودجەی گشتیی ساڵی ٢٠٢١ ـی بە دەنگی زۆرینە لە پەرلەمان پەسند بکرێت".  لە بەشێکی دیکەی قسەکانیدا مەنسور بعێجی ئاماژەی بەوە دا: "ئەگەر حکومەتی هەرێمی کوردستان بەشە بودجەی خۆی لە بودجەی راستەقینە دەوێت، ئەوا دەبێ هەموو داهات رادەست بکات، ئەگەرنا وەک ئەوەی لە یاسای قەرزوەرگرتن روویدا بەشە بودجەکەی ئەمساڵی پەسند ناکەین".  هەروەها سەبارەت بە ئەگەری پەسندکردنی بەشە بودجەی هەرێمی کوردستان لە بودجەی فیدراڵی ٢٠٢١ دا، شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند: "تاوەکو ئێستا لایەنە شیعەکان رایەکی یەکگرتوویان لەبارەی بەشە بودجەی هەرێمی کوردستان لە پرۆژەیاسای بودجەی ٢٠٢١ پێشکەش نەکردووە، بەڵام ئەگەر ئەو دەقەی کە لە پرۆژەیاساکەدا تایبەت بە بەشە بودجەی هەرێمی کوردستان هەیە بچێتە پەرلەمان پێشبینی دەکەین پەسند بکرێت، چونکە فراکسیۆنە شیعەکان یەکدەنگ و یەکهەڵوێست نین، بەشێکیشیان بەرامبەر بەشە بودجەی هەرێمی کوردستان رایانگۆڕاوە و لەگەڵ رادەستکردنی رۆژانە ٢٥٠ هەزار بەرمیل نەوتی خاون لە لایەن هەرێمی کوردستانەوە".