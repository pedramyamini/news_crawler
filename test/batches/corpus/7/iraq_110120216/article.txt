عێراق بەرەو گەرمتربوون دەڕوات، باران و بەفریش کە سەرچاوەی رووبارە گەورەکانیەتی، بە زەحمەت دەتوانرێت پێشبینی بکرێن. لەگەڵ توانەوەی بەستەڵەکەکان و بەرزبوونەوەی پلەی گەرما، رێژەی ئاوی زەریاکان بەرزتر دەبنەوە و ئاوی سوێری کەنداویش بەرەو سەرچاوەی ئاوە سازگارەکان دەڕۆن، ئەمەش دەبێتە هۆی داگیرکردنی ناوچە کشتوکاڵییە بەپیتەکان. لەنێوچوونی دارستانەکان، بەبیابانبوون و چەند کێشەیەکی دیکە لە ساڵی ٢٠٢٠ بوونە جێگەی نیگەرانیی بەشێکی بەرچاو لە وڵاتان؛ بەڵام لە عێراق ئەم کێشانە وەکو ژەهر لەگەڵ کێشەی دیکەی هەمەجۆر کاریگەریی بەرچاویان لەسەر گۆڕانی کەشوهەوا و خراپبوونی ژینگە داناوە.  دامەزراوەی "زە سێنتری فاوندەیشن"ی ئەمریکی هۆکارەکانی گیرۆدەبوونی عێراقی بە کێشە ژینگەییەکان لەلایەکەوە گەڕاندووەتەوە بۆ ناسەقامگیری و فەرمانڕەوایی لاواز کە دەرەنجامەکەی بووەتە هۆی چەند دەیەیەک لە جەنگ و دیکتاتۆریەت، لەلایەکی دیکەشەوە گەڕاندوویەتییەوە بۆ لاوازیی ئابووریی عێراق، کە بەهۆی دابەزینی نرخی نەوتەوە زیانی زۆری بەرکەوتووە. ئەو عێراقییانەش کە داهاتیان کەمە زۆر بە کەمی نیگەرانن لەبارەی کێشەکانی پەیوەست بە ژینگە، وەکو گۆڕانی کەشوهەوا.  هاوشێوەی وڵاتانی دیکەی ناوچەکە، ئاو لە عێراقیش بووە بە یەکێک لە گەورەترین [کێشە و] نیگەرانییەکان. بەشێک لە کێشەکەش گوشاری ژمارەی دانیشتووانە، چونکە ژمارەی دانیشتووانی عێراق ساڵانە ٢.٢٥ % زیاد دەکات، کە ئەوەش زیاتر لە دوو هێندەی ئەو رێژەیەیە کە بەگشتی لە جیهاندا هەیە. پێشبینی کراوە کە ژمارەی دانیشتووانی عێراق، کە ئێستا ٤٠ ملیۆن کەسە، بۆ ساڵی ٢٠٢٠ بگاتە ٥٠ ملیۆن کەس و تاوەکو ساڵی ٢٠٥٠ ش بگاتە ٧٠ ملیۆن کەس.  شێوازی کۆن و لاواز لە بەڕێوەبردنی ئاو لە عێراق گوشاری زۆری لەسەر سەرچاوە ئاوییەکان دروستکردووە. بە درێژایی مێژوو، هێشتا ئێستاش، بەشێکی زۆر لە جووتیاران لە باشووری عێراق پشت بە ئاوی لافاو دەبەستن، بەڵام ئاوی لافاو بەشێوەیەکی بەرچاو نەماوە، چونکە بەنداوەکان "لەنێویاندا ئەوانەی تورکیا و ئێران" بوونەتە هۆی دروستبوونی گۆڕانکاری و کەمبوونەوەی ئاوی دیجلە و فورات. بۆ زەوییە کشتوکاڵییەکانی باکووری بەغداش، کە بە ئاوی باران ئاو دەدران، ئێستا بە بەکارهێنانی ئامێر ئاو دەدرێن.  بەهەڵمبوون کێشەیەکی دیکەی بۆ ئاوی عێراق دروستکردووە، چونکە ساڵانە بەو هۆیەوە زیاتر لە ١٠ ملیار مەتر سێجا ئاو لەدەستدەدات.  بەنداوی موسڵ، لەلایەن ئەمریکاوە وەکو ترسناکترین بەنداوی جیهان ناسێنراوە، ئەوەش بەهۆی ئەو کێشانەی کە لە بناخەکەیەوە هەبوون، چونکە لەسەر جۆرە بەردێک بونیادنراوە کە لە پێکهاتەکەیدا جیپسەمی تێدایە، کە جۆرە کانزایەکە کاتێک ئاوی بەردەکەوێت هەڵدەوەشێتەوە. ئەو بڕە ئاوەش کە ساڵانە تەنیا لەم بەنداوە بەهۆی پاڵاوتن و بەهەڵمبوونەوە لەدەستدەچێت، نزیکەی یەک ملیار مەتر سێجایە.  پێشبینیی ئەوە کراوە کە بەهۆی بەرزبوونەوەی ئاستی ئاوی دەریا، خوێی ئاوەکانی کەنداو بچێتە نێو شەتول عەرەب (ئەو رووبارەی لە ئاوی دیجلە و فورات دروستبووە). هەروەها بەرزبوونەوەی ئاوی دەریا لەوانەیە ببێتە هۆی دروستبوونی لافاو لە شارە مێژووییەکانی وەکو بەسرە.  عێراق لەژێر رەحمەتی ئەو دراوسێیانەیدایە کە خاوەنی سەرچاوەی ئاون، کە خۆیان خاوەنی سیاسەتێکی ئاوین، ئەوانیش ئێران و تورکیان.  ئێران خەریکی پرۆژەیەکی ئاوییە لەسەر رووباری زاب بۆ گۆڕینی ئاراستەی ئاوەکە بۆ دەریاچەی ورمێ، بەبێ رەچاوکردنی کاریگەرییە نەرێنییەکانی بۆسەر عێراق. پرۆژەکە پێشێلی ئەو رێککەوتنە دەکات کە لە ساڵی ١٩٧٤ لەنێوان ئێران و عێراق لەسەر ئاو و ناوچە کێشەلەسەرەکان کرا. جگە لەوەش، ئێران ژمارەیەکی بێشوومار بەنداوی لەسەر رووبارەکانی کەرخە و کارون دروستکردووە، کە دیسانەوە پێشێلی رێککەوتنی ساڵی ١٩٧٤ی نیوان ئێران و عێراقە.  لە حوزەیرانی ٢٠١٩ تورکیا دەستی بە پڕکردنەوەی بەنداوی ئەلیسو کرد، کە لەسەر سەرچاوەی ئاوی دیجلە دروستکراوە، ئەو بەنداوە توانای لەخۆگرتنی ١٠.٤ ملیار مەتر سێجا ئاوی هەیە و پێشبینی دەکرێت لە ماوەی دوو ساڵدا پڕببێت (واتە ناوەڕاستی ساڵی ٢٠٢١). بەهۆی ئەو رێژە زیادە لە ئاو کە لە زستانی ٢٠١٩ - ٢٠٢٠ هەبوو، لەوانەیە هێندەی ئەو ئاوە لەدەستچووە کە بەهۆی بەنداوی ئەلیسو هاتەئاراوە، ئاو لە بەنداوی موسڵ کۆبووبێتەوە. بەڵام باس لەوە دەکرێت لە ماوەی داهاتوودا ئەو بڕە ئاوەی کە لە بەنداوی ئەلیسو بەردەدرێتەوە، پێویستیی عێراقی پێ پڕنابێتەوە.  تورکیا پلانی دروستکردنی بەنداو و پرۆژەی دیکەی گۆڕینی ئاراستەی ئاوی رووباری دیجلەیشی هەیە بەمەبەستی بووژاندنەوەی ناوچە کشتوکاڵییەکانی، ئەمەش گوشاری زیاتر لەسەر عێراق دروستدەکات.  عێراق پرۆژەیەکی هەیە بەناوی "ستراتیژی سەرچاوەکانی ئاو و خاک لە عێراق"، کە ستراتیژی وڵاتەکەیە بۆ بەڕێوەبردنی سەرچاوەکانی ئاو لەنێوان ٢٠١٥ و ٢٠٣٥. پرۆژەکە بەرهەمی سێ ساڵ کارکردنی شارەزایانی نێودەوڵەتی و عێراقی بوو کە داتا مێژوویی و نوێیەکانیان کۆکردەوە و شیکاریان کرد. ئەو شارەزایانە بەشدارییان لە هەندێک وۆرکشۆپدا کردووە، لەنێویاندا پیشەسازیی نەوت، کەرتی کارەبا، گواستنەوە، کشتوکاڵ و شارەوانییەکان. بەپێی لێکۆڵینەوەیان تاوەکو ساڵی ٢٠٣٥ عێراق ١١ ملیار مەتر سێجار ئاو لەدەستدەدات ئەگەر چارەسەرێکی بۆ نەدۆزێتەوە.  پرۆژە ستراتیژییەکەی حکومەتی عێراق پێشنیاری پرۆژە و گۆڕانکاریی لە سیاسەتدا کردووە کە ببێتە هۆی کەمکردنەوەی لەدەستچوونی ئاو، وەکو تەکنیکی ئاودێریی مۆدێرن و دووبارە بەکارهێنانەوەی ئاو. بەڵام عێراق تاوەکو ئێستا هیچ پرۆژەیەکی پێشنیارکراو یاخود گۆڕانکارییەکان لە سیاسەتی جێبەجێ نەکردووە. سەرەڕای ئەوەش، ئەگەر هەموو پرۆژەکان جێبەجێ بکرێن، هێشتا هەر کێشەی کەمیی ئاو لە عێراق دەبێت، هەروەها ئەگەر وڵاتانی دراوسێی ئاراستەی ئاوی زیاتر بگۆڕن، کێشەی ئاو قووڵتر دەبێت.  دامەزراوەی "زە سێنتری فاوندەیشن"ی ئەمریکی چەند خاڵێکی وەکو چارەسەر بۆ بەڕێوەبردنی سەرچاوەکانی ئاو و وزەی عێراق خستووەتەڕوو، بەمشێوەیە:  - عێراق دەتوانێت لەگەڵ تورکیا رێککەوتنێک بکات و بەنداوی موسڵ لەڕێگەی ئاوی بەنداوەکانی تورکیاوە پڕبکاتەوە. هەروەها دەتوانێت لەڕێگەی رێککەوتن لەگەڵ تورکیا ئاسایشی ئاو و وزە دابین بکات. پڕکردنەوەی بەنداوی ئەلیسو رێگە ئەندازیارانی عێراقی دەدات کاربکەن بۆ نۆژەنکردنەوەی بەنداوی موسڵ و پاراستنی لە هەرەسهێنان.  - ئێران و عێراق دەبێت رێککەوتنی ساڵی ١٩٧٤ هەموار بکەنەوە کە چارەسەرە بۆ کێشەی ئاو و خاکی نێوانیان، دواتریش دەتوانن کار لەسەر پرۆژەیەک بکەن لە بەندەری فاو لە شەتول عەرەب بۆ رێگریکردن لە ئاوی سوێری کەنداو. رێککەوتنەکە دەکرێت ببێتە هۆی ئەوەی رێگەبدرێت سوود لە ئاوی رووبارەکانی کەرخە و کارون ببینێت بۆ هۆکاری ژینگەیی، لەپێناو لایەنی تەندروستیدا.  - بەمەبەستی هاندانی هەماهەنگییە هەرێمی و نێودەوڵەتییەکان، کۆمپانیایەکی گشتی دروستبکرێت کە لەلایەن هاوپەیمانییەکەوە خاوەندارێتی بکرێت و عێراقیش لەو هاوپەیمانێتییەدا بێت بۆئەوەی ببێتە خاوەنی بۆریی هەناردەی خۆی کە کێڵگە گازییەکانی عێراق بە ئەوروپا ببەستێتەوە.  - ئێران و عێراق واز لە بەرهەمهێنانی ئەو بەرهەمانە بێنن کە ئاوێکی زۆریان دەوێت، وەکو برنج و گەنم، لەجیاتیی ئەمەش ئەو رێگانەی بەرهەمهێنان و ئاودێریی مۆدێرن بگرنەبەر کە بەهۆیەوە دەتوانرێت ئاوی زیاتر هەڵبگیرێت، وەکو رێگەی دڵۆپاندن و خانووی پلاستیکی.  دامەزراوە ئەمریکییەکە دەڵێت، رێکارەکانی تایبەت بە ژینگە پێویستی بە پلانێکە بۆ گەشەسەندن، هەمەچەشنکردن و بەهێزکردنی ئابووریی عێراق، چونکە پێیوایە کە ئابووریی عێراق ناتوانێت بە ئابوورییەکی شکستخواردوو و بەبێ پاراستنی ژینگە و سیاسەتی ئاو و ژینگە سەرکەوتوو بێت.