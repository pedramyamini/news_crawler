لەبارەی خۆپێشاندانەکانی رۆژی یەکشەممە ٢٠٢٠/١٠/٢٥ ـەوە موقتەدا سەدر، رابەری رەوەتی سەدر لە تویتێکدا لە هەژمارەی خۆی رایگەیاند، دزەکردوو و گێرەشێوێنان کە لە دەرەوە پشتیوانییان لێدەکرێت، دوای ئەوەی سەرۆکوەزیران رایگەیاند کە هێزە ئەمنییەکان چەکدار ناکرێن، دەستیانکردووە بەوەی شۆڕش لە شێوازی ئاشتییانەی خۆی لابدەن.  موقتەدا سەدر ئاماژەی بەوە دا، پێویستە حکومەت ئاسایش بەرقەرار بکات، لە تێکدان و شڵەژانی ئاسایشدا بەرپەرچی ئەو بێشەرمانە بداتەوە و دەبێت رێگەکان بکاتەوە و شکۆی دەوڵەت بگەڕێنێتەوە.   رۆژی شەممە ٢٠٢٠/١٠/٢٤ مستەفا کازمی، سەرۆکوەزیرانی عێراق سەرۆکایەتیی کۆبوونەوەیەکی نائاسایی ئەنجوومەنی وەزاریی ئاسایشی نیشتمانیی کرد کە تایبەت بوو بە گفتوگۆ لەبارەی پاراستنی خۆپێشاندانەکانەوە.  لەو کۆبوونەوەیەدا جەخت لەوە کرایەوە خۆپێشاندانی ئاشتییانە بە گوێرەی ئەو ئازادییانەی دەستوور ئاماژەی پێداون، مافە. هەروەها جەختیش لە گرنگیی پاراستنی موڵکی گشتی و تایبەت لەو شوێنانەی خۆپێشاندانیان تێدا دەکرێت کراوەتەوە.