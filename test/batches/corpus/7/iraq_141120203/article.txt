رۆژی شەممە ٢٠٢٠/١١/١٤ محەممەد کەریم، وەزیری کشتوکاڵی عێراق، لە لێدوانێکی رۆژنامەڤانیدا رایگەیاند، "عێراق لە ساڵانی ٢٠١٩ و ٢٠٢٠ ـدا نزیکەی ٨٠ % ـی بەروبوومی کشتوکاڵیی پێویستی بۆ هاووڵاتییان لە ناوخۆ دابینکرد، چونکە حکومەت سێ مانگە دەروازە سنوورییەکانی بە رێژەی ٨٠ % کۆنترۆڵ کردووە، بەڵام حکومەتی عێراق دەروازەکانی هەرێمی کوردستانی کۆنترۆڵ نەکردووە. "  وەزیری کشتوکاڵی عێراق گوتیشی، "وەزارەتی کشتوکاڵ سوورە لەسەر داوای کۆنترۆڵکردنی هەموو دەروازە سنوورییەکان، بۆیە ئەگەر هەرێمی کوردستان بە دەم ئەو داوایە نەیەت، خاڵی گومرگ لە پارێزگاکانی کەرکووک، سەڵاحەدین و دیالە دادەنێینەوە بۆ ئەوەی هەر بەرهەمێک لە هەرێمەوە بێت و مۆڵەتی هاوردەکردنی نەبێت، رەوانەی بەشی تاوانی ئابووری بکرێت. ئەوەش بۆ پاراستنی بەرهەمی ناوخۆیە. "  محەممەد کەریم ئاماژەی بەوە دا، بەرهەمهێنانی پەلەوەر یەکێکە لە گرنگترین پرۆژەکان لە عێراقدا کە ئایندەی گەشە. ئێستاش ١٦٠٠ پرۆژەی پەلەوەر بۆ بەرهەمهێنانی گۆشت هەن، ١٥٠ پرۆژەش بۆ بەرهەمهێنانی هێلکە و گۆشت پێکەوە هەن و "ئەوەش هەلی کاری بۆ هەزاران کرێکار لە عێراقدا دابینکردووە، بەڵام هێشتا عێراق ساڵانە بە بەهای دوو تا سێ ملیار دۆلار بەرهەمی پەلەوەر هاوردە دەکات. "  وەزیری کشتوکاڵی عێراق ئاشکرای کرد، "عێراق خۆبژێویی لە دابینکردنی گەنم بەدیهێناوە. دوای ئەوەی توانیی ٥ ملیۆن و ٥٠٠ هەزار تۆن گەنم بەرهەمبهێنێت. بۆیە وەزارەتی بازرگانی هەلی هەناردەکردنی ملیۆنێک تۆن گەنم و ٧٠٠ هەزار تۆن جۆ دەدات، بەڵام لەبارەی سەوزە و میوەوە عێراق هێشتا ئەو بەرهەمانە لە وڵاتانی دراوسێیەوە هاوردە دەکات، هەرچەندە ژینگەی پێویست لە عێراقدا بۆ بەرهەمهێنانی ئەو سەوزە و میوانە لەبارە. "