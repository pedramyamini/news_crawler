ناسر حەسەن شبلی، وەزیری گواستنەوەی عێراق رایگەیاند "بەمەبەستی رێككەوتن لەسەر رێكارە كارگێڕیەكانی پێش واژۆكردنی گرێبەستەكە، رۆژی یەكشەممەی ١ی تشرینی دووەمی ٢٠٢٠ لەگەڵ نوێنەری كۆمپانیای هیۆندای كۆری کۆبووینەوە، كە یەكێكە لەو كۆمپانیایانەی پرۆژەی میترۆی بەغدا جێبەجێدەكەن".  ئەو پرۆژەیە، بە گوتەی وەزیری گواستنەوەی عێراق، هەزاران هەلی كار بۆ گەنجانی بەغدا دابیندەكات و هاوكار دەبێت لە بەهێزكردنی كەرتی ئابووری، سەرەڕای چارەسەركردنی بەشێكی زۆری كێشەی بێكاری لە شارەكە.  پێشتر سەلمان بهادلی، بریكاری كارگێڕی لە وەزارەتی گواستنەوەی عێراق گوتی "لە كۆبوونەوەكەدا تیشك خرایە سەر ئامادەكردنی گرێبەستەكان و بەدواداچوونی مەیدانی لەلایەن لایەنی جێبەجێكار لەو ناوچانەی میترۆكە پێیدا تێدەپەڕێت".  پرۆژەی میترۆی بەغدا لەلایەن گرووپی كۆمپانیاكانی ستومی فەڕەنسی جیهانیی تایبەت بە بواری ژێرخان لە بواری گواستنەوە و كۆمپانیای هیۆندای كۆری جێبەجێ دەكرێت.