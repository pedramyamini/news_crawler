سەیف بەدر، گوتەبێژی وەزارەتی تەندروستیی عێراق بە تۆڕی میدیایی رووداوی راگەیاند "ئامانج لە درێژكردنەوەی رێكارەكانی قەدەخەی هاتووچۆ بریتییە لە كەمكردنەوەی بڵاوبوونەوەی كۆرۆنا لەنێو هاووڵاتییان؛ رەوشی تەندروستی هێشتا زۆر خراپە و بەهۆی پابەندنەبوونی زۆربەی هاووڵاتییانیش بە رێكارەكانی خۆپارێزییەوە، رەنگە رەوشەكە خراپتربێت".  سەبارەت بە وادەی گەیشتنی پێكوتەی ئەسترازینیکا بۆ عێراق، سەیف بەدر ئاماژەی بەوە دا "رێكخراوی تەندروستیی جیهانی ئاگاداریكردینەوە كە لە ماوەی پێنج رۆژی دیكەدا زیاتر لە ملیۆنێك و ١٠٠ هەزار پێكوتەی جۆری ئەسترازینیكا لەلایەن كۆڤاكسەوە دەگاتە عێراق".  گوتەبێژەکەی تەندروستیی عێراق ئەوەی خستەڕوو "بەمزووانە دوو ملیۆن ڤاکسینی سینۆفارمی چینی و ملیۆنێك ڤاکسینی سپوتنیک ڤی رووسی دەگەنە عێراق، ملیۆنێك و ٥٢٥ هەزار پێكوتەشمان لەلایەن كۆمپانیای فایزەرەوە کڕیوە و دوای دەرچوونی یاسای تایبەت بە ڤاکسینی دژە كۆرۆنا لەلایەن پەرلەمان، كە كۆمپانیای فایزەر داوایكردووە، رەوانەی عێراق دەكرێت".  تاوەكو ئێستا ٧٤٥ هەزار و ٦٤٢ كەس لە عێراق تووشی ڤایرۆسی كۆرۆنا بوون، لەو ژمارەیەیش ٦٧٤ هەزار و ٣٤٥ تووشبوو چاكبوونەتەوە، ١٣ هەزار و ٦٧١ تووشبوویش گیانیان لەدەستداوە.  رۆژی سێشەممە ٢ی ئادار ٥٠ هەزار ژەمە ڤاکسین بە فڕۆکەیەک وەکو یەکەم کاروانی ڤاکسینی کۆرۆنای سینۆفارمی چینی گەیشتە عێراق و رۆژی دواتریش دەست بە پێدانی ڤاکسینەکە بە کارمەندانی تەندروستی کرا و پێنج هەزار ژەمە ڤاکسینیشی بۆ هەرێمی کوردستان نێردرا.