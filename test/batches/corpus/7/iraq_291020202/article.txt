رۆژی چوارشەممە لە شارۆچکەی شارەبانی سەر بە پارێزگای دیالە، پێنج کەسی خێزانێک لەلایەن چەند کەسێکەوە کوژران. پارێزگاری دیالە رایگەیاند، "بکوژەکان چەکداری داعش بوون".  ناسر هەرکی، ئەندامی لیژنەی ئاسایش و بەرگریی لە پەرلەمانی عێراق، بە تۆڕی میدیایی رووداوی راگەیاند، ئەمڕۆ مستەفا کازمی، سەرۆکوەزیرانی عێراق لەگەڵ لیژنەی ئاسایش و بەرگریی کۆدەبێتەوە و دواتریش سەردانی شارەبان دەکات بۆ لێکۆڵینەوە لە کوژرانی خێزانێک بە دەستی داعش و دواتریش سەردانی کەسوکاری خێزانەکە دەکات.  کوژراوەکان شێخ فەزالە کەعبی و دوو کوڕین، لەگەڵ ئامۆزایەکی و کەسێکی دیکەیە کە رفێنراوە و دواتر کوژراوە، هێشتا ناسنامەکەی ئاشکرا نەکراوە.