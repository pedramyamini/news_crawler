محەممەد خالیدی، گوتەبێژی بەرەی عێراقییە بە تۆڕی میدیایی رووداوی رایگەیاند، گەیشتوونەتە بڕیارێکی کۆدەنگ بۆ دوورخستنەوەی محەممەد حەلبووسی، سەرۆکی پەرلەمانی عێراق لە پۆستەکەی و ئاماژەی بەوەش کرد، لەو چوارچێوەیەدا شاندێکی بەرەی عێراقییە لە هەرێمی کوردستانن و سبەی دووشەممە ٢ی تشرینی دووەم دیدار و کۆبوونەوەکانیان لەگەڵ سەرکردایەتیی سیاسیی کوردستان و پارت و لایەنەکان دەستپێدەکەن.  محەممەد خالیدی روونیکردەوە، شاندەکە پێکهاتووە لە ئوسامە نوجەیفی، سەرۆکی بەرەی عێراقییە، خەمیس خەنجەر، ئەحمەد جبووری ناسراو بە ئەبومازن، رەشید عەزاوی و لەگەڵ سەرۆک مەسعود بارزانی، یەکێتیی نیشتمانیی کوردستان و پارت و لایەنەکانی دیکەی کوردستان کۆدەبنەوە.  گوتەبێژی بەرەی عێراقییە باسی لەوەش کرد، لەگەڵ لایەنە شیعەکان قسەیان کردووە و زۆربەیان لەگەڵ دوورخستنەوەی محەممەد حەلبووسیدان، راشیگەیاند، پەرلەمان پەکیکەوتووە، بۆیە کۆمەڵێک خاڵیان ئامادەکردووە بۆ دوورخستنەوەی محەممەد حەلبووسی لە پۆستەکەیدا.