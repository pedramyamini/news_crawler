نەبوونی متمانەی ھاووڵاتییان بە زۆربەی بانکەکان وایکردووە رۆژانە تەنیا لە بۆرسەیەکی بەغدا بە بەھای نزیکەی ١٥ ملیۆن دۆلار ئاڵوگۆڕی دراو ئەنجامبدرێت، سزاکانی یەکێتیی ئەوروپاش بۆسەر بەشێک لە بانکەکان، کاریگەریی راستەوخۆی لەسەر بۆرسەکانی عێراق کردووە.  حاجی سەلام ٢٨ ساڵە سەروکاری ئاڵوگۆڕی دراوە، سیاسەتی بانکی ناوەندی بە ھەڵە و شکستخواردو دەبینێت لە کڕین و فرۆشتنی دۆلار و دەڵێت، سزاکانی یەکێتیی ئەوروپا بۆسەر بەشێک لە بانکە ئەھلییەکان، ملیۆنان دۆلار زیانی گەیاندووەتە بۆرسەکانی عێراق.  حاجی سەلام بێک دەڵێت "دەوڵەت نەیتوانیوە کۆنترۆڵی بانکەکان بکات و متمانەش نەماوە بە بانکەکان، خۆوبەختە لە عێراق لەگەڵ بانکەکان، چونکە ھەندێک لە بانکەکان پارەی خەڵکیان خوارد، بۆیە خەڵک پارە ناباتە بانکەکان ئەگەر زۆر ناچار نەبێت، بەڵام سیاسەتی بانکی ناوەندی لە کڕین و فرۆشتن ھەڵەیە و پێویستە دۆلار لە یەک نرخ نەوەستێت".  جگە لەو ٦٥ ملیار دۆلارەی عێراق کە لەلایەن بانکی فیدراڵیی ئەمریکاوە سڕکراون، یەکێتیی ئەوروپاش بەشێک لە بانکەکانی عێراقی بە تۆمەتی سپیکردنەوەی پارە و هاوکاریکردنی گرووپە تووندئاژۆکان، خستووەتە ناو لیستی رەشەوە و هەوڵەکانی عێراق بۆ خۆ دەرهاویشتن لەو لیستە تاوەکو ئێستا بێ ئەنجام بووە.  دانا شەھید جەزا، ئەندامی لیژنەی پەیوەندییەکانی دەرەوەی پەرلەمان دەڵێت "رێککەوتن ھەیە لەنێو کۆمەڵگەی نێودەوڵەتی، ھەر بانک و دەزگایەک کاری دارایی بکات، نابێت لەگەڵ گرووپی تووندئاژۆ و تیرۆریستی مامەڵە بکات، ئەگەر وابکەن ئەوا سڕدەکرێن، لە بوونی کارێکی وا رۆڵی ئێمە چی دەبێت، ئێمە ھیچ رۆڵێکمان نابێت، چونکە ئەمە رێککەوتنێکی نێودەوڵەتییە، ھەر لایەنێک پەیوەست نەبێت بەو رێککەوتنە، دەبێت سزابدرێن و ئێمە ھیچمان پێناکرێت".  بانکی ناوەندیی عێراق پرسی سپیکردنەوەی پارەی بەشێکی بانکە ئەھلییەکانی داوەتە لیژنەکانی دەستپاکی و سپیکردنەوەی پارە. بە گوتەی ئەو بانکە، تاوەکو ئێستا ٤٠٠ نووسینگەی ئاڵوگۆڕی دراو بە تۆمەتی سپیکردنەوەی پارە داخراون و عێراق هیوادارە بەو هەنگاوانەی لە دژی هەندێک لە گرووپەکانی حەشدی شەعبی گرتوویەتیەبەر، لە لیستی رەشی یەکێتیی ئەوروپا بێتە دەرەوە.