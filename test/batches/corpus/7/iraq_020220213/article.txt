نەهرۆ مەحموود، جێگری سەرۆکی لیژنەی ئابووری و وەبەرهێنان لە پەرلەمانی عێراق، لەکاتی بەشداریکردنی لە بووڵتەنی هەواڵەکانی کاژێر ١٣: ٠٠ی تۆڕی میدیایی رووداو، لەبارەی دوایین پێشهاتەکان لەنێوان شاندی هەرێمی کوردستان لەگەڵ لیژنەی دارایی و لایەنە سیاسییەکانی عێراق، رایگەیاند "کۆبوونەوەی شاندی هەرێمی کوردستان لەگەڵ کوتلە سیاسییەکان بۆ رەخساندنی زەمینەیەکی باش لەنێو هۆڵی پەرلەمان بۆ رۆژی دەنگدان لەسەر پرۆژە یاسای بودجەی ٢٠٢١ بەردەوامە و ئەمڕۆش هەردوو لیژنەی چاودێریی دارایی هەرێمی کوردستان و بەغدا کۆبوونەوە".  نەهرۆ مەحموود دەڵێت "بودجە کۆتایی هاتووە، ئەوەی ماوەتەوە پرسی پشکی هەرێمی کوردستان و بابەتی نەوتە، کە لایەنە سیاسییە شیعەکان بە مەرامی سیاسی و هەڵبژاردن کێشە بۆ ئەو بڕگەیە دروستدەکەن".  بە گوتەی جێگری سەرۆکی لیژنەی ئابووری و وەبەرهێنان لە پەرلەمانی عێراق، رادەستکردنی ٢٥٠ هەزار بەرمیل نەوتی رۆژانە و داهاتەکەی بە کۆمپانیای سۆمۆ و رادەستکردنی رۆژانە ٤٦٠ هەزار بەرمیل نەوت بە سۆمۆ و لەئەستۆگرتنی تێچووی دەرهێنان و گواستنەوەی لەلایەن حکومەتی عێراقەوە، ئەو سێ بژاردەیەن کە لەنێوان شاندی هەرێمی کوردستان و لیژنەی دارایی پەرلەمانی عێراق گفتوگۆی لەبارەوە دەکرێت و دەڵێت "هەرێمی کوردستان لاریی لە جێبەجێکردنی هیچ یەکێک لەو بژاردانە نییە و هەرسێ بژاردەکەش قابیلی گفتوگۆن، ئامادەیی خۆشمان بۆ جێبەجێکردنی هەرسێ بژاردەکە بەپێی دەستوور دەربڕیوە".  نەهرۆ مەحموود باس لەوە دەکات، هێشتنەوەی کێشەکان لەکاتێکدا کە حکومەتی هەرێمی کوردستان ئامادەیی خۆی بۆ جێبەجێکردنی هەموو بژاردەکان دەربڕیوە، "ئەوەمان پێدەڵێت کە ئەم بابەتە کێشەیەکی تەواو سیاسییە و هیچ پەیوەندیی بە لایەنی تەکنیکی و هونەرییەوە نییە، هەرێمی کوردستان کام بژاردەیان جێبەجێ بکات وەکو خۆیەتی. بۆیە وا پێویست دەکات شاندی هەرێمی کوردستان زیاتر لەگەڵ کوتلە سیاسییە شیعییەکان هەوڵ بدات، کە تاوەکو ئێستا رایەکی جێگیریان نەبووە".  هەر ئەمڕۆ د. جووتیار عادل، گوتەبێژی حکومەتی هەرێمی کوردستان بە رووداوی راگەیاند، ئەوان لەسەر کۆمەڵێک بنەما لەگەڵ حکومەتی عێراق رێککەوتوون، "بۆ نموونە بە هیچ شێوەیەک قبووڵی ناکەین دەسەڵاتی مەلەفی نەوتی هەرێمی کوردستان لە ئێمە بسەندرێت. هەروەها شایستە داراییەکانی دیکەی خەڵکی هەرێمی کوردستان دەبێت وەکو ئەوە بێت کە لەسەری رێککەوتووین. ئەگەر ئەوە بکرێت ئێمە ئامادەی هەموو شتێکین بۆ رێککەوتن".