ئەو فرۆکەوانە عێراقییە کە ناوی عەمار ئیبراهیم بووە، خوێندکاری ئەكادیمیای ئەگناتای یۆنانی بووە بۆ فڕۆكەوانیی شارستانی.   بەپێی راگەیێنراوەکەی وەزارەتی گواستنەوە،  هەر یەک لە ناسڕ شبلی، وەزیری گواستنەوە و كیفاح حەسەن، بەڕێوەبەری كۆمپانیای هێڵی ئاسمانی عێراقی بەدواداچوون بۆ هەواڵەكەی ئەكادیمیای ئەگناتای یۆنانی بۆ فڕۆكەوانی دەكەن، لەبارەی دیارنەمانی فڕۆكەیەكی مەشقكردن كە فڕۆكەوانەكەی عێراقییە.  وەكو لە راگەیێندراوەكەدا هاتووە، ئیدارەی هێڵی ئاسمانیی عێراق، ناوەندی كارگێڕی قەیرانەكانی لە كۆمپانیاكە راسپاردوە بەگوێرەی رێوشوێنە نێودەوڵەتییەكان رێكاری پێویستی بگرێتەبەر، شانەیەكی قەیرانەكان و ژوورێكی ئۆپەراسیۆنەكانی فریاكەوتنیش بە سەرۆكایەتی بەڕێوەبەری گشتی كۆمپانیاكە پێكبێنێت كە كەسانی شارەزا و پەیوەندیدار لەخۆبگرێت، بۆ بەدواداچوونی رووداوەكە.  راگەیێندراوەکەی وەزارەتی گواستنەوە ئاماژەی بە هیچ وردەکارییەک لەبارەی کات و شوێنی ونبوونی فرۆکەوانەکە نەداوە. بەڵام دەڵێت بۆ بەدواداچوونی وردەکاری رووداوەکە تیمێکی پسپۆر دەچنە یۆنان، دواتر رای گشتی لە وردەكارییەكان ئاگادار دەكاتەوە.