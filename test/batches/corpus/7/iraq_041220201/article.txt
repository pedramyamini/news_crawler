یەكەم رۆژی كۆنگرەكە تایبەت بوو بە بەشەكانی كارگێڕی و دارایی لیواكانی حەشدی مەزارەکان، رەنگە ئەمەش رەنگدانەوەی كێشەكانی حەشدی مەزارەكان بووبێت لەرووی كەمی هاوكاری دارایی، چەكداركردن، ئامادەكاری و شاردنەوەی رۆڵی جەنگاوەرانی لە شەڕی دژی داعش، بە پێچەوانەی میلیشیاكانی نزیك لە ئێران كە بە حەشدی وەلائی ناسراون.  ئەیاد عەنبەر، مامۆستای زانستی سیاسی لە زانكۆی كوفەی عێراقی پێیوایە، دەكرێت ئاماژەكانی كۆنگرەكە لە دروشمەكە دەربهێندرێت كە ئاماژە بە گرێدانەوە بە مەزارە ئاینییەكان دەكات، نەك سیاسەت و دەڵێت: "پێموایە پەیامی سەرەتا و كۆتایی كۆنگرەی حەشدی مەزارەكان جەختكردنەوەیە لەسەر پابەندبوونیان بە فەتوای جیهادی كیفائی مەرجەعیەت بۆ رووبەڕووبوونەوەی داعش لە ژێر ئاڵای دەوڵەت نەك پارتەكان".  لە ١٣ی حوزەیرانی ساڵی ٢٠١٤ دەیان هەزار عێراقی بەدەم فەتوای عەلی سیستانی، مەرجەعی باڵای شیعەی عێراقەوە چوون بۆ هاوكاریكردنی هێزە ئەمنییەكان و بەرەنگاربوونەوەی داعش كە رووبەرێكی فراوانی لە خاكی عێراق كۆنتڕۆڵكردبوو، بەمەش یەكێتیی گرووپە چەكدارەكانی شیعە فراوانتر بوو.  بەڵام ئەوانەی بەدەم داواكەی سیستانییەوە چوون و بۆ رووبەڕووبوونەوەی داعش چەكیان هەڵگرت نەچوونە نێو هێزە فەرمییەكان، بەڵكو چوونە نێو ئەو میلیشیا چەكدارانەی پێش پێكهێنانی حەشدی شەعبی هەبوون، لەوانەش كەتائیبی حیزبوڵڵا، عەسائیبی ئەهلی حەق و رێكخراوی بەدر، كە هەموویان لە ئێرانەوە نزیكن.  لەبەرامبەردا میلشیاكانی حەشدی مەزارەكان كە فڕقەی ئیمام عەلی، لیوای عەلی ئەكبەر، فڕقەی عەباس و لیوای ئەنساڕی مەرجەعیەت بوون چوونە نێو یەكێتیی شیعە چەكدارەكانی حەشدی مەزارەكان.  دوای تێپەڕبوونی شەش ساڵ بەسەر دامەزراندن، بۆچی حەشدی مەزارەکان لەو کاتەدا کۆنگرە دەبەستن؟  عەنبەر وەڵامی ئەو پرسیارە دەداتەوە و دەڵێت: "رەنگە دەستنیشانكردنی ئەو كاتە بۆ بەستنی کۆنگرە هەوڵێك بێت بۆ جەختكردنەوە لەسەر هەڵوەشانەوەی پەیوەندی نێوان ئەو هێزە سیاسیانەی گرووپی چەكداریان هەیە و سەر بە حەشدی شەعبین، سەرەڕای ئامادەكاری بۆ بەشداریكردن لە هەڵبژاردنەكانی داهاتوو. "  مستەفا كازمی، سەرۆكوەزیرانی عێراق ٦ی حوزەیرانی داهاتووی دیاریكردووە بۆ هەڵبژاردنی پێشوەختە، پارتەكانیش ئامادەكاریان دەستپێكردووە بۆ هەڵمەتەكانی هەڵبژاردن، شارەزایانیش پێیانوایە موقتەدا سەدر، رێبەری رەوتی سەدر كە لە میلیشیاكان و سەركردەی میلیشیاكان نزیكە، لە یاسای نوێی هەڵبژاردنەكان سوودمەندبن.  ناوی حەشدی مەزارگەكان بەمدواییە بۆ هەڵماڵینی پەردە لەسەر راگەیاندنی جیابوونەوەی نافەرمیی هەندێ لیوا و گرووپی چەکدارەوە لە حەشدی شەعبی دەرکەوت. ئەمەش پاش ئەوەی ئەو لایەنانە هەستیان کرد ئەو ئەرکەی لە ئۆپەراسیۆنەکانی ئازادکردندا کێشاویانە بەبا دەچن، یان تێکەڵی ئەو شکست و پێشێلکارییانە دەکرێن کە لەلایەن هەندێ گرووپی چەکدارەوە پێش و پاش  ئۆپەراسیۆنەکانی ئازادکردن ئەنجامدراون. لەبەر ئەمە، ئەو چوار گرووپە  لە نێو گەردەلوولێکی لایەنداریی سیاسیی و ئاینی بۆ هەندێ لایەن لە دەرەوەی عێراق، خۆیان بە نامۆ هاتە بەرچاوان.  عەنبەر هەوڵی جیابوونەوەی گرووپەكانی حەشدی مەزارەكان لە دەستەی حەشدی شەعبی بەدوور دەزانێت و دەڵێت: "رەنگە لێكەوتە داراییەكان ئاستەنگ بن لەبەردەم ئەم هەنگاوە، جیابوونەوەی فەرمیش لە دەستەی حەشدی شەعبی لە رێگەی گواستنەوەی حەشدی مەزارەكان بۆ سەر وەزارەتی بەرگری دەبێت، ئەم هەنگاوەش ئامادەكاری بۆ كراوە و زیاتر لە جارێكیش ئاماژەی پێدراوە، پێشدەچێت هەنگاوی داهاتووی حەشدی مەزارەكان، تواندنەوەی پێكهاتەكانی بێت لە نێو دامەزراوەی سەربازی. "  رەعد هاشم، شارەزا لە كاروباری عێراقی پێیوایە كۆنگرەی حەشدی مەزارەكان سەرەتایەكە بۆ پێكهێنانی حەشدێكی نوێ كە ملكەچی فەرمانەكانی فەرماندەی گشتی هێزە چەكدارەكان و مەرجەعیەتی ئایینی بێت و گوتی: "دڵنیایی هەیە كە حەشدی مەزارەكان فەرمان لە ئەحمەد سافی و عەبدولمەهدی كەربەلایی وەردەگرن، كە نوێنەرانی مەرجەعیەتن".  لەبارەی هۆكارەكانی ئەنجامدانی كۆنگرەكەش هاشم دەڵێت: "ئێستا شەقامی عێراقی بە وێنەكانی عەلی خامنەیی رابەری گشتی ئێران و پێداهەڵدانی دەشڵەژێت، كەتائیبی حیزبوڵڵا، عەسیائیبی ئەهلی حەق و  میلیشیاكانی وەلائیش باڵادەستن. "  رەعد هاشم پێیوایە ئەو میلیشیا وەلائیانە زیان بە عەلی سیستانی، مەرجەعی باڵای ئاینی شیعەی عێراق دەگەیەنن، بۆیە كۆنگرەشیان بەست تاوەكو رۆڵی گرووپەكانی سەر بە مەرجەعیەتی نەجەف بەهێزبكەن.   دەشڵێت: "باڵادەستی مەرجەعیەتی نەجەف كاریگەری زۆری هەبووە لەسەر قورسایی و مەترسی ئێران و كاریگەری لەسەر بڕیاری سیاسی لە عێراق، پێشموایە كۆنگرە یەكەم هێڵی بەرگرییە بۆ بەرەنگاربوونەوەی هەڵكشانی خامنەیی لە عێراق ".  دیارترین شتێک کە حەشدی مەزارگەکان جیادەکاتەوە مانەوەیانە لەنێو سنووری نیشتمان و گوێڕایەڵییانە لە ڕووی ئەمنی و ئاینییەوە بۆ بڕیارەکانی مەرجەعییەتی باڵا. ئەمەش دەیانخاتە دەرەوەی بازنەی تۆمەتباربوون بە لایەنداریی حیزبی و باوەڕداری بۆ مەرجەعیەتی بێگانە، بە تایبەتی ئێرانییەکان.   بە بۆچوونی هاشم، كۆنگرەکە بۆ سیاسییەكانی عێراق و گرووپە چەكدارەكانیان نیشاندانی هەڵوێستێکی نوێیە و دەیانەوێت بە بیری لایەنی بەرامبەریان بهێننەوە کە مەرجەعیەتی ئەوان نەجەفی عێراقە نەك قومی ئێران.  هاشم دەڵێت: "گوشاری نێودەوڵەتی، خراپی رەوشی ئەمنی، بڵاوبوونەوەی چەك و مەیلی حەشدی مەزارەكان بۆ جیابوونەوە لە دەستەی حەشدی شەعبی ئەو فاكتەرانەن كە هاوكاربوونە بۆ بەستنی كۆنگرە".  سەبارەت بە هۆكارەكانی جیابوونەوەی حەشدی مەزارەکان، رەعد هاشم هۆکارەکەی بۆ باڵادەستبوونی كەتائیبی حیزبوڵڵا بەسەر گرووپەكانی دەستەی حەشدی شەعبی دەگێڕێتەوە.  دیارترین خاڵەکانی ناکۆکی بریتی بوو لە دەستنیشانکردنی عەبدلعەزیز محەمەداوی ناسراو بە (ئەبوو فەدەک) وەک جێگرەوە بۆ ئەبو مەهدی موهەندیس، کە پێشتر گرووپەکانی مەزارگەکان دەستنیشانکردنی ئەویان بۆ جێگرتنەوەی موهەندیس رەتکردەوە بەڵام هەستیان بە هیچ بەدەنگەوەچوونێک بۆ ئەو رەتکرنەوەیە نەکرد. ئەمەیش کەلێنی نێوان ئەوان و گرووپە وەلائییەکانی پەیوەست بە ئێرانی قووڵتر و فراوانتر کرد.  ئەو شارەزایەی کاروباری عێراق لەو باوەڕەدابووە، دوای لە ناوبردنی داعش، عەلی سیستانی فتوای هەڵوەشاندنەوەی حەشدی شەعبی بدات. بەڵام ئەو كۆنگرەیەی سێشەممەی رابردوو بەسترا، كۆتایی بەو ئومێدە هێنا كە مەرجەعیەت فەتوایەك بۆ هەڵوەشاندنەوەی فەتوای یەكەم دەربكات.  رەعد هاشم دامەزراندنی حەشدێكی دیكەی وەلائی بەدوور نازانێت و دەڵێت: "بەو پێیە یان دەبینە دەوڵەتی میلیشیاكان یان دەوڵەتی حەشدەكان"، دەشپرسێت: "مانەوەی هێزە ئەمنییەكان لە پۆلیس و سەرباز بەو ژمارە زۆرە لەژێر سایەی ئەو رەوشە چ سوودێكی هەیە".