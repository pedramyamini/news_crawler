د. ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، ئەمڕۆ لە دوایین کۆبوونەوەی لیژنەی دارایی پەرلەمانی عێراق لەبارەی پرۆژە یاسای بودجە، هەیسەم جبووری، سەرۆکی لیژنەی دارایی لە پەرلەمانی عێراق رایگەیاندووە، هاوپەیمانی سائیروون، هادی عامری سەرۆکی هاوپەیمانی فەتح - یان راسپاردووە بۆئەوەی لەگەڵ هەرێمی کوردستان گفتوگۆ بکات و بگەنە رێککەوتن.  لای خۆیەوە هادی عامری رایگەیاندووە، دەبێت هەردوولا بگەنە رێککەوتن و دەقێک لە بودجەدا پەسندبکرێت، کە جێگەی رەزامەندیی هەردوولا بێت و هەردوولا سازش بۆ یەکدی بکەن؛ ناوبراو جەختی لەوەش کردووەتەوە، پێویستە لەماوەی شەش مانگی داهاتوودا پرۆژە یاسای نەوت و گاز لە پەرلەمانی عێراق پەسندبکرێت و کۆتایی بەو کێشەیە بهێنرێت.  بڕیاردەری لیژنەی دارایی لە پەرلەمانی عێراق راشیگەیاند، سەرۆکی لیژنەی دارایی ئاماژەی بەوە کردووە، چاوەڕێی هاتنی شاندی هەرێمی کوردستان دەکەن بۆئەوەی لەوبارەیەوە گفتوگۆ بکەن و بگەنە رێککەوتن.  بە گوتەی د. ئەحمەد سەفار، ئەوەی تێبینی دەکرێت، نەرمی بە لایەنە شیعەکانەوە دیارە و هەڵوێستیان گۆڕاوە، چاوەڕوان دەکرێت هەولێر و بەغدا لەبارەی پرۆژە یاسای بودجە بگەنە رێککەوتن.  بەپێی رەشنووسی پرۆژەیاسای بودجەی گشتیی ساڵی ٢٠٢١ ـی عێراق، لەپاڵ رۆژانە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، لەگەڵ ٥٠ % ی داهاتی نانەوتیی هەرێمی کوردستان بە حکومەتی عێراق، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ ەوە تاوەکو ٢٠٢٠ یەکلایی بکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت کە بە رێژە ١٢.٦٧ % ـی بودجەکەیە و بڕەکەی هێشتا دیارینەکراوە.  رۆژی چوارشەممەی رابردوو ٢٠٢١/٠٢/١٠ مەسرور بارزانی، سەرۆکوەزیرانی هەرێمی کوردستان، لە کۆنفرانسێکی رۆژنامەڤانیدا رایگەیاند، دەبێت لە بودجەی فیدراڵیدا شایستە داراییەکانی هەموو لایەک لەبەرچاو بگیرێن و هیچ لایەنێک لەسەر لایەنێکی دیکە نەیکاتە دەستکەوت. ئاماژەی بەوەش کرد، کێشەی حکومەتی هەرێمی کوردستان لەگەڵ حکومەتی فیدراڵ تەنیا مووچە نییە، بەڵکو خەرجییە سەروەرییەکان، خانەنشینی، بابەتی پێشمەرگە و زۆر لەو شایستە داراییانەی نێو بودجەن کە دەبێت تێیاندا هەرێمی کوردستان رەچاوبکرێت.