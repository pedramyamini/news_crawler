بەها ئەعرەجی، لە هەڤپەیڤینێکی تەلەڤزیۆنیدا رایگەیاند: "لایەنە سیاسییەکان نایانەوێ مستەفا کازمی، سەرۆکوەزیرانی عێراق سەرکەوتوو بێت، هەرچەندە خۆیان کازمییان کردە سەرۆکوەزیران،  موقتەدا سەدر، رابەری رەوتی سەدر گوشار دەکات بۆ ئەوەی هەڵبژاردنی پێشوەختی پەرلەمان لە ٦ - ٦ - ٢٠٢١ بەڕێوەبچێت، بەڵام لایەنە سیاسییەکان ئەوەیان ناوێت".  بە گوتەی بەها ئەعرەجی هەوڵێک هەیە لە لایەن بەرهەم ساڵح، سەرۆککۆماری عێراق، بۆ کۆکردنەوەی هەموو لایەنەکان بۆ رێککەوتن لەسەر دیاریکردنی وادەیەکی نوێ بۆ بەڕێوەچوونی هەڵبژاردنی پێشوەخت، ئێستاش باسی کۆتایی مانگی تشرینی یەکەم و سەرەتای مانگی تشرینی دووەم دەکرێت بۆ بەڕێوەچوونی هەڵبژاردنی پێشوەخت: "چونکە مەحاڵە هەڵبژاردن لە ٦ - ٦ - ٢٠٢١ بکرێت".  بەها ئەعرەجی ئاماژە بە ئەگەرێکی مەترسیدار دەدات و دەڵێت: "هەموو حیزبەکان گرووپی چەکداریان هەیە و لە دەوڵەت بەهێزترن، بۆیە ئەگەر هەڵبژاردن بکرێت و ئەوان بە ئەنجامەکەی رازی نەبن، ئەوا ئەگەری هەڵگیرسانی شەڕ هەیە".  جێگری سەرۆکوەزیرانی پێشووتری عێراق دەڵێت ویستێک هەیە بۆ لاوازکردنی دامەزراوەی سەربازی لە عێراق، لە کاتێکدا عێراق لە هەموو شتێک لاسایی ئێران دەکاتەوە، کە دەچی بۆ ئێران شتێک نییە بە ناوی وەزارەتی بەرگری، بەڵکو سوپای پاسداران و ئیتلاعاتیان هەیە، بۆیە ویستێک هەیە لە عێراقیش بەو شێوەیە بێت، بۆ ئەوەی گرووپەکانی حەشدی شەعبی بەهێزبن، خۆ لە بنەڕەتدا ئەزموونی حەشد، ئەگەرچی بە فەتوای مەرجەعییەتیش بێت، بەڵام لە ئێرانەوە هاتووە، لە ئێران ئەزموونێکی باشە، بەڵام لە عێراق باش نییە.  بەها ئەعرەجی دڵنیاییشی دا ئێران جەنگی لەگەڵ عێراق بیرنەچووە، بۆیە لە سوپای عێراق خۆشنابێت، تەنانەت دەکرێ کوێت و سعودیەش لە سوپای عێراق بترسن، بۆیە ویستێک هەیە دەیەوێ عێراق بەهێز نەبێت.   بەها ئەعرەجی دەڵێت: "سوێند بە خودا بڕیاری هەڵوەشاندنەوەی سوپای عێراق لە ساڵی ٢٠٠٣ بڕیارێکی ئەمریکی نەبوو، بەڵکو بە داوای وڵاتێک بوو، لە بەرامبەردا ئەو وڵاتە پێش جەنگەکە رێگەی بە ئەمریکا دا ئاسمانی بەکاربهێنێت بۆ هێرشکردنە سەر عێراق، بۆیە عێراق هەڕەشەی رووخانی لەسەرە".