د. سەیف بەدر، گوتەبێژی وەزارەتی تەندروستی و ژینگەی عێراق راگەیاند، کۆتایی ئەم مانگە یەکەم کاروانی ڤاکسینی دژی کۆرۆنا دەگاتە عێراق و وەزارەتی تەندروستی پشت بە سێ جۆری ڤاکسین دەبەستێت، کە بریتین لە سینۆفارم چینی، ئەسترازینکای بەریتانی، فایزەر - بایۆنتێکی ئەمریکی".   لای خۆیەوە، د. ریاز حەلفی، بەڕێوەبەری گشتی تەندروستی لە وەزارەتی تەندروستی عێراق لە لێدوانێکدا بە تۆڕی میدیایی رووداوی گوت، "هیوادارین ڤاکسین لەو وادەیە بگات و پرۆسەی پێدانی ژەمە ڤاکسینەکانیش دەستپێبکات".   هەروەها گوتەبێژی وەزارەتی تەندروستی عێراقیش دووپاتیکردەوە، وەزارەتەکەیان لەگەڵ هەموو وڵات و کۆمپانیاکان لە پەیوەندی دایە، هەوڵەکانیش لە ئارادایە بۆ ئەوەی پشت بە چەندین ڤاکسینی دیکە ببەسترێت تاوەکو گەرەنتی دەستەبەرکردنی لە چەندین سەرچاوە بکرێت.  لەچوارچێوەی رێكارەكانی رێگرتن لە بڵاوبوونەوەی كۆرۆنا، لیژنەی باڵای تەندروستی و سەلامەتیی نیشتمانیی عێراق، رۆژانی هەینی، شەممە و یەكشەممە قەدەخەی هاتوچۆی گشتی و رۆژانی دووشەممە، سێشەممە، چوارشەممە و پێنجشەممەش قەدەخەی هاتووچۆی نیمچەیی لە سەرتاسەری عێراق سەپاند.  لە سەرەتای بڵاوبوونەوەی كۆرۆنا لە عێراق لە ئاداری ساڵی ٢٠١٩ تاوەكو ئێستا، ٦٦١ هەزار و ٤٧٧ كەس تووشی كۆرۆنا بوون، لەو ژمارەیەش ٦١٤ هەزار و ٥٢٩ تووشبوو چاكبوونەتەوە، ١٣ هەزار و ٢٣٢ تووشبووش گیانیان لەدەستداوە.