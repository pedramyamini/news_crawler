وەزارەتی تەندروستیی و ژینگەی عێراق، رۆژی یەکشەممە ٢٠٢٠/١٢/١٣ لە راگەیەندراوێکدا رایگەیاند: "لە ٢٤ کاژێری رابردوودا هەزار و ١٢ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون.  هاوکات وەزارەتی تەندروستی ئاماژەی بەوە داوە کە هەزار و ٧٧٧ تووشبووی دیکەی کۆرۆنا چاکبوونەوە و ١٤ تووشبووی دیکەش مردوون.  هەروەها هەمان رۆژ وەزارەتی تەندروستیی هەرێمی کوردستان رایگەیاند لە ٢٤ کاژێری رابردوودا ١٦٧ کەسی دیکە لە هەرێمی کوردستان تووشی کۆرۆنا بوون، هەروەها ١٥٨ تووشبووی دیکەی کۆرۆناش چاکبوونەوە، بەڵام ٩ تووشبووی ڤایرۆسی کورۆنا مردوون.  تائێستا ٥٧٤ هەزار و ٦٣٤ کەس لە عێراق و هەرێمی کوردستان تووشی کۆرۆنا بوون، ٥٠٧ هەزار و ٤٤٦ لەو تووشبووانە چاکبوونەتەوە کە دەکاتە ٨٨.٣ % تێکڕای تووشبووان.  هێشتا ٥٤ هەزار و ٦٠٩ تووشبووش چارەسەر وەردەگرن، ٢٠٦ لەو تووشبووانە لەژێر چاودێریی چڕدان، ١٢ هەزار و ٥٧٩ تووشبووی دیکەش مردوون.