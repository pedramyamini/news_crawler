لیوا یەحیا رەسوڵ، گوتەبێژی فەرماندەی گشتیی هێزە چەكدارەكانی عێراق رایگەیاند: "شەوی رابردوو هێزەكانی دژە تیرۆری عێراق ئۆپەراسیۆنێكی فراوانیان بۆ راوەدوونانی چەكدارانی داعش لە ناوچەی نێوان دۆڵی زگیتۆن و دۆڵی خەناجر لە پارێزگای كەركووك دەستپێكرد، ئۆپەراسیۆنەكە تاوەكو ئەمڕۆ هەینی بەردەوام بوو و توانیان ١٦ چەكداری داعش لە نێو حەشارگە نهێنیەكانیان بكوژن. "  رەسول گوتیشی: "ژمارەیەك لە چەكدارانی داعش لە رووبەڕووبوونەوەی راستەوخۆ كوژران، ئەوانەی دیكەش لە كاتی هەڵاتنیان لە لایەن فڕۆكە جەنگییەكانی هێزی هاوپەیمانانەوە كرانە ئامانج و كوژران".  بەگوتەی گوتەبێژی فەرماندەی گشتی هێزە چەكدارەكانی عێراق دوای پاككردنەوەی ناوچەكە لە چەكدارانی داعش، هێزەكانی دژە تیرۆر هەڵمەتێكی گەڕان و پشكنینیان لە ناوچەكە دەستپێكردووە و چەندین بەڵگەنامەی گرنگیان دۆزیوەتەوە، سەرەڕای دەستبەسەرداگرتنی بڕێك چەكی سووك و ناوەند، پاسپۆڕت و بڕێک پارەی عێراقی و بیانی.