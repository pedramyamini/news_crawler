کەناڵی ' عەرەبییە ' گرتە ڤیدیۆییەکەی بڵاوکردەوە، تێیدا گەیشتنی فڕۆکەکەی سولەیمانی بۆ فڕۆکەخانەی بەغدا دەردەخات، ٧ خولەک بەرلەوەی لەلایەن درۆنەکانی ئەمریکاوە هێرشی بکرێتە سەر و بکوژرێت.  کەناڵەکە ئاشکرایکردووە، ساتی گەیشتنی سولەیمانی بۆ فڕۆکەخانەکە، تاوەکو هێرشە مووشەکییەکە بۆ سەر کاروانی ئۆتۆمبێلەکانی تەنیا ٧ خولەکی نێوان بووە، بەوەش گرتە ڤیدیۆییەکە گرتەی حەوت خولەک پێش کوژرانی سولەیمانییە.  ڤیدیۆکە، بڵاوبوونەوەی هێزەکانی حەشدی شەعبی بۆ پێشوازیی لە فڕۆکەکە دەردەخات، لەگەڵ ژمارەیەک ئۆتۆمبێل کە ئەبو مەهدی موهەندیس و بەرپرسی پڕۆتۆکۆلەکانی حەشد ئامادەیانکردووە، بۆ پێشوازی و گواستنەوەی سولەیمانی. ئەوکات ئەبوو مەهدی موهەندیس، جێگری فەرماندەی هێزەکانی حەشدی شەعبی عێراق، لە پێشوازی سولەیمانیدا بوو لە فڕۆکەخانەی بەغدا.  کەناڵەکە دەڵێ زانیاری نوێمان دەستکەوتووە، کە تێیدا هاتووە، کاروانی ئۆتۆمبێلەکانی سولەیمانی و موهەندیس، دوای چەند خولەکێکی کەم لە پاش گەیشتنی بە فڕۆکەخانەی بەغدا، هێرشیکراوەتە سەر.  بەرەبەیانی رۆژی ٣ی تشرینی دووەمی ئەمساڵ، سوپای پاسدارانی ئێران کوژرانی قاسم سولەیمانی، فەرماندەی فەیلەقی قودسی سوپای پاسدارانی ئێرانی لە نزیک فڕۆکەخانەی بەغدا راگەیاند.  ویلایەتە یەکگرتووەکانی ئەمریکا، بەرپرسیاریەتی کوشتنی سولەیمانی و ئەبو موهەندیسی لە ئەستۆ گرت. کارەکەی ئەمریکا وەڵامبوو بۆ هێرشی میلیشیا لایەنگرەکانی ئێران، بۆ سەر بنکە و دامەزراوەکانی ئەمریکا لە عێراقدا.  سەرەتای ئەم هەفتەیە، کوژرانی سولەیمانی، مشتومڕێکی نوێی لە بەغدا خستەوە، دوای ئەوەی حەیدەر عەبادی، سەرۆکوەزیرانی پێشووتری عێراق، داوایکرد لێکۆڵینەوە لەو لایەنە عێراقییە بکرێت، کە رەزامەندی فڕینی بە دۆرنەکانی ئەمریکا داوە بەسەر ئاسمانی بەغدادا، ئەو بەرەبەیانەی سولەیمانی تێدا کوژرا.  عەبادی ئاشکرایکردبوو، حکومەتی پێشووی وڵات بە سەرۆکایەتی عادل عەبدولمەهدی، رەزامەندی بەفڕینی درۆنەکانی ئەمریکا بەسەر بەغدادا داوە، ئەو فڕۆکانە هێرشیانکردووەتە سەر سولەیمانی.  عادل عەبدولمەهدی لە وەڵامی ئەو تۆمەتبارکردنانەدا، رەتیکردەوە هیچ لایەنێکی عێراقی، رەزامەندی لەسەر سووڕانەوەی درۆنەکانی ئەمریکا بە ئاسمانی بەغدادا دابێت، لە شەوی کوشتنەکەی سولەیمانی و ئەبو موهەندیسدا.  ' عەسائیب ئەهل حەق ' کە میلیشیایەکی پشتگیریکراوی ئێرانە لە عێراق و بەشێکە لە حەشدی شەعبی، حکومەتی ئێستای عێراقی بە سەرۆکایەتی مستەفا کازمی، بەخۆدزینەوە لە لێکۆڵینەوەکانی کوشتنی سولەیمانی تۆمەتبارکرد، داوایکرد لایەنی تێوەگلاو لە کوشتنەکەی سولەیمانی، ئاشکرا بکرێت.