هۆشیار قەرداخ، بریاردەری پەرلەمانی عێراق بە (تۆڕی میدیایی رووداو)ی راگەیاند، کاژێر ١٢ی نیوەڕۆی ئەمڕۆ شەممە ٢٤/١٠/٢٠٢٠ پەرلەمانی عێراق کۆدەبێتەوە و بەرنامەی کاریش لە ١٥ بڕگە پێکهاتووە.  تەواوکردنی بازنەکانی هەڵبژاردنی یاسای هەڵژاردنی پەرلەمانی عێراق، بەشێکی کارنامەی ئەمڕۆی پەرلەمانی عێراق دەبێت، کە هێشتا رێککەوتنی کۆتایی لەبارەوە نەکراوە.  لە کۆتایی مانگی تەممووزی ئەمساڵ، مستەفا کازمی، سەرۆکوەزیرانی عێراق کاتی بەڕێوەچوونی هەڵبژاردنی پێشوەختەی دیاریکرد و رایگەیاند، رۆژی ٦ ـی حوزەیرانی ٢٠٢١ هەڵبژاردنی پێشوەختە دەکرێت. هەر ئەوکات یۆنامیش پاڵپشتی بۆ بڕیارەکەی کازمی دەربڕی.  کورد لەگەڵ ئەوەدایە لە هەر پارێزگایەک یەک بازنەی هەڵبژاردن هەبێت، دەوڵەتی یاسا و هاوپەیمانیی فەتحیش پشتگیریی ئەو بۆچوونە دەکەن، بەڵام سەدر پشتگیریی ٢٤٠ بازنەی هەڵبژاردن دەکات. ئەو ئاراستە زاڵەی ئێستا لەنێو پەرلەمانی عێراقدا هەیە، ئەوەیە کە فرەبازنەیی جێبەجێبکرێت. هەندێک بۆچوون دەڵێن، هەر پارێزگایەک ببێتە ٣ بۆ ٥ بازنە و هەندێکی دیکەش دەڵێن، باشتر وایە هەر پارێزگایەک بە گوێرەی کورسییەکان دابەشبکرێت.   خوێندنەوەی یەکەم بۆ پرۆژەیاسای پڕکردنەوەی کورتهێنانی دارایی، بەشێکی دیکەی دانیشتنەکەی ئەمڕۆی پەرلەمان دەبێت.  وەزارەتی دارایی عێراق نەخشەڕێگایەک ئامادە دەکات بۆ دابینکردنی خەرجیی سێ مانگی داهاتووی ئەمساڵ، کە بریتییە لە وەرگرتنی قەرزی نێوخۆیی و دەرەکی زیاتر. عەلی عەللاوی، وەزیری دارایی عێراق رایگەیاندووە، ئەگەر پەرلەمان پرۆژەیاسای وەرگرتنی قەرز پەسند نەکات کێشەی دابینکردنی مووچەیان دەبێت. هەروەها ئەحمەد مەلا تەڵال گوتەبێژی سەرۆکوەزیرانی عێراق لە بەرنامەی رووداوی ئەمڕۆی تەلەڤزیۆنی رووداو جەختیکردەوە، ئەگەر قەرز نەکەن ناتوانن مووچەی مانگەکانی داهاتوو دابین بکەن.  هەر لە دانیشتنەکەی ئەمڕۆی پەرلەماندا راپۆرت و خوێندنەوەی دووەمی پرۆژەیاسای رزگاربووانی ئێزدی و  خوێندنەوەی یەکەم بۆ پێشنیازە یاسای کۆمەڵکوژی ئێزدییەکان دەکرێت. هەروەها دەنگدان لەسەر پەیوەندیکردنی عێراق بە رێککەتنامەی کاری دەریایی ساڵی ٢٠٠٣،  دەنگدان لەسەر پرۆژەیاسای هەموارکردنی یەکەمی یاسای سندووقی پشتیوانیکردنی بەشە ناوخۆییەکان لە وەزارەتی خوێندنی باڵا و  دەنگدان لەسەر پێشنیازە یاسای هەموارکردنی یەکەمی یاسای دەستەی عێراقی پشتبەستنی ژمارە ٧٨ی ساڵی ٢٠١٧ و راپۆرت و خوێندنەوەی دووەم بۆ پرۆژەیاسای کۆلێژی هێزی ئاسمانی لە بەرنامەی کاردان.