فەرماندەیی ئۆپەراسیۆنە هاوبەشەکان لە راگەیەندراوێکدا رایگەیاند: "لیژنەی هاوبەشی لێکۆڵینەوە لە تاوانە تیرۆریستییە قێزەونەکەی گوندی ئالبودۆر لە تکریت، لێکۆڵینەوەکانی تەواوکرد و گەیشتە ئەو ئەنجامەی کە ئەنجامدەرانی تاوانەکە ئەندامی داعشی تیرۆریستن و پیادە بوون و چوونەتە گوندەکە، لەو کاتەشدا جلی سەربازییان پۆشیوە، دواتر بە بیانووی پشکنینی ماڵی کوژراوەکان لە لێواری گوندەکە تاوانەکەیان بەرامبەر ئەو بێتاوان و بێچەکانە ئەنجامداوە".  لە بەشێكی دیکەی راگەیێندراوەکەی فەرماندەیی ئۆپەراسیۆنە هاوبەشەکانی عێراق هاتووە: "هێزە ئەمنییەکان بەرپرسی ئەنجامدانی ئەو تاوانەیان ناسی و ئەو تاوانبارە پێشتر خەڵکی گوندی ئالبودۆر بووە و بەهۆی کارە تیرۆریستییەکانی لەلایەن دانیشتووانی گوندەکە دەرکراوە، بۆیە گەڕاوەتەوە بۆ ئەوەی تۆڵەی خۆی لەوان بکاتەوە، رووداوەکەش بووە هۆی شەهیدبوونی ٦ ئەندامی یەک خێزان، لەگەڵ کارمەندێکی پۆلیسی سەڵاحەدین و پارێزەرێک".  سەبارەت بە وردەکاری رووداوەکەی ئالبودۆر لە پارێزگای سەڵاحەددین، جەمال عەگاب، بەرپرسی راگەیاندنی پارێزگای سەڵاحەدین، بە تۆڕی میدیایی رووداوی راگەیاند: "بەرەبەیانی دوێنێ هەینی چەند چەكدارێكی داعش كە جلی سەربازییان پۆشیبوو لە گوندی ئالبودۆر لە باشووری شاری تكریت ناوەندی پارێزگای سەڵاحەدین هەڵیانكوتایە سەر ماڵێک و بە چەكی بێدەنگ ٨ كەسیان لە ماڵەکە كوشتووە، كە ٧ یان ئەندامی یەک خێزانن، دواتر چەکدارەکان بۆ ناوچەیەكی نادیار هەڵاتن. "