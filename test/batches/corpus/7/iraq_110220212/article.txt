بەپێی راگەیێندراوی شانەی راگەیاندنی ئەمنی، بە پشتبەستن بە زانیاریی هەواڵگریی ورد و هاوئاهەنگی لەگەڵ فەرماندەیی ئۆپەراسیۆنە هاوبەشەكان، رۆژی پێنجشەممە ٢٠٢١/٠٢/١١ فڕۆكە جەنگییە "F ١٦ "كانی عێراق ژمارەیەك پێگە و حەشارگەی چەكدارانی داعشیان لە زنجیرە چیای حەمرین وێران كرد. "  ئەوە لە كاتێكدایە كە رۆژی چوارشەمە ٢٠٢١/٠٢/١٠ شانەی راگەیاندنی ئەمنی رایگەیاند، لە هێرشێكی فڕۆكە جەنگیەكانی هاوپەیمانیی نێودەوڵەتیدا لە پارێزگای كەركووك دوو چەكداری داعش كوژراون.  پێشتر لیوا یەحیا رەسول، گوتەبێژی مستەفا كازمی، فەرماندەی گشتیی هێزە چەكدارەكانی عێراق بە ئاژانسی هەواڵی فەرمیی عێراقی راگەیاند: "مەترسیی تیرۆر هێشتا ماوە، بەڵام توانای كۆنترۆڵكردنی هیچ شوێنێكی دیاریكراوی نییە. ئەوەی ئێستا تیرۆریستان دەیكەن كردەوەی بەئامانجكردنە لە رێگەی دانانی بۆمب و تەقەكردن لە هێزە ئەمنییەكان لە قوڵایی بیابانەكان، بێشەڵانەكان، دۆڵ و زنجیرە چیاكاندا. "