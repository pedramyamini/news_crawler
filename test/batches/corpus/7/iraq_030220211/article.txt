د. موسەننا ئەمین، پەرلەمانتاری هاوپەیمانیی هیوای کوردستانی لە پەرلەمانی عێراق بە (تۆڕی میدیایی رووداو)ی راگەیاند،  کاژێر ٤ی دوای نیوەڕۆی ئەمڕۆ چوارشەممە، شاندێکی هاوپەیمانیی هیوای کوردستانی لەگەڵ مستەفا کازمی، سەرۆکوەزیرانی عێراق کۆدەبێتەوە، چەند بابەتێکی گرنگی لەگەڵدا تاوتوێ دەکەن، لە سەرووی هەموویانەوە مووچە و بودجەی هەرێمی کوردستان، هەروەها شایستەی دارایی جوتیاران و پرسی رێکارەکانی بە پارێزگابوونی هەڵەبجە. بابەتی زیندانیانی سیاسیی هەرێمی کوردستان لەگەڵ پرسی مووچەی فەرمانبەرانی بەنداوەکانی هەرێمی کوردستان کە ٤٢٠ کەسن کە مووچەکانیان راگیراوە.  پەرلەمانتارەکەی هاوپەیمانیی هیوای کوردستانی ئاماژەی بەوەکرد، هاوپەیمانییەکەیان جەختلەوەدەکاتەوە، کە دەبێت هەردوو حکومەتی فیدراڵی و هەرێمی کوردستان بەرپرسیاریەتی مووچەی فەرمانبەرانی هەرێمی کوردستان لە ئەستۆبگرن، مووچە دووربێت لە ململانێی سیاسی.  هاوپەیمانیی هیوای کوردستانی کە لە ١٥ پەرلەمانتاری فراکسیۆنە کوردستانییەکانی دەرەوەی فراکسیۆنەکانی یەکێتی و پارتی پێکدێت، رۆژی ١١ - ١ - ٢٠٢١ لە ئەنجوومەنی نوێنەرانی عێراق راگەیێندرا.