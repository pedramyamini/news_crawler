ئەو هەڵوەستەی لەسەر کێشە و ناکۆکییەکانی نێوان بەغدا و هەولێر لەسەر پرسە جیاوازەکان کرد و گوتی، دەبێ ئەوە لەبەرچاو بگیرێت کە فەرمانبەری حکومەتی هەرێمی کورستانیش هاووڵاتی عێراقییە.  بلاسخارت، لە کۆبوونەوەی خولیی ئەنجوومەنی ئاسایشدا لەبارەی عێراقەوە بەشداریکرد. سەرنجی خستە سەر ئەوەی تەنگژەکانی عێراق هەرچەندە لەیەکدی جیاوازبن، بەڵام بەناویەکداچوون و کار لەیەکدی دەکەن.  نێردەکەی یو ئێن، دردۆنگیی خۆی لە دۆخی ئابووریی لە عێراقدا دەربڕی، ئاماژەیدا بە پێشبینی پاشەکشەی ئابووریی عێراق بەڕێژەی ١٠ لەسەد. سەرنجیڕاکێشا بۆ ئەوەی "لێکەوتەکانی پەتای کۆرۆنا قورساییەکانی بەردەم کەرتی تایبەتی لە وڵاتەکەدا زیاتر کردووە، کە خۆی لە بنەمادا لاوازە. هەروەها دابەزینی بەردەوامی نرخی نەوت، گوشاری زیاتری خستووەتە سەر کۆی بەرهەمی ناوخۆیی و داهاتە نیشتمانییەکان".  بلاسخارت باسی لە کارنامەی کاخەزی سپی کازمی کرد بۆ چاکسازی و گوتی، لە "تشرینی یەکەمی رابردوودا، کاخەزی سپی دەرچووە و سەرنجیداوەتە سەر نەبوونی هاوسەنگی لە پەیکەربەندی ئابووریی عێراقدا، هەروەها باس لە رێوشوێنە چاکسازییە پێویستیەکان دەکات، لەگەڵ هەلە جیاوازەکان کە لە ساڵی ٢٠٠٣ ەوە لەدەستچوون". دواتر پرسیاری لەسەر وادەی جێبەجێکردنی ئەو کارنامەیە کردووە و دەڵێ، ئەوە چۆن دەکرێت؟ زیاتر دەڵێ: "با بەڕاشکاوییەکی زۆرەوە بڵێم، ئێمە پێویستیمان بەزانیاری زیاتر هەیە لەبارەی ' پلانی گەمە ' سیاسییەکەوە، ئەوەی کە روونە ئەوەیە بەبێ سازانی سیاسیی فراوان بۆ بەرجەستەکردنی ئەو کارنامەیە، کارنامەکە تەنیا بە نووسراوی سەر لاپەڕەکان دەمێنێتەوە".  ئەو هانی حکومەت و بەرپرسانی وڵاتەکەیداوە، بۆ گرتنەبەری رێوشوێنی چاکسازی و رێوشوێنە پێویستەکان، لە نێویاندا "هەندێک چاکسازی ئازاربەخش". بەبێ ئەوەی ناوی ئەو جۆرە چاکسازییانە بهێنێت. دواتر ئومێدی خۆی خستەڕوو، لەوەی سەرکردە سیاسییەکانی عێراق، خشتەی کاتی هەڵبژاردنەکان نەکەنە بیانوو بۆ هەنگاونەنان بەرەو چاکسازییەکان.  نوێنەرەکەی یو ئێن، باسی لە پێویستیی گەورەی وڵاتەکە بە قەڵاچۆکردنی گەندەڵی کرد، لەگەڵ پاراستنی مافە بنچینەییەکان، واتە چاککردنی دەسەڵات و شەفافیەت.  ئەو سەرنجی بۆ دیاردەی ' پشکپشکێنە '، خزمخزمێنە و خاترانە لە عێراقدا راکێشا، وایبینی کە ئەوانە رێگرن لەبەردەم هەرپێشکەوتنێک لە وڵاتەکەدا، هانی بەرپرسانی دا بە تووندی مامەڵە لەگەڵ ئەو دیاردەیەدا بکەن، ئەگەرنا "دزینی پارەی ماڵی گشتی بەردەوام دەبێت و لەگەڵیدا ئومێدی عێراقییەکانیش دەدزرێت".  نوێنەری نەتەوە یەکگرتووەکان، بەپێویستی دەزانێت "بەرگری لە مافی ئازادیی رادەربڕین و کۆبوونەوەی ئاشتییانە بکرێت لە هەموو شوێنێکی عێراقدا". ئەم قسانەی لەچوارچێوەی باسکردن لە ساڵیادی یەکەمی دەستپێکردنی خۆپێشاندانەکانی ساڵی رابردوودا هات. ئەو هەروەها داوای دادپەروەری کرد و ویستی خۆی ئاشکراکرد بۆ بونیادنانی نیشتمانێکی سەقامگیر و درەوشاوە.  بلاسخارت لەبەردەم ئەندامانی ئەنجوومەنی ئاسایشی نێودەوڵەتیدا، هۆشداریداوە لەوەی وێڕای دابەزینی ئاستی تووندوتیژی لە عێراقدا، بەڵام "کەتواری عێراق هێشتا سەختە، چونکە پڕۆسەکانی بێسەروشوێنکردن و تیرۆر ئێستا دیمەنێکی نێو کۆمەڵگەی عێراقین"، گوتی: "وێڕای پێکهێنانی لیژنەی دەرخستنی راستییەکان، بەڵام تائێستا هیچی لێبەرهەمنەهاتووە".  لەبارەی ئەو هەڵبژاردنانەوە کە بڕیارە لە حوزەیرانی داهاتوودا ئەنجام بدرێن، ئاماژەی بەوەدا کە نێردەی نەتەوە یەکگرتووەکان لە عێراق ' یۆنامی '، هاوکارییە لۆجیستییەکانی زیاد دەکات، پاش ئەوەی پەرلەمان پڕۆژە یاسای هەڵبژاردنەکانی پەسندکرد. زیاتر گوتی: "دەکرێ، بەڵکو پێویستە توانای دامەزراوەکانی هەڵبژاردن لە عێراقدا بەهێز بکرێن، لەبەرئەوە داوا دەکەین و پێشبینیدەکەین لایەنە بەرپرسەکان، بیر لە چارەسەر بکەنەوە لە بری رێگری دروستکردن".  لەبارەی پەیوەندییەکانی بەغدا و هەرێمی کوردستانەوە، بلاسخارت سەرنجی بۆ ئەوە راکێشا کە "پەیوەندییەکی پۆزەتیڤ و بونیادنەرانە لە نێوان عێراقی فیدراڵ و هەرێمی کوردستاندا، مەرجێکی سەرەکییە بۆ سەقامگیری کۆی وڵاتەکە. لەگەڵ ئەوەشدا دەنگدانی چەند رۆژی رابردووی ناو پەرلەمانی عێراق، لەبارەی یاسای قەرزەوە، جارێکی دیکە لەرزۆکیی پەیوەندییەکانی نێوان هەردوولای دووپاتکردەوە".   بلاسخارت داوای لە هەردوولایەن کرد: "پارێزگاری لە پابەندییەکانیان لە دەستەوارەکەدا بکەن"، گوتی "ئێمە چاوەڕێدەکەین هەردوولا شەفافانە کاربکەن، چ لە بارەی ئیدارەدانی داهاتەکان یان ئەو بابەتە ناکۆکانەی دیکە کە لەژماردن نایەن".  نوێنەری یو ئێن زیاتر گوتوویەتی: "دەبێ ئەوە روون بێت کە فەرمانبەرێکی هەرێمی کوردستان، تەنیا فەرمانبەری حکومەتی هەرێمی کوردستان نییە، بەڵکو ئەو هاووڵاتییەکی عێراقییە". زیاتر گوتی "دانوستاندنی بونیادنەرانە لە نێوان بەغدا و هەولێر بەهۆی لێکدانەوەی ناڕوون بۆ دەستوورەوە، رێگری لەبەردەمدا دروستبووە". هانی لایەنەکانیدا لەسەر پێویستی گەیشتن بەڕێکەوتنێکی خێرا لەبارەی چۆنیەتی پتەوکردنی سیستمی فیدراڵییەوە.  نێردەی نەتەوە یەکگرتووەکان لە کۆتاییدا، رەخنەی لە حکومەتی عێراقی گرت لەبارەی مامەڵەکردنی لەگەڵ کۆچی ناوخۆییدا، هەروەها پلاندانان و جێبەجێکردنی پڕۆسەی داخستنی کەمپەکانی ئاوارە. هۆشداریدا لەوەی ئەوە دەبێتە هۆکاری بەرپابوونی شەپۆلێکی نوێی ئاوارەیی، چونکە لە راستیدا ئێستا شەپۆلی دووەمی ئاوارەبوون دەستیپێکردووەتەوە.