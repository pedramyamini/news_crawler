عەمید عادل ئەلعەناوی، بەرپرسی نووسینگەی راگەیاندنی پۆلیسی پارێزگای بابل بە تۆڕی میدیایی رووداوی راگەیاند "كاژێر ١٢ی نیوەڕۆی ئەمڕۆ پێنجشەممە ٤ی شووباتی ٢٠٢١ لە رێگەی خێرای نێودەوڵەتی، بۆمبێكی چێندراو بە كاروانێكی ئۆتۆمبێلەكانی هێزەكانی هاوپەیماناندا تەقییەوە، بەڵام هیچ زیانێكی گیانی و ماددیی لێنەكەوتەوە".  هیچ گرووپ و لایەنێک بەرپرسیارێتیی خۆی لە تەقینەوەکە رانەگەیاندووە. بە گوتەی عەناوی، تاوەكو ئێستا دیارنییە چ لایەنێك بەرپرسە لە بەئامانجكردنی هێزی هاوپەیمانان لەو ناوچەیە و دەڵێت، "بەڕێوەبەرایەتیی فەرماندەیی پۆلیسی پارێزگا پلانێكی تۆكمەی هەیە بۆ پاراستنی ئاسایشی رێگەكان و نەهێشتنی ئەو هێرشانە".  لە چەند مانگی رابردوودا چەندین جار كاروانی ئۆتۆمبێلەكانی هێزی هاوپەیمانان لە پارێزگاكانی ناوەڕاست و باشووری عێراق بەتایبەتی زیقار، دیوانیە و بابل كراونەتە ئامانج، لە ٠٥ - ٠٨ - ٢٠٢٠ یش لە رێگەی نێودەوڵەتی لە ناوچەی سوق شیوخ لە پارێزگای زیقار بۆمبێك بە ئۆتۆمبێلێكی بارهەڵگری هێزی هاوپەیماناندا تەقییەوە و سووتا.