بەڕێوەبەری نووسینگەی كۆمیسیۆنی مافەكانی مرۆڤ لە پارێزگای بەسڕە رایگەیاند، بەمدواییە دیاردەی خۆكوشتن لە پارێزگاكە بەشێوەیەكی بەرچاو بەرزبووتەوە، تەنیا لە هەفتەی رابردووشدا ٥ دیاردەی خۆكوشتن تۆماركراوە.  مەهدی تەمیمی، بەڕێوەبەری نووسینگەی كۆمیسیۆنی مافەكانی مرۆڤ لە پارێزگای بەسڕە هۆشداریدا لە لێكەوتەكانی بەرزبوونەوەی دیاردەی خۆكوشتن و داوای لە دەزگا پەیوەندیدارە حكومییەکان كرد بەدواداچوون بۆ هۆكارەكانی بەرزبوونەوەی دیاردەی خۆكوشتن بكەن.  مەهدی تەمیمی گوتی، "كۆمیسیۆن بەدواداچوون بۆ دیاردەكانی خۆكوشتن دەكات و پێشیوایە كێشەی دەروونی، خێزانی و خراپیی رەوشی ئابووری دیارترین هۆكاری خۆكوشتنن. "  لە ٢١ ـی تشرینی یەكەمی رابردوودا عەلی بەیاتی، ئەندامی كۆمیسیۆنی باڵای مافەكانی مرۆڤ لە عێراق گوتی، "لە سەرەتای ساڵی ٢٠٢٠ ـەوە تاوەكو ئەیلوولی رابردوو ٣٠١ دیاردەی خۆكوشتن لە ١٦ پارێزگا تۆماركراون، لەو ژمارەیەش ٦٨ دیاردە تەنیا لە بەغدا بوون. "  ئەو ئەندامەی كۆمیسۆنی مافەكانی مرۆڤ پێیوایە، بەرزبوونەوەی رێژەی هەژاری كێشە كۆمەڵایەتییەكان، خراپیی رەوشی ئابووری، گوشاری دەروونی بەهۆی كۆرۆنا، گرنگینەدان بە تەندروستیی دەروونی و عەقڵی و نەبوونی پلانێكی روون لەلایەن دەوڵەت بۆ مامەڵەكردن لەگەڵ ئەم دیاردەیە هۆكاری بەرزبوونەوەی دیاردەی خۆكوشتنە لە وڵات.