لیوا كازم سەلمان بورهان، بەڕێوەبەری گشتیی بەرگریی شارستانی لە بەغدا بە تۆڕی میدیایی رووداوی راگەیاند: "ئەمڕۆ یەكشەممە ٢٤ - ١ - ٢٠٢١ لە ناوچەی غەزالیە لە رۆژئاوای شاری بەغدا ماڵێك سووتا , بەو هۆیەوە باوك و دایك و سێ منداڵی تەمەن ٧ و ١٠ و ١٢ ساڵان لە خەودا گیانیان لەدەستدا. "  سەبارەت بە هۆکاری ئاگرکەوتنەکە، لیوا كازم گوتی: "بەپێی لێكۆڵینەوە بەراییەكان رووداوەكە بەهۆی شۆرتی كارەباوە بووە، كە لەكاتی خەوتندا سۆبەی كارەباییان نەکوژاندووەتەوە".  لیوا كازم سەلمان بورهان ئاماژەی بەوەدا خەڵكی ناوچەكە درەنگ بەڕێوەبەرایەتی شارستانییان لە رووداوەكە ئاگاداركردوەتەوە، دوای كوژاندنەوەی ئاگرەكەش دەستبەجێ بنكەی پۆلیسی ناوچەكە دەستی بە لێكۆڵینەوە لە رووداوەكە کرد.