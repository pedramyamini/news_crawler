بە گوتەی فارس بریفکانی، لیژنەی باڵای تەندروستیی نیشتمانیی عێراق بە ئامادەبوونی نوێنەری لیژنەی تەندروستیی پەرلەمانی عێراق کۆبوونەتەوە و بڕیاریانداوە کە هاتووچۆی هاووڵاتیانی عێراق "لەگەڵ شەش وڵات" رابگرێت کە پێکهاتوون لە: بەریتانیا، هۆڵەندا، ئێران، بەلجیکا و ئەفریقای باشوور. فارس بریفکانی ئاماژەی بە وڵاتی شەشەم نەکرد.    بە گوتەی فارس بریفکانی، هاووڵاتیانی ئەو وڵاتانەش ناتوانن بێنە عێراق. ئەو هاووڵاتییانەی کە ناسنامەی عێراقییان هەیە و لەو وڵاتانەوە دەیانەوێت بگەڕێنەوە عێراق، ١٤ رۆژ کەرەنتین دەکرێن.     ئەو بڕیارەی لیژنەی باڵای تەندروستیی نیشتمانیی عێراق دوای بڵاوبوونەوەی جۆرێک ڤایرۆسی نوێی کۆرۆنا دێت لە بەریتانیا کە لە چەند وڵاتێکی دیکەش بڵاوبووەتەوە.  هەر بەهۆی بڵاوبوونەوەی جۆری نوێی کۆرۆنا لە بەریتانیا و ئەفریقای باشوور، نزیکەی ٣٠ وڵات گەشتەکانیان بۆ ئەو دوو وڵاتە راگرتووە. بۆریس جۆنسن، سەرۆکوەزیرانی بەریتانیاش ئاماژەی بەوە کرد، کاردەکەن بۆ ئەوەی "هەرچی زووە" کێشەی داخستنی سنوورەکان چارەسەر بکەن.    تاوەكو ئێستا بە گوتەی تەندروستیی جیهانی، ئاماژەكان لەبارەی ڤایرۆسە نوێکە روون نین، "بەڵام ئەو جۆرە نوێیەی كۆرۆنا بەراورد بە كۆرۆنای پێشوو بە رێژەی ٧٠ % زیاتر بڵاودەبێتەوە". سەرەڕای ئەوەی لێكۆڵینەوەكان هێشتا ئاماژەیان بەوە نەكردووە كە مەترسی زیاترە لەرووی ژمارەی تووشبوون و مردن، بەڵام كۆرۆنای نوێ توانای بڵاوبوونەوەی زیاتری هەیە.    پێشتر سەیف بەدر، گوتەبێژی وەزارەتی تەندروستی عێراق بەتۆڕی میدیایی رووداوی راگەیاندبوو "رۆژی دووشەممە ٢٢/١٢/٢٠٢٠ عێراق گرێبەستی دابینکردنی ملیۆنێک و ٥٠٠ هەزار ژەمی ڤاکسینی کۆرۆنای لەگەڵ کۆمپانیای فایزەر واژۆکرد و بڕیارە سەرەتای ساڵی داهاتوو بگاتە عێراق، پشکی هەرێمی کوردستانیش لەو ڤاکسینە پارێزراوە".    لە سەرەتای بڵاوبوونەوەی ڤایرۆسی كۆرۆنا لە ئاداری ساڵی ٢٠٢٠ ـەوە، تاوەكو ئێستا ٥٨٥ هەزار و ٣٤٥ كەس لە عێراق تووشی كۆرۆنا بوونه، لەو ژمارەیەش ٥٢٢ هەزار و ٦٣٧ تووشبوو چاكبوونەتەوە و ١٢ هەزار و ٧١٠ تووشبوویش مردوون.