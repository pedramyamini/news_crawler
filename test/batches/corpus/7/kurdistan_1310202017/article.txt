جەمال ئێمینکی، سوپاسالاری پێشمەرگە دەڵێت "گەیشتینە رێککەوتن لەسەر چەند خاڵێک. هەروەها کردنەوەی دوو ناوەندی ھاوئاھەنگی لە بەغدا و ھەولێر تاوەکو کۆتایی ئەو مانگە کارەکانی تەواودەبێت و دەستبەکار دەبن. رێککەوتنی دووەم لیژنەیەکی ھاوبەش دروستدەکرێت لە دیالە.. ئەو لیژنەیە لەوێ پێشنیازەکانیان ئامادە دەکەن و پێشکەشی دەکەن تاوەکو رێککەوتنی لەسەر بکرێت، ئەو شوێنانەی کە تەواو دەکرێت ھێزی ئەمنی ھاوبەشمان تێیاندا دەبێت و بازگەی ھاوبەشمان دەبێت، دواتر دەچینە ناوچەیەکی دیکە بە ھەمان شێوە کارەکان دەکەین".  دامەزراندنی ناوەندی هاوئاهەنگیی هاوبەش، بازگەی هاوبەش، پێکهێنانی هێزی هاوبەش و بەڕێوەچوونی ئۆپەراسیۆنی هاوبەش لە ناوچە جێناکۆکەکان بنەمای سەرەکیی گفتوگۆکانن، ئۆپەراسیۆنە ھاوبەشەکانی عێراق بە گرنگییەوە لەو رێککەوتنە دەڕوانن لەپێناو کاری پێکەوەیی و لەناوبردنی داعش.  لیوا تەحسین خەفاجی، گوتەبێژی ئۆپەراسیۆنە ھاوبەشەکانی عێراق رایگەیاند "بە دڵنیاییەوە ئەو رێککەوتنە گرنگە و ھەنگاوێکی گرنگە بۆ کاری ھاوبەش و پێکەوەیی ئەو رێککەوتنەی راگەیێندرا، کە تێیدا کردنەوەی ناوەندی ھاوئاھەنگیی ھاوبەش لە بەغدا و ھەولێر لەخۆدەگرێت؛ ھەروەھا چەند خاڵێکی دیکەی رێککەوتن. بە دڵنیاییەوە ئەوە ھەنگاوێکی گرنگە لەپێناو بەرەوپێشچوون، ئێمە پێمانوایە پەیوەندیی نێوان ھەرێم و ناوەند بەرەوپێشچوونی زۆر باشی بەخۆوە بینیوە".  کەرکووک چەقی ناکۆکیی هەولێر و بەغدایە و هۆکاری رێکنەکەوتنی یەکجاریی وەزارەتی پێشمەرگە و وەزارەتی بەرگرییە، پێشمەرگە دەیەوێت ناوەندی ھەماھەنگییان لە سەربازگەی کەی وەنی کەرکووک بێت، پێشنیازی ئۆپەراسیۆنە ھاوبەشەکانیش ناوچەی قەرەھەنجیرە.