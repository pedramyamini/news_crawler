نەوزاد شێخ کامیل، بەڕێوەبەری گشتیی بازرگانیی هەرێم لە وەزارەتی پیشەسازی و بازرگانیی حکومەتی هەرێمی کوردستان بە تۆڕی میدیایی رووداوی راگەیاند، "بە دڵنیاییەوە جووتیارانی هەرێمی کوردستان پشکیان لەو ٥٠٠ ملیار دینارەدا دەبێت کە بڕیارە وەزارەتی بازرگانیی عێراق وەک شایستەی دارایی ئەمساڵی جووتیاران خەرجی بکات. "  ئەو بەڕێوەبەرە گشتییە ئاماژەی بەوە دا، تاوەکو ئێستا بە دروستی بڕەکەی بۆ هەرێمی کوردستان نازانرێت، بۆیە لەگەڵ وەزارەتی بارزگانیی عێراق لەسەر هێڵ دەبن و هەر کاتێک پارەکە گەیشت دەستبەجێ دابەشی دەکەن.  نەوزاد شێخ کامیل باسی لەوە کرد، ئەمساڵ لە هەرێمی کوردستانەوە بایی نزیکەی ٢٠٠ ملیار دینار گەنم رادەستی وەزارەتی بازرگانیی عێراق کراوە، بەڵام تاوەکو ئێستا بە سێ قۆناخ تەنیا ٣٥ ملیار دینار خەرج کراوە، هێشتا ١٦٥ ملیار دینار لای حکومەتی عێراقی ماوە.   رۆژی سێشەممە ٢٠٢٠/١٢/١٥ عەبدولستار مەجید، سەرۆکی لیژنەی کشتوکاڵ لە پەرلەمانی عێراق لە کۆنگرەیەکی رۆژنامەڤانیدا رایگەیاند، لەگەڵ وەزیری بازرگانیی عێراق رێککەوتوون وەک هەنگاوی یەکەم نیوەی شایستە داراییەکانی جووتیارانی هەرێمی کوردستان بۆ ساڵانی ٢٠١٤ و ٢٠١٥ و ٢٠١٦ خەرج بکرێت.  عەبدولستار مەجید ئەوەیشی خستەڕوو کە نیوەکەی دیکەش قۆناخ بە قۆناخ خەرج دەکرێت کە کۆی گشتیی پارەکە نزیکە ٥٥٧ ملیار دینارە.  بەڵام بەڕێوەبەری گشتیی بازرگانیی هەرێم لە وەزارەتی پیشەسازیی و بازرگانیی حکومەتی هەرێمی کوردستان دەڵێت، تاوەکو ئێستا لەو بارەوە هیچ شتێکیان لەلایەن وەزارەتی بازرگانیی عێراقەوە بە دەست نەگەیشتووە.  عەلا جبووری، وەزیری بازرگانیی عێراق رایگەیاند، حکومەتی عێراق بۆ ئەمساڵ ٥٠٠ ملیار دیناری بۆ شایستە داراییەکانی جووتیاران تەرخان کردووە و وەزارەتەکەشیان ئەم هەفتەیە و هەفتەی داهاتوو دەست بە دابەشکردنی ئەو شایستە داراییانە دەکات. ئەوەش دوای تەواوکردنی سەرجەم ئامادەکارییەکان بە مەبەستی دابەشکردنی ئەو پارەیە.  وەزیری بازرگانیی عێراق ئاماژەی بەوە دا، لە پرۆژەیاسای بودجەی ٢٠٢١ ـدا حکومەت بڕە پارەیەکی باشی بۆ باشترکردنی ماددە خۆراکییەکانی پسووڵەی خۆراک و شایستە داراییەکانی جووتیاران تەرخان کردووە.