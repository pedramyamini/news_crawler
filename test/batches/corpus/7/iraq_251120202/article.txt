مستەفا گۆران، پەیامنێری تۆڕی میدیایی رووداو لە کۆنگرەی رۆژنامەڤانی هەفتانەدا ئەو پرسەی وەکو قسەی دڵی سەرجەم فەرمانبەران رووبەڕووی گوتەبێژی ئەنجوومەنی وەزیرانی عێراق کردەوە و پرسیاری کرد "ئایا ئەم هەفتەیە ئەو بڕە پارەیە رەوانە دەکەن یاخود نا؟ کەی شاندی حکومەتی هەرێمی کوردستان لەگەڵ حکومەتی فیدرالی کۆدەبێتەوە؟ "  د. حەسەن نازم، گوتەبێژی ئەنجوومەنی وەزیرانی عێراق لە وەڵامدا گوتی "لەژێر رۆشنایی ئەو دۆخەی ئێستا بەهۆی نەبوونی بودجە و لەو دۆخە داراییە خراپەدا لەگەڵ هەموو ئەو کێشانەی کە پێویستی بە دیالۆگە لەگەڵ هەرێم دا، ناکرێت لێدوان بدرێت لەبارەی ئەو ژمارانە و لەسەری جێگیربین، ئەوەی هەیە دەتوانین بڵێین، کاری جددی هەیە لەبارەی ئەو بابەتە و لەسەر بابەتی بودجەش".  بەپێی یاسای بەڕێوەبردنی دارایی، پێویستە حکومەتی عێراق بەر لە ناوەڕاستی مانگی ١٠ی هەموو ساڵێک پرۆژە یاسای بودجە رەوانە پەرلەمان بکات، بەڵام عێراق ئەمساڵی بێ یاسای بودجە بەڕێکرد و نزیکەی ٤٠ رۆژیشە ناردنی پرۆژە یاسای بودجەی ٢٠٢١ لە وادەی یاسایی خۆی بۆ پەرلەمان دواکەوتووە.  د. حەسەن نازم، وەزیری رۆشنبیری و گوتەبێژی ئەنجوومەنی وەزیران ئاماژەی بەوەش کرد "بەڕێز سەرۆکوەزیران لە کۆبوونەوەی ئەنجوومەنی وەزیران رایگەیاند، بودجە تەنیا بابەت دەبێت لە کۆبوونەوەی رۆژی سێشەممەی داهاتووی ئەنجوومەنی وەزیران گفتوگۆی لەسەر دەکرێت، ئەمەش بەڵگەیە لەسەر ئەوەی گرنگیی زۆر دەدرێت بەو بابەتانەی پەیوەستە بە مووچە و ئەوانەی دیکەوە".  د. مەزهەر محەممەد ساڵح، راوێژکاری دارایی و ئابووریی سەرۆکوەزیرانی عێراق رایگەیاند، لە پرۆژە یاسای بودجەی ٢٠٢١ داوای وەرگرتنی بڕێک قەرز کراوە بۆ پڕکردنەوەی کورتهێنانی دارایی، بەڵام تاوەکو ئێستا بە فەرمی بڕی قەرزەکە یاخود کورتهێنانەکە دیارینەکراوە. پرۆژەکەش هەمان پرۆژەیاسای بودجەی ساڵی ٢٠٢٠ دەبێت، کە پێشتر حکومەتی عێراق لە پەرلەمان کشاندیەوە.  لەبارەی پشکی هەرێمی کوردستان لە پرۆژە یاسای بودجەی ٢٠٢١ دا، د. ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند، پشکی هەرێمی کوردستان لە بودجە بەپێی رێککەوتنی نێوان حکومەتی عێراق و هەرێمی کوردستان دیاریدەکرێت و بڕیارە بەمنزیکانە شاندی هەرێمی کوردستان سەردانی بەغدا بکات.