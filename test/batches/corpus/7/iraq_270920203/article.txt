ئەمریکا کە ویستی هەیە، بۆ کەمکردنەوەی ژمارەی هێزەکانی لە عێراقدا. وەک چارەسەرێکی ناوەندی بۆ دروستنەبوونی بۆشایی، داوا دەکات سەرکردایەتی هاوپەیمانیەتییە نێودەوڵەتییەکە رادەستی ناتۆ بکرێت. ئەم بژارەیە لەسەرەتای ئەمساڵدا خرایە روو.  هاوپەیمانیی نێودەوڵەتیی دژی داعش و ئەمریکا بەتایبەتی، ترسی لەوە هەیە، پاشەکشەی زیاتری هێزەکانی لە عێراق، چ لە چوارچێوەی پلانی کەمکردنەوەی هێزەکانی لە رۆژهەڵاتی ناوەڕاست، یان وەک دەرچەیەک بۆ ئەو گوشارانەی لەلایەن حکومەتی ئێستای عێراقەوە دەخرێنە سەری، بەتایبەت لەلایەن میلیشیا پشتگیریکراوەکانی ئێران، بۆشایی لە بوونی هێزە نێودەوڵەتییەکان لە وڵاتەکەدا دروست بکات و ئەوەش ئاسانکاری بۆ سەرهەڵدانەوەی داعش بکات.  لە رووی کاتەوە، ئاراستەی رێکخستنی تایبەت بەکارەکانی نێردەی ناتۆ لە عێراقدا، دوای کەمتر لە مانگێک دێت لەسەردانی مستەفا کازمی، سەرۆکوەزیرانی عێراق بۆ واشنتن، کە هاوکات بوو لەگەڵ گەڕی دووەمی دانوستاندنی ستراتیژی لە نێوان ئەمریکا و عێراقدا.  دانوستاندنە ستراتیژییەکانی نێوان هەردوو وڵات، سیمای پەیوەندییە ستراتیژییەکانی لە رێوشوێنە تایبەتەکان بە دۆسێی ئاسایش و بەرگری لە نێوان هەردوو وڵاتدا لێبەرهەمهاتووە. دۆسێی پەیوەندییەکانی ئاسایش و بەرگریش، پێشەنگی پەیوەندییەکانە لە نێوان واشنتن و بەغدادا.  هەردوو وڵات هاوڕان لەسەر کەمکردنەوەی ژمارەی هێزەکانی ئەمریکا لە عێراقدا کە ٥٥٠٠ سەربازە، بەڕێژەی نیوە لە ماوەی نزیکی داهاتوو و بەرلە هەڵبژاردنەکانی سەرۆکایەتی ئەمریکا لە کۆتایی ئەمساڵدا.  بەپێی سەرچاوە بڕیار بەدەستەکانی نێوان هەردوو وڵات، ئەمریکا و عێراق هەمان ترسیان هەیە لە سەرهەڵدانەوەی داعش و تۆڕەکانی ئەو رێکخراوە تیرۆریستییە، بەتایبەت کە ئاماژەکان دەریدەخەن شانە نووستووەکانی، توانای چالاکییان هەیە بۆ سەرلەنوێ سەرهەڵدانەوە و هەڕەشە دروستکردن لەسەر دۆخی عێراق.  هەر ئەو چالاکییانە و سەرهەڵدانی داعش بوو، لەسەرەتاوە سەریکێشا بۆ پێکهێنانی هاوپەیمانیی نێودەوڵەتی جەنگی دژی داعش، ئێستاش هەمان پرس، لەبەردەم ئەرکەکانی ناتۆ و ئەمریکا لە وڵاتەکەدا سەریهەڵداوەتەوە، بەتایبەت لەبارەی ژمارەی سەربازەکانی ئەمریکا لە عێراق کە پێدەچێت بۆ نزیکەی ٢ هەزار کەمبکرێتەوە.  بڵاوکراوەی ناتۆ، لەبارەی سەردانی وەزیری دەرەوەی عێراق بۆ برۆکسل، هەروەها بڵاوکراوەی وەزارەتی دەرەوەی عێراق لەوبارەیەوە، چەندین ئاماژەی تێدایە کە پەیوەستن بەلایەنی لۆجیستی تایبەت بە پرۆسەکانی مەشقکردن و پشتگیری کردەکانی قەڵاچۆکردنی تیرۆر، ئەمە جیا لە پەیوەندییە سەربازی و سڤیلییەکان.  واشنتنیش لای خۆیەوە ئاماژە بەهەمان ئەو ئامانجانە دەدات، ماتیۆ تولەر، باڵیۆزی ئەمریکا لە بەغدا، کۆتایی هەفتەی رابردوو، هەمان ئەو لێدوانانەی دووپاتکردەوە کە بەهەمان ئاراستەن. ئەو گوتی بوونی ئەمریکا لە وڵاتەکەدا بۆ لەناوبردنی داعشە و ویلایەتە یەکگرتووەکانی ئەمریکا، کاردەکات بۆ کەمکردنەوەی بوونی سەربازییانەی لە وڵاتەکەدا.  پێشبینیدەکرێت، لەبری ئاڵای ئەمریکا لە سەرکردایەتی هاوپەیمانییە نێودەوڵەتییەکەدا، ئاڵای ناتۆ جێگەی بگرێتەوە. ئەمەش گۆڕانێکی تاکتیکییە زیاتر لەوەی گۆڕانێکی ستراتیژی بێت. چونکە ئەو هەنگاوە بەپلەی یەکەم، ئامانجەکانی ئەمریکا بەردەستدەخات، لە نێویدا کەمکردنەوەی هێزە سەربازییەکانی ئەمریکا و زیادبوونی هێزە سەربازییەکانی ناتۆ.  سەرەتای هەفتەی رابردوو، زیادکردنی بەشداریی ئەوروپا لە پێکهاتەی هێزەکاندا راگەیەنرا و ئەوەش ویستی ئەمریکا بەدەستدەهێنێت، کە دەخوازێت هاوسەنگیی لە هێزەکانیدا بکات لە نێوان سووریا و عێراقدا. هەروەها رۆڵی دەبێت لە گۆڕینی سرووشتی ئەو هێزانە، لە سرووشتی شەڕکەرەوە بۆ سرووشتی هاوکاریی لۆجیستی تایبەت بە پرۆسەکانی قەڵاچۆکردنی تیرۆر.  ئەم هەنگاوە گۆڕانێکی رووکەشییانەیە زیاتر لەوەی گۆڕانێکی قووڵ بێت، چونکە ئەزموونی هێزەکانی ناتۆ لە شەڕی دژی تیرۆر لە عێراق لە ماوەی رابردوودا، تەنیا لەو لایەنەدا کورتنەبوونەوە، هەروەها ئەستەمە بەئاسانی جیاکاری بکرێت لە نێوان سەرکردایەتی ناتۆ و سەرکردایەتی هێزە ئەمریکییەکاندا. لەبەرئەوەی لە کۆتاییدا ئەمریکا هێزە هەرە گەورەی پێکهێنەری ناتۆیە، لەبەرئەوە ناکرێ پێشبینی گۆڕانی گەورە لە سرووشتی ئەرکی هێزەکاندا بەشێوەیەکی گەورە بەرچاو بکەوێت.  پاڵنەری گەورە لەو گۆڕانکارییەدا، سنووردارکردنی پێکدادانی چەکدارییانەی نێوان ئەمریکا - ئێرانە لە عێراقدا. ئەمە پاش کوژرانی قاسم سولەیمانی، فەرماندەی فەیلەقی قودسی سوپای پاسدارانی ئێران لەسەرەتای ئەمساڵدا، لەسەر خاکی عێراق، کە بووە هۆی گۆڕانکاری لە جۆری پێکدادانەکانی نێوان هەردوو وڵاتدا. کوشتنی سولەیمانی، دواتر سەریکێشا بۆ پێکدادانی سیاسی تایبەت لە نێوان هەردوو وڵات، بەتایبەت بەردەوامبوونی واشنتن لە ستراتیژیەتی گوشاری هەرەباڵا لەسەر ئێران لە دۆسێی سزاکان و چەکدا.  ئەمریکا سەرکەوتوو نەبوو لەوەی لە رێگەی ئەنجوومەنی ئاسایشەوە، سزا سەپێنراوەکان بەسەر ئێراندا کە، تایبەتن بە قەدەخەکردنی فرۆشتنی چەک بەو وڵاتە، درێژ بکاتەوە، بۆیە ئێستا واشنتن کاردەکات بۆ دروستکردنی شێوازی دیکە، لەپێناو بەردەوامبوون لەسەر ئەو رێچکەیە، بەشێکی ئەو رێچکە نوێیەش، کاراکردنەوەی میکانیزمی ' سناپ باک ' ە بەسەر ئێراندا لە ٢٠ی ئەم مانگەوە.  روونە کە هاوهەڵوێستی لە نێوان ئەمریکا و عێراقدا هەیە لەم قۆناخەدا. سەرکردە سەربازییەکانی عێراق باش دەزانن، کۆتاییهێنان بەبوونی سوپای ئەمریکا لە وڵاتەکە، رەنگدانەوەی دەبێت لەسەر توانای نێودەوڵەتی، بۆ رووبەڕووبوونەوەی هەڕەشە تیرۆریستییەکان. جیا لەوەش هەندێک سەرچاوەی ناوخۆیی دەڵێن، لەناوخۆی عێراقدا، داواکاری بۆ مانەوەی هێزەکانی ئەمریکا هەیە. بەتایبەت کە ئەزموونی پرۆگرامی ئەمریکا بۆ مەشقدانی بەردەوامی هێزەکانی عێراق، دەریدەخات چەندە قورسە رۆڵی سەربازییانەی ئەمریکا لە گۆڕەپانی شەڕەکاندا بوونی نەبێت. لە کاتێکدا ئەو گۆڕەپانانەی شەڕ لە وڵاتەکەدا، بەردەوام لەبەردەم هەڕەشەدان.  جیا لەوە، ژمارەیەک لە هاوبەشەکانی ناو پەیمانی ناتۆ، تێبینییان لەسەر هەندێک لە پرۆسە سەربازییەکانی ئەمریکا لە ناو عێراقدا هەبوو، بەتایبەت  کوشتنی سولەیمانی، کە پەرچەکرداری میلیشیا عێراقییە پشتگیریکراوەکانی ئێرانی بەدوای خۆیدا هێنا، کاتێک پەلاماری بنکە و بارەگاکانی هاوپەیمانیی نێودەوڵەتی دژی داعشیان دا.  راپۆرتەکان ئاشکرایانکردووە، کەنەدا و هەندێک وڵاتی دیکەی ئەوروپی، لە دژی ' تاکڕەویی ' ئەمریکا بەسەر هێزەکانی ناتۆدا لە ناو عێراق، داوای کەمکردنەوەی ژمارەی هێزی وڵاتەکانیان کردووە، لە کاتێکدا پەرچەکردار بەرامبەر کارەکانی ئەمریکا، زیان بەهەمووان دەگەیەنێت بەبێ جیاوازی. پێشبینیدەکرێت گۆڕینی سەرکردایەتی هاوپەیمانییەکە بۆ ژێر ئاڵای ناتۆ، ئەو جۆرە ئاڵۆزییانەی ناو هاوپەیمانییەکە چارەسەر بکات.  پێشبینیدەکرێت، کەمکردنەوەی بوونی سەربازیی ئەمریکا لە عێراقدا، ببێتە کەمبوونەوەی قەبارەی ئەو هێزانە و بەئەلتەرناتیڤی دیکە، شوێنیان پڕ بکرێتەوە. ئەمەش بۆ بەدەستهێنانی ئامانجە سەربازییە پێویستەکان لە جەنگی دژی تیرۆردا. بۆچوونێک داوادەکات جۆری پرۆسەکانی قەڵاچۆکردنی تیرۆر لە وڵاتەکەدا گۆڕانکاری تێدا بکرێت، لەو گۆڕانکارییانەش بەکارهێنانی فڕۆکە بێفڕۆکەوانەکان.  ئەوانەی لەگەڵ ئەو بۆچوونەدان، ئیلهام لەسەرکەوتنی ئەو پرۆسەیە لە شەڕەکانی ئەفغانستان وەردەگرن، بەتایبەت کە لە ماوەی رابردوودا داعش لە ناوچە دوورەدەست و عاسێیەکانی وەک چیا و گردۆڵکەکاندا، خۆی مەڵاس دەدات و هێرشی چەتەیی دەکاتە سەر هێزەکان. ئەو حەشارگانە کە چەکدارانی ئەو رێکخراوە خۆیانی تێدا حەشاردەدەن، هاوکاربووە بۆ ئاڵۆزبوونی مامەڵەکردن لەگەڵ هێرشەکانی داعشدا.  ئەو جۆرە لە تاکتیکی نوێی داعش لە ماوەی رابردوودا، زیانی زۆری بەسەرجەم هێزەکان گەیاندووە، بەهۆی بەردەوام چاندنی بۆمب لە تەنیشت رێگاکان و بۆسە دانانەوەی لەناکاو. پەیڕەوکردنی ئەو میکانیزمە نوێیە، گوشاری سەر هێزە نێودەوڵەتییەکان و هێزەکانی عێراقیش کەمدەکاتەوە.  جیا لەوەش، بوونی راوێژکارانی تایبەتمەندی سەربازیی لە بنکەکانی تایبەت، بەهێزەکانی هاوپەیمانیی نێودەوڵەتی و ئەو بنکانەش کە ئەمریکا بەکاریان دەهێنێت و لە قۆناخی گواستنەوەدان بۆ دەستی هێزەکانی عێراق، رێگەدەدات بەبەدیهێنانی نموونەیەک لە "سەرکردایەتیکردن لە پشتەوە" بەشێوەیەکی سەرکەوتووتر.  واشنتن ئەمساڵ لە عێراقدا رووبەڕووی تەنگژەی زۆر بووەوە. هەرچەندە ویستێک هەیە بۆ کەمکردنەوەی ژمارەی هێزەکانی ئەمریکا لە عێراقدا لە کۆتایی ئەمساڵ، بەڵام ئەوە کێشەیەکی دیکە زەق دەکاتەوە، بەتایبەت کە ئێران ملیبەملی ئەمریکاوە ناوە و دژایەتی دەکات، ئەوەش پەراوێزێک بۆ داعش دەرەخسێنێت، لە دەرکەوتنەوەی زیاتر لە وڵاتەکەدا. هەر لەبەرئەوە گواستنەوەی سەرکردایەتی هاوپەیمانییەکە بۆ دەستی ناتۆ، چارەسەرێکی کردارییانەیە بۆ مامەڵەکردن لەگەڵ ئەو ئاڵۆزییانەدا، بەڵام لەهەمان کاتدا دەکرێ خۆی ببێتە ئاڵۆزییەکی نوێ، ئەگەر ئامانجی گواستنەوەی سەرکردایەتییەکە گۆڕانێکی تەکتیکی بێت لە سرووشتی کردەوە سەربازییەکاندا.