د. بەرهەم ساڵح، سەرۆککۆماری عێراق لەو پانێلەدا وەڵامی کۆمەڵێک پرسیاری پەیوەندیدار بە دۆخی عێراقی دایەوە، زۆربەی قسەکانی لەسەر سەروەریی عێراق بوون، ئاماژەی بەوە کرد، لەگەڵ هەر وڵاتێکی دراوسێدا دەیانەوێت بە هاوبەشی کار لەسەر پرسە جیاوازەکان بکەن نەک کاری تاکلایەنانە.  سەرۆککۆماری عێراق گوتی "تورکیا نیگەرانیی ئەمنیی هەیە سەبارەت بە سنوورەکان بەهۆی ئامادەیی پەکەکەوە، ئەمە شتێکی شاراوە نییە، بەڵام ئێمە بە تورکیای دراوسێ دەڵێین، مامەڵەکردن لەگەڵ ئەم پرسە ناکرێت بە شێوازێکی تاکلایەنانە بێت و سەروەریی عێراق پێشێل بکرێت، بەڵکو دەبێت بە هاوئاهەنگی بکرێت لەنێوان تورکیا و حکومەتی عێراق بە هەرێمی کوردستانیشەوە، سەردانەکەی وەزیری بەرگریی تورکیا لە عێراق پێشوازیی لێ نەکراوە و ئێمە ناڕەزایەتیی خۆمان گەیاندووەتە لایەنی تورکی".  رۆژی یەکشەممە ٠٢ - ٠٥ - ٢٠٢١ خولوسی ئاکار، وەزیری بەرگریی تورکیا سەردانی بەرزاییەکانی ناوچەی یەکمالەی لە شرناخی باکووری کوردستان کرد. وەزارەتی بەرگریی تورکیا دەڵێت، ئاکار سەردانی بنکەیەکی سەربازیی تورکیای لە "باکووری عێراق" کردووە و سەربازانی وڵاتەکەیی بەسەرکردووەتەوە.  هەر لەو پانێلەدا کە هەریەك لە توركی بن فەیسەڵ، دیپلۆماتکاری سعودی و سەرۆکی دەزگای شا فەیسەڵ بۆ توێژینەوە و جەنەراڵ دەیڤد پترایۆس، جەنەراڵی خانەنشینی ئەمریکی بەشدارییان تێدا کرد، د. بەرهەم ساڵح، جگە لە مامەڵەکردن لەگەڵ تورکیا، باسی مامەڵەکردنی وڵاتەکەی لەگەڵ ئێرانیش کرد؛ لەوێشدا سەروەریی عێراق گرنگترین خاڵی پەیوەندییەکانی عیراق بوو لەگەڵ وڵاتانی دراوسێدا.  د. بەرهەم ساڵح رایگەیاند "ئێمە دەمانەوێت پەیوەندیی باشمان لەگەڵ ئێران هەبێت. ئێرانییەکان دراوسێی گرنگی ئێمەن. ئێمە نامانەوێت بگەڕێینەوە بۆ رۆژانی ململانێ لەگەڵ ئێران و نامانەوێت بگەڕێینەوە بۆ جەنگی عێراق و ئێران. بۆیە پێویستە پەیوەندییەکە لەنێوان عێراقێکی خاوەن سەروەری و ئێرانێکی خاوەن سەروەریدا بێت".  هەر سەبارەت بە سەروەری و ئاسایشی عێراق سەرۆککۆماری عێراق باسی لەوە کرد، کاریگەریی لەسەر ئاسایشی کۆی ناوچەکە دەبێت و عێراق دەتوانێت ببێتە کلیلی سەقامگیریی ناوچەکە بەگشتی.  د. بەرهەم ساڵح ئەوەی خستەڕوو، "دەبێت زۆر وریابین سەبارەت بە سەروەریی وڵاتەکەمان و بەرژەوەندییەکانمان، نامانەوێت عێراق تەنیا پاشکۆیەکی لاوازی وڵاتانی درواسێ بێت، عێراق یاریکەرێکی گرنگە و سەقامگیریی ئەم بەشەی جیهان بەبێ رەچاوکردنی بەرژەوەندییەکانی عێراق بەدەست نایەت".  حەشدی شەعبی و ئاسایشی ناوخۆیی عێراق پرسێکی دیکە بوو کە سەرۆکی عیراق لەو پانێڵەدا تیكشی خستەسەر. ئاماژەی بەوە کرد، عێراق پێویستی بەوەیە هەموو هێزێک بخاتە ژێر کۆنترۆڵی دامودەزگا سەربازییە فەرمییەکانی عێراقەوە. گوتیشی، هەرچەندە حەشد کاریگەریی بەرچاوی لە شەڕی دژ بە داعشدا هەبووە، بەڵام عێراق پێویستە هەموو هێزە چەکدارەکان بخاتە ژێر کۆنترۆڵی دەوڵەتەوە و ببنە بەشێک لە دامودەزگا فەرمییەکانی.