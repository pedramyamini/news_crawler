لە راگەیێندراوەکەدا فەرماندەیی ئۆپەراسیۆنە هاوبەشەکانی عێراق داوا لە دەزگاکانی راگەیاندن دەکات "وریابن و لە گواستنەوەی هەواڵدا وردبن و پشت بە سەرچاوەی فەرمی ببەستن".  ئەمەش لەکاتێکدایە، لە چەند کاژێری رابردوودا لە راگەیاندنی عێراق و تۆڕە کۆمەڵایەتییەکان هەواڵی خستنەخوارەوەی فڕۆکەیەکی بێفڕۆکەوانی عێراق لە ناوچەی حارسییە لە بەغدا بڵاوبووەوە، هەروەها راگەیێندرا کە هۆکاری کەوتنەخوارەوەی فڕۆکەکە بە هەڵە بەئامانجکردنی بووە لەلایەن سیستەمی دژە مووشەکیی باڵیۆزخانەی ئەمریکا لە بەغدا.  تاوەکو ئێستا باڵیۆزخانەی ئەمریکا لە بەغدا هیچ راگەیێندراو و لێدوانێکی لەبارەی ئەو هەواڵە بڵاونەکردووەتەوە.  ساڵانێکی زۆرە باڵیۆزخانەی ئەمریکا لە ناوچەی سەوز لە بەغدا لەلایەن گرووپە نەیارەکانی ئەمریکاوە بە مووشەکی کاتیۆشا و هاوەن دەکرێتە ئامانج، بەڵام ئەمریکا گرووپە چەکدارە هاوپەیمانەکانی ئێران لە عێراق بە بۆردوومانکردنی باڵیۆزخانەکەی و هێزەکانی تۆمەتبار دەکات.