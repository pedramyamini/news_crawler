نووسینگەی نووری مالیکی لە راگەیێندراوێکدا بڵاویکردەوە، رۆژی دووشەممە ٢٠٢١/٠٢/٠١ نووری مالیکی، سەرۆکی هاوپەیمانیی دەوڵەتی یاسا لەگەڵ شاندی هەرێمی کوردستان بە سەرۆکایەتیی قوباد تاڵەبانی، جێگری سەرۆکوەزیرانی هەرێمی کوردستان کۆبووەوە.  لە کۆبوونەوەکەدا گفتوگۆ لەبارەی دوایین پێشهاتە سیاسی و ئەمنییەکانی وڵات و بابەتی پەیوەست بە بودجەی فیدراڵی و گفتوگۆی نێوان هەولێر و بەغدا کرا.  لە دیدارەکەدا نووری مالیکی جەختی لە گرنگیی بەردەوامیدان بە گفتوگۆکان کردەوە بە مەبەستی گەیشتن بە رێککەوتنی کۆتایی لەبارەی ئەو بابەتانەوەی بەپێی دەستوور و یاسا ناکۆکییان لەسەرە.   مالیکی جەختی لەوە کردەوە، ئەو گفتوگۆیانە بەبێ پەسندکردنی یاسای نیشتمانی بۆ دابەشکردنی سامانە سرووشتییەکان بە شێوەیەکی یەکسان بەسەر سەرجەم پێکهاتەکانی گەلی عێراقدا ناگەنە چارەسەر.  لە راگەیێندراوەکەدا ئاماژە بەوە دراوە کە مالیکی داوای کردووە پێویستە لە رێگەی دەرکردنی یاسای نەوت و گازەوە بۆ گەیشتن بە "چارەسەرێکی ریشەیی" کێشە هەڵپەسێردراوەکانی نێوان هەرێمی کوردستان و حکومەتی فیدراڵی  هەوڵی پێکەوەیی بدرێت.   مالیکی باسی لەوە کردووە، وڵات لە ئامادەکاریدایە بۆ هەڵبژاردنێکی پێشوەخت کە پێویستە پاک و بێگەرد بێت بۆ ئەوەی حکومەتێکی بەهێز پێکهێنرێت کە توانای جێبەجێکردنی داواکارییەکانی سەرجەم عێراقییەکانی هەبێت.  لای خۆیەوە، قوباد تاڵەبانی، سەرۆکی شاندی هەرێمی کوردستان ئاماژەی بەوەکردووە، چەندین کێشە هەن پێویستیان بە هاوکاری و رێککەوتنی هەمووان هەیە بۆ ئەوەی لە پەرلەمان چارەسەر بکرێن.