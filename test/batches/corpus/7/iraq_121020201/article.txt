ئەمڕۆ دووشەممە ١٢ی تشرینی یەکەمی ٢٠٢٠، وەزارەتی دەرەوەی کۆریای باشوور رایگەیاند "باڵیۆزخانەی کۆریای باشوور لە بەغدا داوای لە دەسەڵاتەکانی عێراق کرد، لێکۆڵینەوەیەکی خێرا و دادپەروەرانە بکات لە مردنی بەڕێوەبەری کۆمپانیایەکی کۆریای باشوور، کە لە پرۆژەی بەندەری گەورەی فاو لە عێراق کار دەکات".  رۆژی هەینی ٩ی تشرینی یەکەمی ٢٠٢٠ تەرمی پارک چوول هۆبا، بەڕێوەبەری کۆمپانیای دایۆی کۆریای باشوور بە هەڵواسراوی لە ژوورەکەی خۆی لە شوێنی دروستکردنی بەندەری فاو دۆزرایەوە.  ئەكرەم سەدام، فەرماندەی ئۆپەراسیۆنەكانی بەسرە بۆ لێكۆڵینەوە لە رووداوی خۆكوشتنی بەڕێوەبەری كۆمپانیایەكی كۆری لە بەندەری گەورەی فاو لیژنەیەكی لە دەزگا ئەمنی و هەواڵگرییەكان دروستکردووە، پێشتر ئاماژەی بەوە کرد "بەپێی ئەنجامە بەراییەكان مردنی بەڕێوەبەری كۆمپانیا كۆرییەكەی بەندەری فاو خۆكوشتن بووە و تیرۆركردن و كوشتنی بەمەبەست نەبووە".  فەرماندەی ئۆپەراسیۆنەكانی بەسرە گوتیشی "لێكۆڵینەوە لەو رووداوە بەردەوامە و كۆنسوڵی كۆریا لە پارێزگای بەسرە ئامادەبووە و لێكۆڵینەوە بەراییەكانی رووداوەكە تاوتوێكراون. لیژنەكانی هەواڵگرییش هەموو هەوڵەكانیان خستووەتەگەڕ بۆ ئاشكراكردنی راستییەكان بۆ رای گشتی، پاراستنی سیاسەتی دەرەوەی عێراق، دابینكردنی سەلامەتی بۆ سەرجەم ئەو كۆمپانیایانەی لە پارێزگای بەسرە كاردەكەن".  ئەو رووداوە لەکاتێکدایە، چەند مانگێکە لە تۆڕە کۆمەڵایەتییەکان لە عێراق باس لەوە دەکرێت، رێگری لەبەردەم جێبەجێکردنی بەندەری گەورەی فاو هەیە بەو مەرجانەی دانراون و هەوڵی راگرتنی کارەکان دەدرێت.