رێزان شێخ دلێر، ئەندامی پەرلەمانی عێراق لە فراکسیۆنی یەکێتیی نیشتمانیی کوردستان بە تۆڕی میدیایی رووداوی راگەیاند، کۆبوونەوەی پەرلەمانی عێراق بە سەرۆکایەتیی دکتۆر بەشیر حەداد، جێگری سەرۆکی پەرلەمانی عێراق دەستیپێکرد.   بەپێی کارنامەی کۆبوونەوەکە کە فەرمانگەی راگەیاندنی پەرلەمانی عێراق بڵاویکردووەتەوە، بڕیارە پەرلەمان دەنگ لەسەر پێشنیازە یاسای هەمواری یەکەمی یاسای نەشتەرگەریی چاندنی ئەندامەکانی جەستەی مرۆڤ و رێگەگرتن لە بازرگانیکردن بەو ئەندامانەوە بدات.  هەروەها پەرلەمان خوێندنەوەی یەکەم بۆ پێشنیازە یاسای هەمواری دووەمی یاسای دەزگای زیندانیانی سیاسی، ژمارە ٤ ـی ساڵی ٢٠٠٦، لەگەڵ خوێندنەوەی یەکەم بۆ پرۆژە یاسای هەمواری یەکەمی دەزگای شەهیدان، ژمارە ٢ی ساڵی ٢٠١٦ دەکات، لەگەڵ خوێندنەوەی یەکەم بۆ پێشنیازە یاسای گەڕاندنەوەی کارمەندانی وەزارەتەکانی بەرگری و ناوخۆ بۆ کارەکانیان.  هەر بەپێی کارنامەی کۆبوونەوەکە، پەرلەمانی عێراق وردەکاریی پرۆژە یاسای بودجەی فیدراڵیی ساڵی ٢٠٢١ ـی عێراق تاوتوێ دەکات و خوێندنەوەی یەکەم بۆ چەند پرۆژە یاسایەکی دیکەش دەکات.  پێشتر هۆشیار قەرەداخ، بڕیاردەری پەرلەمانی عێراق، بە تۆڕی میدیایی رووداوی راگەیاند: "پرۆژە یاسای بودجەی فیدراڵی ٢٠٢١ تاوتوێ دەکات و گوێ لە تێبینی و تانەی فراکسیۆن و پەرلەمانتاران دەگرێت لەبارەی پرۆژە یاساکە، هەڵوێست و تێبینیی زۆر هەن، بەڵام هیوادارین پشکی هەرێمی کوردستان لە بودجەی فیدراڵیدا وەک خۆی پەسند بکرێت. "  پەرلەمانی عێراق، شەممەی رابردوو ٢٠٢١/٠١/٠٩ خوێندنەوەی یەکەمی بۆ پرۆژە یاسای بودجەی فیدراڵیی ساڵی ٢٠٢١ کرد کە قەبارەی بە زیاتر لە ١٦٤ تریلیۆن دینار خەمڵێندراوە، پێشبینییش دەکرێت زیاتر لە ٧١ تریلیۆن دینار کورتهێنانی هەبێت کە پێشنیازکراوە ٤٧ تریلیۆن و ٨١٧ ملیار دیناری بە قەرزکردن پڕبکرێتەوە.  هاوکات پشکی هەرێمی کوردستان لە پرۆژە یاسای بودجەی فیدراڵیی ساڵی ٢٠٢١ ـدا بە ١٣ تریلیۆن و ٩٠٤ ملیار و ١٢ ملیۆن و ٤٥٢ هەزار دینار دیاریکراوە. ناردنی ئەو پشکەش بەندە بە رادەستکردنی داهاتی ٢٥٠ هەزار بەرمیل نەوتی رۆژانە و ٥٠ % ی داهاتی نانەوتیی هەرێمی کوردستان بە حکومەتی عێراق.