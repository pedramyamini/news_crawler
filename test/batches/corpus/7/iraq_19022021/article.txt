سەرچاوەیەك لە نووسینگەی راگەیاندنی پارێزگای بەسرە بە تۆڕی میدیایی رووداوی راگەیاند "ئێوارەی رۆژی پێنجشەممە ١٨ی شوباتی ٢٠٢١ لەسەر رێگەی خێرا لە پارێزگای بەسرە بۆمبێك بە كاروانی ئۆتۆمبێلەكانی سەر بە هێزی هاوپەیمانیی نێودەوڵەتی دژی داعشدا تەقییەوە، بەڵام جگە لە زیانی ماددی، هیچ زیانێكی گیانیی لێنەكەوتووەتەوە".  پێشتر سەرچاوەیەكی ئەمنی لە پارێزگای دیوانییە رایگەیاند، لەسەر رێگەی خێرای پارێزگای دیوانییە، كاروانی ئۆتۆمبێلەكانی هاوپەیمانیی نێودەوڵەتی لە رێگەی بۆمبێكەوە كراوەتە ئامانج و زیانی بە ئۆتۆمبێلێكی كاروانەكە گەیاندووە.  لە پێنج مانگی رابردوودا چەندین جار كاروانی ئۆتۆمبێلەكانی ئەو كۆمپانیایانەی گرێبەستیان لەگەڵ هێزی هاوپەیمانان هەیە لە پارێزگاكانی ناوەڕاست و باشوور كراونەتە ئامانج، لە ئەیلوولی رابردووشدا لەسەر رێگەی نێودەوڵەتی لە ناوچەی سوق شیوخ لە پارێزگای زیقار، بۆمبێك بە ئۆتۆمبێلێكی بارهەڵگری هێزی هاوپەیماناندا تەقییەوە و سووتا.  گرووپی "سەرایا ئەولیای دەم" کە هێرشە مووشەکییەکەی شەوی دووشەممەی رابردووی سەر شاری هەولێری لەئەستۆ گرت، تاوەکو ئێستا چەندجارێک لەو جۆرە هێرشانەی لەئەستۆ گرتووە.