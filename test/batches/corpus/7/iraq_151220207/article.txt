سەعید جەیاشی، راوێژکاری ئەمنی لە راوێژکارێتیی ئاسایشی نەتەوەیی عێراق لە بەرنامەی رووداوی ئەمڕۆی تۆڕی میدیایی رووداو بەشدار بوو و باسی رێککەوتنی شنگالی کرد کە لەنێوان حکومەتی هەرێمی کوردستان و عێراقدا کرابوو.  یەکێک لە خاڵەکانی رێککەوتنەکە ئەوە بوو کە جگە لە پۆلیسی عێراق هیچ هێزێکی دیکە لە شنگالدا نەمێنێت و سەعید جەیاشی لەو بارەیەوە دەڵێت: "رێککەوتنی شنگال بەڵگەنامەیەکی گرنگە. دەبێت هێزە چەکدارە نایاساییەکان لە شنگال دوور بخرێنەوە و نابێت هیچ هێزێکی دەرەوەی عێراق لە شنگال و دەوروبەری  بمێنێت. "  راوێژکاری ئەمنی لە راوێژکارێتیی ئاسایشی نەتەوەیی عێراق جەختی لەوە کردەوە کە پۆلیس ئەمنیەتی شنگال دەپارێزێت و "دەبێت خەڵکی شنگال بگەڕێنەوە سەر ماڵەکانیان و خزمەتگوزارییان بۆ دابینبکرێت. " هاوکات باسی لەوەش کرد کە رۆژانە نزیکەی ٥ خێزان دەگەڕێنەوە شنگال.  سەعید جەیاشی لەبارەی سەردانینەکردنی شاندی هەرێمی کوردستان بۆ شنگال ئاماژەی بەوە دا کە ئەوە خاڵی لاواز نییە و "رۆڵی هەرێمی کوردستان لە شنگال وەکو ناوچەکانی دیکە دەبێت"  ئەو راوێژکارە ئەمنییە ئەوەی خستەڕوو، لیژنەی ئەمنیی شنگال لەلایەن هەرێمی کوردستان و بەغداوە بەڕێوەدەبرێت و "دەبێت پۆلیسی شنگال لە سەرجەم پێکهاتەکانی شارەکە بن. "  بە گوێرەی ئەو رێککەوتنەی لەنێوان هەولێر و بەغدا کراوە، ٢٥٠٠ پۆلیس بۆ شنگال دادەمەزرێنرێن.   حکومەتی هەرێمی کوردستان کە یەکێکە لە لایەنە سەرەکییەکانی رێککەوتنی شنگالە، تێبینیی لەسەر شێوازی جێبەجێکردنی ئەو خاڵانەی رێککەوتنەکە هەیە کە ئێستاکە لە شنگال لە بواری جێبەجێکردندان. پارێزگاری دهۆک رایگەیاند، ئەوان هیچ نوێنەرێکیان لە شنگال نییە تاوەکو چاودێریی جێبەجێکردنی بکات.  عەلی تەتەر، پارێزگاری دهۆک، بە تۆڕی میدیایی رووداوی راگەیاند: "بە گوێرەی ئەو راپۆرتانەی لە شنگالەوە بۆ ئێمە دێن، ئێمە تێبینیمان لەسەر شێوازی جێبەجێکردنی هەیە، چونکە هەندێک هێز کە لەوێن و بیانین تەنیا جلەکانیان گۆڕیوە. "  هەروەها لەبارەی هەبوونی هێزی تورکیا لەنێو خاکی هەرێمی کوردستاندا و تۆپبارانی ناوچە سنوورییەکانەوە جەیاشی گوتی: "حکومەتی عێراق دەیەوێت ئەو دەستوەردانانەی تورکیا بوەستێنێت و سەرۆکوەزیرانی عێراق لەگەڵ تورکیا لەبارەی تۆپبارانەکانەوە گفتوگۆ دەکات. "  رۆژی ١٠ - ١٠ - ٢٠٢٠ حکومەتی عێراق و هەرێمی کوردستان، لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شارۆچکەی شنگال رێککەوتنێکیان واژۆکرد و نێوەڕۆکەکەی بڵاوکرایەوە.  بۆ خوێندنەوەی رێککەوتنەکە کلیک بکە