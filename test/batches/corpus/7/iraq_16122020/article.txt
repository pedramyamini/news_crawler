راگەیاندنی دەستەی حەشدی شەعبی بڵاویکردەوە، لە ئۆپەراسیۆنی بەڕێوەبەرایەتیی ئاسایشی حەشدی شەعبی لە چەند رۆژی رابردوودا بۆ سەر سەرایا خوراسانی، شەش بارەگای ئەو هێزە لە ناوچەکانی کەرادە و جادرییەی بەغدا داخراون و ژمارەیەک "سەرپێچیکارانی سیستەم و یاسا"ش دەستگیرکراون.  بەگوتی دەستەی حەشدی شەعبی، ئەمە رێکاری رۆتینین، لە چوارچێوەی رێنماییەکانی سەرکردایەتیی حەشدی شەعبی دایە، کە داوا دەکات بەدواداچوون و لێپرسینەوە لەگەڵ هەر کەسێک بکرێت، کە  سیستەم پێشێل دەکات.   حەشدی شەعبی ئەو هەواڵ و دەنگۆیانەی رەتکردەوە کە باس لە کوژرانی ژمارەیەک چەکدار دەکەن لە کاتی ئۆپەراسیۆنەکەدا. یان ئەو هەواڵانەی باس لەوە دەکەن، کە هۆکاری سیاسی لە پشت ئۆپەراسیۆنەکە بووبێت.  لە پرۆسەیەکی نهێنیی توونددا، دەستەی ئاسایشی ' حەشدی شەعبی '، لە دەستگیرکردنی ئەندامە دیارەکانی میلیشیای ' سەرایا خوراسانی ' بەردەوامە، کە پەیوەندییەکی پتەوی بەئێرانەوە هەیە و تۆمەتبارە بە سەرکوتکردن و دەستدرێژی بۆ سەر چالاکڤانانی سڤیل لە عێراقدا.  لە دوای کەمتر لە ٢٤ کاژێر، لە دەستگیرکردنی حامید جەزائیری، جێگری پێشووی ئەمینداری سەرایا خوراسانی، هێزەکانی حەشد هەڵیانکوتایە سەر بارەگایەکی هێزەکە و نزیکەی ٣٠ ئەندامی ئەو میلیشیایەیان دەستگیرکرد، ئەمەش لە چوارچێوەی پرۆسەی گەڕان بەدوای ئەمینداری گشتیی سەرایا، عەلی یاسری.  سەرچاوەکان ئاشکرایانکردووە: "یاسری لەکاتی هەڵکوتانە سەر بارەگەکە، لەوێ نەبووە، بەنیازی هەڵهاتن بووە بەرەو سووریا. بۆ خۆدەربازکردن لە چنگی ئاسایشی حەشد، بەڵام ئەو دواتر پاشگەزبووەتەوە و خۆی رادەستی ئەو هێزانە کردووە".  سەرچاوەیەکی نزیک لە حەشدی شەعبی رایگەیاندووە کاردەکرێت بۆ هەڵوەشاندنەوەی "سەرایا خوراسانی". بە گوتەی ئەو سەرچاوەیە بڕیارەکە لەلایەن ئێران و بەویستی ئەوان دەرچووە.  سەرچاوەکە ئەوەشی خستووەتە روو، عەبدولعەزیز محەممەداوی، سەرۆکی ئەرکانی حەشد، کە بە ' ئەبو فەدەک ' ناسراوە، سەرپەرشتی پڕۆسەی هەڵوەشاندنەوەی سەرایا خوراسانی دەکات.  بەپێی ئەو سەرچاوەیە، هۆکاری بڕیاری هەڵوەشاندنەوەی سەرایا خوراسانی "نەزانراوە، یان لانیکەم ئاشکرا نەکراوە". گوتویەتی، "پێدەچێ بڕیاری هەڵوەشاندنەوەکە، دەستخۆشی گرووپەکانی دیکەی حەشدی لەگەڵدا دەبێت، حکومەتی عێراقیش پێشوازی لەو بڕیارە دەکات، چونکە سەرایا خوراسانی، لەناوەندە ناوخۆییەکانی عێراقدا "بەدناو" بووە.