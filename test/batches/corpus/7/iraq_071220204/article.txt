وەزارەتی دەرەوەی عێراق، ئەمڕۆ دووشەممە، لە راگەیەندراوێکدا کە لە ئەکاونتی خۆیدا لە فەیسبووک بڵاویکردەوە، رایگەیاند: "بەخۆشحاڵییەوە رایدەگەیێنین پاپا فەرەنسیس، پاپای کەنیسەی کاسۆلیک لە ٥ تاوەکو ٨ ـی مانگی ئاداری ساڵی ٢٠٢١ سەردانی عێراق دەکات".  وەزارەتی دەرەوەی عێراق راشیگەیاند: "سەردانەکەی پاپا بۆ عێراق، بۆ وڵاتی رافیدەین، خاکی نێردراوان و پێغەمبەران، نیشتمانی ئوور و پێغەمبەر ئیبراهیم، رووداوێکی مێژووییە و پاڵپشتییە بۆ هەموو عێراقییەکان بە هەموو جیاوازییەکانیانەوە".  وەزارەتی دەرەوەی عێراق دەشڵێ: "سەردانەکە پەیامێکی ئاشتییە بۆ عێراق و ناوچەکە بە تێکڕا، کە جەخت لەسەر یەکێتیی هەڵوێستی مرۆیی لە بەرەنگاربوونەوەی تووندڕەوی و ململانێکان دەکاتەوە، هاوکات فرە پێکهاتەیی و لێبووردەیی و پێکەوە ژیان بەهێزتر دەکات".  لە ساڵانی رابردوو راگەیێندرا کە بڕیارە پاپا فەرەنسیس سەردانی عێراق بکات و ئەو سەردانە نەکرا، بۆیە سەردانە چاوەڕوانکراوەکەی پاپای ڤاتیکان یەکەم سەردانی پاپا فەرەنسیس دەبێ بۆ عێراق.