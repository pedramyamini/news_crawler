حەسەن کەعبی، ئەمڕۆ سێشەممە، لە راگەیێندراوێکدا رایگەیاند: "کێشەی دواخستنی مووچەی فەرمانبەرانی هەرێم ئێستا سەریهەڵنەداوە، هەروەها بەهۆی دانەنانی بڕگەی تایبەت بە ئەوان لە یاسای پڕکردنەوەی کورتهێنانی دارایی نییە، کە بەم دواییە لە ئەنجوومەنی نوێنەران دەنگی لەسەر درا، بەڵکو کێشەکە نزیکەی چوار ساڵە دەستیپێکردووە و تەنیا حکومەتی هەرێم لێی بەرپرسە".   کەعبی داوا لە حکومەتی هەرێمی کوردستان دەکات: "دەرگای گفتوگۆ لەگەڵ حکومەتی بەغدا بکاتەوە، بۆ دۆزینەوەی چارەی گونجاو بۆ هەموو کەیسەکان لە چوارچێوەی دەستوور، بەتایبەت بابەتی مووچە، چونکە پەیوەندی بە قووتی خەڵکییەوە هەیە، کە دەبێ دوور بێ لە هەر ناکۆکییەک، ئەوان لە کۆتاییدا بەشێکن لە سیستمی کارگێڕی دەوڵەت".  جێگری یەکەمی سەرۆکی پەرلەمانی عێراق پێیوایە رێگەچارەی زۆر هەن، کە دەکرێ پەنایان بۆ ببرێت بۆ چارەکردنی ئەو قەیرانە، لەوانە، بەستنەوەی کەیسی پێدانی مووچەی هەرێمی کوردستان، راستەوخۆ بە بەغدا و بەپێی یەکەی کارگێڕی، ئەوەش هەماهەنگی و هاوئاهەنگی زۆری پێویستە لە نێوان بەغدا و هەولێر بۆ دروستکردنی داتابەیسێک بۆ زانیارییەکان، کە دەکرێ پشتی پێ ببەسترێ".  پەرلەمانی عێراق لە ١٢ ـی تشرینی دووەمی ٢٠٢٠ پرۆژە یاسای پڕکردنەوەی کورتهێنانی دارایی عێراق بۆ ساڵی ٢٠٢٠ بێ رەزامەندی کورد پەسەندکرد.  لە دەقی بڕگەی تایبەت بە پشکی هەرێمی کوردستان لە یاسای پڕکردنەوەی کورتهێنانی دارایی ساڵی ٢٠٢٠ دا هاتووە: "پشکی هەرێمی کوردستان لە کۆی خەرجیی راستەقینە دیاری دەکرێت، دوای گلدانەوەی خەرجییە سەروەرییەکان، کە لە یاسای بودجەی ٢٠١٩ دا دیاریکراون، بە مەرجێک حکومەتی هەرێمی کوردستان پابەندبێت بە رادەستکردنی داهاتی نەوتی هەناردەکراو لە هەرێمی کوردستانەوە، بەو بڕەی کە کۆمپانیای فرۆشتنی نەوتی عێراق (سۆمۆ) دیاری دەکات، لەگەڵ رادەستکردنی داهاتە نانەوتییە فیدراڵییەکان، ئەگەر هەرێمی کوردستان پابەند نەبێ، ئەوا نابێ خەرجییەکانی بۆ رەوانە بکرێت".  راگەیێندراوەکەی حەسەن کەعبی لەکاتێکدایە کە شاندی حکومەتی هەرێمی کوردستان زیاتر لە شەش جار سەردانی بەغدای کردووە بۆ رێککەوتن لەسەر پرسی بودجە و مووچەی فەرمانبەرانی هەرێمی کوردستان، لە دوایین سەرداندا ٣ ـی کانوونی یەکەم شاندی تەکنیکیی هەرێمی کوردستان بۆ دانوستاندن لەگەڵ حکومەتی عێراق بە سەرپەرشتیی ئاوات شێخ جەناب، وەزیری دارایی هەرێمی کوردستان بەرەو بەغدا بەڕێکەوتن.   دوای گەڕانەوەی شاندەکەی حکومەتی هەرێمی کوردستان، مەسرور بارزانی، سەرۆکوەزیرانی هەرێمی کوردستان لەگەڵ شاندەکە کۆبووەوە. لە راگەیێندراوی کۆبوونەوەکەدا ئاماژە بەوە کراوە، لێکتێگەیشتنی باش هەیە بۆ رێککەوتن لەگەڵ بەغدا لەسەر بودجەی ٢٠٢١، هەروەها لە راگەیێندراوەکەدا هاتووە: "بە هیچ شێوەیەک سازش لە ماف و شایستە دارایی و دەستوورییەکانی هەرێمی کوردستان ناکەین".    لە بەشێکی دیکەی راگەیێندراوەکە جێگری سەرۆکی پەرلەمان دەڵێت: "پرسی مووچەی فەرمانبەران تەنیا پەیوەستە بە حكومەتی هەرێمی كوردستان، سەرەڕای ئەوەش ئێمە داوایان لێدەكەین دەرگای دیالۆگ لەگەڵ بەغدا بكەنەوە لەپێناو دۆزینەوەی چارەسەرێكی گونجاو بۆ سەرجەم دۆسییەكان لە چوارچێوەی دەستوور بەتایبەتیش پرسی مووچە بەو پێیەی پەیوەستە بە بنەماكانی قوتی خەڵكەوە كە دەبێت دووربێت لە ناكۆكییە سیاسییەكان، چونكە لە سەرەتا و كۆتایی ئەوان بەشێكن لە دامەزراوەی كارگێڕی دەوڵەت".  نزیکەی هەفتەیەکە خۆپێشاندان بەشێکی شارەکانی هەرێمی کوردستانی گرتووەتەوە، رۆژی دووشەممە ٧ - ١٢ - ٢٠٢٠ لە قەزای سەیدسادق خۆپێشاندەران هەریەکە لە بارەگاکانی پارتی دیموکراتی کوردستان، یەکێتیی نیشتمانیی کوردستان، قائیقامییەتی قەزاکە و مەکۆی گۆڕان و مەڵبەندی یەکگرتوو و بارەگای کۆمەڵی ئیسلامییان سووتاند.  پێشتریش لە پیرەمەگروون خۆپێشاندەران هێرشیان کردە سەر بارەگاکانی یەکێتی، پارتی و گۆڕان لە شارۆچکەکە و هەوڵی ئاگرتێبەردانیان دا.