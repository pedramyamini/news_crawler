ئەمڕۆ دووشەممە ٢٨/١٢/٢٠٢٠، دەستەی حەشدی شەعبی لە بەیاننامەیەکدا بڵاویکردەوە، رەتیدەکەنەوە بەڕێوەبەرایەتیی ئاسایش سکاڵای یاسایی دژی لایەنێکی دیاریکراو تۆمارکردبێت بەناوی (حوسێن موئەنیس فەرەج) یاخود کەسێک نازناوی ئەبو عەلی عەسکەری بێت.  دەستەی حەشدی شەعبی داوا لە دەزگاکانی راگەیاندن دەکات، پێویستە مامەڵە لەگەڵ سەرچاوەی فەرمی بکەن لەبارەی بڵاوکردنەوەی هەواڵ و زانیاریی لەو شێوەیە.  پێشتر میدیاکانی عێراقی بڵاویانکردەوە، سکاڵای یاسایی و فەرمانی دەستگیرکردن بۆ ئەبو عەلی عەسکەری دەرچووە.  ئەبوعەلی عەسکەری، بەرپرسی ئەمنیی کەتائیبی حیزبوڵڵای عێراقی رۆژی شەممە ٢٦ - ١٢ - ٢٠٢٠ لە تویتەر پەیامێکی بۆ مستەفا کازمی، سەرۆکوەزیرانی عێراق نارد و رایگەیاند "لێرەوە داوا لە کازمی دەکەم کە لە ئەمڕۆ بەدواوە ئارامگریی بەرەی بەرگری تاقی نەکاتەوە، ئێستا کاتەکەی گونجاوە بۆ ' بڕینی گوێیەکانی وەکو چۆن گوێی بزن دەبڕدرێن ' جا ئەوکاتە ئیتڵاعاتی ئێران و CIAی ئەمریکی و موزایەدەکارانی بەرژەوەندیی نیشتمان نایپارێزن".  بە تۆمەتی بۆردوومانکردنی باڵیۆزخانەی ئەمریکا لە بەغدا، کە ئێوارەی یەکشەممە ٢٠ ـی کانوونی یەکەمی ٢٠٢٠ بە هەشت مووشەکی کاتیۆشا کرایە ئامانج، هێزە ئەمنییەکانی عێراق، کۆتایی هەفتەی رابردوو، حوسام زریجاوی، سەرکردەی عەسائیبی ئەهلی حەقیان دەستگیرکرد.  لە وەڵامدا هەینیی رابردوو کۆمەڵێک چەکدار بەناوی عەسائیب لە شاری بەغدا بڵاوبوونەوە، دواتر لە ڤیدیۆیەکدا هەڕەشەیان لە حکومەت کرد و ٤٨ کاژێر مۆڵەتیان پێدا بۆ ئازادکردنی سەرکردەکەیان.  مستەفا کازمی، سەرۆکوەزیرانی عێراق هێزی دژە تیرۆری لە چەندین ناوچەی سەرەکیی بەغدا بڵاوکردەوە و گەشتێکی بەنێو بەغدادا کرد، هاوکات رایگەیاند ئامادەن بۆ رووبەڕووبوونەوەی یەکلاکەرەوە.  زۆری پێنەچوو، عەسائیبی ئەهلی حەق بێبەریبوونی لەو چەکدارانە و ئەو ڤیدیۆیە راگەیاند، هاوکات قەیس خەزعەلی، ئەمینداری گشتیی بزووتنەوەکە لە تویتێکدا دڵنیایی دا، کە ئەو رووداوە تەنیا تەڵەیەک بوو و توانییان چارەی بکەن.