رۆژی یەکشەممە ٢٠٢٠/١٢/١٣ حەسەن جەنابی، باڵیۆزی عێراق لە ئەنقەرە، بە راگەیاندنی فەرمیی عێراقی رایگەیاند: "مستەفا کازمی، سەرۆکوەزیرانی عێراق لە ١٧ی ئەم مانگەدا بە سەرۆکایەتیی شاندێکی باڵا و بە داوەتیی رەجەب تەیب ئەردۆغان، سەرۆککۆماری تورکیا سەردانی ئەنقەرە دەکات. "  حەسەن جەنابی ئاماژەی بەوە دا، پێش سەردانەکەی کازمی، فوئاد حوسێن، وەزیری دەرەوەی عێراق سەردانی تورکیا دەکات بۆ رێککەوتن لەبارەی دیارترین ئەو پرسانەی بڕیارە کازمی لە سەردانەکەیدا بۆ تورکیا تاوتوێیان بکات.  باڵیۆزی عێراق لە ئەنقەرە ئاشکرای کرد کە دیارترینی ئەو پرسانەش دزەکردنی تیرۆریستانە لە سنوور، ئۆپەراسیۆنە سەربازییەکان کە پەیوەندییان بەو دزەکردنەوە هەیە، لەگەڵ چالاککردن و زیاترکردنی ئاڵوگۆڕی بازرگانی لەنێوان عێراق و تورکیا کە ساڵانە ١٥ ملیار دۆلارە، هەروەها پرسی هاوئاهەنگی لەبارەی ئاو، سنوور، هەناردەکردنی نەوت و ئابووری تاوتوێ دەکرێن.  باڵیۆزی عێراق لە ئەنقەرە ئاشکراشی کرد: "پرسی یاسایی ئاڵۆز هەن لەگەڵ تورکیا کە پەیوەندیدارن بە پارەی سڕکراوی عێراق، هەلی وەبەرهێنان، بەرەنگاربوونەوەی سپیکردنەوەی پارە، لەگەڵ پێداویستییەکانی هاوئاهەنگی لەو بوارانەدا، ئەوە جیا لەوەی ژمارەیەکی زۆر لە هاووڵاتییانی عێراق لە تورکیا نیشتەجێن و بەشێکیان مافی یاسایی نیشتەجێبوونیان نییە، بۆیە دەبێت چارەیەکی یاساییان بۆ بدۆزرێتەوە.  باڵیۆزی عێراق لە ئەنقەرە باسی لەوەش کرد، عێراق هیواخوازە لەگەڵ تورکیا کار بە رێککەوتنی پێشووی نێوانیان بکەن کە تایبەتە بە پێدانی ڤیزا لە فڕۆکەخانەکان و دەروازە سنوورییەکان، دوای ئەوەی تورکیا لە ساڵی ٢٠١٦ هەڵیوەشاندەوە.