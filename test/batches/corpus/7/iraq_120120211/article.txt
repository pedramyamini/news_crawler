لە چاوپێکەوتنێکدا لەگەڵ میدیای ئیتاڵی، پاپا باس لە قەیرانی کۆرۆنا دەکات کە چۆن کاریگەری بەسەر ژیانی ئەوەوە هەبووە و بووەتە هۆی هەڵپەساردنی چەندین گەشتی دەرەوە، کە لە ٢٠٢٠ ەوە پلانیان بۆ دانراوە.  پاپا فرانسیس دەڵێت: "نامەوێت ببمە هۆکاری کۆبوونەوەی خەڵک، دڵنیاش نیم ئاخۆ سەردانەکەم بۆ عێراق روودەدات یان نا، گۆڕانکاری بەسەر ژیاندا هاتووە".  رۆژی ٨ - ١٢ - ٢٠٢٠ حکومەتی ڤاتیکان، رایگەیاند پاپا فەرەنسیس، پاپای ڤاتیکان لە مانگی ئاداری داهاتوودا سەردانی عێراق دەکات.  بەگوێرەی پلانەکەی ڤاتیکان، سەردانەکەی پاپا بۆ عێراق لە ٥ تاوەکو ٨ی ئادار دەخایێنێت، پاپا سەردانی بەغدا و شارێکی دێرینی وڵاتەکە دەکات کە لە ئینجیلدا ناوی هاتووە، دواییش سەردانی هەریەک لە هەولێر، موسڵ و قەرەقۆش دەکات.  وەزارەتی دەرەوەی عێراق رۆژی ٧ - ١٢ - ٢٠٢٠ لە راگەیێندراوێکدا کە لە هەژماری فەرمیی خۆیدا لە فەیسبووک بڵاویکردەوە، رایگەیاند: "سەردانەکەی پاپا بۆ عێراق، بۆ وڵاتی نێوان دوو رووبارەکە، خاکی نێردراوان و پێغەمبەران، نیشتمانی ئوور و پێغەمبەر ئیبراهیم، رووداوێکی مێژووییە و پاڵپشتییە بۆ هەموو عێراقییەکان بە هەموو جیاوازییەکانیانەوە".  پاپای ڤاتیکان کە تەمەنی ٨٤ ساڵە، ئەم هەفتەیە ڤاکسینی کۆرۆنا وەردەگرێت و لە چاوپێکەوتنێکدا بە خەڵکی گوت ئێوەش دەبێت ڤاکسین وەربگرن.