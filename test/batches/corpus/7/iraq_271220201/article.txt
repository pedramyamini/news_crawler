بەپێی راگەیێندراوی ئاژانسی هەواڵگریی عێراق، رۆژی یەكشەممە ٢٠٢٠/١٢/٢٧ هێزێكی سەر بە بەڕێوەبەرایەتیی هەواڵگریی پۆلیسی فیدراڵی فەرماندەیەكی داعشیان لەنێو ماڵەكەیدا لە ناحیەی شوان لە پارێزگای كەركووك دەستگیر كردووە.  ئەو فەرماندەیەی داعش بەپرسی گرووپە سەربازییەكانی كەرتی كەركووك، نەینەوا و پۆلیسی ئیسلامیی داعش بووە. هەروەها وەكو سەرباز لە فیرقەی قادسیە و دیوانی توێژینەوە و پێشخستنیش كاری كردووە.  لە راگەیێندراوەكەدا ئاماژە بەوە دراوە، هەواڵگری تیمێكی كاری تایبەتی پێكهێناوە و دوای بەدواداچوون و چاودێری لە شارۆچکەی شوان لە پارێزگای كەركووك هەڵیانكوتاوەتە سەر ماڵەكەی و دەستگیریان كردووە، پێشتریش بە گوێرەی ماددەی ٤ی یاسای تیرۆر لەلایەن دادگاوە داواكراوە.  سەرەڕای كۆنتڕۆڵكردنەوەی سەرجەم ئەو ناوچانەی لە ناوەڕاستی ساڵی ٢٠١٤ داعش لە عێراق كۆنتڕۆڵی كردبوون، بەڵام تائێستا چەكدارانی داعش لە چەند ناوچەیەكی سنووری پارێزگاكانی كەركووك، ئەنبار، سەڵاحەدین، دیالە، نەینەوا و ناوچەكانی دەوروبەری شاری بەغدا جموجووڵیان ماوە و ناوەناوە هێرش دەكەنە سەر هێزە ئەمنییەكان.