لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەكانی عێراق رایگەیاند: "هێزە ئەمنییەكان لە شنگال بڵاوبوونەتەوە و بەشێوەیەكی ئاسایی كارەكانیان دەکەن. پێشمانوایە ئەو رێككەوتنەی نێوان هەولێر و بەغدا زۆر گرنگە و سەرەتایەكە بۆ كاری باشتر و گرنگتر، دیاردەی چەكدارییش لەنێو قەزاكەدا نییە. "  خەفاجی لەبارەی پارێزگای كەركووكیشەوە گوتی: "كار لەسەر ئەوە دەكەین دۆسیەی ئەمنی لە پارێزگاكەدا رادەستی سوپا بكرێت. تاوەكو ئێستا زۆربەی هێزەكان گۆڕدراون، ئێستاش تەنیا هێزەكانی لیوای ٤٥ ـی سەربە فیرقەی یەكی سوپا لە كەركووكن. هێزەكانی دیكە هەموویان پۆلیسی فیدراڵین. "  لە ٢٠٢٠/١٠/١٠ ـدا هەولێر و بەغدا لەسەر ئاساییكردنەوەی دۆخی شنگال رێككەوتن. بەپێی رێككەوتنەكە قایمقامی نوێ كەسێكی سەربەخۆ و پیشەیی و قبووڵكراو دەبێت. پۆستەكانی دیکەش لەلایەن لیژنەی هاوبەشی هەردوولاوە دیاری دەكرێن.  بە هەمان پێوەر و بە رەچاوكردنی پێكهاتەی كۆمەڵایەتیی ناوچەكە، هەروەها پۆلیسی ناوچەكە، هەردوو دەزگای ئاسایشی نیشتمانی و هەواڵگری راستەوخۆ بەرپرسن لە ئاسایشی شارۆچكەكە و هەموو گرووپە چەكدارییەكانی دیکە بۆ دەرەوەی سنووری شارۆچكەكە دوور دەخرێنەوە.