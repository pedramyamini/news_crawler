بەپێی دیمەنێکی ڤیدیۆیی کە لە تۆڕە کۆمەڵایەتییەکان بڵاوبووەتەوە، هێزە ئەمنییەکان لە کەربەلا پەلاماری کەژاوەیەکی زیارەتکارانی چلەی ئیمام حوسێن دەدەن، کە ناویان لەخۆیان ناوە کەژاوەی تشرین، ئەمەش دوای ئەوەی دروشمی سەرکۆنەکردنی ئێران و ئەمریکایان لە عێراقدا گوتووەتەوە.  پۆلیسی فریاکەوتنی کەربەلا لە بەیاننامەیەکدا بڵاویکردەوە، فەوجی فریاکەوتن دەستوەردانی کردووە بۆ هێورکردنەوەی دۆخەکە، دوای ئەوە ئەو خۆپێشاندەرانە بە پاساوی زیارەتکردن لە پارێزگاکانی دیکەوە هاتوون، ئەمانە لە شێوەی گرووپ گرووپن و لە فەرمانگە حکومییەکان نزیکدەبنەوە و دروشمی ئیستیفزازی دەڵێنەوە.  بە گوتەی پۆلیسی فریاکەوتن، تاوەکو ئێستا هیچ بەریەککەوتنێک رووی نەداوە لەگەڵ هێزە ئەمنییەکان، تەنیا ئەوەیە هێزە ئەمنییەکان "ئامۆژگارییان دەکەن، تاوەکو زیارەتکاری رێکوپێک بن" و دۆخەکەش لەژێر کۆنترۆڵدایە.  هاوکات موقتەدا سەدر، رابەری رەوتی سەدر، لەسەر رووداوەکەی کەربەلا هاتە دەنگ و هەڕەشەی ئەوە دەکات بە شێوازی تایبەت و ئاشکرا دەستوەردان دەکات.    رابەری رەوتی سەدر لە تویتێکدا لە هەژمارەی تایبەتی خۆی بڵاویکردەوە "هەندێک دزەیان کردووەتە نێو ریزەکانی بەناو شۆڕشی تشرین، بەشێک لەوانە بیری لادەر، یاخود مەیلی داعشی یان بەعسی و تێکدەرانەیان هەیە بۆنەی ئاینی لە کەربەلا دەقۆزنەوە بۆ بەرژەوەندیی بەرتەسکی خۆیان، نەک ئەوەش، دژی ئایین و نیشتمانن".    موقتەدا سەدر  دەڵێت، پێویستە هێزە ئەمنییەکان پارێزگاری لە شوێنە پیرۆزەکان بکەن، "ئەمە سەرەتای فیتنەیەکی پلان بۆ دانراوە بە پشتیوانیی دەرەکی گوماناوی، لەسەر شۆڕشگێڕانی چاکەکاریش پێویستە خۆیان لەمانە بێبەری بکەن"، بۆیە ئەگەر ئەو دوو کارە نەکراوە، ئەوانە ناچار دەبێت خۆی بە شێوازی تایبەتی و ئاشکرا دەستوەردان بکات، دەشڵێت "لەسەر هەموو بڕواداران و خۆشەویستانی ئالوبەیتیش پێویستە ئامادەبن و چاوەڕێی فەرمان بن، ئارام و دانا بن، تاوەکو ئەو کارە رووندەبێتەوە".       هاوکات شانەی راگەیاندنی ئەمنیی عێراق رایگەیاندووە، ئێوارەی ئەمڕۆ لەکاتی رێوڕەسمی چلەی ئیمام حوسێن لە شاری کەربەلا ژمارەیەک خۆپێشاندەر لە پارێزگا جیاجیاکان لە گۆڕەپانی تەربییەوە بەرەو دەرگای قیبلە چوون و هەوڵیانداوە لەڕێگەیەکی مۆڵەتپێنەدراو بچنەژوورەوە، لەلایەن هێزی بازنەی یەکەم ئاگادارکراونەتەوە، کە بە رێگەیەکی رێگەپێدراودا بچن، لەگەڵ پابەندبوون بە رێکارەکانی پشکنین، بەڵام هەندێک کەسی دزەکراو بەردیان لە هێزە ئەمنییەکان گرتووە کە زیارەتکاران دەپارێزن، بۆیە دەستبەجێ مامەڵەیان لەگەڵ کراوە و رێگەیان پێنەدراوە پشێوی دروستبکەن و سەرپێچیی رێکارە ئەمنییەکان بکەن.  شانەی راگەیاندنی ئەمنیی عێراق دەڵێت، رێگە بەوانە دراوە زیارەتەکەیان بکەن کە بە ئاراستەی دروست چوون و پشکنینیان بۆ کراوە، هەروەک رێکاری تووند گیراوەتەبەر دژی ئەوانەی دزەیانکردووە و هەوڵیانداوە ئاسایشی زیارەتکاران تێکبدەن.  هەروەها دەشڵێت، بە دانایی هێزە ئەمنییەکان دۆخەکە لە چەند خولەکێکدا کۆتاییهاتووە و ئاساییبووەتەوە، زیارەتکاران بەشێوەیەکی سرووشتی مەراسیمی خۆیان کردووە لەگەڵ گرتنەبەری رێکاری ئەمنی بەپێی پلانی پاراستنی زیارەتکاران، دۆخەکەش بەتەواوی لەژێر کۆنترۆڵی ئەو هێزانەدایە، کە ئەرکی پاراستنی مەراسیمەکەیان لەئەستۆیە.