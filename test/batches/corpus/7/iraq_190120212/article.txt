وەزارەتی تەندروستیی عێراق لە راگەیێندراوێکدا بەکارهێنانی دوو ڤاکسینی پەسندکردووە و لە هەمان راگەیێندراو لەبارەی جۆری کۆرۆنای گۆڕاو هاتووە، لێکۆڵینەوە بۆ ڤایرۆسە گۆراوەکە دەکەن، بەڵام تاوەکو ئێستا هیچ تووشبوویەکی کۆرۆنای گۆراویان دەستنیشاننەکردووە لە عێراق.  دوای چەند هەفتەیەک لە دابەزینی ژمارەی تووشبووانی کۆرۆنا لە عێراق، وەزارەتی تەندروستیی وڵاتەکە هۆشداری لەبارەی سەرهەڵدانی شەپۆلی دووەمی کۆرۆنا دەدات و پێیوایە کە لە شەپۆلی یەکەم بەهێزتر دەبێت، هەروەها دەشڵێت: "رەنگە کۆرۆنا گۆڕاوەکە لە وڵاتە دراوسێکانەوە بێنە عێراق".  لە بەشێکی دیکەی راگەیێندراوەکەدا ئاماژە بە پەیڕەوی نەکردنی رێکارەکانی خۆپارێزی دراوە و دەڵێت: "پابەند نەبوون بە رێکارە تەندروستییەکانەوە مەترسییەکی گەورە دروستدەکات و ژینگەیەکی لەبار بۆ سەرهەڵدانی شەپۆلی دووەمی پەتاکە دەڕەخسێنێت کە رەنگە هەموو دەستکەوتەکانی چەند مانگی رابردوو لەنێوببات".  بەپێی ئاماری وەزارەتی تەندروستیی عێراق تاوەکو ئێستا ژمارەی تووشبووانی کۆرۆنا لە عێراق گەیشتووەتە ٦٠٩ هەزار و ٢٩ کەس، لەو ژمارەیەش ١٢ هەزار و ٩٥٣ کەس گیانیان لەدەستداوە. هەروەها لە هەرێمی کوردستانیش بەپێی دوایین ئاماری وەزارەتی تەندروستی ١٠٥ هەزار و ١٧١ کەس تووشی ڤایرۆسی کۆرۆنا بوون و لەو ژمارەیەش سێ هەزار و ٤٤١ کەسیان گیانیان لەدەستداوە.  ڤاکسینی ئەسترازینکا لەلایەن زانکۆی ئۆکسفۆردەوە سەرپەرشتی دەکرێت، زانکۆکە لە کۆتاییەکانی تشرینی دووەمی ٢٠٢٠ رایگەیاند: تاقیکردنەوەیان لەسەر ٢٠ هەزار خۆبەخشکردووە، نیوەیان لە بەریتانیا و نیوەی دیکەیان لە بەڕازیل، بەڵام لەکاتی تاقیکردنەوەکاندا دووچاری رووداوێکی دەگمەن هاتوونەتەوە، کە دوو ژەمە ڤاکسینی گەورەیان داوەتە  خۆبەخشەکان، رێژەی کاریگەری ڤاکسینەکەیان لە ٦٢ % بۆ ٧٠ % بووە، بەڵام کاتێک ژەمێکیی بچووک و یەکێکی گەورەیان پێداوە، کاریگەرییەکەی تاوەکو ٩٠ % رۆیشتووە.  هەروەها کۆمپانیای سینۆڤاکی چینی لە دوایین قۆناخی تاقیکردنەوەی ڤاکسینی دژە کۆرۆنای سینۆفارم لە کۆتایی ساڵی ٢٠٢٠ رایگەیاند: تاقیکردنەوەکان بە سەرکەوتوویی تەواوبوو و بەپێی ئەنجامەکانیش دەرکەوتووە کاریگەری ئەو ڤاکسینە لە بەرامبەر ڤایرۆسەکەدا % ٧٩ دەبێت.