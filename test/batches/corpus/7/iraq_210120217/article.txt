تەقینەوەکان کە بەپێی دوایین ئاماری وەزارەتی تەندروستی و ژینگەی عێراق ٣٢ کوژراو و ١١٠ برینداری لێکەوتووەتەوە، کاردانەوەی ناوخۆیی و ناوچەیی و نێودەوڵەتیی بەدوای خۆیدا هێنا.  سەرۆکایەتیی هەرێمی کوردستان لە بەیاننامەیەکدا سه‌رکۆنه‌ی هێرشه‌کەی کرد و رایگەیاند "ئه‌م هێرشه تيرۆریستيیانه نيشانده‌رى قه‌باره‌ى مه‌ترسييه‌كانى تيرۆرن و لايه‌نه په‌يوه‌ندیداره‌كان و ته‌واوى هێزه سياسييه‌كانى وڵات ده‌خه‌نه به‌رده‌م به‌رپرسيارێتيى نيشتمانى بۆ ته‌بايى، يه‌كڕيزى، هاوبه‌شى و پێكه‌وه‌كاركردن له‌پێناو به‌ره‌نگاربوونه‌وه‌ى ئاڵنگارییەکان و ده‌ربازكردنى وڵات له مه‌ترسى و ئاڵۆزى و كێشه و قه‌يرانه‌كان".  دوای رووداوەکە هێزە ئەمنییەکان دەستیان بە لێکۆڵینەوە کرد، بەڵام تاوەکو ئێستا دیار نییە کێ تەقینەوەکەی کردووە. هەرچەندە پێشتر هۆشداری دراوە کە داعش بەهێزبووەتەوە، دوایین هۆشدارییش لەلایەن فلۆرنێس پارلی، وەزیری بەرگریی فەرەنسا بوو کە گوتی، خەریکە داعش لە عێراق و سووریا دروستدەبێتەوە.  مەسرور بارزانی، سەرۆکوەزیرانی هەرێمی کوردستان لە تویتێکدا هاوخەمیی خۆی بۆ قوربانیانی تەقینەوەکانی بەغدا دەربڕی و ئاماژەی بەوەش کرد "هەرێمی کوردستان ئامادەی هاوکاری و پاڵپشتییە".  بەپێی ئاماری هاوپەیمانیی نێودەوڵەتی، ساڵی رابردوو ٥٥ ئۆپەراسیۆن دژی داعش کراون. لە ئەنجامی ئەو ئۆپەراسیۆنانەدا رێگری لە ٣١ سەرکردەی داعش و ٥٦ ئەندامی داعش کراوە کە کردەوەی "تیرۆریستی" بکەن؛ بەڵام هێشتا ئەو رێکخراوە بە هەڕەشە بۆسەر ئاسایشی عێراق دەزانرێت.  د. بەرهەم ساڵح، سەرۆککۆماری عێراق لە تویتێکدا تەقینەوەکانی ئەمڕۆی بەغدای بە "تیرۆرستی" ناوبرد و ئاماژەی بەوە کرد کە ئامانجی تەقینەوەکان "لێدانە لە دەستکەوتە نیشتمانییەکان". بەرهەم ساڵح لە تویتەکەیدا باسی لەوە کرد "بە تووندی بەرامبەر ئەو هەوڵانە دەوەستینەوە کە دەیانەوێت نائارامی لە وڵاتدا دروستبکەن".  هەروەها نێردەی نەتەوە یەکگرتووەکان لە عێراق لە تویتێکدا سەرکۆنەی کردەوە خۆکوژییەکانی گۆڕەپانی تەیەرانی کرد و رایگەیاند "ئەم کردە چەپەڵانە نابنە هۆی لاوازکردنی کاروانی عێراق بەرەو سەقامگیری و خۆشگوزەرانی".  محەممەد جەواد زەریف، وەزیری دەرەوەی ئێران تەقینەوەکەی بەغدای بە دەرفەت زانی هێرش بکاتە سەر ئیسرائیل و لە تویتێکدا رایگەیاند "لە تەقینەوە تیرۆریستییەکانی بەغدادەوە بۆ پێڵاو لێستنەوەی نەتەنیاهوو هەموویان یەک ئامانجیان هەیە: سەرۆکێکی دیکەی ئەمریکا بخەنە تەڵەوە بۆئەوەی خوێن و سامانی ئەمریکا لە رووبەڕووبوونەوەی ئێراندا خەرجبکات".  لە ماوەی سێ ساڵی رابردوودا تەقینەوەی هاوشێوە لە بەغدا رووینەداوە، رەنگە ئەمە دوایین تەقینەوە نەبێت، بەتایبەتی دوای ئەوەی هێزە ئەمنییەکان رایانگەیاند، خۆکوژی دیکەش لەنێو بەغدا ماون، بۆیە هەر زوو بە شاردا بڵاوبوونەوە و دەروازەکانی ناوچەی سەوزیان داخست. مستەفا کازمی، فەرماندەی گشتیی هێزە چەکدارەکانی عێراق، بەرپرسانی باڵای ئەمنیی لە بارەگای فەرماندەیی ئۆپەراسیۆنەکانی بەغدا کۆکردەوە.