رۆژی شەممە ٢٠٢١/٠٢/٢٠ وەزارەتی تەندروستی و ژینگەی عێراق لە راگەیێندراوێکدا رایگەیاند، هەزار و ٩٧٨ تووشبووی دیکەی کۆرۆنا چاکبوونەتەوە و ١٣ تووشبووی دیکەیش مردوون.  هاوکات دکتۆر سەیف بەدر، گوتەبێژی وەزارەتی تەندروستی و ژینگەی عێراق بە تۆڕی میدیایی رووداوی راگەیاند: "دۆخەکە مەترسیدارە و ژمارەی تووشبووان زۆر بە خێرایی زیاد دەبێت. گەنجان و منداڵانیش زۆر بە تووندی تووشی جۆری نوێی ڤایرۆسی کۆرۆنا دەبن، ئەو جۆرەیش زۆر بە خێرایی دەگوازرێتەوە. "  گوتەبێژی وەزارەتی تەندروستیی عێراق باسی لەوە کرد کە وەرزی زستان و سەرمایش کاریگەرییان لەسەر زیاتر بڵاوبوونەوەی ڤایرۆسەکە هەیە، لە زۆربەی ناوچەکانی عێراق بڵاوبووەتەوە، بەڵام زیاتر لە بەغدا و نەجەف و کەربەلایە، "بۆیە زیاتر لە نیوەی تووشبووانی کۆرۆنا لە عێراق تووشبووی جۆری نوێی کۆرۆنان. "  تاوەکو ئێستا ٦٦٤ هەزار و ٧٥٠ کەس لە عێراق و هەرێمی کوردستان تووشی کۆرۆنا بوون، ٦١٦ هەزار و ٥٠٧ لەو تووشبووانە چاکبوونەتەوە، واتە ٩٢.٧ % ـی تێکڕای تووشبووان. هەروەها ٣٤ هەزار و ٩٩٨ تووشبووی کۆرۆنا هێشتا چارەسەر وەردەگرن، ٣١٦ لەو تووشبووانە لەژێر چاودێریی چڕدان، ١٣ هەزار و ٢٤٥ تووشبووی کۆرۆنایش مردوون.