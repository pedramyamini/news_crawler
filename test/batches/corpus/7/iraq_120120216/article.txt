عەبدولزەهر هینداوی، گوتەبێژی وەزارەتی پلادانانی عێراق بە تۆڕی میدیایی رووداوی راگەیاند، ئەو ژمارەیە بەپێی خەمڵاندنی ساڵانەیە و لەسەر دوو بنەمایە "یەکەم: ساڵی ٢٠١٠ پرۆسەیەکی وردی ژماردنی دانیشتووان کراوە، کە ئەو کات نزیکەی ٣٢ ملیۆن کەس بووە. دووەم: ساڵانە ژمارەی دانیشتووان ٢.٦ زیاد دەکات، بەم پێیەش ساڵانە نزیکەی ٨٥٠ بۆ یەک ملیۆن کەس ژمارەی دانیشتووان زیاد دەکات".  لەسەر ئەو بنەمایە و بەپێی پێوەرە نێودەوڵەتییەکان، وەزیری پلاندانان دەڵێت، ئەمساڵ ژمارەی دانیشتووانی عێراق گەیشتووەتە ٤٠ ملیۆن ١٥٠ هەزار کەس، بە هەرێمی کوردستانیشەوە.  گوتەبێژی وەزارەتی پلادانانی عێراق ئاماژەی بەوە کرد، ژمارەی دانیشتووانی هەرێمی کوردستان نزیکەی پێنج ملیۆن و ٥٠٠ هەزار کەسن، بەپێی پارێزگاکانیش بەمشێوەیە: سلێمانی دوو ملیۆن و ٢٥٠ هەزار، هەولێر ملیۆنێک و ٩٠٠ هەزار و دهۆکیش ملیۆنێک و ٣٠٠ هەزار کەسن.  بەپێی ئامارەکانی وەزارەتی پلاندانانی عێراق، ژمارەی پیاوان لە ئافرەتان زیاترن، بەشێوەیەک ٥٠.٥ % پیاو و ٤٩.٥ % یش ئافرەتن.