تۆڕە کۆمەڵایەتییەکانی عێراق، پڕبوون لە تووڕەیی و هێرش بۆ سەر وەزیرە بەلجیکییە بەرەچەڵەک عێراقییەکە. چالاکڤانانی سۆشیالمیدیای عێراقی، بڕیارەکەی ئەویان بە ناپیشەیی و نەگونجاو ناوبرد، بەتایبەت کە خۆی باوانی عێراقین و پێشتر وەک پەناهەندە چوونەتە بەلجیکا.  ئیڤان فایەق، وەزیری کۆچ و کۆچبەرانی عێراق، لەسەر هەمان بابەت قسەی کرد و گوتی بەزۆر ناردنەوەی پەنابەران رەتدەکەینەوە.  وەزیرە عێراقییەکە، لە بڵاوکراوەیەکدا گوتی: "وەزارەتەکەمان هەموو ناردنەوەیەکی بە زۆری پەنابەرانی عێراقی رەتدەکاتەوە، دەبێ رەچاوی بارودۆخی ئەوان بکرێت"، گوتیشی  "وەزارەتەکەمان لەگەڵ ناردنەوەی ئارەزوومەندانەیە نەک دەرکردنی بەزۆر".  ئیڤان فایەق ئاشکرای کرد "باڵیۆزی بەلجیکا لە عێراق بانگهێشتدەکات بۆ گفتوگۆکردن لەگەڵیدا لەبارەی ئەو دۆسێیەوە"، بەتایبەت دوای لێدوانەکانی وەزیرە بەلجیکییەکە، کە نیازی خۆی بەدەرکردنی ئەو پەنابەرانە ئاشکراکردبوو، کە داواکارییەکانی پەناهەندەییان لە بەلجیکا رەتکراوەتەوە.  سامی مەهدی، کە لەکۆتایی مانگی پێشوودا، بە وەزیری کاروباری پەنابەری و کۆچ لە حکومەتی نوێی بەلجیکا دەستنیشانکرا، برازای پەنابەرێکی عێراقییە کە لە ساڵی ١٩٧٠ رووی لەبەلجیکا کردووە. ئەندامی پارتی دیموکراتی مەسیحی فلامینگییە، ستوونووسی چەندین رۆژنامەی بەلجیکا بووە.  مەهدی دەستبەجێ دوای وەرگرتنی پۆستەکەی، ئاشکرایکرد بە سووربوونی زۆرەوە لێکۆڵینەوە لە کۆچی نایاسایی بۆ وڵاتەکە دەکات و کاردەکات بۆ دەرکردنی هەموو ئەو پەنابەرانەی، داواکانیان بۆ مافی مانەوە لە بەلجیکا رەتکراوەتەوە.  مەهدی پێیوایە ئەو پرۆسانەی دەرکردنی زۆرەملێی پەنابەران، کە تائێستا لە بەلجیکا جێبەجێکراون، کەمن. روونیکردووەتەوە دەسەڵاتدارانی بەلجیکا تەنیا ١٨ لەسەدی داواکارانی مافی پەناهەندەییان ناردووەتەوە وڵاتەکانیان، لە کاتێکدا ئەڵمانیا ٣٥ لەسەدی ئەو کەسانەی دەرکردووە، ئاشکرایکرد "ویستی ئێمە زیادکردنی پرۆسەکانی بەزۆر ناردنەوەیە".  بەپێی داتاکانی پلاتفۆرمی هاونیشتمانی بۆ پشتگیری پەناهەندەکان، ئێستا لە بەلجیکا لە نێوان ١٢٠ تا ١٥٠ هەزار کەس هەن، کە مانەوەیان لەسەر خاکی ئەو وڵاتە، نایاساییە. لەبەرئەوە وەک پلاتفۆرمەکە دەڵێ، دۆخی ئێستا پێویستی بەهەستکردن بەبەرپرسیاریەتی گەورەتر لەلایەن حکومەتەوە هەیە، بۆ پشتگیری دارایی و ئاسانکاری بۆ بەدەستهێنانی چاودێری کۆمەڵایەتی.