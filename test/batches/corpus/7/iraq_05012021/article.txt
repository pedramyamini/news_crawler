دەستەی دەروازە سنوورییەکانی عێراق باسی لەوەشکردووە، دەزگای ئاسایشی نیشتمانی زانیاری پێشوەختەی لەسەر هاوردەکردنی ئەو فڕۆکانە هەبووە.  بەپێی راگەیێندراوێک کە لەلایەن بەرپرسانی دەروازە سنوورییەکەوە ئەمڕۆ سێشەممە بڵاوکراوەتەوە، ئەو کۆنتێنەرەی فڕۆکە بێفڕۆکەوانەکانی تێدابووە، لەلایەن تیمەکانی پشکنینەوە ئاشکراکراون. پێشتریش لەلایەن دەزگای ئاسایشی نیشتمانی زانیارییان پێگەیشتووە.   دەستەی دەروازە سنووریەكانی عێراق دەڵێت، لیژنەی گوومرگ لە بەندەری ئوم قەسری باكوور لە بەسرە دەستی بەسەر كۆنتێنەرێكدا گرت كە ٤٠ فڕۆكەی بێفڕۆكەوانی تێدابووە و كامێرای چاودێریشیان لەسەرە، بە پێچەوانەی رێوشوێنەكانیش لەلایەن لیژنەی پشكنینی گومرگی لە دەروازەی بەسرە مامەڵەی گومرگی بۆ بارەكە كراوە، ئەمەش سەرپێچیكردنە لە رێوشوێنەكانی پرۆسەی هاوردەكردن.    بەپێی راگەیێندراوەكە "دوای گەیشتنی زانیاری لەلایەن دەزگای ئاسایشی نیشتمانی لەبارەی ئامادەكردنی بارێكی فڕۆكەی بێفڕۆكەوان بە قاچاخ كە لە پشت بارێكی رێگەپێدراو شاردراوەتەوە، كۆنتێنەرەكە لە دەرەوەی گومرگ و لە خاڵی پشكنینی دەستەی دەروازەكان دەستی بەسەرداگیراوە".     بە مەبەستی گرتنەبەری رێكارە یاساییەكان، دوای دەستبەسەرداگرتنی بارەكە لە بنكەی پۆلیسی گومرگەكان، كۆنووسی بۆ كراوە بۆ ئەوەی بخرێتە بەردەم دادوەری لێكۆڵینەوەی تایبەت بەو كەیسانە.    پێشتر عومەر وائیلی، سەرۆكی دەستەی دەروازە سنوورییەكانی عێراق بە تۆڕی میدیایی رووداوی راگەیاند "دوای دەستبەكاربوونی حكومەتی كازمی، سەرەڕای بڵاوبوونەوەی كۆرۆنا، دەروازە سنوورییەكان كۆمەڵێك رێكاری گرتووەتەبەر بۆ سەپاندنی شكۆی دەوڵەت، ئێستاش لە سەرجەم دەروازە سنوورییەكان هێزەكانی ئۆپەراسیۆنە هاوبەشەكانی لێیە و دەستوەردانی گرووپە چەكدارەكانیش لە كاروباری دەروازە سنوورییەكان نییە".