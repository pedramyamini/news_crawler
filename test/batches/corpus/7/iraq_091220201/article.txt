قەیس خەزعەلی، ئەمینداری گشتیی بزووتنەوەی عەسائیب ئەهل ئەلحەق لە توویتێکدا لە بارەی خۆپیشاندانەکانی پارێزگای سلێمانی و هەڵەبجە رایگەیاندووە،  "وەک ئەوەی چۆن هەڵوێستمان لەگەڵ خۆپێشاندانی ناوەڕاست و باشوور بووە و پشتیوانی داوا رەواکان و خۆپێشاندانی ئاشتییانەیان کردووە، سووتاندن و تێکدانمان رەتکردووەتەوە، هەمان هەڵوێستیان بەرامبەر خۆپێشاندانەکانی رۆڵەکانی گەلەکەمان لە هەرێمی کوردستانداهەیە".  قەیس خەزعەلی، ئاماژەی بەوەکردووە: "جارێکی دیکە پێشنیازی پێشوومان دووبارە دەکەینەوە، بەوەی حکومەتی ناوەندی راستەوخۆ، مووچەی فەرمانبەرانی هەرێمی کوردستان بدات، دوور ململانێی سیاسی و گەندەڵی دارایی".   رۆژی ٨ - ١٢ - ٢٠٢٠ حەسەن کەعبی، جێگری یەکەمی سەرۆکی پەرلەمانی عێراق رایگەیاند کێشەی مووچە لە هەرێمی کوردستان پەیوەندی بە یاسای قەرز وەرگرتنەوە نییە، بەڵام دەکرێت بەغدا راستەوخۆ مووچەی فەرمانبەرانی هەرێمی کوردستان بدات.  جێگری یەکەمی سەرۆکی پەرلەمانی عێراق پێیوایە رێگەچارەی زۆر هەن، کە دەکرێ پەنایان بۆ ببرێت بۆ چارەکردنی ئەو قەیرانە، لەوانە، بەستنەوەی کەیسی پێدانی مووچەی هەرێمی کوردستان، راستەوخۆ بە بەغدا و بەپێی یەکەی کارگێڕی، ئەوەش هەماهەنگی و هاوئاهەنگی زۆری پێویستە لە نێوان بەغدا و هەولێر بۆ دروستکردنی داتابەیسێک بۆ زانیارییەکان، کە دەکرێ پشتی پێ ببەسترێ".  بۆ گواستنەوەی مووچەی فەرمانبەرانی هەرێمی کوردستان بۆ سەر بەغدا، ١٣٨ پەرلەمانتار کە بەشێکیان کوردن، واژۆیان لەسەر یاداشتێک کردووە.   رۆژی ٢٦ - ١١ - ٢٠٢٠ پرۆژەی گواستنەوەی مووچەی فەرمانبەرانی هەرێمی کوردستان بە فەرمی رادەستی سەرۆکی لیژنەی دارایی پەرلەمانی عێراق کرا.  رێبوار کەریم، پەرلەمانتاری کورد لە عێراق کە سەرپەرشتی پرۆسەکە دەکات، لەکاتی بەشداریکردنی لە بەرنامەی رووداوی ئەمڕۆدا گوتی: "پرۆژەکە دەرئەنجامی گوشاری مامۆستایانی ناڕازیی و فەرمانبەرانی ناڕازیی و هەموو کەرتەکانی دیکە بووە و ئەوەش مافی خۆیانە، ئێمە ١٨ - ٦ - ٢٠٢٠ پرۆژەیەکمان ئامادەکرد و دواتر لە هەرێمی کوردستان و بەغدا گفتوگۆمان لەبارەوە کرد، پرۆژەکەش ١٣٨ کەس واژۆیان کردووە و رەزامەندی پەرلەمانیشمان وەرگرتووە و داوامان کردووە لە بودجەی ساڵی ٢٠٢١ بچێتە بواری جێبەجێکردنەوە. "