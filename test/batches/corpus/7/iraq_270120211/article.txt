هۆشیار قەرداخ، بڕیاردەری پەرلەمانی عێراق بە (تۆڕی میدیایی رووداو)ی راگەیاند، کاژێر ٣ی دوای نیوەڕۆی ئەمڕۆ پەرلەمانی عێراق کۆدەبێتەوە، لێپرسینەوە لە پارێزگاری بانکی ناوەندی عێراق لە بەرنامەی کاری ئەمڕۆی پەرلەمان دایە، کە لەلایەن پەرلەمانتار فالح ساری پرسیاری لێدەکرێت.   دابەزینی نرخی بەهای دینار بەرامبەر دۆلار و میکانیزمی فرۆشتنی دۆلار لەلایەن بانکی ناوەندی دیارترین ئەو پرسیارانە دەبن، کە لە پارێزگاری بانکی ناوەندی دەکرێت. هاوکات ١١٣ پەرلەمانتار کە زۆربەیان پەرلەمانتاری فراکسیۆنە جیاجیاکانی شیعەن لە یاداشتێکدا داوایان کردووە بەهای ١٠٠ دۆلاری ئەمریکی بۆ ١٣٠ هەزار دینار کەمبکرێنەوە.   رۆژی دووشەممە ٢٠٢٠/١٢/٢١ ئەنجوومەنی وەزیرانی عێراق پرۆژەیاسای بودجەی ساڵی ٢٠٢١ ـی پەسندکرد. بانکی ناوەندیی عێراقیش نرخی ١٠٠ دۆلاری بە ١٤٥ هەزار دینار بۆ وەزارەتی دارایی و بۆ هاووڵاتییانیش بە ١٤٧ هەزار دینار جێگیرکرد.  بڕیاردەری پەرلەمانی عێراق  روونیکردەوە، چەندین بڕگەی دیکە لە بەرنامەی کاری ئەمڕۆی پەرلەمانن، لەوانە:  دەنگدان لەسەر پرۆژە یاسای ژنانی کوردی ئێزدیی رزگاربووی دەستی داعش، دەنگدان لەسەر پرۆژە یاسای هەمواری سێیەمی یاسای جێبەجێکردنی پرۆژەکانی ئاودێری. دەنگدان لەسەر پرۆژە یاسای هەموارکردنی یەکەمی یاسای کۆمپانیای نەوتی نیشتمانی. دەنگدان لەسەر پێشنیازە یاسای هەموارکردنی سێیەمی یاسای سەندیکای ژمێریار و وردبینان.. لەگەڵ خوێندەوە بۆ ژمارەیەک پرۆژە یاسای دیکە.