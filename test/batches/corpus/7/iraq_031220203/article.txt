ئەحمەد موسا، گوتەبێژی وەزارەتی کارەبای عێراق، بە میدیای فەرمیی عێراقی رایگەیاند، مستەفا کازمی، سەرۆکوەزیرانی عێراق لیژنەیەکی بە سەرپەرشتیی خۆی پێکهێناوە بۆ چارەکردنی کێشەکانی تۆڕی تەزووی کارەبا لە بەغدا و چۆنێتی باشترکردنی ئەو تۆڕە.  لەبارەی ئامانج و بڕی تێچووی پرۆژەکە ئەحمەد موسا دەڵێت: ئامانجەکانی پرۆژەکە بریتین لە نەهێشتنی ئاڵۆزی لە تۆڕی دابەشکردنی کارەبا، لەگەڵ تەواوکردنی پرۆژەکانی راکێشانی هێڵەکانی گواستنەوەی تەزووی کارەبا کە ئێستا وەستاون، هەروەها دروستکردنی وێستگەی تەواوکەر و لاوەکی، بۆ بەدیهێنانی ئەو ئامانجانەش لە قۆناخی سەرەتادا ١٤٩ ملیار دینار تەرخانکراوە.  گوتەبێژی وەزارەتی کارەبای عێراق راشیگەیاند: وەزارەتی کارەبا پلانی هەیە لە وەرزی هاوینی داهاتوو، بەدرێژایی ٢٠ کاژێر لە رۆژێکدا کارەبای نیشتمانی بۆ دانیشتووانی بەغدا دابینبکات، "چونکە بەغدا لە رووی دابینکردنی تەزووی کارەبا لە هاوینی رابردوودا لە هەموو پارێزگاکانی دیکە زیاتر زیانی بەرکەوت".  لە بەشێکی دیکەی قسەکانیدا گوتەبێژی وەزارەتی کارەبای عێراق ئاشکرای کرد: عێراق بەردەوامە لە بەستنەوەی تۆڕی کارەبای نیشتمانیی خۆی بە تۆڕی کارەبای وڵاتانی دراوسێ، چ لەگەڵ دەستەی بەستنەوەی کەنداو بێ یان لەگەڵ ئوردن، چونکە گرێبەست بۆ جێبەجێکردنی ئەو پرۆژانە واژۆکراون.   بڕیارە بەم نزیکانە رەزامەندی لەسەر پێدانی یەکەم مۆڵەت بۆ دروستکردنی وێستگەی بەرهەمهێنانی کارەبا بە وزەی خۆر بدەن، وێستگەکە توانای بەرهەمهێنانی ٧٥٥ مێگاوات کارەبای هەیە کە پێداویستیی کارەبای بەشێک لە پارێزگاکانی نەجەف، کەربەلا، موسەننا، زیقاڕ و بەسرە تەرخاندەکات، ئەحمەد موسا لەبارەی رێژەی بەرهەمهێنانی کارەبا بە وزەی خۆر دەڵێت: "ئەو پرۆژە کات و هەوڵی دەوێ، چونکە بۆ بەرهەمهێنانی یەک مێگاوات کارەبا بە وزەی خۆر، پێویستمان بە ٤ کیلۆمەتر چوارگۆشە رووبەر هەیە، بۆیە پێویستمان بە زەوییە".  گوتەبێژی وەزارەتی کارەبای عێراق ئاماژەشی بەوە کرد، کاتەکانی پێدانی تەزووی کارەبای نیشتمانی لە بەغدا و پارێزگاکانی ناوەڕاست، "ئێستا زۆر کەمن، ئەوەش بەهۆی کەمبوونی هەناردەی گازە لە ئێرانەوە بۆ عێراق، چونکە عێراق قەرزاری ئێرانەوە دەبێ ئەو قەرزە بداتەوە، ئەوە جگە لەوەی پێداویستیی ئێران بۆ گاز لەم وەرزەدا زۆر دەبێت".