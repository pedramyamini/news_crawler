رۆژی شەممە ٢٠٢١/٠٢/١٣ عەلی عەباس، گوتەبێژی وەزارەتی کۆچ و کۆچبەرانی عێراق بە تۆڕی میدیایی رووداوی راگەیاند، بڕیارە رۆژی یەکشەممە ئیڤان فایەق، وەزیری کۆچ و کۆچبەرانی عێراق سەردانی هەرێمی کوردستان بکات و لەگەڵ رێبەری ئەحمەد، وەزیری ناوخۆی هەرێمی کوردستان کۆببێتەوە.   گوتەبێژی وەزارەتی کۆچ ئاماژەی بەوە دا، لە کۆبوونەوەکەدا کۆمەڵێک دۆسیە تاوتوێ دەکرێن، لەوانە: هاوئاهەنگی و هاوکاریی نێوان حکومەتی هەرێمی کوردستان و وەزارەتی کۆچ و کۆچبەران لەبارەی رەوشی ئاوارە و کەمپەکان و داخستنی بەشێک لەو کەمپانە لە هەرێمی کوردستان، هەروەها جێبەجێکردنی رێککەوتنی شنگال و گەڕانەوەی ئاوارە ئێزدییەکان بۆ سنووری ئەو شارۆچکەیە.  گوتەبێژی وەزارەتی کۆچ و کۆچبەرانی عێراق باسی لەوەش کرد، ئێستا نزیکەی ٣٨ هەزار خێزان لە کەمپەکانی هەرێمی کوردستان دەژین و وەزارەتەکەیان لە بەرنامەیدایە سەرجەم کەمپەکانی هەرێمی کوردستانیش دابخات، بەڵام دەبێت ئەمە بەپێی پلان و هاوئاهەنگی و گفتوگۆ بێت لەگەڵ حکومەتی هەرێمی کوردستان.  بەپێی دوایین ئاماری ناوەندی هاوبەشی هاوئاهەنگیی قەیرانەکانی سەر بە وەزارەتی ناوخۆی حکومەتی هەرێمی کوردستان، ئێستا هەرێمی کوردستان ٩٥٦ هەزار و ٧٥٩ ئاوارە و پەنابەری لە خۆ گرتووە کە ٦٩٨ هەزار و ٩٠٢ کەسیان ئاوارەی ناوخۆن. ٦ کامپ لە پارێزگای هەولێر، ١٥ کامپ لە پارێزگای دهۆک و ٤ کامپیش لە پارێزگای سلێمانین.