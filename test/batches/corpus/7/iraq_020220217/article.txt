عەلی بدێری، پەرلەمانتاری رەوتی حیکمەی نیشتمانی بە سەرۆکایەتیی عەممار حەکیم، بە تۆڕی میدیایی رووداوی راگەیاند، بابەتی پێکهێنانی هاوپەیمانی و لیستی هاوبەش لەنێوان عەممار حەکیم، سەرۆکی رەوتی حیکمە، د. بەرهەم ساڵح، سەرۆککۆماری عێراق، محەممەد حەلبووسی، سەرۆکی پەرلەمان و حەیدەر عەبادی، سەرۆکی هاوپەیمانیی نەسر، تەنیا قسەی راگەیاندنەکانە و تاوەکو ئێستا گفتوگۆی لەسەر نەکراو.  ئەو پەرلەمانتارەی رەوتی حیکمە باسی لەوەش کردووە، بەڵام عەممار حەکیم لە چەندین بۆنەدا جەختی لە پێکهێنانی هاوپەیمانی و لیستێکی هاوبەشی نیشتمانیی بەشدار لە هەموو پێکهاتەکان بەبێ جیاوازی کردووەتەوە لە فاوەوە و تاوەکو زاخۆ.  هەروەها ئایات موزەفەر، گوتەبێژی هاوپەیمانیی نەسر بە سەرۆکایەتیی حەیدەر عەبادی، بە تۆڕی میدیایی رووداوی راگەیاند، هاوپەیمانیی نەسر لەگەڵ چەترێکە هەموو هێزە میانڕەوکان کۆبکرێنەوە، بۆ خزمەتکردنی وڵات.  گوتەبێژی هاوپەیمانیی نەسر ئاماژەی بەوەش کرد، بابەتی پێکهێنانی هاوپەیمانییەک لەنێوان ئەو چوار لایەنە، گفتوگۆی فەرمیی لەسەر نەکراوە، ناکرێت هەر تەنیا قسە لەسەر ئەو چوار لایەنە بکرێت، بەڵکو لایەنی دیکەش هەن و دەکرێت هەمووان پێکەوە کۆبکرێنەوە.  ئایات موزەفەر جەختی لەوەش کردووەتەوە، هاوپەیمانیی نەسر کێشەی لەگەڵ هیچ لایەنێک نییە، دەیەوێت ببێتە بازنەیەکی هاوبەش بۆ گەیاندنی هەموو لایەنەکان.  ئەمەش لەکاتێکدایە کە بڕیارە ئەمساڵ هەڵبژاردنی پەرلەمانیی عێراق لە مانگی تشرینی یەکەم بەڕێوەبچێت.