رۆژی دووشەمە ١٢/٤/٢٠٢١ لیژنەی باڵای تەندروستی و سەلامەتیی نیشتمانی بە سەرۆكایەتی مستەفا كازمی، سەرۆكوەزیرانی عێراق كۆبووەوەو بڕیاردرا ئەو هاووڵاتیانەی كارتی وەرگرتنی ڤاكسینیان نییە رێگەیان پێنەدرێت سەردانی ئەو فەرمانگە حكومیانە بكەن كە زۆر قەرەباڵخن و رۆژانە خەڵكێكی زۆر بۆ راییكردنی كارەكانیان سەردانیان دەكەن، لەوانە؛ فەرمانگەی خانەنشینی، بەڕێوەبەرایەتییەكانی هاتووچۆ، پاسپۆرت، رەگەزنامەو ناسنامەی باری شارستانی و فەرمانگە قەرەباڵخەكانی دیكە.   بەپێی راگەیێندراوی لیژنەکە ٢٠ی ئەم مانگەوە نابێت رێگە بە دەوامكردنی ئەو فەرمانبەرانە بدرێت كە ڤاكسینیان وەرنەگرتووە. هەموو وەزارەتەكان و ئەو لایەنانەی سەر بە وەزارەتەكان و پارێزگاكان نین، بەرپرسیارن لە جێبەجێكردنی رێكارەكان و بەدواداچوونی فەرمانبەرانیان، "ئەو فەرمانبەرانەی سەرپێچی رێكار و فەرمانەكانیش دەكەن بە نەهاتوو هەژمار دەكرێن".  وەزارەتی تەندروستی و ژینگەی عێراق جەخت لە گرنگی وەرگرتنی ڤاکسینی کۆرۆنا دەکاتەوە و دەڵێت، "کورتترین رێگەیە بۆ کۆنترۆڵکردنی پەتاکە پرۆسەكەش زۆر باش بەڕێوەدەچێت و تاوەکو ئێستا ١٥٢ هەزار و ٩٦٢ کەس لە عێراق پێکوتەی کۆرۆنایان وەرگرتووە".  لەسەرەتای بڵاوبوونەوەی كۆرۆنا ٩٣٢ هەزار و ٨٩٩ کەس لە عێراق و هەرێمی کوردستان تووشی کۆرۆنا بوون، ٨٢٠ هەزار و ٥٣٢ لەو تووشبووانە چاکبوونەتەوە، ٩٧ هەزار و ٦١٠ تووشبووش چارەسەر وەردەگرن، ١٤ هەزار و ٧٥٧ تووشبووش گیانیان لەدەست داوە.