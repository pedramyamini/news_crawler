عەلی سیستانی، لە فەتوایەکدا کە نووسینگەکەی دەقەکەی بڵاوکردەوە، سەبارەت بە لێکەوتەی نەرێنی وەرگرتنی پێکوتەی دژە ڤایرۆسی کۆرۆنا، کە کۆمپانیاکانی فایزەری ئەمریکی و ئەسترازینکای بەریتانی - سوێدی و کۆمپانیای دیکە بەرهەمیان هێناون، رایگەیاند: "لەم دۆخەدا پێویستە پشت بە رێنمایی پزیشکە پسپۆڕ و بە ئەزموونەکانەوە ببەسترێت، بەڵام لە دیدی ئاینی ئیسلامەوە دەبێ ئەو پێکوتە وەربگیرێ کە مۆڵەتپێدراوە، جیا لەوە دەبێ پێکوتەکە کاتێک وەربگیرێت ئەگەر تووشبوون بە ڤایرۆسی کۆرۆنا مەترسی بێت بۆ سەر ژیانی کەسەکە یان زیانێکی گەورەی پێبگەیێنێت بە رادەیەک ئەو زیانە لە لێکەوتەی نەرێنی وەرگرتنی پێکوتەکە زیاتر بێت".  عەلی سیستانی راشیگەیاند: "پێدانی پارەی زیاتر بۆ وەرگرتنی پێکوتەکە پێش کەسانێکی دیکە، کە حکومەتەکان دیارییانکردووە بۆ زوو وەرگرتنی پێکوتەکە رەوا نییە".  سەبارەت بە گومانی ئەوەی جیلاتینی بەراز بۆ بەرهەمهێنانی پێکوتەی کۆرۆنا بەکارهێندرابێت و ئایا لەو دۆخەدا وەرگرتنی پێکوتەکە لە رووی ئاینییەوە رێگەپێدراوە یان نا؟، عەلی سیستانی، مەرجەعی باڵای شیعە لە نەجەف، دەڵێ: "بەهەر شێوەیەک بێت ئەو بابەتە لە دیدی ئاینی ئیسلامەوە کێشە نییە".  پێشتر، دکتۆر سەیف بەدر، گوتەبێژی وەزارەتی تەندروستی و ژینگەی عێراق، بە تۆڕی میدیایی رووداوی راگەیاندبوو: "بڕیارە مانگی شوباتی داهاتوو یەکەم کاروانی پێکوتەی دژە کۆرۆنای بەرهەمی کۆمپانیای فایزەر بگاتە عێراق، کە ١ ملیۆن و ٥٠٠ هەزار ژەمەپێکوتەیە، دوای گەیشتنیشی بەپێی رێژەی بەسەر هەموو پارێزگاکان عێراق و هەرێمی کوردستان دابەشدەکرێت".  هەروەها فارس بریفکانی، ئەندامی لێژنەی تەندروستیی لە پەرلەمانی عێراق بە تۆڕی میدیایی رووداوی راگەیاند: "تاوەکو کۆتایی مانگی ئادار ٢٥ ملیۆن و ٥٥٠ هەزار ژەمە ڤاکسین دەگاتە عێراق ئەمەش بەشی ١٢.٥ كەس دەکات بەوپێیەی هەر کەسێک دەبێت دووجار بکوترێت".  تائێستا ٦١٤ هەزار و ٥٧٦ کەس لە عێراق و هەرێمی کوردستان تووشی کۆرۆنا بوون، ٥٨٣ هەزار و ١٢٧ لەو تووشبووانە چاکبوونەتەوە، کە دەکاتە ٩٤.٩ % تێکڕای تووشبووان، ١٨ هەزار و ٤٤٩ تووشبووش هێشتا چارەسەر وەردەگرن، ١٥٨ لەو تووشبووانە لەژێر چاودێری چڕدان، ١٣ هەزار تووشبووی دیکەش گیانیان لەدەستداوە.