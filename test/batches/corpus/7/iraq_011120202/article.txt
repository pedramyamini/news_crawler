وەزارەتی ناوخۆی عێراق لە بەیاننامەیەکدا رایگەیاند، کرێکارەکان ئاسیایین و بەشی کاروباری نیشینگە لە پارێزگای بەسرە لە رێگەی فڕۆکەخانەی نێودەوڵەتیی بەسرە - وە رەوانەی وڵاتەکانیانی کردووەتەوە، بەڵام ئاماژە بەوە نەکراوە کە هاووڵاتیی کام وڵاتانەن.  پێشتر عادل رکابی، وەزیری کار و کاروباری کۆمەڵایەتیی عێراق رایگەیاند، زیاتر لە ٣٠٠ هەزار کرێکاری بیانی لە عێراق کاردەکەن، زۆربەیان لە کەرتەکانی نەوت، هۆتێل، شوێنە گەشتیارییەکان و مۆڵەکان کاردەکەن، ٩٠ % یان نایاسایین و مۆڵەتی کارکردنیان وەرنەگرتووە.  هەروەها ئاماژەی بەوەش کرد، ژمارەی بێکاران لە عێراق دەگاتە چوار ملیۆن کەس، ١.٤ ملیۆن کەس لە وەزارەتەکەیان وەکو بێکار تۆمارکراون، ئەوانی دیکەش سەردانی وەزارەتەکەیان نەکردووە و لە داتاکانی وەزارەت تۆمار نەکراون.