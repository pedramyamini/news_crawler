بەگوێرەی رەشنووسی یاساکە، ئامانجی سەرەکیی حکومەتی عێراق، دابینکردن و گەرەنتیکردنی مووچەی چوار مانگی کۆتایی ساڵی ٢٠٢٠ بۆ فەرمانبەران و خانەنشینان و تۆڕی پاراستنی کۆمەڵایەتییە.  ماددەی یەکەمی رەشنووسەکە باس لە خەمڵاندنی بودجەی گشتیی فیدراڵی بۆ چوار مانگی کۆتایی ساڵی ٢٠٢٠ دەکات، کە بڕەکەی ١٩ تریلیۆن و ٧١٩ ملیار و ٤٨٣ ملیۆن و ١٣٩ هەزار دینارە. داهاتە نەوتییەکان بۆ هەر بەرمیلێک بە ٤٠.٥١ دۆلار خەمڵێندراوە، بەو پێیەی قەبارەی بەرهەمهێنانی رۆژانەی نەوت بە ٢٥٠ هەزار بەرمیل نەوتەکەی هەرێمی کوردستانەوە دەکاتە سێ ملیۆن و ٣٣ هەزار و ٢٧٣ بەرمیل.  بەڵام لیژنەی دارایی پەرلەمان لەبری چوار مانگ، داهات و خەرجییەکانی سێ مانگی هەژمار کردووە بە ١٠ ترلیۆن و ٥٠٠ ملیار دیناری عێراقی. هەروەها خەرجییەکانی سێ مانگی کۆتایی ئەمساڵیشی بە ٥٧ تریلیۆن و ٨١١ ملیار و ٤٥٣ ملیۆن و ٦٣٩ هەزار دینار خەمڵاندووە.  لە بڕگەی دووەمی ماددەی پێنجەمی رەشنووسی یاساکەدا کە تایبەتە بە هەرێمی کوردستان، هاتووە "لەکۆی خەرجییە کردارییەکاندا (خەرجییەکانی ئێستا و خەرجییەکانی پرۆژەکانی وەبەرهێنان) بەشی هەرێمی کوردستان دیاریدەکرێت، دوای وەلانانی خەرجییە سیادییەکان، بەپێی یاسای بوودجەی گشتیی فیدراڵی بۆ ساڵی دارایی ٢٠١٩.  بەڵام لیژنەی دارایی پەرلەمانی عێراق هەمواری ئەو ماددەیەی کردووە و ئەم دەقەی بۆ زیادکردووە "بەو مەرجەی هەرێمی کوردستان پابەندبێت بە ناردنی بڕە نەوتی بەرهەمهێندراو بەو بڕەی کە کۆمپانیای بەبازاڕکردنی نەوتی عێراق (سۆمۆ) دیاریی دەکات لەگەڵ ناردنی داهاتە نانەوتییەکانی فیدراڵی. ئەگەر بێتو حکومەتی هەرێمی کوردستان پابەندنەبێت، ئەوکات خەرجییەکانی پێنادرێت و لایەنی پێشێلکار بەپێی ئەم دەقە یاساییە بەرپرسیار دەبێت و بەرپرسیارێتیی تەواوی دەکەوێتە ئەستۆ".  لەوبارەیەوە جەمال کۆچەر، ئەندامی لیژنەی دارایی لە پەلەمانی عێراق بە تۆڕی میدیایی رووداوی راگەیاند "پەرلەمان رەزامەندە لەسەر ئەوەی حکومەتی عێراق تەنیا ١٢ تریلیۆن دینار قەرز بکات. حکومەتی عێراق خۆیشی ١٢ تریلیۆن و نیوی هەیە، تێکڕای دەکاتە ٢٤ تریلیۆن و نیو کە بەشی مووچە و خەرجییەکانی سێ مانگی داهاتوو دەکات".  جەمال کۆچەر گوتیشی "ئەوەی پەیوەندیی بە هەرێمی کوردستانەوە هەیە، تاوەکو ئێستا نەگەیشتووینەتە هیچ دەقێكی دیاریکراو کەوا هەموومان لەسەری کۆکبین؛ دەقێك هەبوو ئێمە لەسەری كۆك بووین، بەڵام مستەفا کازمی گوتی، من ئەو دەقە قبووڵ ناكەم و ناتوانم بەو دەقەی نووسراوە دینارێك بۆ هەرێمی کوردستان بنێرم. بەهۆی ئەوەی کازمی رەتیکردەوە، بۆیە دەبێت دەقێکی دیکە ئامادەبکرێت".  پەرلەمانتارەکەی فراکسیۆنی یەکگرتووی ئیسلامی لە پەرلەمانی عێراق باسی لەوەش کرد، "مستەفا کازمی پێی راگەیاندین، ئەگەر هەرێمی کوردستان یان هەر پارێزگایەک پابەندنەبێت بە رادەستکردنی داهات بە حکومەتی فیدراڵ، ئەوكاتە حكومەتی فیدراڵی مافی هەیە ئەو بەشەی پابەندنەبوونەکە لە بەشی ئەوان ببڕێت".  لیژنەکە خەرجییەکانی بۆ دابینکردنی مووچە و خەرجییە سەرەکییەکان بەم شێوە داناوە:  ١. مووچەی فەرمانبەران: ١٠ تریلیۆن دینار.  ٢. مووچەی کۆمپانیاکانی خۆبژێو: ٤٦٥ ملیار دینار.  ٣. مووچەی بەخشینی ئاو و ئاوەڕۆکان و دامەزراوەکانی شارەوانی و ئەمیندارێتیی بەغدا: ٤٥٣ ملیار دینار.  ٤. مووچەی خانەنشینی مەدەنی و سەربازی و پاداشتی خانەنشینی: ٤.٥ تریلیۆن دینار.  ٥. مووچەی تۆڕی پاراستنی کۆمەڵایەتی: ٧٢٠ ملیار دینار.  ٦. مووچەی بەخێوکەرانی خاوەن پێداویستی: ٦٠ ملیار دینار.  ٧. دەرمان: ٥٤١ ملیار دینار.  ٨. پسووڵەی بەشە خۆراکی مانگانە: ١٦٢ ملیار دینار.  ٩. گەنم و برنج: ١.٨ تریلیۆن دینار.  ١٠. پاڵپشتیی جووتیاران: ٦٣ ملیار دینار.  ١١. بەرنامەی پەتای کۆرۆنا - وەزارەتی تەندروستی: ١٠٠ ملیار دینار.  ١٢. تێچووی بەرهەمهێنانی نەوتی خاو: ١٩٢ ملیار دینار.  ١٣. سەرمایەی سندووقی نیشتەجێبوون: ٤ ملیار دینار.  ١٤. گازی بەسرە: ١٨٦ ملیار دینار.  ١٥. بەرنامەی هاوکاریی پەنابەران: ٢٥ ملیار دینار.  ١٦. بەرنامەی گەڕاندنەوەی سەقامگیری و سندووقی دەستپێشخەریی خوێندن: ١٣٢ ملیار دینار.  ١٧. بەرنامەی هەڵبژاردن: ٦٠ ملیار دینار.  ١٨. بەرنامەی سەقامگیریی پارێزگاکان: ٦١ ملیار دینار.  ١٩. بەرنامەی نەتەوە یەکگرتووەکان بۆ ئاسایشی خۆراک: ٤٨ ملیار دینار.  ٢٠. کاڵا و خزمەتگوزاریی هەر سێ سەرۆکایەتییەکە و دامەزراوە ئەمنییەکان و تەندروستی و وەزارەتەکانی دیکە: ١ تریلیۆن دینار.  ٢١. بەخشینی تەشغیلی بۆ ئاو و ئاوەڕۆکان و دامەزراوەکانی شارەوانی و ئەمیندارێتیی بەغدا: ٣٠٠ ملیار دینار  ٢٢. پرۆژەکانی وەبەرهێنان: ٢.٤ تریلیۆن دینار.  ٢٣. شایستەکانی بەڵێندەران: ٦٥٤ ملیار دینار.  ٢٤. پرۆژەکانی زیقار: ٥٠ ملیار دینار.