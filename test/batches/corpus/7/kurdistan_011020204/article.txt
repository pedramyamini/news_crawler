فراکسیۆنە کوردستانییەکان تێبینییان لەسەر گفتوگۆکان ھەیە کە بەلای ئەوانەوە دەبوو بە پشتبەستن بە ماددەی ١٤٢ تەنیا ئەو ماددانە بچێتە چوارچێوەی ھەموواکردنەوە کە پێویستن، نەک ھەموو ماددەکان کە ئێستا لیژنەکە دەستیداوەتێ.   د. عەبدولباری ئەلمدەرس، ئەندامی لیژنەی ھەمووارکردنەوەی دەستوور لە پەرلەمانی عێراق دەڵێت "داوای ئەوەمان کرد تەنیا ئەو ماددانە ھەموواربکرێنەوە کە پێویستە، بەڵام ئەوان پێیان باشبوو کە ماددە بە ماددە ھەموو دەستوور بخوێندرێتەوە، ھەرچەندە ئەمە لە رووی یاساییەوە راست نییە، دەبوو لەگەڵ ماددەی ١٢٦ ئەمەمان بکردایە، گەر بەو شێوەیە بوایە، ئێستاش ئێمە کێشەکانمان لەسەر مادەی ١٤٠ و بابی چوار و پرسی دەسەڵاتی ئیتحادییە و ماددەی ١٤٠ یش دواخراوە".  سونە و شیعەکان لەگەڵ ھەموارکردنەوەی سەرجەم ماددەکانی دەستوورن، ھەرچەندە ھەوڵی بەشێکیان لەپێناو گۆڕینی سیستەمی پەرلەمانییە بۆ سەرۆکایەتی و نەھێشتنی قەوارەی ھەرێمی کوردستانە، بەڵام بە پشتبەستن بە بڕگەی چواری ماددەی ١٤٢ کە دەڵێت ئەگەر دوو لەسەر سێی سێ پارێزگا ھەموارکردنەکە رەتبکەنەوە، ئەوا ھەموارکردنەوەی دەستوور سەرناگرێت، بەمەش ناتوانن پلانی دووەمیان جێبەجێ بکەن.  جەواد موسەوی، پەرلەمانتاری سائیروون دەڵێت "سائیروون لەگەڵ ھەمووارکردنەوەیە لە دەستووری عێراق، بەداخەوە بە راشکاوی دەڵێین ئەنجام و گفتوگۆکانی لیژنەکە زۆر دواکەوتووە، ئێستاش چەند بڕگە و ماددەیەکی کەم ماون کە گرنگییەکی یەکجار زۆری ھەیە بۆ ھەمووارکردنەوەی دەستووری عێراق، ھیوادارین ئەو ھەمووارکردنەوەیە لە دەستوور ھەرچی زووە تەواوبکرێت لەم وەرزی یاسادانانەدا رابگەیێندرێت".  پێشنیازەکانی ھەمووارکردنەوەی دەستووری عێراق:  - هەر ١٠٠ هەزار کەس کورسییەکی پەرلەمان  - پەرلەمان لە ٣٢٩ کورسییەوە بکرێتە ١٧٥ کورسی  - کەمترین تەمەنی پەرلەمانتار ٢٥ ساڵ بێت  - براوەی هەڵبژاردنەکان دەبێتە فراکسیۆنی گەورە  - بۆ رێگری لە تاکڕەوی، دەبێت حکومەتی هاوپەیمانی پێکبهێنرێت   - پرسی ھەرێمی کوردستانیش بەجێهێڵدراوە بۆ گفتوگۆی لایەنە سیاسییەکان و چارەنووسی ماددەی ١٤٠ یش ھێشتا دیارنییە.