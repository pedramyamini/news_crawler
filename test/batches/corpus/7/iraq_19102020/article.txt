پێشتر کازمی، لە چەند دیدار و چاوپێکەوتنێکی میدیاییدا، باسی لە ئامادەکردنی پڕۆژەی ' کاخەزی سپی ' کردبوو، کە حکومەتەکەی ئامادەی دەکات، لەپێناو چاکسازی دۆخی ئابووریی وڵات و چارەسەرکردنی کێشە داراییەکان، لە کاتێکدا حکومەتی عێراق بەهۆی پەتای کۆرۆنا و دابەزینی نرخی نەوتەوە، دووچاری تەنگژەیەکی دارایی سەخت بووە و دابەشکردنی مووچەی فەرمانبەرانیشی دوا دەکەوێت.  حکومەتی کازمی، کەوتووەتە نێو دووڕیانێکی قورسەوە، بەرپرسانی حکومەت دەڵێن ئەوەی روودەدات، ئەنجامی کەڵەکەبوونی دەیان ساڵەی ناڕێکی و گەندەڵی و بێسەروبەرییە لە ئابووری و داهاتی وڵاتەکەدا و بەرئەنجامی کارەکانی ئەم حکومەتەی ئێستا نییە. بۆیە داوای چاکسازیی گشتی لە کۆی کەرتە جیاوازەکانی وڵاتدا دەکەن، بەتایبەت کەرتی ئابووری کە ٩٠ % داهاتەکانی لەسەر فرۆشتنی نەوتە. دابەزینی بەرچاوی نرخی نەوت، عێراقی خستووەتە لێواری مایەپووچوونەوە.  ' کارنامە سپییەکە ' ی کازمی، لە نێوەڕۆکی نووسراو و رووکەشدا، دەستکاریکردنی زۆر کەرتی زیندووی وڵاتەکە دەگرێتەوە، بەڵام هەنگاونان بەئاراستەی کارپێکردنی، جارێکی دیکە دەگەڕێتەوە بەردەم بەرکەوتن لەگەڵ بەرژەوەندی ئەو میلیشیا و لایەنە سیاسییانەی عێراق، کە خاوەنی چەکدار، بزنس و دەسەڵاتن بەسەر ئابووریی وڵاتەکەدا، بۆیە کاتێک کارنامەکە باس لە بەدەستهێنانەوەی سەرچاوەکانی داهات بۆ ژێر دەستی حکومەتی ناوەندی دەکات، ئەگەر هەیە رووبەڕووی رێگریی زۆر ببێتەوە و پێناچێ جێبەجێکردنی هەروا ئاسان بێت.  پوختەیەک لە ناوەڕۆکی ' کارنامە سپییەکە '  کارنامەکە لە ٩٦ لاپەرە پێکدێت و لەژێر ناوی "کاخەزی سپی.. راپۆرتی کۆتایی شانەی فریاگوزاری چاکسازیی دارایی" بڵاوکراوەتەوە. کارنامەکە لە پێنج تەوەر پێکهاتووە. لە پێشەکییەکەیدا شانەی فریاگوزاری بۆ چاکسازی دارایی دەڵێ "تێکەڵەیەک لە ستراتیژیەت و سیاسەتی پێویست بۆ رووبەڕووبوونەوەی تەنگژەی دارایی و ئابووری عێراق داڕێژراوە".  شانەکە ئاشکرایکردووە، کۆبوونەوەی لەگەڵ سەرجەم دەزگا پەیوەندیدارەکانی ئابووریی وڵات کراوە و بۆچوون و سەرنجی هەموو ئەو فەرمانگە و دامەزراوانەی دەوڵەتی وەرگرتووە، کە پەیوەندییان بە لایەنی ئابووریی وڵاتەوە هەیە، روونیکردووەتەوە لە ماوەی نێوان ئایار تاوەکو ئابی ٢٠٢٠ دا، زیاتر لە ٢٠ کۆبوونەوەی فەرمی کراوە و راپۆرتی چەندین دەستەی جیاوازی حکومەتی لەپێناو گەڵاڵەکردنی کارنامەکەدا بەدەستگەیشتووە.  پێشەکیی کارنامەکە هەروەها دووپاتیدەکاتەوە، ئامانج لێی "گێڕانەوەی هاوسەنگییە بۆ ئابووریی عێراق، دانانی لەسەر راستەرێیەک، کە رێگە بەدەوڵەت بدات بۆ هەڵنانی هەنگاوە پێویستەکان لەداهاتوودا، لەپێناو گەشەپێدانی بۆ ئابوورییەکی دینامیکی هەمەڕەنگ، هەلی ژیانێکی سەربەرزانە بۆ هاونیشتمانییان بڕەخسێنێت".  ئەمە جیا لەوەی کە روونیدەکاتەوە "تێڕوانینە لەبارەی چاکسازی کەرتی تایبەت، چالاککردنی وەبەرهێنان و باشترکردنی ژینگەی وەبەرهێنان لە عێراقدا، داڕشتنەوەی پەیکەربەندی کۆمپانیا گشتییە خۆژیێنەکان، هەروەها دۆسێی وزەی کارەبا و تۆڕەکانی دابەشکردنی".  بەپێی راپۆرتە ئامادەکراوەکە، ماوەی جێبەجێکردنی ئەو کارنامەیە سێ ساڵە لە ٢٠٢١ تاوەکو ٢٠٢٣. لە کاتێکدا ئەحمەد مەلا تەڵاڵ، گوتەبێژی حکومەتی کازمی وەک ئەوەی ماڵپەری ' حورە ' ئاشکرایکردووە، پێیوایە جێبەجێکردنی تەواوی کارنامەکە، ٣ تاوەکو ٥ ساڵی دەوێت.  پێشتر کازمی لە ناوەڕاستی مانگی حوزەیرانی ئەمساڵدا، لە کۆبوونەوەی لەگەڵ لیژنەی دارایی و وەبەرهێنان لە ئەنجوومەنی نوێنەران، ئاماژەی بەوەدابوو حکومەتەکەی سەرقاڵی ئامادەکردنی، کارنامەیەکە بۆ چاکسازی لە دۆخی ئابووریی وڵاتدا.  ئەوکات کازمی بە ئەندامانی لیژنە پەرلەمانییەکەی گوتبوو: "خراپ بەڕێوەبردن و پشتبەستنی رەها بە داهاتەکانی نەوت، هۆکاربووە بۆ ئەوەی دۆخەکە بگاتە ئەوەی ئێستا هەیە، هەوڵدەدەین لەرێگەی کارکردن بۆ چالاککردنی کەرتەکانی کشتوکاڵ، پیشەسازی، گەشتیاری و وەبەرهێنان و ئەوانیدیکەوە، داهاتەکانی وڵات زیاد بکەین".  چاپتەرەکانی کارنامەکە، بەدەستهێنانی "سەقامگیری دارایی بەردەوام، بەدەستهێنانی چاکسازیی گشتگیر لەسەربنەما ستراتیژییەکان، باشترکردنی ژێرخانی ئابووری بۆ باشترکردنی کەرتەکان، دابینکردنی خزمەتگوزارییە سەرەکییەکان و گەشەپێدانی ژینگەی دارایی بۆ گەشەکردنی دامەزراوەکان" لە خۆ دەگرێت.  نەبیل مەنسووری، مامۆستای ئابووری لە زانکۆی بەسڕە، دوای خوێندنەوەی دەقی ' کارنامەی سپی ' بە ' سکای پرێس ' ی راگەیاندووە، "پلانەکە لە چوارچێوەی سیاسەتەکانی سندووقی نێودەوڵەتیی دراو و رێوشوێنەکانی سکهەڵگووشینی ئەو سندووقە کە تێچووی کۆمەڵایەتی گرانبەهایان هەیە، دەرنەچووە".  ئەو روونیکردووەتەوە، کارنامەکە "داڕشتنەوەی پەیکەربەندی مووچەی حکومی لە خۆ دەگرێت، لەگەڵ دەستنیشانکردنی بڕی هەرە زۆری مووچەی فەرمانبەران و کەمکردنەوەی جیاوازییەکانی مووچە".  مەنسووری ئاشکرایکردووە: "کارنامەکە پێداچوونەوە بە نرخی فەرمیی دۆلار لە عێراقدا دەگرێتەوە، لەگەڵ چاکسازی لە پسوولەی خۆراک لە بەرژەوەندیی ماڵباتە کەمداهاتەکان، هەروەها داڕشتنەوەی پەیکەری کۆمپانیاکانی سەر بە دەوڵەت و گۆڕینی بۆ کۆمپانیای تایبەت.. گشتگیرکردنی یاسای شایستە خانەنشینییەکان و تەواوکردنی پڕۆژە یاسای دەستەبەرە کۆمەڵایەتییەکان، تاوەکو ببێتە جێگرەوەی یاسای گشتی خانەنشین و دەستەبەری کۆمەڵایەتی ئێستا".  رۆژی ١٢ی ئەم مانگە، کازمی لەگەڵ نوێنەری لایەنەکانی پەرلەمانی عێراقدا کۆبووەوە و باسی لە ' کاخەزی سپی ' چاکسازیکرد. بەپێی بڵاوکراوەی ئەنجوومەنی وەزیران لە دوای کۆبوونەوەکە، کازمی گوتویەتی "عێراق رووبەڕووی ئالنگاری گەورە بووەتەوە، چ لەسەر ئاستی تەندروستی و لێکەوتەکانی کۆرۆنا، یان لەسەر ئاستی ئابووری و تەنگژەی دارایی خنکێنەر، یاخود لەسەر ئاستی ئالنگارییە ئاسایشییەکان".   کازمی پێداگرە لەوەی "کارنامەی کاخەزی سپی، سەرەتای چاکسازیی ئابوورییە، هەرچەندە درێژە و چەندین رێوشوێن دەگرێتەوە، بەڵام بنەمایەک دەبێت بۆ پشتپێبەستنی لە گەشەپێدانی روانگەی داهاتووی وڵاتەکە".  سەرۆکوەزیرانی عێراق داوای لە پەرلەمانتارانی وڵاتەکە کردووە، گفتوگۆ لەسەر کارنامەکە بکەن و دەنگی پێبدەن بۆ جێبەجێکردنی.  عەلی عەلاوی، وەزیری دارایی عێراق، لەدوای بڵاوبوونەوەی کاخەزی چاکسازییەکە، دووپاتیکردەوە کە ویستی سیاسی بەرز هەیە بۆ چاکسازی لە دۆخی نەبوونی پارەی بەردەست، کە عێراقی بەرەو داڕووخان بردووە.  عەلاوی قسەی بۆ ' ئاسۆشێیتد پرێس ' کردووە، دەڵێت: "ئێستا ویستی زیاتر هەیە بۆ چاکسازی بەر لە پێنج مانگ"، ئەو پێیوایە "کارنامەکە کاخەزێکی چوارچێوەی ستراتیژی و سیاسی ئابووری نوێی عێراقە، دەبێ بەهۆیەوە ئابوورییەکی پەیکەر داڕێژراوە و زیاتر دینامیکیمان هەبێت".  پێشتر چەندین هەوڵی هاوشێوە بۆ چاکسازی لە ئابووری عێراقدا خرابوونە روو، بەڵام سەرکردە سیاسییەکانی وڵات بەباشی بەدەنگییەوە نەچوون، کەچی ئەمجارە وەک عەلاوی دەڵێ "نکوڵیکردنی کەمتر هەیە".  عەلاوی و چەندین بەرپرسی دیکەی عێراقی، پێشتر گوتویانە پێشبینینەکردن بۆ بەرزنەبوونەوەی نرخی نەوت لە داهاتووی نزیکدا، وا دەکات باشترین رێگەچارە چاکسازی بێت و ئەوە تاکە رێگایە بۆ پاراستنی عێراق لە کارەساتێکی دارایی.  وەزیری دارایی عێراق ئاشکرایکردووە، ئەگەر کارنامەکە لەلایەن پەرلەمانەوە رەزامەندی لەسەر بدرێت، حکومەتەکەی کاردەکات بۆ ئەوەی لەگەڵ یاسای بودجەی ٢٠٢١ دا بیگونجێنێت.  بەبڕوای عەلاوی، "بەشێکی کێشەی دارایی گشتی بڕی ئەو پارە زۆرەیە کە بۆ پشتگیری خەرجدەکرێت، دەمانەوێت ئەو کێشەیە راستەوخۆ لە بودجەی ٢٠٢١ دا چارەسەر بکەین".  کارنامەکە ئامانجی کەمکردنەوەی مووچەی گشتییە لە ١٢ تا ٢٥ لەسەد، ئەوەش مانای دەستکاریکردنی بڕین و کەمکردنەوەی مووچەی سەرجەمی ئەو کەسانەی وەک فەرمانبەر، خانەنشین و چاودێری کۆمەڵایەتی، مووچە لە حکومەتی عێراق وەردەگرن.  پێشتر عادل عەبدولمەهدی، سەرۆکوەزیرانی پێشووی عێراق ئاشکرایکردبوو، ئێستا ژمارەی مووچەخۆران لە عێراقدا، نزیکەی ٨ ملیۆن کەسە.  عەلاوی هەروەها دەڵێ "پێشتر گووتوومە، بەشی داهاتی نەوتی تەرخانکراو بۆ مووچە لە ساڵی ٢٠٠٤ دا تەنیا ٢٠ لەسەدی کۆی داهاتەکان بوو، ئێستا ١٢٠ لەسەدە".  کاردانەوە و هەڵسەنگاندن بۆ ناوەڕۆکی کارنامەکە و ئەو پلانەی بۆ چاکسازی لە دۆخی ئابووریی عێراق لەخۆی گرتووە، بەردەوام لەزیادبوونە. جەمال تاهر ئەسەدی، پسپۆری یاسایی، بە "حورە ' ی راگەیاندووە، نزیکەی ٤٧ لاپەڕە لە کۆی ٩٦ لاپەڕەی کارنامەکە، "هیچ شتێکی نوێی تێدا نییە".  ئەسەدی کە پێشتر پشکنەری وەزارەتەکانی داد و ناوخۆ بووە لە حکومەتی عێراق، پێیوایە بەشێکی کارنامەکە "پێناسەی سیستمی ئابووری دەوڵەت دەکاتەوە" بەڵام ئەوە "پێویستی بەیەکخستنی هەوڵەکان" هەیە، لە نێوان ئەنجوومەنی نوێنەران و حکومەتدا، بۆ خێرا دەرکردنی چەندین یاسا، لەپێناو تێپەڕاندنی "دیوارێکی رووبەڕووبوونەوەی گەورە، کە رەتیدەکاتەوە بازدان لە سیستم و بیری سۆسیالیستییەوە بۆ سیستمی کار و بەرهەمهێنان" بگۆڕێت.  ئەسەدی دەڵێ، کارنامەکە "کاخەزێکی گرنگە و دەکرێ بکرێتە بنەمای گشتیی کار، لە نێوان ئەنجوومەنی نوێنەران و حکومەت، هەروەها بکرێتە نەخشەڕێی رێککەوتن لەسەرکراو لەلایەن دەسەڵاتەکانی یاسادانان و جێبەجێکردن، دوور لە "دەهۆڵکوتینی سیاسی".  کارنامەکە جیا لە کەمکردنەوەی مووچەی فەرمانبەران، دەستهەڵگرتنی حکومەت لە پشتگیری هەندێک کەرت دەخاتە روو، هەروەها راگرتنی پارەدارکردنی سندووقی خانەنشینی و کەمکردنەوەی پشتگیری حکومەت بۆ کۆمپانیا گشتییەکان و پابەندبوون بەکرێی کارەبا بەپێی نرخی جیهانی و زیادکردنی کرێی گومرگ و باجەکان.  سەلام سمیسم، راوێژکاری پێشووی حکومەتی عێراق، هەرچەندە کارنامەکە بەباش ناودەبات، بەڵام پێیوایە گەندەڵییەکان رێگری لە جێبەجێکردنی دەکەن، ئەو دەڵێ "چۆن دەتوانی باج بەرز بکەیتەوە، بەبێ لەناوبردنی گەندەڵی و چۆن فەرمانبەرێکی گەندەڵ رێوشوێنەکانی بەرزکردنەوەی باخ جێبەجێدەکات". ئەو ئاماژەی بەوەداوە، هەندێک کەس چوار تاوەکو پێنج مووچەی هەیە، ئەمە چۆن لەگەڵ بابەتی بەرزکردنەوەی باجدا یەکدەگرێتەوە؟  قسەکانی سمیسم هاوکاتە لەگەڵ ئەو زانیارییانەی پێشتر وەزیری دارایی عێراق ئاشکرایکردبوو، کە لە کۆی بوودجەی عێراق لە ساڵی ٢٠٠٣ ەوە تائێستا، زیاتر لە ٢٥٠ ملیار دۆلار بەهۆی "گەندەڵی کارگێڕیی"ەوە بەهەدەر دراوە.  هەرچی سەعد حەسەن، شارەزای ئابوورییە، گوتویەتی "چاکسازی بەبێ داتای پێویست ناکرێت". پێویستە هەموو هاونیشتمانییەکی عێراقی، ژمارەیەکی هەبێ و ئەو ژمارەیە بنەمای هەموو بەڵگەنامە فەرمییەکانی بێت، ئەوکات بەدواداچوون و سۆراخکردنی کێشەکان ئاسان دەبێت و چاکسازی دەکرێت.  ئەحمەد سوهێل، کارنامەکە بەدووبارەکردنەوەی بەڵێنی حکومەتەکانی پێشووی وڵات ناودەبات. ئەو پێیوایە کازمی پڕوپاگەندە بۆ پلانە ئابوورییەکانی دەکات، لە کاتێکدا لە قەرزکردن بەبێ دۆزینەوەی جێگرەوەی دارایی بەردەوامە، هەروەک چۆن "هەڵمەتە گەورەکانی بۆ چارەسەرکردنی کێشەی دەروازە سنوورییەکان" بەپێکهاتن لەگەڵ گرووپە چەکدارییەکان کۆتاییهات، بەبێئەوەی شتێکی ئەوتۆ بگێڕێتەوە بۆ خەزێنەی دەوڵەت.  عەلی عەبدوڵا، نووسەری عێراقی، لە وتارێکدا خوێندنەوەی بۆ کارنامەکە کردووە. ئەو پێیوایە هەرچەندە هەنگاوەکە بەهێزە، بەڵام جێبەجێکردنی خاڵەکانی پێویستییان بە پێنج ساڵ بۆ جێبەجێکردن هەیە، لە کاتێکدا "وڵاتەکە پێویستی بە پلانی کردەنی و خێرا هەیە بۆ رزگارکردنی ئابوورییە شڵۆقەکەی".  ئەو دەڵێ "ناکۆکییەکانی نێوان لایەنە سیاسییەکان بەسەر دیمەنی عێراقدا زاڵن، چاکسازیی ئابوورییش پێویستی بەهاوڕایی سیاسی هەموو لایەنەکان هەیە".  ئەو کە وتارەکەی لە ماڵپەری ' شنێشل نیوز ' بڵاوکردووەتەوە دەپرسێت، "لایەنەکان رازیبدەبن پارەکانیان بچێتەوە خەزێنەی دەوڵەت، لە کاتێکدا پێشتر دەچووە گیرفانی ئەوانەوە؟ ".  عەلی عەبدوڵا زیاتر دەڵێ "نابێ ئەوەمان لەبیربچێت کە ' کارنامەی سپی ' لە رێگەی پەرلەمانەوە تێدەپەڕێنرێت، لایەنە سیاسییەکان بڕیاردەدەن لەسەرخستنی پڕۆژەکە یان پەکخستنی.. بۆیە بەخوێندنەوەی دۆخی ئێستای سیاسەت لە وڵاتدا کە لەکەس شاراوە نییە، پێموایە ئەنجوومەنی نوێنەران بە پڕۆژەکە رازی نابێت، یان ناڕەزایی لەسەر زۆر لایەنی دەردەبڕێت.. چونکە ئەگەر بگەڕێینەوە بۆ پڕۆژەکانی چاکسازی دارایی لە دوای ٢٠٠٩ ەوە، دەبینین چەندین کارنامە خراونەتە روو، بەڵام هیچکامیان سەرکەوتن و بەردەوامییان بەدەستنەهێنا، بەتایبەت کارەبا و ئاو، چالاککردنی کەرتەکانی پیشەسازی، کشتوکاڵ و گەشتیاری و هاندانی بەرهەمی ناوخۆیی".  ئەو بۆچوونانەی بەڕەشبینییەوە تەماشای کارنامەکە دەکەن زۆرن، بەتایبەت کە دۆخی سیاسی عێراق، ئێستا ناکۆکی قووڵ بەخۆوە دەبینێت لە نێوان لایەنەکاندا، هەر لە تێڕوانینی جیاواز بۆ پاشەکشەی هێزەکانی ئەمریکا لە عێراق، تاوەکو لێکدانەوەی جیاواز بۆ هۆکاری تەنگژەی دارایی ئێستا، هەڵبژاردنی پێشوەختە و دۆسیە ناکۆکەکانی نێوان لایەنە سیاسییەکان، لەسەربنەمای بەرژەوەندیی مەزهەبی لە نێوان شیعە و سوننەدا، یەکجار زۆرن.  ئەو دۆخە قووڵەی دابەشبوون، گەشبینی بەرامبەر کارنامەکەی حکومەتی کازمی زۆر کەمدەکەنەوە. فەرهاد عەلادین، سەرۆکی ئەنجوومەنی راوێژکاریی عێراق، یەکێکە لەوانەی بە رەشبینییەوە تەماشای کارنامەکە و جێبەجێکردنی دەکات و ئەو وایداناوە، داڕووخانی ئابووریی عێراق هەر روودەدات و ئەگەرێکە نکوڵی لێناکرێت.  فەرهاد، هەڵوەستەی لەسەر ئەوە کردووە کە ئێستا رەخنەبارانکردنی میدیایی و سیاسی لە نێوان ئەنجوومەنی نوێنەران و ئەنجوومەنی وەزیراندا هەیە، دوای ئەوەی هەریەکەیان ئەویدیکەی بەکەڵەکەبوونی دۆخی دارایی خراپی وڵاتەکە، تۆمەتبارکرد.  ئەو هەڵوەستەی لەسەر ناکۆکییەکانی هەردوولا لەبارەی یاسای قەرزی ناوخۆییکردووە، دەڵێ "ئەو ناکۆکییە، کاریگەریی لەسەر ناڕازیبوونی ئەنجوومەنی نوێنەران لەسەر کارنامەکە یان رەتکردنەوەی تەواوی بەدوادا دێت. هەروەها لایەنە سیاسییەکان هێرشی دەکەنە سەر، چونکە چەندین رێوشوێنی دژی لایەنەکان تێدایە، کە رەنگدانەوەی قورسی لەسەر بەرژەوەندییەکانیان دەبێت، لە کاتێکدا هەڵبژاردنی پێشوەختە نزیکە".  سەرۆکی ئەنجوومەنە راوێژکارییەکە زیاتر دەڵێت: "شاراوە نییە کە زۆر لایەنی سیاسی، خۆیان بۆ لێپرسینەوەی حکومەت و بەتایبەت وەزیری دارایی ئامادە دەکەن، بەرپرسیاریەتی گەیشتنی دۆخەکە بەم ئاستەی ئێستای دەخەنە ئەستۆ، لە کاتێکدا وەزیری دارایی، پەرلەمان خەتابار دەکات بەدواکەوتنی مووچە و تێنەگەیشتن لە دۆخی دارایی ئێستای وڵات".  هەندێک لە شرۆڤەکار و شارەزایانی دۆخی سیاسی و ئابووری عێراق، لە لێکدانەوەکانیان بۆ ' کارنامە سپییەکە '، لەوە دوورتر دەڕۆن کە هەنگاوی رووناککردنەوەی بەرپێی حکومەت بێت بۆ چاکسازیی دۆخی ئابووریی وڵاتەکە.  موهەند حەیالی، شرۆڤەکاری سیاسی، لە خوێندنەوەی بۆ کارنامەکەی حکومەت، کارەکەی بە "بەڵگە لەسەر شکستی حکومەت، لە پڕۆگرامی چاکسازی" ناوبردووە.  حەیالی توویتێکی لەسەر کارنامەکە کردووە و دەڵێ "کارنامە سپییەکەی کە کازمی خستوویەتییە روو و کەسانی دیکە بەشانوباڵیدا هەڵیاندەدا، هیچ نییە جگە لە دووپاتکردنەوەی شکستی حکومەت لە کارنامەی چاکسازی، کە بەهۆیەوە گەیشتە دەسەڵات".  ئەو زیاتر دەڵێت "کازمی، لەرێگەی ئەو کارنامەیەوە، لە سەرۆکوەزیرانێکی کاتیی کە کۆمەڵێک ئەرکی هەیە و دەبێ لەماوەی مانەوەی لە دەسەڵاتی سیاسیدا جێبەجێیان بکات، خۆی گۆڕیوە بۆ پڕوپاگەندەچی پڕۆژەیەکی هەڵبژاردن".  دۆخی ئێستای ئابووریی عێراق، لە دۆخێکی قەیراناوی قووڵ زیاتر، نایەتە بەرچاو، دۆخێک کە تێیدا راست و چەپ تێکەڵبوون و تاوەکو دێت کێشەکان ئاڵۆزتر دەبن.  فەرهاد عەلادین، لە بەشێکی دیکەی لێکدانەوەی بۆ داهاتووی ئابووریی عێراق، دەڵێ "لێکدانەوە بەداڕووخانی ئابووری عێراق لەم دۆخەدا، نە پێشچاوخستنە و نە شرۆڤەیە، بەڵکو راستییەکی لۆژیکییە کە پشت بە کردەیەکی بیرکارییانەی ئاسان دەبەستێت، چونکە کورتهێنانی بوودجە لەنێوان ٣٦ تاوەکو ٤٨ ملیار دۆلاردایە، بە مانایەکی دیکە، داڕووخان هەر روودەدات".  ئەو زیاتر نووسیوویەتی: "ئەگەر حکومەت بەردەوامبێت لەو خشتەیەی خەرجکردن کە لەسەری دەڕوات، لە کاتێکدا یەکێک لە گرنگترین هۆکارەکانی داڕووخانی ئابووریی بریتییە لە بێتوانایی دەوڵەت لە دانی شایستە و پابەندییە داراییەکانی ناوخۆ و دەرەوە، بەتایبەت دابینکردنی مووچەی فەرمانبەران و خانەنشینان، کە دەبێتە پڕیشکی بێسەروبەرەیی کە شەقامی عێراقی دەگرێتەوە، بەتایبەت کە گەلی عێراق لە هەموو چینی سیاسی وڵات تووڕەیە. دووریش نییە خەڵکی تووڕە بڕژێنە سەر شەقام و داوای دوورخستنەوەی چینی دەسەڵاتدار بکەن، ئەوەش سەرەتای داڕووخانی پرۆسەی سیاسییە".  بەگەڕانەوە بۆ ژمارەکان، قسەکانی فەرهاد، لۆژیکیانەتر دێتە بەرچاو، پێدەچێت ئەو داڕووخانەی ئەو باسی دەکات، رووداوێک بێت، هەر رووبدات. چونکە وەک ژمارەکانی حکومەتی عێراق ئاشکرایانکردووە، لە مانگی ئابدا، عێراق بڕی ٣، ١٦ ملیاری لە فرۆشتنی نەوت دەستکەوتووە، کەمترە لە نیوەی ٧ ملیار دۆلارە، کە حکومەت مانگانە پێویستی پێیەتی بۆ  مووچەی فەرمانبەران و خانەنشینان و هاوردەکراوەکان و قەرزەکان.  مووچەی مانگی ئەیلوولی فەرمانبەران دواکەوت و دانەوەی قەرزەکانی تشرینی یەکەم، تاڕادەیەکی زۆر پشت بە قەرزی ناوخۆیی حکومەت دەبەستێت، لە کاتێکدا پڕۆژە بڕیاری قەرزکردنی ناوخۆیی بە بەهای ١٢ ملیار دۆلار کاتەکەی تێپەڕی و ئێستا پڕۆژەی قەرزکردنی ٣٥ ملیار دۆلاری دیکە، چاوەڕێی دەنگدانی پەرلەمانە.  کارنامەکەی کازمی، ئەگەر چارەسەری هەنووکەیی و خێرای بۆ خنکانی ئابووریی وڵات پێنەبێت، بەڵام دەکرێ ئاسۆیەکی باشتر بۆ داهاتووی ئابووریی عێراق بخاتە بەردەست، بەڵام ئەو کارنامەیە ئەگەر لە دۆخێکی ئارامتر و سەقامگیرتر، لە رووی سیاسی و ئابووری و تەندروستییەوە بخرایەتە روو، لەوانە بوو هەلی سەرکەوتنی زۆر زیاتر بێت، بەڵام دۆخی لەناکاوی ئێستا و داڕمانی نرخی نەوت و پەتای کۆرۆنا، پێناچێت هەلی ئاسانی تێپەڕینی کارنامەکە بهێننە ئاراوە.  زۆینەی تێڕوانین و لێکدانەوەکان، نێگەتیڤ و رەشبینانەن بۆ ' کارنامەیەکی سپی ' کە دەیەوێت داهاتووی ئابوورییە تاک سەرچاوە شێواوەکی عێراق باشتر بکات، بەڵام لەبەرئەوەی هەموو رێوشوێنەکانی ئەو نەخشەڕێیە لێدان و دەستکاریکردنی ئەو سیستمە ئابوورییەیە، کە چەندین ساڵە حیزب و گرووپ و میلیشیاکانی عێراق کار بۆ بەهێزکردنی پایەکانی دەکەن و جێبەجێکردنی، بەپلەی یەکەم کار لەسەر هەژاندنی ئەو پایانە دەکات، ئەستەمە وەک پڕۆژە یاسایەکی دەرچوو لە پەرلەمان چاو بەدونیا هەڵبهێنێت و دوورنییە ' کارنامە سپییەکە ' ببێتە ' کارتێکی سوور ' بۆ دەرکردنی کازمی، لە گۆڕەپانی ئێستای سیاسیی عێراق.