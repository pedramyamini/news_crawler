شانەکە لە بڵاوکراوەیەکدا رایگەیاند، بەڕێوەبەرایەتی نەهێشتنی تاوان، سەرکەوتوو بووە لە پوچەڵکردنەوەی بۆمبێکی دروستکراوی ناوخۆیی لە ناوچەی تونێلی بەغدا - شەقامی پزیشکان.  ئاماژەی بەتەقینەوەی بۆمبێکی دیکەداوە لە هەمان ناوچە، روونیکردووەتەوە، هەردوو بۆمبەکە لە تەنیشت یەکێک لە مەیفرۆشییەکانی ناوچەکە دانرابوونەوە، تەقینەوەی یەکێکیان تەنیا زیانی دارایی لێکەوتووەتەوە.  بڵاوکراوەکە دەڵێ: "بۆمبێکی چێنراوی دروستکراوی ناوخۆیی، لە ناوچەی دۆرە لەسەر شەقامی ٦٠ی ئیمام، لەبەردەم یەکێک لە دووکانەکانی مەیفرۆشیدا تەقیووەتەوە، زیانی ماڵی خستووەتەوە".  شانەکە ئاماژە بەوەدەدات، لە رووداوێکی دیکەدا، بۆمبێکی پێوەلکێنراو لە ناوچەی حەی عەدل، بەبەشی خوارەوەی تایەی ئۆتۆمبێلێکدا تەقیووەتەوە، ئۆتۆمبێلەکە لە جۆری ماگزیما بووە، موڵکی کارمەندی یەکێک لە کۆمپانیا ئەهلییەکان بووە، تەقینەوەکەش تەنیا زیانی ماڵی هەبووە.  لە رووداوێکی دیکەدا، هاتووە "لەناوچەی عامریە، بۆمبێکی چێنراوی دروستکراوی ناوخۆیی لە تەنیشت مەیفرۆشییەک تەقیوەتەوە و تەنیا زیانی ماڵی هەبووە".  سەرچاوەیەکی ئەمنیی عێراق، دوێنێ دووشەممە رایگەیاندبوو، فەرماندەیی پڕۆسەکانی بەغداد، رێنوێنیداوەتە هێزە ئەمنییەکان بۆ بڵاوبوونەوە و پاراستنی دووکانەکانی مەیفرۆشی و یانە شەوانەکان.  بڕیاری فەرماندەییەکەی بەغداد، پاش بڵاوبوونەوەی راگەیێندراوی گرووپێک هات کە ناوی لەخۆین اوە ' ئەهل مەعرووف '، تێیدا هەڕەشەی لە مەیفرۆشییەکان و یانەکانی شەوانە کردبوو، بەڵێنیدابوو بەئامانجیان بگرێت.  ئەو گرووپە بەردەوام هێرشدەکاتە سەر مەیفرۆشی و یانە شەوانەکان و سەنتەرەکانی مەساج لە بەغدا. ' ئەهل مەعرووف ' میلیشیایەکی نزیکی میلیشیای روبعوڵڵایە، کە یەکێکە لە گرووپە چەکدارییە پشتگیریکراوەکانی ئێران.  لە ماوەی دوو مانگی رابردوودا زیاتر لە ٢٤ مەیفرۆشی لە عێراق تەقێندراونەتەوە، هەروەها پێنج یانەی شەوانەش لەژێر هەڕەشەدا داخراون.  ئەوە یەکەمجار نییە مەیفرۆشییەکانی بەغدا رووبەڕووی هێرشی هاوشێوەی راستەوخۆ و ناڕاستەوخۆ دەبنەوە، لە ماوەی رابردوودا چەندین دووکانی مەیفرۆشی لە ناوچە جیاوازەکانی بەغدادا هێرشی هاوشێوەیان کراوەتەوە سەر. ئەمە جیا لە هێرشکردنە سەر مەساج و یانەکانی شەوانە بەشێوەیەکی نیمچە بەردەوام.