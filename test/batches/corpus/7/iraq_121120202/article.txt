فەرمانگەی لێکۆڵینەوەکان لە دەستەی دەستپاکیی عێراق، ئەمڕۆ پێنجشەممە، رایگەیاند: "پارێزگاری پێشووی بابل، لە رێگەی واژۆکردنی گرێبەستێک لە نێوان دیوانی پارێزگا و کۆمپانیای گشتیی دروستکردنی ئۆتۆمبێل، بەمەبەستی دابینکردنی ئۆتۆمبێلی قورس بۆ شارەوانیی شاری حلە بەپێچەوانەی یاسا، زیانی بە سامانی گشتیی گەیاندووە، بۆیە دراوەتە دادگا و سزادراوە".  گوژمەی ئەو گرێبەستەی کە پارێزگاری پێشووی بابل واژۆی کردووە، زیاتر لە ١٤ ملیار دینارە، بۆیە دادگای تاوانەکان لە حلە بە سێ ساڵ بەندکردنی تووند سزای دا، لە کاتێکدا سزادراوەکە لە پێشی دادگا ئامادە نەبووە.  پێشتریش  فەرمانی دەستگیرکردن و قەدەخەی گەشتکردن بۆ سزادراوەکە دەرچووبوو، ئەویش بە چەند تۆمەتێک لەوانە  سەرپێچیی لە دابینکردنی کەلوپەل و هێمای هاتووچۆ لە چوارچێوەی پرۆژەکانی شارەوانیی بابل، دابەشکردنی زەوی بە نایاسایی، هەروەها سەرپێچیکردن لە پێدانی هەلی وەبەرهێنان لە پارێزگای بابل، هەر بۆیە لە مانگی ئاداری رابردوو دادگای تاوانەکان لە بابل سزایەکی دیکەی زیندانیی بەسەردا سەپاند، بەڵام لە دادگا ئامادە نەبووە.  کەرار عەبادی، پارێزگای پێشووی بابل ئێستا شوێنی نیشتەجێبوونی نادیارە، بۆیە هەردوو بڕیاری سزادانەکەی هێشتا جێبەجێنەکراون.