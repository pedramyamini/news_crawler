حەیدەر عەبادی، سەرۆكوەزیرانی پێشووتری عێراق لە هەڤپەیڤینێکدا لەگەڵ کەناڵی ئەلعێراقییە رایگەیاند، "ئەو فڕۆكەیەی قاسم سولەیمانی، فەرماندەی پێشووی فەیلەقی قودسی ئێران و ئەبو مەهدی موهەندیس، جێگری پێشووی سەرۆكی دەستەی حەشدی شەعبیی لەنزیك فڕۆكەخانەی نێودەوڵەتیی بەغدا كردە ئامانج، رەزامەندیی عێراقی بەدەستهێنابوو".  لە ٣ی كانوونی دووەمی ٢٠٢٠ فڕۆكەیەكی بێفڕۆكەوانی ئەمریكی لەنزیك فڕۆكەخانەی نێودەوڵەتیی بەغدا كاروانی ئۆتۆمبێلەكانی قاسم سولەیمانی و ئەبو مەهدی موهەندیسی كردە ئامانج.  بەپێی سەرچاوەیەكی ئەمنیی عێراقی، هەر فڕۆكەیەكی بێفڕۆكەوان بە ئاسمانی عێراقدا بفڕێت، دەبێت پێشتر رەزامەندیی ئۆپەراسیۆنە هاوبەشەكانی هەبێت كە راستەوخۆ سەر بە سەرۆكوەزیرانە، ئەوكاتیش عادل عەبدولمەهدی، سەرۆكوەزیرانی عێراق بوو كە لە كۆتایی ساڵی رابردوودا لەژێر گوشاری خۆپێشاندەران دەستی لەکاركێشایەوە.