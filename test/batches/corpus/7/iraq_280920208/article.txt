ئەو ھەنگاوەی ئەمریکا ھەرچەندە ئەستەمە، بەڵام زانیارییە دزەپێکراوەکان دەڵێن ئەگەر روویش بدات، باجی بەشێک لە گرووپەکانی سەر بە حەشدی شەعبی قورس دەبێت.   سەرباری ئەوانە، عەسائیبی ئەھلی حەق، نوجەبا و حزبوڵڵا لە ھەڕەشەکانیان نەوەستاون و بەپێچەوانەوە تەنیا بە داخستنی باڵیۆزخانەی ئەمریکا و دەرکردنیان لە عێراق سەبوورییان دێت.   محەممەد بەلداوی، پەرلەمانتاری عەسائیبی ئەھلی حەق بە تۆڕی میدیایی رووداوی راگەیاند، "ھێزەکانی ئەمریکا، فڕۆکەکانی ئەمریکا و فڕۆکەکانی سەھیۆنی سەربازگەکانی حەشدی شەعبی بۆردوومان دەکەن و ھێزە ئەمنییەکان و سەکردە سەربازییەکان دەکەنە ئامانج و تاوانی گەورەیان لە دژ دەکەن. "  ئەو پەرلەمانتارەی عەسائیب دەڵێت، "تا ئەمڕۆش ئەو ھەڕەشانە بەردەوامن. چۆن دەبێت ئەمە کاری باڵیوێزخانە بێت؟ ئایا رێگە دەدرێت باڵیوێزخانەی عێراق لە ئەمریکا تەنانەت یەک پارچە چەکیش ببەنە ژوورەوە؟ ئەمە نموونەیەکی سادەیە کە باسی دەکەم، بەڵام ئەمڕۆ لەبەرامبەردا باڵیوێزخانەی ئەمریکا لێرە پڕە لە مارێنز و سیستەمی سی - رام (c - ram). "  لەدوای پەیامەکەی موقتەدا سەدر بۆ پێکھێنانی چەند لیژنەیەکی حکومی و پەرلەمانی، ئێستا بەشێکی گروپە شیعەکان وەک جاران توندنین و دەڵێن باڵیۆزخانەو دیبلۆماتکاران میوانن و داوای لێکۆڵینەوە لەو ھێرشانە دەکەن کە دەکرێنە سەریان.   سەباح عگێلی، ئەندامی لیژنەی ئاسایش و بەرگری لە پەرلەمانی عێراق لە فراکسیۆنی سائیروون دەڵێت، "راستییەکەی ئەو کارانە دڵەراوکێیەکی زۆریان لەنێو گەلی عێراقدا دروست کردووە. ئەوانە لێرەن میوانن نەوەک لایەنی سەربازی تا بەو شێوەیە مامەڵەیان لەگەڵ بکرێت. ھەروەھا داگیرکەریش نین. ئاشکرایە کە بەئامانجکردنی باڵیوێزخانە و کۆنسوڵخانەی وڵاتان لە عێراق گرفتێکی زۆر گەورەیە، ھەر لەبەر ئەوەیە سەماحەتی سەید پەیامی ئاراستەی ئەوانە کردووە کە سەر بەحەشدی شەعبین، چونکە بەشێکین لە سیستەمی ئاسایشی عێراق. "  ھەرچەندە ھێرشی موشەکی بۆ سەر باڵیۆزخانەی ئەمریکا لەلایەن گرووپەکانەوە وەستاوە، بەڵام لە ماوەی دوو رۆژدا دوو جار بە بۆمبی چێنراو کاروانی گواستنەی کەلوپەلی ھاوپەیمانیی نێودەوڵەتی کراوەتە ئامانج.  ھەر ئەمرۆ باڵیۆزخانەی ئەمریکا وەک گەورەترین ناوەندی ھەواڵگریی ئەو وڵاتە دوای ئاگادارکردنەوەی حکومەت و خەڵک، سێ جار سیستەمی نوێی دژە موشەکی لە بەغدا تاقیکردەوە، دەنگی بەرز و ترسناکی ساتی تاقیکردنەوەکان وەک ھۆشدارییەک بوو بۆ ئەو گرووپانەی ناوەناوە ھێرشیان دەکەنە سەر.