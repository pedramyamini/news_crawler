بەپێی راگەیێندراوی ئاژانسی هەواڵگری، بە فەرمانی وەزیری ناوخۆ و بە سەرپەرشتیی راستەوخۆی بریكاری ئاژانسی هەواڵگری و لێكۆڵینەوەی فیدراڵی، لە ٢٤ كاژێری رابردوودا لە هەڵمەتێكی هەواڵگریی ورد، دوو بەشداربووی "تاوانی كوشتارگەی خیلانیە"یان لە قەزای شارەبان دەستگیركردووە كە بەهۆیەوە عەلی فازڵ كەعبی و چوار كەسی دیكە لە خانەوادەكەی كوژران.  لە راگەیێندراوەکەدا ئاماژە بەوەش كراوە "پێشتر ئەو دوو چەكدارە داعشە لە چوارچێوەی كەرتی كەركووك و دیالەی بەناو ویلایەتی عێراق كاریان كردووە و بەگوێرەی ماددەی ٤ی یاسای تیرۆر لەلایەن دادگا داواكراون".  رۆژی چوارشەممە ٢٠ی تشرینی یەکەمی ٢٠٢٠ لە شارۆچکەی شارەبانی سەر بە پارێزگای دیالە، پێنج کەسی خێزانێک لەلایەن چەند کەسێکەوە کوژران. پارێزگاری دیالەش رایگەیاند "بکوژەکان چەکداری داعش بوون".  به‌پێی ئاماری پۆلیسی دیاله، له مانگی تشرینی یەکەمی ٢٠٢٠ داعش ٥٢ كرده‌وه‌ی چه‌كداریی له سنووری پارێزگاكه ئەنجامداوە. ئه‌وەش له‌كاتێكدایه جگه له پۆلیس و سوپا، ٢٧ لیوا و فه‌وج و سرییه‌ی حه‌شدی شه‌عبی و حه‌شدی عه‌شایەری و پۆلیسی فیدراڵی له پارێزگاكه جێگیركراون.