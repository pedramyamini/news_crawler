تەنیا لە دوو رۆژی رابردوودا بەپێی راگەیێندراوی دژە تیرۆری عێراق ٤٢ چەکداری داعش کوژراون، لە هەفتەی یەکەمی ئەو مانگەشدا، ١٩ رووداوی ئەمنی لە عێراق روویانداوە، زۆربەیان مینی چێنراوی داعش بوون یان شەڕی راستەوخۆ لەگەڵ چەکداران.  رووداو پرسیاری لە جومعە عناد وەزیری بەرگریی عێراق کرد، ئەویش هاوڕایە سێ ساڵە عێراق لەنێو شەڕی چەتەییدایە لەگەڵ داعش و دەڵێت ٩٥ % ـی چەکدارانی داعش لە خاکی عێراق دەرکراون.  جومعە عناد، وەزیری بەرگریی عێراق بە تۆڕی میدیایی رووداوی راگەیاند  "دەزانی پرسەکە چۆنە، دووژمن لەنێو خاکی عێراق دەرکراوە، لە ٩٥ % ـی دووژمن لە خاکی عێراق دەرکراوە، بەڵام بەشێکی کەمیان سوودیان لە جوگرافیا وەرگرتووە، سوود لە چیا و دۆڵ و دارستان و ناوچە دوورەدەستەکان وەردەگرن، بۆیە ئێمە سێ ساڵە رووبەڕووی چەتە دەبینەوە ئەگەر بە روونی پێت بڵێم ئەوە شەڕی چەتەکانە، ئەمڕۆ یان سبەی هەر بەسەریان زاڵدەبین. "  شارەزایانی ئەمنی پێیانوایە ئەوەی داعش دەیکات شەڕی چەتەییە و لەو شەڕەدا عێراق پێویستی بە هاوکاری هاوپەیمانان هەیە.  عیماد عەلۆ، شارەزای ئەمنی و سەربازی دەڵێت "هێرشەکانی ئەمدواییەی تیرۆریستانی داعش لە ناوچە چۆڵەکان و ئەو شوێنانەی بۆشایی ئەمنی لێیە، پێشانیدەدات، داعش دەستی داوەتە شەڕی چەتەیی، یەکە سەربازییەکانی ئێمەش بەپێی ئەو شەڕە مامەڵە دەکەن، پێویستمان بە بوون و پاڵپشتی هاوپەیمانی نێودەوڵەتی هەیە بۆ راهێنانی هێزە چەکدارەکان و بەرزکردنەوەی تواناکانیان. "  لەماوەی رابردوودا پێشمەرگە و هێزە عێراقییەکان بۆ کەمکردنەوەی جموجۆڵی داعش قسەیان لەسەر پێکهێنانی ناوەندی هاوئاهەنگی کرد، ئێستا دوو ناوەند لە هەولێر و بەغدا بۆ ئەو مەبەستە پێکهاتوون، عێراق دەڵێ لەگەڵ پێشمەرگە هاوئاهەنگین.  جومعە عناد وەزیری بەرگریی عێراق ئاماژە بەوەش دەدات "لەگەڵ پێشمەرگە هاوئاهەنگیمان هەیە، ناوەندێكمان لە هەولێر پێکهێناوە، هەموو فەرماندەیەکی ئۆپەراسیۆنەکان وەکو سەرۆکی لیژنە مامەڵە دەکات لەگەڵ بەرامبەر، بۆ نموونە فەرماندەی ئۆپەراسیۆنەکانی دیالە لەگەڵ فەرماندەی پێشمەرگە لەو ناوچەیە هاوئاهەنگی دەکەن و وەکو سەرۆکی لیژنەی هاوئاهەنگی کار دەکات، بۆیە کارەکە بەردەوامە و هیچ کێشەیەکمان نییە. "  عێراق سێ ساڵ لەمەوبەرسەرکەوتنی بەسەر داعش راگەیاند، بەڵام داعش لەو کاتەوە تەنیا خاکی بەدەستەوە نەماوە ئەگەر نا رۆژانە پەلاماری هێزە عێراقییەکان دەدات.