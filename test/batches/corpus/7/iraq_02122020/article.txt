بڕیارەکەی ئەمڕۆ، رۆژێک دوای بڕیارێکی هاوشێوە هات، بەدەستبەسەرداگرتنی پارەکانی ئەحمەد ساعدی، بەڕێوەبەری فەرمانگەی خانەنشینی گشتی، کە ئێستا لە بەندیخانەدا دەستبەسەرکراوە بە تۆمەتی گەندەڵی.  بڕیاری بانکە عێراقییەکە، جیا لە بەرپرسەکان خۆیان، خزمانی پلە یەکیش دەگرێتەوە وەک منداڵ، هاوژین و خوشک و براکان. بڕیارەکە پاش نزیکەی مانگێک لە دەستگیرکردنی چەند بەرپرسێک و بەڕێوەبەرانی ژمارەیەک کۆمپانیا لە وڵاتەکە دێت، کە لەلایەن دەزگای دەستپاکی عێراقییەوە، تۆمەتی گەندەڵییان دراوەتە پاڵ و فەرمانی گرتنیان لەلایەن دادگاوە بۆ دەرچووە.  میدیا عێراقییەکان، بەڵگەنامەیەکی پشتڕاستکراوەی دەرچوو، لە بانکی ناوەندیی وڵاتیان بڵاوکردەوە، کە تێیدا بڕیاری دەستبەسەرداگرتنی پارەی گواستراوە و نەگواستراوەی کۆمپانیای ' کی کارد ' و بەهادین عەبدولحوسێنی بەڕێوەبەری کۆمپانیاکە و سێ برای، ئاشکراکراوە.  بەڵگەنامەکە، بڕیاری هاوشێوەی بۆ کۆمپانیای ' ئینجاز ' بۆ زانیارییە تەکنەلۆژییەکان و عەمار عەبدولجەبار فەتاح جاف و هاوژینەکانی و منداڵەکانی دەرکردووە، هەروەها کۆمپانیای ' مەنزومە ئەلیکترۆنییە ' بۆ پارەدانی ئەلیکترۆنی. ئەمە جیا لە پارە گواستراوەکانی سامر عەبدولموتەڵیبی بزنسمان و منداڵ و هاوژینەکانی، لە چوارچێوەی هەمان دۆسیەدا.  سەرچاوە ئاگادارەکان لە بەغداوە ئاشکرایانکردووە، "لێکۆڵینەوەکان لەگەڵ بەرپرسانی ئەو سێ کۆمپانیایە و بەڕێوەبەری گشتی خانەنشین، پەیوەندییان بە چەندین لایەنەوە هەیە، لەنێویاندا بابەتی زەبەلاحی گەندەڵی بە سەدان ملیار دینار لە ماوەی چوار ساڵی رابردوودا، هەروەها دۆسیەی تۆمەتبارکردنەکە پەیوەندی بە مووچەی خانەنشینان و فەرمانبەرانەوە هەیە، ئەمە جیا لە پڕۆسەکانی حەواڵەی پارە و بەرتیل وەرگرتن و کرێی نایاسایی کە زیانی بە ماڵی گشتی گەیاندووە".  بەرپرسێکی وەزارەتی ناوخۆی عێراق، بە ' عەرەبی جەدید ' ی راگەیاندووە، لە رۆژانی داهاتوودا چەندین بەرپرسی دیکە بانگهێشتی لێکۆڵینەوە دەکرێن، دووپاتیکردووەتەوە، "ئەو تۆڕەی گەندەڵی درێژدەبێتەوە بۆ لوبنان، ئێران و ئیمارات".  هەفتەی پێشوو، وەزارەتی دارایی عێراق، لە بڵاوکراوەیەکدا گوتی مووچەی فەرمانبەران هیچ پەیوەندییەکی بە لێکۆڵینەوەکانی ئێستاوە نییە، لەبارەی بابەتەکانی گەندەڵی، کە ئەندامانی کۆمپانیاکانی پارەدانی ئەلیکترۆنی ئەنجامیانداوە. دووپاتیکردەوە پڕۆسەکانی پارە وەرگرتن لە رێگەی کارتی ئەلیکترۆنییەوە بەردەوام دەبێت.  ئەحمەد زیادە، شارەزای دارایی لە عێراق، دەڵێت "دۆسیەی پارەدانی ئەلیکترۆنی، بووەتە یەکێک لە دیارترین دۆسیەکانی گەندەڵی، لەبری ئەوەی حکومەت هاوشێوەی دەوڵەتانی دیکە، پشت بەکۆمپانیا ئەلیکترۆنییەکان ببەستێت بۆ خەرجکردنی مووچەی فەرمانبەران، وەک ئەوەی لە هەموو جیهاندا کاری پێدەکرێت، ملکەچی ویستی گەندەڵکاران و بزنسمانەکان بووە، لە بەرامبەر وەرگرتنی کرێ بۆ دروستکردنی کۆمپانیای پارەدانی ئەلیکترۆنی، کە بۆ مووچەی هەر فەرمانبەرێک مانگانە لانیکەم، دۆلارێک دەگێڕنەوە".  ئەو روونیکردووەتەوە عێراق خاوەنی ١٠ ملیۆن مووچەخۆری حکومی، خانەنشین، سەربازی، چاودێری کۆمەڵایەتی و چەندین بابەتی دیکەیە، ئەوەش دەریدەخات ئەو کۆمپانیایانە مانگانە چ پارەیەکیان دەستکەوتووە.  ئەو ئاشکرایکردووە، گەندەڵی و ساختەکاری و یاریکردن لە نێوان فەرمانگەی خانەنشین و ئەو کۆمپانیایانەدا روویداوە، ئەوە رێگەیداوە بەوەی چەندین کەس مووچەیان بۆ ببڕدرێتەوە بێئەوەی شایستە بن، هەندێک کەسیش زیاد لە مووچەیەکیان وەرگرتووە.  ئەو شارەزایە پێیوایە: "حکومەتی نووری مالیکی لە نێوان ٢٠٠٦ تاوەکو ٢٠١٤، بەرپرسی یەکەمی زۆرینەی دۆسیە زەبەلاحەکانی گەندەڵییە لە عێراقدا، حکومەتەکەی مالیکی بەرپرسە لە داهێنان و مۆڵەتدان بەو کۆمپانیایانەی پارەدانی ئەلیکترۆنی، کە زیانی یەکجار گەورەیان بە وڵاتەکە گەیاندووە".