ئەمڕۆ یەكشەممە ١٤ - ٠٢ - ٢٠٢١ نووسینگەی موقتەدا سەدر، رێبەری رەوتی سەدر لە راگەیێندراوێکدا باسی هەڵپەساردی نوێژی هەینی دەکات و رایدەگەیێنێت: بەهۆی بەرزبوونەوەی ژمارەی تووشبووانی کۆرۆنا، بڕیاریانداوە ئەنجامدانی نوێژی هەینی لەو مزگەوتانەی کە سەر بە رەوتی سەدرن لە سەرجەم پارێزگاکان رابگیرێن.  رۆژی شەممە ٢٠٢١/٠٢/١٣ لیژنەی باڵای تەندروستی و سەلامەتی لە عێراق رایگەیاند لە ١٨ی شووباتی ٢٠٢١ ـەوە رۆژانە لە کاژێر ٠٨: ٠٠ ـی ئێوارەوە تاوەکو ٠٥: ٠٠ ـی بەرەبەیان هاتووچۆ قەدەخە دەکرێت، خوێندنی قوتابخانەکان و کۆلێژەکانیش لە هەمان رۆژەوە دەبنە ئەلیکترۆنی.  هاوکات لیژنەی باڵای تەندروستی و سەلامەتی لە عێراق دانانی پرسەی قەدەخە کرد و رایگەیاند: "هەر کەسێک پرسە دابنێت بە ٥ ملیۆن دینار سزا دەدرێت. " جگە لەوەش لیژنەکە بڕیاریدا لە ١٨ ـی شووباتەوە هەموو مزگەوت و حوسەینییەکانی شیعە دابخرێن و تەنیا بۆ بانگدان بکرێنەوە. هاوکات ناوەندەکانی مەساج و جوانکاری لەو کاتەوە بۆ ماوەی دوو هەفتە دادەخرێن. خوێندنی قوتابخانەکان و پەیمانگەکان و کۆلێژەکانی حکومەت و کەرتی تایبەت لە ١٨ ـی ئەم مانگەوە بە ئەلیکترۆنی دەبێت، بەڵام ئەو بڕیارە قۆناخەکانی کۆتایی کۆلێژە پزیشکییەکان ناگرێتەوە. "  لیژنەی باڵای تەندروستی و سەلامەتی لە عێراق ئاشکرایشی کرد: "لە ١٥ ـی ئەم مانگەوە رێگە بە ئاهەنگگێڕان لە هۆڵەکان نادرێت. " لەبارەی هۆکاری ئەو بڕیارانەی لیژنەی باڵای تەندروستی و سەلامەتی لە عێراق، جەواد موسەوی، بڕیاردەری شانەی باڵای بەرەنگاربوونەوەی قەیرانی پەتای کۆرۆنا کە سەر بە پەرلەمانی عێراقە، بە تۆڕی میدیایی رووداوی راگەیاند: "ژمارەی تووشبووان بە ڤایرۆسی کۆرۆنا لە عێراق رووی لە هەڵکشان کردووەتەوە، بۆیە عێراق بە شێوەیەکی فەرمی و زانستی دووچاری شەپۆلی دووەمی ڤایرۆسی کۆرۆنا بووەتەوە".   لە بەشێکی دیکەی قسەکانیدا جەواد موسەوی رایگەیاند: جگە لە هاتنی جۆری نوێی ڤایرۆسی کۆرۆنا بۆ عێراق، بەڵام ئەوەی مەترسییە ئەوەیە کە بە لەبەرچاوگرتنی دۆخی وڵاتانی جیهان، بێگومان شەپۆلی دووەمی ڤایرۆسی کۆرۆنا لە شەپۆلی یەکەمی ڤایرۆسەکە سەختتر دەبێت. بۆیە هیوادارین هاووڵاتییان پابەندی رێنمایی و رێکارە تەندروستییەکان و دوورەپەرێزی و بەستنی دەمامک بن بۆ خۆپاراستن لە تووشبوون بە ڤایرۆسەکە.  تاوەکو ئێستا ٦٤١ هەزار و ٦٢٨ کەس لە عێراق و هەرێمی کوردستان تووشی کۆرۆنا بوون، ٦٠٥ هەزار و ٩٨٠ لەو تووشبووانە چاکبوونەتەوە، واتا ٩٤.٤ % ـی تێکڕای تووشبووان، هەروەها ٢٢ هەزار و ٤٨٤ تووشبووی کۆرۆنا هێشتا چارەسەر وەردەگرن، ٢٧١ لەو تووشبووانە لەژێر چاودێریی چڕدان، ١٣ هەزار و ١٦٤ تووشبووی کۆرۆناش مردوون.