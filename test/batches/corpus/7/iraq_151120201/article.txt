بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ یەکشەممە مستەفا کازمی، سەرۆکوەزیرانی عێراق لەگەڵ ئەندامانی کۆمیسیۆنی باڵای سەربەخۆی هەڵبژاردنەکان کۆبووەوە. جارێکی دیکە کازمی دووپاتیکردەوە حکومەت پابەندە بەوەی هەڵبژاردن لە وادەی دیاریکراوی خۆیدا لە ٦ی حوزەیرانی ٢٠٢١ بەڕێوەببات.   سەرۆکوەزیرانی عێراق  ئاماژەی بەوەکرد، هەڵبژاردنی پێشوەخت ئەرکی حکومەتەکەیانە، داواکاری گەل و شۆڕشی تشرینە، داواشی لە هاووڵاتیان کرد تۆماری دەنگدەران نوێ بکەنەوە و بەشێوەیەکی فراوان بەشداری لە هەڵبژاردندا بکەن.   کازمی رووی لە ئەندامی کۆمیسۆن کرد، "چیتان پێویستە بۆ بەڕێوەچوونی هەڵبژاردن لە وادەی خۆیدا ئێستا داوای بکەن" تاوەکو  بیخاتە بەردەم ئەنجوومەنی وەزیرانی عێراق لە نزیکترین دانیشتندا، بۆ ئەوەی سەرجەم داواکارییەکان پەسندبکرێت و "حکومەتەکەیان ئەو ئەرکە مێژووییە راپەڕێنێت".  هەروەها گوتیشی، "داوامان لە سەرجەم وەزارەت و دام و دەزگاکانی دەوڵەت کردووە ئاستەنگ و رێکارە بیرۆکراسییەکان لەبەردەم کۆمیسیۆن لاببرێت" و جەختی لەوەشکردەوە، پێویستە بە درێژایی کاژێرەکان کاربکەن، بۆ ئەوەی پێویستییەکان سەرکەوتنی هەڵبژاردن ئامادەبکەن.