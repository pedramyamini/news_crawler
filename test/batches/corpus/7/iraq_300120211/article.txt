میدیاکانی عێراق لەسەر زاری سەرچاوەیەکی ئەمنی لە پارێزگای بەسرە بڵاویانکردەوە، ئەفسەرێک لە ژمێریاریی بەڕێوەبەرایەتیی فەوجی فریاکەوتنی فەرماندەیی پۆلیسی بەسرە، مووچەی ٧٠٠ کارمەندی فەوجی ٩ی پۆلیسی فریاکەوتنی  بەسرەی بردووە، کە بە ملیارێک دینار دەخەمڵێنرێت و بەرەو شوێنێکی نادیار هەڵاتووە.  سەرچاوەکەی میدیاکانی عێراق ئاماژەی بەوەکردووە، ئەو ئەفسەرە بەرپرس بووە لە دابەشکردنی مووچە، لە رۆژی یاری نێوان عێراق و کوێت هەندێک پارەی کارمەندەکانی دابەشکردووە، ئەوانی دیکەش سەرقاڵ بوونە بە رێکار و پاراستنی رێوڕەسمی یارییەکە، دوای یارییەکە کارمەندەکان گەڕاونەتەوە فەرمانگەکەیان بۆ وەرگرتنی مووچەکانیان، بەڵام ئەو ئەفسەرە ونبووە.  بەپێی زانیارییە سەرەتاییەکانیش، ئەو ئەفسەر بەرەو دەرەوەی وڵات هەڵاتووە.   لەوبارەوە، عەبدولئەمیر مەیاحی، بڕیاردەری لیژنەی دەستپاکی لە پەرلەمانی عێراق و نوێنەری پارێزگای بەسرە بە تۆڕی میدیایی رووداوی راگەیاند، "ئەمانە تەنیا قسەی تۆڕە کۆمەڵایەتییەکانن، رووداوی لەم شێوەیە نەبووە".