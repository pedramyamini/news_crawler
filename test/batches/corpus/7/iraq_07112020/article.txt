هۆشیار قەرداخ، بڕیاردەری پەرلەمانی عێراق بە (تۆڕی میدیایی رووداو)ی راگەیاند،  کاژێر ١٢ی نیوەڕۆی ئەمڕۆ شەممە ٧ی تشرینی دووەم پەرلەمانی عێراق کۆدەبێتەوەو خوێندنەوەی دووەم بۆ پرۆژەیاسای پڕکردنەوەی کورتهێنانی دارایی دەکرێت.  بەشێکی دیکەی دانیشتنەکەی پەرلەمان بۆ دەنگدانە لەسەر پرۆژەیاسای پەسندکردنی رێککەوتنی هاوکاریی نێوان عێراق و کۆریای باشوور، دەنگدان لەسەر پرۆژەیاسای چوونی عێراق بۆ نێو پرۆتۆکۆلی دووەمی رێککەوتنی لاهای ساڵی ١٩٥٤ تایبەت بە پاراستنی کەلوپەلی رۆشنبیریی لە کاتی ململانێی چەکداریی، هەروەها دەنگدان لەسەر پرۆژەیاسای پەسندکردنی رێککەوتنی نەتەوەیەکگرتووەکان لەبارەی شەفافییەت لە دادوەریی بەڵێنیی و دەنگدان لەسەر پێشنیازی یاسای هەمواری یەکەمی یاسای دەستەی سەرپەرشتی دادوەریی.   هەر بەپێی کارنامەی دانیشتنەکەی ئەمڕۆ خوێندنەوەی یەکەم بۆ پرۆژە پێشنیازی یاسای دووبارە گەڕانەوەی ئەو زەوییانەی کە لە بڕیاری ئەنجوومەنی سەرکردایەتی هەڵوەشاوە هاتووە بە ژمارەکانی (٤٨٩) و (٩١٧)ی ساڵی ١٩٨١ دەکرێت.  پێشتر وەزارەتی دارایی عێراق راگەیێندراوێکی لەبارەی دابەشکردنی مووچەی مانگی تشرینی یەکەم بڵاوکردەوە و رایگەیاند "داهاتی نەوت ناتوانێت خەرجییەکانی حکومەت دابین بکات و ئێستا داهاتی عێراق بۆ ٥٠ % کەمبووەتەوە و ئەم دۆخەش تاوەکو ماوەیەکی دیکە بەردەوام دەبێت". لە راگەیێندراوەکەی وەزارەتی دارایی عێراقدا ئەوەش هاتووە: "بۆ مانگەکانی کۆتایی ئەمساڵ بژارەی قەرزکردن بە گونجاوترین بژارە دەزانین و بژارەکانی دیکەی وەک زیادکردنی داهاتی خاڵە سنوورییەکان و باج و رێکارەکانی دیکە چارەسەرن، بەڵام بۆ ئایندە نەوەکو بۆ دۆخی ئێستای عێراق".  پێشتریش، عەلی عەللاوی، وەزیری دارایی عێراق، رایگەیاند: حکومەت  داوای رەزامەندیی پەرلەمانی کردووە بۆ وەرگرتنی ٤١ تریلیۆن دینار قەرز لە ناوخۆ، ئەو بڕە قەرزەش بەشی پێدانی مووچە و خەرجییەکانی ئەمساڵ و دوو مانگی سەرەتای ساڵی ٢٠٢١ دەکات.  حکومەتی عێراق مانگانە بۆ پێدانی مووچە و دەرماڵەکان پێویستی بە ٧ تریلۆن دینارە، ئەویش لەکاتێکدا داهاتی نەوتی عێراق بۆ مانگی تشرینی یەکەم ٣ ملیار و ٤٣٠ ملیۆن دۆلار بووە. چاوەڕواندەکرێت دوای پەسندکردنی پرۆژەیاساکە لە پەرلەمان، حکومەت دەست بە دابەشکردنی مووچە بکات.  قەرزە نیوخۆییەکانی عێراق لە ٢٠١٣ بۆ ٨ مانگی سەرەتای ٢٠٢٠ لە ٤ تریلۆن و ٥٦ ملیار دینارەوە زیادیکردووە بۆ ٥٢ تریلۆن و ٢٤٠ ملیار دینار.  قەرزکردنەکە بەمشێوەیە بووە:  - لە ساڵی ٢٠١٣ کۆی گشتیی قەرزی نیوخۆیی عێراق ٤ تریلۆن و ٥٦ ملیار دینار  ++ لە ساڵی ٢٠١٤ کۆی گشتیی قەرزی نیوخۆیی عێراق  ٨ تریلۆن و ٧٦٨ ملیار دینار  ++ لە ساڵی ٢٠١٥ کۆی گشتیی قەرزی نیوخۆیی عێراق  ٣٢ تریلۆن و ١٤٣ ملیار دینار  ++ لە ساڵی ٢٠١٦ کۆی گشتیی قەرزی نیوخۆیی عێراق  ٤٧ تریلۆن و ٣٦٢ ملیار دینار  ++ لە ساڵی ٢٠١٧ کۆی گشتیی قەرزی نیوخۆیی عێراق  ٤٧ تریلۆن و ٦٧٩ ملیار دینار  ++ لە ساڵی ٢٠١٨ کۆی گشتیی قەرزی نیوخۆیی عێراق  ٤١ تریلۆن و ٨٢٣ ملیار دینار  ++ لە ساڵی ٢٠١٩ کۆی گشتیی قەرزی نیوخۆیی عێراق ٣٨ تریلۆن و ٣٣٢ ملیار دینار  ++لە ٨ مانگی سەرەتای ٢٠٢٠ کۆی گشتیی قەرزی نێوخۆیی عێراق ٥٢ تریلۆن و ٢٤٠ ملیار