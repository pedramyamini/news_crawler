بەپێی راگەیێندراوی نووسینگەی راگەیاندنی مالیكی، ئەمڕۆ دووشەممە ١٤ی کانوونی یەکەمی ٢٠٢٠ نووری مالیكی، سەرۆكی هاوپەیمانیی دەوڵەتی یاسا پێشوازیی لە قوباد تاڵەبانی، جێگری سەرۆكی حكومەتی هەرێمی كوردستان و شاندی یاوەری كردووە، لە دیدارێكدا رەوشی سیاسی و ئەمنییان لە عێراق و ناوچەكە و پەیوەندییەكانی نێوان حكومەتی فیدراڵ و هەرێمی كوردستان تاوتوێ كردووە.  وەكو لە راگەیێندراوەكەدا هاتووە "مالیكی جەختی كردووەتەوە لەسەر گرنگیی چارەسەركردنی كێشەكانی نێوان بەغدا و هەولێر، جێبەجێكردنی پرەنسیپەكانی دەستوور و بەدیهێنانی بەرژەوەندییەكانی گەلی عێراق لە هەموو شوێنێك"، هەروەها پاڵپشتیی خۆی بۆ ئەو داواكارییانەی گەلی كورد نیشانداوه كە "گونجاون لەگەڵ چوارچێوە یاسایی و دەستوورییەكانی عێراق".  هەفتەی رابردوو شاندی هەرێمی کوردستان بە سەرۆکایەتیی قوباد تاڵەبانی، جێگری سەرۆکی حکومەتی هەرێمی کوردستان چووە بەغدا، لە چەند رۆژی رابردووشدا کۆبوونەوەی بەجیا و هاوبەشیان لەگەڵ سەرۆکوەزیران، سەرۆکی پەرلەمان و وەزیرانی نەوت، دارایی، دەستەی سیاسیی رەوتی سەدر، حیکمە و چەند پەرلەمانتارێکی پەرلەمانی عێراق لە لیژنەکانی دارایی و لیژنەکانی دیکە کردووە.  هەرچەندە بەشێک لەو کۆبوونەوانە لەلایەن سەمیر هەورامی، گوتەبێژی قوباد تاڵەبانی بە "گرنگ و یەکلاییکەرەوە" وەسفکران، بەڵام تاوەکو ئێستا هیچ رێککەوتنێک نەکراوە و گفتوگۆکان چەند رۆژی داهاتووش بەردەوام دەبن.  بەپێی زانیارییەکانی پەیامنێری رووداو، لە ماوەی شەش رۆژی رابردوودا شاندی هەرێمی کوردستان چەندین کۆبوونەوەیان ئەنجامداوە و لەگەڵ هەندێک لایەن دوو جار و سێ جار کۆبوونەتەوە، بەتایبەتی لەگەڵ شاندی هونەریی وەزارەتی نەوت و وەزارەتی دارایی عێراق، دەشڵێت "تاوەکو ئێستا هیچ رێککەوتنێکی فەرمی ئەنجامنەدراوە".