د. جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "گەندەڵییەکی زۆر لەنێو بانکی ناوەندی هەیە، لێکۆڵینەوە لەو گەندەڵیانە زۆر گرنگن. بانکی ناوەندی زۆر لە پێویستیی ناوخۆی عێراق دۆلار دەفرۆشێت. "  ئەو ئەندامەی لیژنەی دارایی ئاماژەی بەوە دا کە رۆژی دووشەممە ٢٠٢٠/١٢/١٤ بانکی ناوەندی زیاتر لە ٢٢٠ ملیۆن دۆلاری فرۆشتووە لە کاتێکدا وڵات تەنانەت پێویستی بە ١٠٠ ملیۆن دۆلاریش نییە کە رۆژانە بازرگان و وەبەرهێنەران و حکومەت بۆ راییکردنی کارەکانیان پێویستیان پێیەتی.  د. جەمال کۆچەر باسی لەوە کرد، پێنج کێشەی سەرەکییان لەگەڵ بانکی ناوەندیی عێراقدا هەیە کە بریتین لە:   ١. پۆلێنکردنی بانکەکان بۆ A و B و C کە هیچ پێوەرێکی زانستی نییە بۆ ئەو پۆلێن کردنە.   ٢. ئەو دۆلارەی رۆژانە دەیخاتە بازاڕەوە.   ٣. وردبینی لە پسووڵەی فرۆشتنی دۆلارەکان و چۆنییەتیی پڕکردنەوەی.   ٤. هەندێک بانکی ناعێراقی لەم وڵاتەدا کاردەکەن، تەنیا ئەوانەی بەڕێوەی دەبن عێراقین، لەو رێگەیەوە دۆلار بۆ وڵاتێکی دیکە دەڕوات.   ٥. ئەو دەسەڵاتەی کە بانکی ناوەندی عێراقی هەیەتی و گوێ بە کەس نادەن.  رۆژی دووشەممە ٢٠٢٠/١٢/١٤ بۆ یەکەمین جار دادگای تایبەت بە بەرەنگاربوونەوەی گەندەڵی بە مەبەستی وردبینیکردن لە بەڵگەنامە بانکییە هاوبەشەکان لە فرۆشتنی دراوی بیانی دەستی بە لێکۆڵینەوە کردووە لە سپیکردنەوەی پارە و تاوانی ئابووری، ئەمەش وەک وەڵامدانەوەیەکە بۆ داواکارییەکانی پەرلەمان و بانکی ناوەندی عێراقی.    هاوکات ئەمڕۆ دووشەممە نرخی دیناری عێراقی لە بەرامبەر دۆلاری ئەمریکی دابەزی و ١٠٠ دۆلاری ئەمریکی بە ١٣٠ هەزار و ٢٠٠ دینار مامەڵەی پێوە کرا. هاوکات نرخی زێڕ جێگیرە و هەر ئۆنسەیەک زێڕ بە هەزار و ٨٣٥ دۆلار مامەڵەی پێوە کراوە.