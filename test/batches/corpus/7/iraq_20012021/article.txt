مستەفا کازمی، سەرۆکوەزیران و فەرماندەی گشتی هێزە چەکدارەکانی عێراقی بڕیاریدا کارکردن بە ماددەی (١٦ / بڕگەی دووەم) لە یاسای خزمەت و خانەنشینی سەربازی ژمارە ٣ی ساڵی ٢٠١٠ رابگیرێت، ئەوەش بەمەبەستی دانانی میکانزمێکی تەواو لەبارەی بابەتی پلە سەربازییەکان و نادیسپلینی و بێ بەرنامەی لە پێدانی پلەکاندا.  فەریق روکن محەممەد حەمید کازم، سکرتێری فەرماندەی گشتی هێزە چەکدارەکان بە نووسراوی فەرمی، وەزارەتی بەرگری، ئەمینداریەتی رازگری گشتی، دەزگای دژە تیرۆری لەو بڕیارە ئاگادارکردووەتەوە.  د. ناسر هەرکی، ئەندامی لیژنەی ئاسایش و بەرگری لە پەرلەمانی عێراق بە (تۆڕی میدیایی رووداو)ی راگەیاند، لە رابردوودا، بێسەربەری و نادادی هەبووە، لە پێدان پلەی سەربازی و بەرزکردنەوەی پلەی ئەفسەران دا، بۆیە ئەو هەنگاوەی مستەفا کازمی، سەرۆکوەزیران و فەرماندەی گشتی هێزە چەکدارەکان، بۆ دووبارە رێکخستنەوەی بەرزکردنەوەی پلەی سەربازی و رێگریکردنە لەهەر نادروستییەک کە کراون و دەکرێت.  بەپێی بڕگەی ٢ لە ماددەی ١٦ دا، لە یاسای خزمەت و خانەنشینی سەربازی ژمارە ٣ی ساڵی ٢٠١٠ پلەی سەربازی بە دەر لەیاساکە بەرزدەکرێتەوە، ئەگەر سەلمێنرا ئەو ئەفسەرە توانایەکی ناوازە، یاخود دەستکەوتێکی زانستی بەرچاوی بەدەستهێناوە یان قوربانیداوە لە ئەنجامی ئەرکەکەی و خزمەتکردنی سوپا و نیشتماندا.