پێشتریش بەپێی دوو نوسراوی جیاواز، فالح فەییاز، سەرۆکی دەستەی حەشدی شەعبی، هەر یەکە لە حامد جەزائیری لە پۆستی فەرماندەی لیوای ١٨ی حەشدی شەعبی و وەعد مەحموود ئەحمەد قەدۆی لە فەرماندەی لیوای ٣٠ حەشد دوورخستنەوە.  بەپێی زانیارییەکانی رووداو لە چەند رۆژی رابردوودا مستەفا کازمی، سەرۆکوەزیرانی عێراق لە ماڵی هادی عامری، سەرۆکی هاوپەیمانی فەتح کۆبوونەوەیەکی لەگەڵ فەرماندە باڵاکانی حەشدی شەعبی کردووە. کازمی لەو کۆبوونەوەیەدا هۆشداری داوەتە هادی عامری و فەرماندەکانی حەشدی شەعبی، لە ئەگەری رووبەڕووبوونەوەی حکومەتەکەی، چونکە لەنێو میدیای عێراقیدا قسە لەسەر ئەوە دەکرێت جارێکی دیکە خۆپێشاندان و ناڕەزایەتی قووڵ لە دژی حکومەتەکەی مستەفا کازمی دەستپێبکاتەوە، ئەویش بە هاندان و هاوکاری گرووپەکانی حەشدی شەعبی.  لەلایەکی دیکەشەوە موقتەدا سەدر، رێبەری رەوتی سەدر بەیاننامەیەکی بڵاوکردووەتەوە، داوایکردووە لیژنەیەک لە پەرلەمان و حکومەت پێکبهێندرێت بۆ بەدوداچوون لەسەر مووشەکبارانکردنی شوێنە دیپلۆماسییەکان کە لە عێراقن بە دیاریکراویش لە ناوچەی سەوز. چەند کاژێرێک دوای ئەو بەیاننامەیەی موقتەدا سەدر، راستەوخۆ مستەفا کازمی پشتگیری داواکەی موقتەدا سەدری کرد. لەدوای دەرکردنی ئەو بەیاننامەیەش چەند رۆژێکە هیچ هێرشێک نەکراوەتە سەر بنکە سەربازییەکانی ئەمریکا نە لە دەوروبەری فڕۆکەخانەی بەغدا نە باڵیۆزخانەی ئەمریکا و نە هیچ باڵیۆزخانەیەکی دیکە.