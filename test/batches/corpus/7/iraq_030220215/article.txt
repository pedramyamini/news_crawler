بەپێی راگەیێندراوی وەزارەتی تەندروستیی عێراق، حەسەن تەمیمی، وەزیری تەندروستی لەگەڵ سوزوكی كوتارو زار، باڵیۆزی ژاپۆن لە عێراق كۆبووەتەوە و هاوكاریی دووقۆڵی نێوان بەغدا و ژاپۆنیان لە بواری تەندروستی و پزیشكی و بەهێزكردنی هاوكاریی نێوانیان تاوتوێكردووە، هاوكات تیشكیان خستووەتە سەر چۆنێتی كۆنترۆڵكردنی كۆرۆنا لە عێراق.  لە بەشێکی دیکەی راگەیێندراوەكەدا هاتووە: سوزوكی كوتارو نامەیەكی رادەستی وەزیری تەندروستیی عێراق كردووە و تیایدا هاتووە، لە ٢٨ی كانوونی دووەمی رابردوو پەرلەمانی ژاپۆن رەزامەندی نیشانداوە لەسەر هاوكاریكردنی عێراق بە بڕی ٥٠ ملیۆن دۆلاری ئەمریكی، بە مەبەستی پارەداركردنی ١١ پرۆژەی سەرەكی لە عێراق كە نەتەوەیەكگرتووەكان و رێكخراوە نێودەوڵەتییەكان جێبەجێیان دەكەن.  ئامانج لە پارەداركردنی ئەو پرۆژانە هاوكاریكردنی گەلی عێراقە بۆ كۆنترۆڵكردنی كۆرۆنا و پرسی ئاوارەكان لە عێراق، باڵیۆزخانەی ژاپۆنیش بە هاوئاهەنگی لەگەڵ جایكای ژاپۆنی لە كاركردن لەگەڵ وەزارەتی تەندروستی بەردەوام دەبێت، بۆ پێشكەشكردنی هاوكاری بۆ گەلی عێراق لە كەرتی تەندروستیی گشتی.   جایکا ئاژانسێکی هاوکاریی نێودەوڵەتیی ژاپۆنییە، هاوکاری زیاتر لە ١٥٠ وڵات و هەرێمی جیهان دەکات و لە ساڵی ٢٠٠٨ ـەوە لقی هێنراوەتە هەرێمی کوردستان.  لە ساڵی ٢٠٠٣ ـوە حكومەتی ژاپۆن زیاتر لە ٩٠ پرۆژەی لە عێراق لە بوارە جیاجیاكاندا جێبەجێكردووە، بەتایبەتی لە بوارەكانی چاودێری تەندروستی، فێركردن و رووبەڕووبونەوەی هەژاری.