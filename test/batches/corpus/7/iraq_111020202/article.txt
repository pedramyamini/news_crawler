عەلی عەللاوی، وەزیری دارایی عێراق لە هەڤپەیڤینێکدا رایگەیاند: "لە ساڵی ٢٠٢٠ زیادبوونێکی پێشبینینەکراو هەبوو لە قەبارەی مووچەی فەرمانبەران و شایستەکانی خانەنشینکراوان، لە کاتێکدا لە قەیرانە داراییەکانی پێشوو لە ٢٠١٤ و ٢٠١٥ قەبارەی مووچە و خانەنشینی نزیکەی ٤٠ تریلیۆن دینار بوو، ئەوکاتیش سەرباری قەیران، داهاتی نەوت بەشی مووچەی دەکرد، کەچی ئەمساڵ وا مووچە و دەرماڵە دەگاتە نزیکەی ٦٥ تریلیۆن دینار، واتا ٦٠ % زیاتر بووە، بۆیە رەنگە ئەمساڵ داهاتی نەوت بەشی نیوەی شایستەکان نەکات".  عەلی عەللاوی راشیگەیاند: "هەموو مانگێک داهاتی نەوت بەش ناکات، سەرەتاش ناچاربووین پەنا بۆ پارەی خولاوی ساڵانی پێشوو و قەرزکردن ببەین، ئێمە داوامان کرد سەقفی وەرگرتنی قەرز دیاری نەکرێ، بەڵام پەرلەمان بڕیاری دا سەقفی قەرزەکە ١٥ تریلیۆن دینار قەرزی ناوخۆیی و ٥ ملیار دۆلار قەرزی دەرەکی بێ، ئەوەش بەشی نەکرد، لە سێ مانگدا تەواو بوو".  سەبارەت بە دابینکردنی مووچەی مانگەکانی داهاتوو، وەزیری دارایی عێراق گوتی: "لەئێستاوە تاوەکو کۆتایی ساڵ پێویستمان بە داهاتێکە بۆ پڕکردنەوەی کورتهێنان، ئەوەش بە زیادکردنی داهات، یان کەمکردنەوەی خەرجییەکان دەکرێت، یاخود دەبێ بەڕێگەیەکی دیکە ئەو کورتهێنانە پڕبکەینەوە، ئاماژەکانی داهاتی نەوت تاکۆتایی ساڵ دڵخۆشکەر نین، وەزارەتی نەوت پێشبینی دەکات داهاتی نەوت لە ٤ مانگی کۆتایی ئەمساڵ لە ١٥ تریلیۆن دینار تێنەپەڕێ، کەچی تێکڕای خەرجی پێویستمان لە سەرەتای مانگی نۆ تاوەکو کۆتایی ئەمساڵ نزیکەی ٥٨ تریلیۆن دینارە، بۆیە پێویستمان بە ٣٥ تریلیۆن دیناری دیکە دەبێ".  وەزیری دارایی عێراق ئاماژەی بە داهاتی گومرگەکان کرد و گوتی: "داهاتی گومرگ لە عێراق لە قەیراندایە، بەهۆی پەتای کۆرۆنا، چونکە گومرگ لە هاوردەکراو وەردەگیرێ کە بەهۆی پەتاکە کەم بووە، ئەمەش لە کاتێکدایە رێژەیەکی زۆر لە هاوردەی عێراق یان لە گومرگ بەخشراوە یاخود گومرگی لێوەرناگیرێ" گوتیشی: "حکومەت ٤٠ % ـی هاوردە، هاوردە دەکات، کە بەشێکی زۆری گومرگی لێوەرناگیرێ، کەرتی تایبەتیش ٦٠ % کەی دیکە هاوردە دەکات، بۆیە داهاتی گومرگ زۆر کەمە، تەنانەت ئەگەر هەموو داهاتی گومرگ بەدەستبهێنین ئەوا دەگاتە نزیکەی ٤ ملیار دۆلار".  سەبارەت بە داهاتی باجیش عەلی عەللاوی گوتی:  "داهاتی باجیش بەهەمانشێوە رێکخراو نییە و  زۆر کەمە، هەر خۆی لە بنەڕەتدا هەر فەرمانبەر باج دەدات، دواتر هەموو کەرتەکان لە عێراق پێشکەوتوو نین، راستە کەرتی کشتوکاڵ بەرهەمی باشی هەیە بەتایبەت بەرهەمی گەنم، بەڵام ئەوە هەمووی تێچووی گەورەی هەیە، کە حکومەت بۆ گەنم و جۆ و برنج دەیدات، کە رەنگە بگاتە ٥ تاوەکو ٦ تریلیۆن دینار، دواتر حکومەت بەڕێگەی وەزارەتی بازرگانی ئەو گەنمە دەکاتە ئارد و بێبەرانبەر دەیداتە هاوڵاتی، بۆیە هیچ داهاتێکی نییە بۆ دەوڵەت".  وەزیری دارایی پێیوایە کێشەی عێراق لە مووچەدا نییە، بەڵکو لە دەرماڵەدایە کە دوو هێندەی مووچەیە: "بۆیە دەبێ چاو بەو دەرماڵە بخشێنینەوە، چونکە بەرهەمی فەرمانبەر لە عێراق بە گشتی هێندە کەمە شایەنی باسکردن نییە، تەنانەت چینێکی فەرمانبەران بەرهەمیان سفرە، دەکرێ ئەمە بە گواستنەوەی بەشێکی گەورەی ئەو فەرمانبەرانەی کە بەرهەمی زۆریان نییە بۆ فەرمانگەی بەرهەمدار یان پرۆژەی کاری گشتیی چارە بکرێ، پرۆژەیەکیش بۆ ئەو گواستنەوە پێشکەش دەکەین".  سەبارەت بە کەرتی تایبەت، عەلی عەللاوی رایگەیاند: "کەرتی تایبەت لە عێراق نییە، بۆیە دەبێ دروستی بکەین، فەرمانبەرێتی لە عێراق وەک چاودێری کۆمەڵایەتی لێهاتووە، لە کاتێکدا کاری حکومەت نییە هەلی کار پێشکەش بکات، تەنیا ئەو هەلانە نەبێ کە شایستەن و پێویستن، کەچی گوشاری سیاسی هەیە بۆ دامەزراندنی خەڵک بۆ بەدەستهێنانی دەستکەوتی هەڵبژاردن".