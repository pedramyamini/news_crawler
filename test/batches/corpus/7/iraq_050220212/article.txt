جێگری سەرۆکی پەرلەمانی عێراق پێیوایە؛ کێشە لەنێو ماڵی شیعەدا هەیە و دەشڵێت، لە کۆی ئەو پرسیارانەی لیژنەی دارایی پەرلەمانی عێراق ئاراستەی شاندی هەرێمی کوردستانی کردووە، وەڵامی ١٣ پرسیاریان دراوەتەوە.  د. بەشیر حەداد، جێگری سەرۆکی پەرلەمانی عێراق رایگەیاند "هەموو ئەو بیانووانەی کە خراونەتە بەردەست هەرێمی کوردستان وەڵامدراونەتەوە، خاڵی بەهێزی هەرێمی کوردستان لەوەدایە کە زیاتر لە بژارەیەکی پێشکێش کردووە بۆ چارەسەر، بەڵام هێشتا بەغدا هیچ بژارەیەکی بە فەرمی وەڵام نەداوەتەوە و نەیگوتووە چییان دەوێت و چییان ناوێت".  زۆربەی فراکسیۆنە شیعەکانی پەرلەمان داوای رادەستکردنی تەواوی دۆسیەی نەوت و كێڵگە نەوتییەكانی هەرێمی كوردستان دەکەن، لە بەرامبەر ناردنی شایستە داراییەکانی هەرێمی کوردستان.  ئەندامێکی هاوپەیمانیی هیوا، کە لە دەرەوەی فراکسیۆنی یەکێتی و پارتی بە جیا لەگەڵ مستەفا کازمی، سەرۆکوەزیرانی عێراق کۆبوونەوە، دەڵێت، کازمیش پێی گوتوون بارودۆخ گۆڕاوە.  جەمال کۆچەر، ئەندامی لیژنەی دارایی پەرلەمانی عێراق دەڵێت، کازمی بە روونی پێی گوتوون بارودۆخ گۆڕاوە و نەوەیەکی نوێ هاتووە کە ئیدی لێیان قبووڵ ناکەن.  لیژنەی دارایی پەرلەمانی عێراقی قەبارەی پرۆژەیاسای بودجە لە ١٦٤ تریلیۆن دینارەوە بۆ نزیکەی ١٢٧ تریلیۆن و ٥٠٠ ملیار دینار کەمکردووەتەوە، نرخی بەرمیلێک نەوتی لە ٤٢ دۆلارەوە کردووەتە ٤٥ دۆلار.  بەشە بودجەی هەرێمی کوردستان، پێشتر بە زیاتر لە ١٣ تریلیۆن و ٩٠٠ ملیار دینار دیاریکرابوو، هەرچەندە بە رێژەش ١٢.٦٧ % ـی بودجەی بۆ دانراوە، بەڵام بڕی بەشە بودجەکە هێشتا بە دینار دیارینەکراوە.  هەروەها گوتەبێژی فراکسیۆنی یەکێتیی نیشتمانی کوردستان رەخنە لە چۆنێتی جوڵەی سیاسیی شاندەکەی هەولێر لە بەغدا دەگرێت.  بەختیار شاوەیس، گوتەبێژی فراکسیۆنی یەکێتی لە پەرلەمانی عێراق "لایەنەکانی کوردستان و حکومەتی هەرێمی کوردستان نەیانتوانیوە تەفەهومی ئەم جیلە سیاسییە بکەن، ئەمان هاتوون لە بەغدا رێککەوتنیان لەگەڵ کازمییەکدا کردووە کە یەک نوێنەری لەناو پەرلەماندا نییە و خۆی گوشارێکی گەورەی ناوخۆیی و ئیقلیمیی لەسەرە بۆئەوەی لە پۆستەکەی لابچێت. چەندین جار گوتوومانە کە دێنە بەغدا، پەرلەمان خاوەنی بڕیارە، لە بەغدا پرۆسەی سیاسی جیاوازیی هەیە لەگەڵ هەرێمی کوردستان".  لای خۆیەوە شێروان میرزا، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند "شاندی هەرێمی کوردستان لە سەردانی هەفتەی رابردوویدا داتا و زانیاریی تەواوی لەبارەی دۆسیەی نەوت رادەستی لیژنەی دارایی پەرلەمانی عێراق كردووە، چاوەڕێین بزانین لە چەند رۆژی داهاتوودا لە دەستپێکردنەوەی دانوستاندنەکان، شاندەکە بە كوێ دەگەن".