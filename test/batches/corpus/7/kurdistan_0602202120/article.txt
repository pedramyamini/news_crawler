گەر بژارەی رادەستکردنی نەوت لە بەندەری جەیھان جێگیر بکرێت و دواجار رەزامەندیی ھەولێر و بەغدای لەسەر بدرێت، بەپێی ئەو ھەژمارە سەرەتاییەی کراوە ھەرێمی کوردستان پێنج تریلیۆن دینار رادەستی بەغدا دەکات و لە بەرامبەردا نزیکەی ١٣ تریلیۆن دیناری پێدەدرێت.   ئاڵا تاڵەبانی، سەرۆکی فراکسیۆنی یەکێتی دەڵێت: "پێم وانییە گەیشتبێتە بنبەست، ھێشتا پێم وایە رێککەوتن دەکرێت. راستە بەرز و نزمی لە داواکاندا ھەیە و جۆرێک لە قورسکردن لە بڕگەی تایبەت بە ھەرێمی کوردستان لە رادەستکردنی نەوتدا ھەیە، بەڵام ئەمڕۆ لە رادەستکردنی ھەموو مەلەفی نەوت ھاتوونەتە سەر نەوتەکە نەک مەلەفەکە، چونکە رادەستکردنی مەلەفی نەوت نا دەستورییە، پێچەوانەی ماددەکانی دەستوورە، پێچەوانەی یاسای کارگێریی داراییە. "   بژارەی یەکەم گواستنەوە و فرۆشتنی نەوتی ھەرێمی کوردستان بە سەرپەرشتیی وەزارەتی نەوتی عێراق، بژارەی دووەمیش بە پێچەوانەوە تەنیا لە بەندەری جەیھان حکومەتی عێراق نەوتەکە وەربگرێت و بەشی ھەرێمی کوردستانی لێبدات کە بەپێی بەدوادچوونی لیژنەی دارایی ھەر ٢٥٠ ھەزار بەرمیل دەکات، بەڵام بە فەرمی ھێشتا بڕی رادەستکردنەکە یەکلایی نەکراوەتەوە.   سادق مەدلوول، ئەندامی لیژنەی دارایی لە دەوڵەتی یاسا دەڵێت: "بۆچوونێکی دیکە ھەیە کە وەزارەتی نەوتی فیدراڵی سەرپەرشتیی کاری گواستنەوە و بیرە نەوتییەکان بکات و لە ناوەندەوە پشکەکان دابەش بکرێن. بۆچوونی دیکەش ھەیە ئەوەیە کە داھاتەکانی نەوت لەلایەن ھەرێمی کوردستانەوە رادەستی حکومەت بکرێن کە لە شوێنێکی دیکە بیداتە سۆمۆ بە رێژەیەک، بەڵام تا ئێستا ئەو رێژەیە دیاری نەکراوە کە دەبێت رادەست بکرێت. "  رووداو زانیویەتی لەنێوان کورد و سوننەکاندا کۆدەنگی ھەیە کە بەبێ جێگیرکردنی مافەکانیان دەنگ بە پرۆژەیاسای بودجە نەدەن، تەنانەت ھەڕەشەی بایکۆتیان کردووە و پێیان گوتوون ئەگەر لەو شێوازی مامەڵەیە بەردەوام بن، یاسای بودجە تەنیا بۆ  شیعەکان دەبێت و خۆیانی لێ بێبەری دەکەن.