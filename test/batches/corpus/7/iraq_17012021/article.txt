ریاز حلفی، بەڕێوەبەری گشتیی تەندروستیی گشتی لە وەزارەتی تەندروستیی عێراق بە تۆڕی میدیایی رووداوی راگەیاند: "تاوەكو ئێستا هیچ تووشبوویەك بە ڤایرۆسی كۆرۆنای گۆڕاو لە عێراق تۆمار نەكراوە. وەكو ئامادەكارییش بۆ ئەگەری بڵاوبوونەوەی، ئێستا وەزارەت كار لەسەر دابینكردنی ئامێرەكانی تایبەت بە پشكنینی ئەو ڤایرۆسە گۆڕاوە دەكات. "  بە گوتەی حلفی، زوو بڵاوبوونەوە و بەرزبوونەوەی ژمارەی تووشبووان دوو بەڵگەی زانستین بۆ بوونی ڤایرۆسە گۆڕاوەكە و دەڵێت: "تاوەكو ئێستا ئەو نیشانانە لە عێراق نین، ئەمەش بەڵگەیە لەسەر ئەوەی تاوەكو ئێستا كۆرۆنای گۆڕاو لە عێراق نییە. "  هەینیی رابردوو ٢٠٢١/٠١/١٥ سەیف بەدر، گوتەبێژی وەزارەتی تەندروستیی عێراق رەتی كردەوە كۆرۆنای گۆڕاو لە عێراق دەركەوتبێت.  گوتەبێژی وەزارەتی تەندروستیی عێراق گوتی: "دەنگۆی بڵاوبوونەوەی كۆرۆنای گۆڕاو لە عێراق هیچ بنەمایەكی دروستی نییە. داواش لە دەزگاكانی راگەیاندن دەكەین لە بڵاوكردنەوەی هەواڵەكاندا ورد بن و لێدوان تەنیا لەلایەنە فەرمییە رێگەپێدراوەكان وەربگرن. "  لەسەرەتای بڵاوبوونەوەی كۆرۆنا لە عێراق تاوەكو ئێستا ٦٠٧ هەزار و ٥٨٧ کەس تووشی کۆرۆنا بوون، ٥٦٧ هەزار و ٨٩٨ لەو تووشبووانە چاکبوونەتەوە کە دەکاتە ٩٣.٥ % تێکڕای تووشبووان و ٢٦ هەزار و ٧٥٤ تووشبووش هێشتا چارەسەر وەردەگرن، ١٣٤ لەو تووشبووانە لەژێر چاودێریی چڕدان، ١٢ هەزار و ٩٣٥ تووشبوویش مردوون.