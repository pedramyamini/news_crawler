عەلی عەباس جهانگیر، بەڕێوەبەری کاروباری لقەکان لە وەزارەتی کۆچ و کۆچبەرانی عێراقی رایگەیاند، وەزارەتەکەیان هەوڵەکانی چڕکردووەتەوە بۆ ئەوەی گەڕانەوەکە ئارەزوومەندانە بێت، "هیچ لایەنێکیش بۆی نییە ئاوارەکان ناچار بە گەڕانەوە بکات".  بە گوتەی ئەو بەرپرسەی وەزارەتی کۆچ، ئەمساڵ ژمارەیەکی زۆری ئاوارەکان گەڕاونەتەوە، ١٨ کەمپی ئاوارەکان داخراون، تەنیا سێ کەمپی ئاوارەکان لە هەرێمی کوردستان ماون، کە ٦ هەزار ئاوارەی تێدا نیشتەجێن.  بەپێی دوایین ئاماری ناوەندی هاوبەشی هاوئاهەنگی قەیرانەکانی سەر بە وەزارەتی ناوخۆی هەرێمی کوردستان هێشتا ٧٣٤ هەزار و ٧١٣ ئاوارە لە هەرێمی کوردستان ماون.  هەروەها عەلی عەباس جهانگیر راشیگەیاند، دۆسیەی ئاوارە گەڕاوەکان دووچاری چەندین کێشە و ئاستەنگ بووەتەوە لەوانە، دابین نەکردنی خزمەتگوزاریی پێویست بۆ ئەو ئاوارانەی دەیانەوێت بگەڕێنەوە لەگەڵ نەبوونی ژێرخانێک بۆ نیشتەجێبوونیان، بەڵام ئەو کێشانەیان بە هاوئاهەنگی لەگەڵ دەزگا ئەمنی و حکومەتە خۆجییەکان، رێکخراوە ناوخۆیی و نێودەوڵەتییەکان چارەسەرکردووە.  لەو چوارچێوەیەدا وەزارەتی کۆچ و کۆچبەرانی عێراق ٥٠٠ کەرەڤانەی بەسەر هەندێک لە خێزانە ئاوارەکان دابەشکردووە لە سەلاحەددین و موسڵ، بەکارهێنانی کەرەڤانەکانیش بەشێوەیەکی کاتین، تاوەکو ئەو کاتەی خانووەکانیان نۆژەن دەکەنەوە.