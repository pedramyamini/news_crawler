شاندی باڵای حکومەتی هەرێمی کوردستان ئێوارەی ئەمڕۆ بە سەرۆکایەتی قوباد تاڵەبانی گەیشتە بەغدا، بە مەبەستی گەیشتن بە رێککەوتن لەگەڵ حکومەتی عێراق و، بڕیارە چەند كۆبوونەوەیەك لەگەڵ حکومەتی عێراق ئەنجام بدرێت.   لە یەکەم کۆبوونەوە شاندی هەرێمی کوردستان لەگەڵ وەزیرانی دارایی و نەوتی عێراق کۆبوونەوە و بڕیارە سبەی زنجیرەیەک کۆبوونەوەی دیکە ئەنجام بدەن.  بەپێی راگەیێندراوی نووسینگەی جێگری سەرۆکوەزیران، قوباد تاڵەبانی دووپاتی ھەڵوێستی حكومەتی ھەرێمی کوردستانی كردەوە بۆ پابەندبوون بە ئەرکەکانی ھەرێمی کوردستان بەپێی یاسای پڕكردنەوەی كورتھێنانی دارایی عێراق لەبەرامبەر دابینكردنی شایستە داراییەكانی ھەرێمی کوردستان.  هەڵکەوت عەزیز، پەیامنێری رووداو لە بەغدا رایگەیاند، ئەو کەشەی لەنێوان هەولێر و بەغدا دروستبووە پێدەچێت رێککەوتنێکی کۆتایی لێبکەوێتەوە بۆ ساڵی ٢٠٢١.    بەپێی زانیارییەکانی پەیامنێری رووداو، شاندی هەرێمی کوردستان دەیانەوێت جارێکی دیکە بچنەوە سەر پشکی ١٧ % لە بودجەی گشتیی عێراقدا.