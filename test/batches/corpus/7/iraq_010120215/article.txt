لە رۆژی ٢٠٠٧/٠٩/١٦ ـدا ١٩ سەربازی کۆمپانیای بلاک وۆتەر بە سێ زرێپۆشەوە چوونە گۆڕەپانی نسووری بەغدا، چوار کەسیان بە بیانووی ئەوەی ھێرش دەکرێتە سەریان چەپ و راست تەقەیان بەنێو قەرەباڵخیی ئۆتۆمبێلەکاندا کرد و لە ئەنجامدا ١٤ کەسی سڤیلی عێراقییان کوشت.   جاسم محەممەد کە ئەو کات لە وەزارەتی ناوخۆی عێراق پۆستەچی بووە، لە گۆڕەپانی نسوور دەکەوێتە بەر دەستڕێژی گوللەی سەربازانی بلاک وۆتەر، فیشەکێک بەر سەری دەکەوێت و بە سەختی لە مردن رزگاری دەبێت.  لە بڕیاری لێخۆشبوونی ئەو سەربازانە ئەو تووڕە و نیگەرانە و لەگەڵ بریندارەکانی دیکە و کەسوکاری کوژراوەکانی ئەو رووداوەدا بە نیازن لە رێگەی پارێزەرەوە سکاڵا لەسەر دۆناڵد ترەمپ تۆماربکەن.   جاسم محەممەد، بریندارە و دەڵێت: "بڕیاری ئازادکرنی ئەو تاوانبارانە زۆر ھەڵەیە. ناکرێت بڕیارێکی لەو شێوەیە بدرێت. کوا کۆمەڵگەی نێودەوڵەتی و مافی مرۆڤ لەبەرامبەر ئەو بڕیارانەدا؟ ئێمە وەک بریندارەکان و کەسوکاری شەھیدەکان رێککەوتووین لە دادگا نێودەوڵەتییەکان لە رێگەی پارێزەرەوە سکاڵا دژی ترامپ تۆمار بکەین کە بڕیاری ئازادکردنی تاوانبارەکانی دەرکردووە. "   سەید حەیدەر مامی یەکێک لە کوژراوەکانە و وەک شایەتحاڵ لە ئەمریکا بەشداریی دانیشتنی دادگاییکردنی سەربازەکانی کردووە. نیگەرانە لەوەی حکومەتی عێراق بەرامبەر بڕیاری لێخۆشبوونیان بێھەڵوێستە لە کاتێکدا لە دادگادا وەک تاوانبار ناسێنران و  یەکێکیان بە ٣٠ ساڵ و سێی دیکەشیان بە ١٢، ١٤ و ١٥ ساڵ بەندکردن سزا دران.   سەید حەیدەر مووسەوی، مامی یەکێک لە کوژراوەکانە و دەڵێت: "ھەموو ئەوانەی ناومان وەک شایەتحاڵ ھاتبوو، چووین شایەتیمان دا. بێ گومان زۆربەی شایەتەکان گوتیان کۆمپانیای بلاک وۆتەر تاوانبارن. بەڵام کوا چ سوودێکی ھەیە؟ گەر ئەمریکییەک بمرێت یان بکوژرێت ئایا ئەمریکا بێدەنگ دەبێت؟ زۆر بەداخەوە بۆ حکومەتی ئێمە کە بێدەنگ بووە. "   وەزارەتی دەرەوەی عێراق لە رێگەی راگەیێندراوێکەوە سەرکۆنەی بڕیارەکەی ترەمپی کرد و رایگەیاند، لێخۆشبوون لە تاوانباران لەگەڵ ئەو یاسا و پرەنسیپ و بەهایانەی مافی مرۆڤدا ناگونجێت کە ئەمریکا بانگەشەیان بۆ دەکات.   بلاک وۆتەر کۆمپانیایەکی ئەمنیی کەرتی تایبەتی ئەمریکییە، سوپای ئەمریکا گرێبەستێکی لەگەڵ کردبوون بۆ پاراستنی دیپلۆماتکارەکانی لە عێراق.