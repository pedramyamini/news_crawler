شارۆچکەی بێجی دەکەوێتە پارێزگای سەڵاحەددین کە ٢١٠ کیلۆمەتر لە باکووری بەغداوە دوورە.  عەبدوڵلا ئەکرەم، دانیشتووی بێجییە و بە تۆڕی میدیایی رووداوی گوت: '' دوای تەقاندنەوەی خانووەکانمان ئومێدی پاڵپشتیمان لە حکومەتی ناوەندی هەبوو، بەڵام تاوەکو ئێستا هیچ قەرەبوویەکی ئەو خانووانە نەکراوینەتەوە کە لە کاتی ئۆپەراسیۆنە سەربازییەکاندا تەقێنراونەتەوە. ئێمە کاردەکەین و هێدی هێدی دروستی دەکەینەوە، بەڵام وەکو قەرەبوو بە هیچ شێوەیەک وەرمان نەگرتووە. "  نەبوونی پرۆژەی خزمەتگوزاری، بێکارەبایی، بێئاوی و نەبوونی هەلی کار بەربەستی بەردەم نەگەڕانەوەی ئاوارەکانی بێجییە. پێنج ساڵە حکومەتی عێراق هیچ پرۆژەیەکی پێنەگەیاندووە و دانیشتووانەکەی نیگەران بوون.  لە هەردوو بوجەی پەرەپێدانی هەرێمەکان و ئاوەدانکردنەوەی ناوچە زیانلێکەوتووەکان بۆ ساڵەکانی ٢٠١٩ و ٢٠٢٠ پارێزگای سەڵاحەددین ٣١٨ ملیار دیناری بۆ تەرخان کرابوو، بەڵام هیچ پرۆژەیەکی خزمەتگوزاری و ئاوەدانکردنەوە بۆ بێجی جێبەجێ نەکرا.  محەممەد جبوور، یاریدەدەری پارێزگاری سەڵاحەددین دەڵێت: '' بێجی بە تەواوەتی وێران بوو؛ ژێرخانەکەی و ماڵەکانی. تەنانەت کاریگەریی لەسەر دۆخی کۆمەڵایەتیش دروست کرد. تاوەکو ئێستا زۆرینەی دانیشتووانی بێجی و سینیە بەهۆی بێداری و دووبارە نۆژەننەکردنەوەوە نەگەڕاونەتەوە. لایەنی قەرەبووکردنەوەش سستە؛ وەکو ئەوە نەبوو کە چاوەڕوان دەکرا. "  جگە لە وێرانکارییەکانی داعش، لە ئۆپەراسیۆنی کۆنترۆڵکردنەوەی بێجیدا لە ساڵی ٢٠١٥ شارەکە زیانی زۆری بەرکەوتووە.  بێجی ژێرخانە ئابوورییەکەیشی وێران بوو، دوو گەورەترین پاڵاوگەی نەوت و رووبەرێکی فراوانی بەرهەمهێنانی گاز ئێستا بە رێژەی ٧٥ % لەکارکەوتوون.