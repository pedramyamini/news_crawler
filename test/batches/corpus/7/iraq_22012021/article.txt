د. ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند "لیژنەی دارایی لە پەرلەمانی عێراق، شەممەی داهاتوو، لەگەڵ شاندی هەرێمی کوردستان کۆدەبێتەوە بۆ رێککەوتن لەسەر بەشە بودجەی هەرێمی کوردستان لە بودجەی فیدراڵیی ساڵی ٢٠٢١ ـی عێراق، ئەگەریش لیژنەکە و شاندی هەرێمی کوردستان بگەنە رێککەوتن، ئەوا بڕگەی تایبەت بە بەشە بودجەی هەرێمی کوردستان لە پەرلەمان وەکو خۆی پەسند دەکرێت، چونکە لیژنەی دارایی پەرلەمانێکی بچووکە".  بەگوتەی بڕیاردەری لیژنەکەی پەرلەمانی عێراق "لیژنەی دارایی بە درێژایی ئەم هەفتە لە کۆبوونەوەدا بووە لەگەڵ پارێزگارەکان و چەند وەزیرێک و چەندین بەرپرسی باڵا بۆ دیاریکردنی وردەکاریی بەشەکانی بودجەی ساڵی ٢٠٢١، بۆیە دواجار لیژنەکە بڕیاریدا قەبارەی بودجەی فیدراڵیی ساڵی ٢٠٢١ کەمبکاتەوە و داهاتیشی زیاتر بکات، بە رێگەی کەمکردنی خەرجییەکان و زیادکردنی نرخی خەمڵێندراوی نەوتی خاو، کە ئێستا ٤٢ دۆلارە، لەگەڵ چەند رێگەیەکی دیکە، بەوەش کورتهێنانی زەبەلاحی بودجەی فیدراڵیی ٢٠٢١ کەم دەبێتەوە، بەڵام ناتوانین ئێستا ژمارەکان ئاشکرا بکەین".  پێشتر، د. جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند "فراکسیۆنە شیعەکان لە پەرلەمان هەوڵدەدەن قەبارەی بودجەی فیدراڵیی ئەمساڵ لە ١٦٤ تریلیۆن دینارەوە بۆ ١٢٠ یان ١٣٥ تریلیۆن دینار کەمبکەنەوە، ئەگەر ئەوەش رووبدات ئەوا کورتهێنانی بودجە زۆر کەمدەبێتەوە و بەشە بودجەی هەرێمی کوردستانیش کەمدەبێتەوە".  بەشە بودجەی هەرێمی کوردستان لە پرۆژە یاسای بودجەی فیدراڵیی ساڵی ٢٠٢١ ـی عێراقدا ١٣ تریلیۆن و ٩٠٤ ملیار و ١٢ ملیۆن و ٤٥٢ هەزار دینارە و بەپێی ژمارەی دانیشتووان دەدرێت.  بەپێی پرۆژە یاسای بودجەی فیدراڵیی ساڵی ٢٠٢١، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠١٤ وە تاوەکو ٢٠٢٠ یەکلایی بکرێنەوە، هاوکات دەبێت هەرێمی کوردستان رۆژانە ٢٥٠ هەزار بەرمیل نەوت و نیوەی داهاتی نانەوتیی خۆی رادەستی حکومەتی عێراق بکات، ئەوکات حکومەتی عێراق بەشە بودجەی هەرێمی کوردستان دەنێرێت.  ئەمەش لەکاتێکدایە، مەسرور بارزانی، سەرۆکی حکومەتی هەرێمی کوردستان پێشتر رایگەیاند، هەفتەی داهاتوو شاندی حکومەتی هەرێمی کوردستان دەچێتە بەغدا.