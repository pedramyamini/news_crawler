ئەمڕۆ سێشەمە ١٦ی شووباتی ٢٠٢١ لیوا یەحیا رەسوول، گوتەبێژی فەرماندەی گشتیی هێزە چەكدارەكانی عێراق لە كۆنگرەیەكی رۆژنامەڤانیدا رایگەیاند "رەنگە قەدەخەی هاتووچۆ درێژبكرێتەوە ئەگەر ژمارەی تووشبوون بە ڤایرۆسی كۆرۆنا روو لە هەڵكشان بێت، پێویستە هەمووانیش پابەندی رێنماییەكانی لیژنەی باڵای تەندروستی و سەلامەتیی نیشتمانی بن".  گوتەبێژی فەرماندەی گشتیی هێزە چەكدارەكانی عێراق ئاماژەی بەوەش کردووە "قەدەخەی هاتووچۆی گشتی لە كاژێر ٠٨: ٠٠ی ئێوارەی رۆژی پێنجشەممەی داهاتوو ١٨ی شووباتی ٢٠٢١ تاوەكو ٠٥: ٠٠ی بەرەبەیانی دووشەممە ٢٢ی شووباتی ٢٠٢١ بەردەوام دەبێت، رێنماییەكانی قەدەخەی هاتووچۆش كارمەندانی دامەزراوە ئەمنییەكانیش دەگرێتەوە و رێگەیان پێنادرێت دوای تەواوبوونی ئەركەكانیان بسووڕێنەوە".  لە سەرەتای بڵاوبوونەوەی ڤایرۆسی كۆرۆنا لە ئاداری ساڵی ٢٠١٩ تاوەكو ئێستا، ٦٤٦ هەزار و ٦٥٠ كەس لە عێراق تووشی كۆرۆنا بوون، لەو ژمارەیەش ٦٠٨ هەزار و ١٧٨ تووشبوو چاكبوونەتەوە، ١٣ هەزار و ١٨٥ تووشبووش گیانیان لەدەستداوە.