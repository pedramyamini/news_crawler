میدیاکانی ئوسترالیا بڵاویانکردەوە، ئەو کەسە رۆژی چوارشەممە ١٩ - ١١ - ٢٠٢٠ لە ئوسترالیا دەستگیرکراوە.    بەپێی گوتەی پۆلیسی شاری بریزبن، ئەو کەسە ناوی رەسڵ وگە، تەمەنی ٥٤ ساڵە و خاوەنی وڵاتینامەی ئوسترالییە، بەڕێوەبەری رێکخستنی پێشووی  کۆمپانیای لایتۆن ئۆفشۆر - بووە.  ئەو کەسە تۆمەتبارە بە پێدانی نزیکەی ٧٨ ملیۆن دۆلار بەرتیل بە بەرپرسە عێراقییەکان، ئەویش لە پێناو بردنەوەی گرێبەستەکانی فرۆشتنی نەوت.   پۆلسی ئوسترالی ئێستا لێکۆڵینەوە لە دۆسیەی کۆمپانیاکەش دەکات، چونکە ساڵی رابردوو دوو بەڕێوەبەری هەمان کۆمپانیا دۆسیەی تۆمەتبارکرابوون بە بەرتیلدان لە هەندێک وڵاتی دیکەی وەک ئازەربایجان و سووریا. ئەو بەرتیلدانەش زیاتر لەڕێگەی کۆمپانیای ئۆنائۆیل بووە، کە تایبەتە بە گرێبەستە نەوتییەکان.   پۆلیسی ئوسترالی ئاماژەی بەوە کردووە ئەو کەسە ویستویەتی لەرێگەی ئەو بەرتیلەوە گرێبەستی هەناردەکردنی نەوتی عێراق بباتەوە کە پرۆژەکە بایی یەک ملیار و ٥٠٠ ملیۆن دۆلار بووە.  بۆ ئەم کارەش، رەسل وگ ئوسترالی بەرپرسانی عێراقی لە وەزارەتی نەوتی عێراق و کۆمپانیای نەوتی باشووری کردووەتە ئامانج بۆ ئەوەی بە بەرتیل رازیان بکات هاوکاری بکەن لە بردنەوەی ئەو گرێبەستانەدا.  پۆلیسی ئوستراڵیا ئاماژەی بەوە کردووە، دەستگیرکردنی ئەو کەسە، ئەنجامی لێکۆڵینەوەیەکی نێودەوڵەتییە لە گەندەڵی و بەرتیل کە ماوەی نۆ ساڵە کاری لەسەر دەکرێت لەو ماوەیەدا نزیکەی دوو ملیۆن بەڵگە و دۆکیومێنت لە ١٠ وڵاتی جیاوازەوە سەبارەت بە بەرتیلدانی ئەو کۆمپانیایە و کۆمپانیاکانی دیکەی بواری گرێبەستی نەوتی کۆکراوەتەوە.   جگە لە دەستگیرکرنی ئەو کەسە، دوو کەسی دیکەش لە بابەتەکە تێوەگلاون و پۆلیسی ئوستراڵیا بەدوایاندا دەگەڕێت.