بکەرانی پرۆژەکە باس لەوە دەکەن ئامانجیانە رێڕەوی ھاتووچۆی کاروانەکە بدۆزنەوە کە بەرەو شام بە رێ کەوتووە و ناویان ناوە پرۆژەی رێگەی کەنیزەکەکان کە لە ئەنجامی ھەوڵەکان بۆ دۆزینەوەی ئەو رێڕەوە و ھەروەھا بانگەشەی دۆزینەوەی مەزارگە و پێگە تایبەتەکان بە رووداوە مێژووییەکانیان بەدرێژایی رێگاکە مشتومڕێکی مێژوویی لێکەوتووەتەوە.   لە بەرامبەردا بەھۆی ئەو چالاکییانەوە بەشێک لە ھێزە سیاسییەکانی عێراق ترسیان لێ نیشتووە و ھۆشداریی مەترسیەکی جیددی لە بوونی پلانی گۆڕینی دیمۆگرافی دەدەن، بەتایبەتی کە بابەتەکە پەیوەندیدارە بە بەشێک لە مێژووی شارەدێ و گوندە عەرەبی و کریستیان و ئێزیدییەکانەوە.   لەو بارەیەوە "مەزارگەی حوسەینییە" لە پێگەی فەرمیی خۆیدا لە رۆژانی ٢١ و ٢٦ ـی کانوونی یەکەمی ٢٠٢٠ ـدا دوو روونکردنەوەی یەک لەدوای یەکی لەبارەی گەیشتنی لیژنەی "ئەکادیمی و زانستی" بۆ پارێزگای نەینەوا بڵاوکردەوە. راشیگەیاند، گەیشتوونەتە ئەو ئەنجامە گرنگانەی لەبارەی پێداچوونەوە بە رێڕەوی رۆشتنی کەنیزەکانی ئەھلی بەیت دوای رووداوەکانی ئەلتەف.   جەخت لەوەش کراوەتەوە، بەڵگەی بەرجەستەیان لەبارەی بوونی مەزارگەی "سەید عەبدولڕەحمان بن عەلی بن حوسێن" و دۆزینەوەی ئەو بەردە گەورەیەی کە کاروانەکان لەلایدا وەستاون، دەست کەوتووە.   ئاماژەیان بەوە کردووە ئاراستەی رێڕەوەکە دەکەوێتە ناوچەیەک کە بە "بەڵەت" ناسراوە و دەکەوێتە نێوان شاری تەلەعفەر و چیای شنگال و گەرووی باب شلۆ. پێداگری لەوەش کراوەتەوە، ئەو رێڕەوە نھێنییەی نێوان ئەو دوو چیایە لە رێگەی نێوان ھەردوو سنووری تورکیا و سووریای ئێستادایە تا دەگاتە شام.   ھاوکات ئاماژە بەوەش کراوە، کارەکانی پرۆژەکە بۆ گەیشتن بەرەو شام و لێکۆڵینەوە و دەرخستنی راستییەکان لە ناوچەی ئەسکی کەلەکی موسڵەوە دەستیان پێکردووە.    باس لەوەش کراوە کە لەو ناوچەیەدا دوو رێگە ھەن و توێژینەوەیان لەبارەیوە دەکرێت بۆ ئەوەی بە وردی بزانرێت کامە رێڕەوی راست و دروستە کە کەنیزەکان پێیدا تێپەڕیوون. بەڵام زۆربەی راوبۆچوونەکان بۆ ئەوە دەچن رێگەی شنگال - تەلەعفەر رێڕەوە راستەقینەکەیە و کەنیزەکان زۆر بە ئەستەم توانیویانە بە بڕینی رێگەکە لە گەروویەکی تەسکی چیای شنگال بپەڕنەوە بۆ شام.  لە بەرامبەردا روانگەی "ئەفاد"ی مافناسیی عێراقی لە راگەیێندراوێکدا کە رۆژی پێنجشەممەی رابردوو بڵاوی کردبووەوە ھۆشداریی داوەتە حکومەت کە ئەم جۆرە پرۆژانە ھەڕەشەن بۆ سەر ئاشتەوایی کۆمەڵایەتی و لە ھەگبەیدا نیازی گۆڕینی دیمۆگرافیای شارەکە لە ئارادایە. ر  ئەو روانگەیە ئاماژەی بەوە داوە، ئەوەی ئەو گرووپە ئایینییانە بە ناوی پرۆژەی رێگەی کەنیزەکەکانەوە دەیکەن و بانگەشەی ئەوە دەکەن کە کاروانەکە لە عێراقەوە بەرەو شام بەڕێکەوتووە بە پشت بەستن بە چەند گێڕانەوەیەکی مێژوویی کە لە ئاسکی کەلەکی موسڵ (٥٠ کیلۆمەتر لە باکووری رۆژئاوای موسڵ) دەستی پێکردووە و گەیشتوونەتە شنگال و دواتر بەرەو سنووری سووریا رۆشتوون بەدرێژایی ٩٢ کیلۆمەتر، ھەڕەشەیەکی نوێیە بۆ سەر ئاشتەوایی کۆمەڵایەتیی لە پارێزگاکە و تۆوی دووبەرەکیی تایفەگەری دەچێنێت و ھەوڵی گۆڕینی دیمۆگرافیای پارێزگاکە دەدات.   جەختیش لەوە کراوەتەوە، چەندین ناوچەی جیاواز لەسەر ئەو رێڕەوەدان کە موڵک و وەقفی نائیسلامین، لەوانەش "دێری موغلە" کە لە دێر زەمانەوە بەر لە ھاتنی ئیسلام بۆ ناوچەکە موڵکی کریستیانەکان بووە و ناکرێت بەھۆی ئەو پرۆژە گوماناوییەوە لەناو ببرێت.   ھاوکات کێشە بۆ ناوچەکانی حاوی کەنیسە، باب شلو، سنونێ و بەڵەت و چەندین ناوچەی دیکە دەنێتەوە.   ھەروەھا مستەفا کازمی سەرۆکوەزیرانی عێراقیش لەو بارەیەوە داوای "نێوەندگیریکردن بە یاسا و دەستوور و لۆژیک و دەستبەردرابوون لە ھەڵوێست و رەفتاری تاکلایەنەوە کردووە کە رەھەندی تایفەگەریی لێدەکەوێتەوە کە جگە لە ماڵوێرانی و کارەسات ھیچ شتێکی دیکەی بۆ ھاووڵاتییانی عێراق بەدینەکردووە. "  لەبارەی ئەو جموجووڵەوە، ئوسامە نوجەیفی سەرۆکی پێشووی ئەنجوومەنی نوێنەرانی عێراق و سەرۆکی ئێستای بەرەی رزگاری و گەشەپێدان، داوای لە حکومەتی عێراقی و بەرپرسی مەزارگە ئاینییەکان کردووە کە دەست لەم جۆرە چالاکییانە ھەڵبگرن کە دووبەرەکیی تایفیان لێدەکەوێتەوە و لە راگەیێندراوێکدا ئاماژەی بەوە داوە، ئەم جۆرە چالاکییانە لەم کاتانەدا کاریگەیی نەرێنییان لێدەکەوێتەوە و رەنگدانەوەی خراپیان لەسەر یەکگرتوویی کۆمەڵگە لێدەکەوێتەوە، بەتایبەتی بەھۆی ھەستیاریی دۆخی ئەو ناوچانەی کە تازە لەژێر داگیرکاریی داعشدا رزگاریان بووە و تاوەکو ئێستاش زامەکانیان نوێن و شارەکان کاولکراون و ئاوەدانی رووی تێنەکردوون و ھێشتا تەرمی ھاووڵاتییان لەژێر داروپەردووی خانوو و ماڵەکانیاندا ماونەتەوە و ھەنگاو بۆ دەستکردن بە پرۆسەی ئاوەدانکردنەوە و گەیاندنی خزمەتگوزاری نەنراوە.  لەلایەکی دیکەشەوە خەمیس خەنجەر، سەرۆکی بەرەی عەرەبی، پرۆژەکەی بە گوماناوی ناو بردووە و لە راگەیێندراوێکدا ھۆشداریی ئەوەی داوە ئاراستەی تایفەگەری دووبارە وڵات بۆ چوارگۆشەی یەکەمی دووبەرەکی و دووفاقی دەگەڕێنێتەوە و ئەم جۆرە چالاکییانەش ناکۆکی و ململانێی تایفەگەری فراوانتر و قوڵتر دەکاتەوە، بەتایبەتی دوای ئازادکردنی ئەو ناوچانە لەژێر داگیرکاریی داعشدا. داوایش لە مەزارگەی حوسەینییە و وەقفی شیعی دەکات دەسبەجێ ئەو جۆرە چالاکییانە رابگرن و رێگە بە زیندووکردنەوەی دووبەرەکیی تایفی نەدەن.   عەلی گەرعاوی، سەرۆکی لیژنەی رووپێوکردنی ناوچەکانی رۆژئاوای موسڵ کە ھاوکات جێگری سەرۆکی بەشی چالاکییە گشتییەکانی مەزارگەی حوسەینییەیە، لەو بارەیەوە رایگەیاند، مەزارگەی حوسەینییە لەبارەی ئەو پرۆژەیەی کە کۆتایی پێنەھاتووە ئامادەی گفتوگۆیە لەگەڵ سەرجەم لایەنەکاندا، جا کۆمەڵایەتی بن یاخود سیاسیی و دڵنیایان دەکاتەوە کە ئەوان نوێنەرایەتیی ویلایەتی فەقیھی ئێران ناکەن، وەک ھەندێک لەلایەنەکان بانگەشەی بۆ دەکەن، بەڵکو ئێمە دامەزراوەیەکی ئایینیین و سەرجەم کارەکانمان بە گوێرەی یاسا و رێکارەکانە و رەواییان ھەیە.   گەرعاوی دوای سەرھەڵدانی مشتومڕەکە ئەوەشی راگەیاند، مەزارگەکە ناوەندی کولتووریی لە رۆژئاوای پارێزگای نەینەوا ھەیە و لە رێگەی کار و چالاکییەکانەوە گەیشتووینەتە چەند شوێنەوارێک لە ناوچەکانی شنگال و ئاسکی موسڵ کە پێشتر لە سەردەمی ئاشوورییەکاندا بە ناوچەی "بەڵەت" ناسرابوون و "لەوێ مەزارێکمان دۆزیووەتەوە بۆ ' عەبدولڕەحمان بن حوسێن بن عەلی بن ئەبی تاڵب ' دەگەڕێتەوە. دوای ئەوەش لێکۆڵینەوەمان بۆ ئەو رێڕەوە کردووە کە بە تەلەعفەر و دواتر شنگالدا دەچێت و لەوێش ژمارەیەکی زۆری شوێنەوارمان دۆزیوونەتەوە و کارەکانمان بە ھاوئاھەنگی لەگەڵ مامۆستا پسپۆڕەکانی جوگرافیا و مێژوو و شوێنەوارناسەکان کردووە. "  ھەروەھا گەرعاوی دەشڵێت، لەم رێڕەوەشدا شوێنەوارێکمان دۆزیووەتەوە بە ناوی "بحر المر - دەریای سوێر" و ھاوکات مەزارگەیەکی دێرینمان دۆزیوەتەوە بۆ "عومەر بن حوسێن" و پشتمان بە سەرچاوە مێژووییەکانی "ئەبو ئیسماعیل ھیرەوی" بەستووە و گومان ھەیە کە مەزارەکە ھی "عومەری کوڕی حەسەن" بێت نەک "حوسێن" و لە رووداوەکەدا ئەو لەگەڵ کەنیزەکان بەڕێکەوتبوو. بۆیە ئێمە بەدواداچوون و توێژینەوەی جیددی بۆ ئەم بابەتە دەکەین و تاوەکو ئێستاش سەرچاوەی مێژوویی وردمان نەدۆزیوەتەوە.   سەرۆکی لیژنەی رووپێوکردنی ناوچەکانی رۆژئاوای موسڵ دەشڵێت، بەڵام سەرچاوەکان لە پارێزگای موسڵ، رەتیان کردەوە ھیچ کەسایەتییەکی ئەکادیمی و مامۆستای پسپۆڕی جوگرافیا و مێژوو و شوێنەوارناسی زانکۆی موسڵ بەشداربووبن لە توێژینەوەی ئەم پرۆژەیەدا، بەپێچەوانەی راگەیێندراوەکەی مەزارگەی حوسەینییە و روونیانکردەوە، ئەوانەی بەشداربوون تەنیا پیاوانی ئایینی بوون و لەلایەن میلیشیاکانی کەتائیبی حیزبوڵلا و نوجەبا و عەسائیبی ئەھلی حەق و حەشدی شەبەکییەوە دەپارێزران و بەدرێژایی رێڕەوەکە بڵاوەیان پێکرابوو و ھیچ جۆرە کەرەستەیەکی زانستیی ھەڵکەندن و بەدواداچوونیان لەگەڵ نەبووە و بەکاریان نەھێناوە و تەنیا چەند خاڵێکیان دەستنیشانکردووە کە بەشێکیان تەنیا پشتئەستوور بوونە بە گێڕانەوە مێژووییەکان و بەشێکی دیکەش تەنیا خەمڵاندن بووە.   بەڵام وەعد قەددۆ، سەرکردە لە حەشدی شەعبی لە پارێزگای نەینەوا رایگەیاند: "گرووپەکانی حەشدی شەعبی بەشدار نین لەم پرۆژەیەدا، بەڵکو تەنیا کارئاسانی دەکات بۆ ھەندێک ئەرکی سەخت کە رووبەڕووی جێبەجێکردنی پرۆژەکە دەبێتەوە. " جەختی لەوەش کردەوە کە زانیاریی زۆری لەبارەی ئەو پرۆژەوە نییە، بەڵام کەسانی پسپۆڕ ھەن لەم بوارەدا کاردەکەن و ھەوڵ دەدەن بگەنە ئەنجامی پەیوەندیدار بە "رێگای کەنیزەکان".   بەرپرسێکی باڵا لە دیوانی پارێزگاری نەینەوا کە نەیویست ناوی ئاشکرا بکرێت، لەو بارەیەوە چەند زانیارییەکی بڵاوکردەوە لە چەند سەرچاوەیەکەوە لەنێو رێکخراوێکی ئاینیی کارا لە نێو پارێزگاکە. ھەمان ئەو رێکخراوە پێشتر سەرپەرشتیی قوتابخانەی "رووحوڵڵا خومەینی"ـی کردووە لە نەینەوا کە ساڵی رابردوو کرابووەوە و دەستی بە چالاکییەکانی کردبوو.   ئەو بەرپرسە ئاماژەی بەوە داوە، ئامانج لەم رووپێووی و کارەکانی ھەڵکەندن بۆ ئەوەیە ئەو ناوچە ئایینییانە بخرێنە نێو لیستی ناوچە ئایینی و پیرۆزەکانی عێراقەوە کە زیاتر لە ٩٠ کیلۆمەترە و لە قۆناخی یەکەمیەوە لە ناوچەی ئەسکی کەلەکی موسڵەوە دەستپێدەکات تا دەگاتە سنووری سووریا و، شارەدێی "جەزعە"ی ھاوسنوور لەنێوان عێراق و سووریاش دەگرێتەوە کە دەکەوێتە نێوان حەسەکە و دێرەزۆر.   جەختی لەوەش کردەوە، مەبەست لەم پرۆژەیە دروستکردنی مەزارگە و سازدانی چالاکیی ساڵانەیە بۆ ناساندنی رێگاکان لە رووداوەکانی کەربەلا و ئامانجی داھاتووی پرۆژەکەش درێژکردنەوەی ئەو رێڕەوەیە تا دەگاتە شاری بەعلەبەگ لە لوبنان کە لەوێ مەزاری "خەولەی کچی حوسێنی کوڕی عەلی"ـی لێیە.   شێخ ئەحمەد حەدیدی سەرۆکھۆزێکە لە نەینەوا، پێی وایە ئەم رێڕەوە ھەڕەشەیەکی راستەقینە و راستەوخۆیە بۆ سەر ژمارەیەک لە گوند و شارەدێ و شارۆچکەکانی پێکھاتە جیاوازە ئایینی و نەتەوەییەکانی شارەکە لە عەرەب و ئێزدی و کریستیان و موسڵمان و شەبەک و تورکمان.   رێڕەوەکە لە ئەسکی موسڵ و شارۆچکەی "وانە" و حاوی کەنیسە بە ئاراستەی تەلەعفەر و دواتر شنگال و رەبیعە لە رۆژئاوای موسڵ تێدەپەڕێت و ناوچەکانی باب شلو، تەل ریم، خانەسۆر، ئیبرە شاغیرە، سنوونێ و بارە لە خۆ دەگرێت.   شێخ ئەحمەد حەدیدی تیشکی خستە سەر ئەوەی، زۆربەی زۆری ئەو ناوچانە وێرانەن یان چۆڵکراون، بەڵام لەمەش مەترسیدارتر ھەوڵێکە بۆ گۆڕینی دیمۆگرافیای ناوچەکە و دەشڵێت ئەگەر بێتو ئەم پرۆژەیە بخرێتە بواری جێبەجێکردنەوە، دوای کەمتر لە پێنج ساڵ تەواوی پێکھاتەی ناوچەکە دەگۆڕدرێت و ئەمەش مەترسییەکی راستەوخۆیە بۆ سەر پێکھاتەی پارێزگاکە.   لەلایەکی دیکەوە، ئەسیل نوجەیفی، پارێزگاری پێشووتری نەینەوا رایگەیاند، پرۆژەی رێگای کەنیزەکان تەواو سیاسییە و ناکرێت سیاسەت و تایفەگەری لێک جیابکرێتەوە لەژێر رۆشنایی دۆخێک کە گرووپە چەکدارەکان دەسەڵاتی رەھایان لەژێر دەستدایە و بەھێزی چەک خۆیان لە گۆڕەپانی سیاسیدا نمایش دەکەن و ئەمری واقیع دەسەپێنن. بۆیە پرۆژەکە نە لۆژیکە نە راستییە و مەبەست لەم پرۆژەیە گۆشەگیرکردنی ناوچە عەرەبییە سوننییەکان و کۆنترۆڵکردنیانە بۆ ئەوەی شوێنپێی خۆیان لە رێگەی سەپاندنی میلیشیاکانەوە بە ناوی پاراستنی مەزارگاکان بکەنەوە.  نوجەیفی گوتیشی کە ئەوە ھەوڵێکە بۆ سەپاندنی ھێز بەسەر کۆمەڵگەی موسڵ و ئەم بابەتەش مەترسییەکی گەورەیە. ئەم بابەتە بە ھەموو شێوەیەک سیاسییە و جێبەجێکردنی ئەجێندایەکی دوژمنکارانەی ئێرانییە و رێبازی ئێرانییەکانە و بە ھەموو شێوەیەک مەبەستیانە بە ناوێکی دیکەوە رەوایەتی بدەنە کۆنترۆڵکردنی تەواوی ناوچە ئازادکراوەکان بەگشتی و نەینەوا بەتایبەتی و گۆڕینی باوەڕی خەڵکی ناوچەکە و دوورخستنەوەی کەسایەتییەکانی کە ئەمەیان ھەرگیز مایەی قبووڵکردن نییە و نابێت.   زیاد سنجاری، نووسەر و لێکۆڵەر و شارەزا لەبارەی نەینەواوە رایگەیاند، پرۆژەی رێگای کەنیزەکان یەکێکە لە پرۆژەکانی گۆڕینی دیمۆگرافیای زۆربەی زۆری ناوچەکان لە باکووری عێراق و رەوایەتیدانە بە ھێشتنەوەی گرووپەکانی حەشدی شەعبی لە نەینەوا و کۆنترۆڵکردنی چارەنووس و زەویوزار و دارایی شارەکە.   سنجاری باسی لەوە کرد کە پرۆژەکە کاردەکات بۆ دروستکردنی چەندین مەزارگەی ئایینیی کە پلانێکی ستراتیژیی تۆکمەی ئێرانییەکانە وەک چۆن قوتابخانەی خومەینییان لە موسڵ دامەزراند، بە ھەمان شێوە کاری بۆ دەکەن و گرووپە چەکدارەکانی سەر بە ئێران لەوێ بەھێزتر دەکەن بە ناوی پاراستنی سنوورەکانی رێگای کەنیزەکان لە تەلەعفەرەوە تا شنگال و دواتر سنوورەکانی عێراق و سووریا.   ئەو نووسەرە جەختی لەوەش کردەوە، ئەم پلانە لە ئەنبارەوە کاری بۆ کراوە و مەزارگەی حوسەینییە و وەقفی شیعی و میلیشیا چەکدارەکانیش ئێستا کاردەکەن بۆ جێبەجێکردنی چەندین پرۆژەی ھاوشێوە لە سەلاحەددین و نەینەوا لەژێر چاودێریی راستەوخۆی ئێراندا بە مەبەستی کۆنترۆڵکردنی زۆرترین خاکی ناوچەکە.   کاردینال لویس ساکۆ، پاتریاکی کلدانەکان لە عێراق و جیھان لە ھەڤپەیڤینێکی تایبەتیدا لەبارەی دۆخی دەشتی نەینەوا و پارێزگای نەینەوا و موسڵ دوا و روونیکردەوە، دەوڵەتی عێراق ھیچ خزمەتێکی پێشکەش بە ناوچە کریستیاننشینەکان نەکردووە کە بەھۆی ھێرش و پەلامارەکان و داگیرکاریی داعشەوە زیانێکی زۆریان بەرکەوت و کەنیسەکان و رێکخراوەکان خۆیان ئاوەدانکردنەوەی بەشێک لە قوتابخانەکان و کەنیسەکان لە ناوچەکەدا گرتووەتە ئەستۆ.   کاردینال لویس ساکۆ ئاماژەی بەوە دا، ئێمە تەنیا گوێمان لە گوتاری بریقەدار و درووشمی جوان و رازاوە دەبێت و خەڵک چیدی متمانەی بە دەسەڵات نەماوە، نەک تەنیا کریستیانەکان، بەڵکو تەواوی خەڵکی ناوچەکە متمانەیان بەمانە نەماوە.   ئەو پاتریاکە باسی لەوەش کرد، پێش ساڵی ٢٠٠٣ ژمارەی کریستیانەکانی عێراق زیاتر لە میلۆنێک و نیو دەبوو، کەچی دوای ئەو کاتە زیاتر لە یەک ملیۆن کریستیان عێراقیان جێھێشت و بەرەو دەرەوەی وڵات کۆچیان کرد و کەمتر لە نیو ملیۆن کریستیان ئێستا لە عێراقدا ماون. ئەوانیش لەژێر گوشاری ھەندێک گرووپی چەکداردان.   کاردینال لویس ساکۆ روونی کردەوە ئەو گرووپە چەکدارانە بە ھەموو شێوەیەک بەردەوامن لە لێسەندنەوەی موڵک و ماڵی کریستیانەکان و ترساندنیان و ئازاردانیان.   روونیشی کردەوە، دەوڵەت توانای کۆنترۆڵکردنی دۆخەکەی نییە و ناتوانێت یاسا و دەسەڵاتی خۆی بسەپێنێت و دادپەروەری بەدی بکات، چونکە میلیشیاکان لە دەوڵەت بەھێزترن و عێراقیش پێویستی بە کاتی زۆرتر و ھۆشیاریی زیاتری ھەیە و دەبێت رێگری لە ھەموو جۆرە ساختەکارییەک بکات کە لە ناوچەکەدا روویان تێدەکات.  رێگای كەنیزەكان رێگایەكە لە شاری كەربەلا لە عێراقەوە دەست پێدەكات تاوەكو دەگاتە دیمەشق لە سووریا. شیعەكان دەڵێن رێگاكە كەربەلا و دیمەشق پێكەوە دەبەستێتەوە و بە باشوور، باكوور و رۆژئاوای كوردستانیشدا تێدەپەڕێت.  شارەزایانی شیعە دەڵێن بكوژانی ئیمام حوسێنی كوڕی عەلی، كچەزای پێغەمبەری ئیسلام لە ساڵی ٦١ ـی كۆچیدا سەری ئیمام حوسێن و ئافرەتان و منداڵانی ئەویان بەو رێگایەدا بەرەو دیمەشق بردووە بۆ ئەوەی زەیدی كوڕی مەعاویە، خەلیفەی ئەو كاتی ئومەوییەكان بیانبینێت، بەڵام بە بۆچوونی شارەزایانی كورد و سوننە ئەم پرسە هیچ بنەمایەكی دروستی نییە و مەبەستی سیاسیی لەپشتە.  لەبارەی ئامانجی شیعەكان بە پاساوی گەڕان و پشكنین لەو ناوچانەدا كە دەكەونە سەر رێگای كەنیزەكان،  محەممەد عەبدولوەهاب، سەرۆكی پێشووی وەقفی سوننە، لە نەینەوا گوتی: "لە راستیدا ئەو پرسە و خستنەڕووی لە كات و ساتی خۆیدا نییە. ئەگەر لە ئایینی ئیسلامدا هەر یەكێك بەدوای ئەوەوە بووایە کە فڵان بۆ كوێ رۆیشت، لە كوێ دانیشت و گەیشتە كوێ، ئەوە هەموو ژیانمان دەبووە گەڕان و دەستبەردرای ئێستا و داهاتوو دەبووین. ئەوە لە ئەركان و رێنماییەكانی ئاییندا نییە. تەنانەت ئەو پرسانە رێوشوێنی ئایینییش نین. خستنەڕووی ئەو پرسانە لەم رەوشە سەختەدا منیش و كەسانی دیكەش پێیانوایە پێویست نییە. هەروەها لەبەرژەوەندیی ئایین و دنیا و نیشتمانیشدا نییە. "   بە گوتەی سەرۆكی پێشووی وەقفی سوننە "هەركەسێك سەیری ئەو رێڕەوە بكات، بۆ نموونە دووریی نێوان كەربەلا و دیمەشق ٩١٠ - ٩٢٠ كیلۆمەترە. ئایا كەسی ژیر پشت لەو رێگە كورتە دەكات، پاشان ملی رێگایەك بگرێت كە دوورییەكەی هەزار و ٨٠٠ كیلۆمەتر و هەوراز و نشێوە. سوپای خالیدی كوڕی وەلید كاتێك خەلیفە داوای لێكرد بۆ جەنگ بچێتە دیمەشق كە ئەو كات لە عێراق دەجەنگا، رێگەی بیابانی بەرەو شام بڕی. هەمووشمان دەزانین سوپا چەند پێویستی بە ئازووقە و ئاو و خۆراكەیە. سوپایەكی گەورە هەزاران كیلۆمەتر لە رێگەی بیابانەوە دەبڕێت، پێشتریش ئەو رێگەیە سوپا و كاروانی بازرگانانی و كاروانی سەربازی لە جەنگەكانی پێشوودا پێیدا تێدەپەڕی. تەنانەت لە سەردەمی دەوڵەتی ئاشووری و دواتر و پێشتریش، رێگەی بیابانیان گرتووەتەبەر. من نامەوێت رێگەیەك لە رێگەیەكی دیكە دوورتر بكەمەوە، ئەو رێگەیە و رێگەكانی دیكەش هیچ پاساوێكیان نییە و هیچ مەبەستێكی ئایینییشیان لەپشت نییە، بەڵكو ئامانجی سیاسیە و گۆڕانی دیموگرافیی لەپشتە. "  بە گوێرەی لێكۆڵینەوە مێژووییەكان یەزیدی كوڕی موعاویە، خەلیفیەی ئومەوییەكان هەموو خانەوادە دیلكراوەكەی حوسەینی بینیوە و دواتر رەوانەی شاری مەككەی كردوونەتەوە.   لەو بارەوە د. قادر پشدەری، راگری کۆلێجی ئاداب و شارەزا لە مێژووی ئیسلامی گوتی: "پێموایە ئەو پرسە پرسێکی تەواو مێژووییە و پێویست ناكات لەگەڵ كاروباری سیاسی و ململانێ مەزهەبی و تایفییەكاندا تێكەڵ بكرێت. ئەوەی روویداوە لە كەربەلا لە شەڕێكدا بە ناوی شەڕی تەف لە ساڵی ٦١ ـی كۆچی. لەو شەڕەدا ئیمامی حوسێن و بەشێك لە خانەوادەكەی و بنەماڵەی بەنو هاشم لەوێ شەهید بوون. ئەوانەی ماونەتەوە لەلایەن عوبەیدوڵڵای کوڕی زیادەوە كە ئەو كات والیی كووفە بوو، نێردراونەتە دیمەشق بۆ لای خەلیفە یەزیدی كوڕی موعاویە. لە سەرچاوە مێژووییە رەسەنەكانیشدا ئاماژەیەكی ئەوتۆ نابینین بۆ وردەكاریی ئەو رێڕەو و رەوت و كاروانەی كە بەدیلگیراوەكان بڕیویانە تا گەییشتوونەتە دیمەشق. بەشی هەرە زۆری سەرچاوە كۆنەكان یەعقووبی، دینەوەری، تەبەری، مەسعوودی، ئبین ئەسیر و سەرچاوە جیاجیاكان بەشی هەرە زۆریان ئاماژەیان تەنیا بەوەندە كردووە. "  دكتۆر قادر پشدەريش پێیوایە "ئەو بەڕێزانەی كە لەم ماوەیەدا تاوتوێی ئەو بابەتەیان كردووە، چ لە تۆڕە كۆمەڵایەتییەكان چ ئەوەی بەشێوەی جیاجیا گوتراوە لەلایەن بەشێك لە زانا و كەسایەتییەكانەوە، تێبینی دەكەین شتێكی زۆر گرنگیان لە بیر كردووە، ئەویش ئەوەیە ئێمە بۆ ئاگاداربوون لە رێ و رێبازە كۆنەكانی ئەو سەردەمەی سەدەكانی ناوەڕاست و سەردەمی ئیسلامی دەبێت بگەڕێینەوە بۆ كتێبی بولدانییەکان (كتب البلدانیە) ئەو كتێبانەی ئەو كاتە نوسراونەتەوە لەلایەن جوگرافیزانەكانەوە بۆ دیاریكردنی رێ و رێباز و شوێنە جوگرافییەكان. ئەگەر بگەڕێینەوە ئەو كتێبانە دەبینین زۆر بەڕوونی ئاماژەیان بە رێگای نێوان كووفە تاوەكو دیمەشق كردووە. بۆ نموونە ئوستوقڕی لە مەسائیلی مەمالیكدا باسی ئەوەی كردووە و دەڵێت لە كووفەوە دەست پێدەكات و دەچێت بۆ حیڕە، لە حیڕەوە بۆ قودقوتامە، لە قودقوتامەوە هەتا دەگاتە بوقعە، ئەوجا لەوێوە دەڕوات تادەگاتە مەرجولعەزرا، تاوەكو دەگاتە مەنزل تا دەگاتە دیمەشق. واتا ئەو رێگایە رێگایەكی نزیك و كورتە. لۆژیك نییە تۆ كار بۆ ئەوە بكەیت یان هەوڵبدەیت رێگایەك كە ئاوا كورتە بیكەیتە دوو هێندە. جارێكی دیكە بچیتەوە موسڵ، ئینجا لە موسڵ بچیت بۆ ئەوێ. "  دکتۆر قادر گوتی: "ئێمە دەبێت بپرسین ئەوە لە چیەوە هاتووە؟ ئەو گومانەی كە ئایا ئەو دیلانە یاخود ئەو خەڵكانەی دیلكراون بەوێدا براون لە سەرچاوەیەك هاتووە كە لە راستیدا زۆر كۆن نییە و بنەمایەكی مێژوویی نییە. ئەویش ئەوەیە بۆ نموونە لە بەلەد كە ئێستا ئاسكی موسڵە لە نزیك موسڵ كاتی خۆی پێیدەگوترا بەلەد، لەو شوێنە ئاماژە بەوە كراوە كە مەشهەدێكی لێیە بە ناوی مەشهەدی عومەری كوڕی ئیمامی حوسێن كوڕی ئیمامی عەلی. مەشهەد جیاوازیی هەیە لەگەڵ گۆڕ و شوێنی دیكە. مەزارێكی دیكەی لێیە لە راستیدا كوڕی جەعفەری محەممەدی كوڕی عەلییە. ئەو دووانە لەوێ ئاماژەیان پێكراوە جگە لە ئاماژەیەكی سادە بە بوونی گۆڕی زەینەبی گەورە كە لە شنگالە. ئەو ئاماژانە ئاماژەی مێژوویی بەهێز نین. بۆ نموونە حەزرەتی زەینەب كە لەگەڵ ئەو دیلانە نێردراوە بۆ دیمەشق ئەویش و فاتیمەی كچی حوسەینیشیان لەگەڵ بووە. ئەوانە دوای ئەوەی ماوەیەك لە دیمەشق ماونەتەوە بەڕێكراونەتەوە بۆ مەدینە. هەموو سەرچاوە مێژوویەكان كۆكن لەسەر ئەوەی ئەوانە بەوپەڕی رێزەوە نێردراونەتەوە بۆ مەدینە. "  لەبارەی هەوڵەكانی عەتەبی حوسەینی تایبەت بە گەڕان و دۆزینەوەی ئەو رێگەیەی دیلەكانی خانەوادەی حوسەینیان لێوە بردراونەتە دیمەشق، د. فرسەت مەرعی، مامۆستای ئایینی لە دهۆك گوتی: "دوای رووداوی تەف كە ئیمام حوسێن كوڕی عەلی، لەگەڵ خانەوادەكەی شەهید بوون لە كەربەلا. پاشان زیندووەکانیان وەكو کەنیزە بردنە بارەگای خەلیفەی ئیسلامی لە دیمەشق لای یەزید، هەندێك بەڵگەی دیكەمان هەیە. ئەوە ئامانجی سیاسیی لە پشتە، خووێكی شیعەكانە هەر شوێنێك رووی تێبكەن بزمارێكی تێدا دەچەقێنن. ئێمە پەندێكی كوردیمان هەیە دەڵێت ' بزماری جوحای، لە شوێنێك جێیدێڵن و دەڵێن ئەو شوێنە هی ئێمەیە.' یان بۆ خۆیان مەزاری ساختە دروست دەكەن کە ئێمە پێی دەڵێین مەقامات. بۆ نموونە ئێستا مەقامێكی زەین بن عابدین لە بازاڕی داقووق هەیە هیچ پەیوەندیی بە زەین عابدینەوە نییە. زەین بن عابدین قەت نەهاتووەتە داقووق، بەڵام بۆ خۆیان مەقامێكیان دروست كردووە بۆ ئەوەی سبەی كۆنتڕۆڵی بكەن. بێ گومان ئێستاش لە داقووق وەقفی شیعە كۆنترۆڵی كردووە. "  د. فرسەت مەرعی گوتیشێ: "من دوو - سێ نموونە دەهێنمەوە كە ئەو رێگەیەی دكتۆر ئاماژەی پێكرد، رێگەی سەرەكیی نێوان كوفە و دیمەشقە. هەروەها هەندێك والیی دیكەش هەبوون وەک موغیرە بن شوعبە، پێش عوبەیدوڵڵا بن زیاد و پێش بن زیادیش والیی كوفە بوو، موعاویەی كوڕی ئەبو سوفیان خەلیفە، بوو پێیگوت حیجر بن عەلیم بۆ بنێرە، چونكە حیجر كەسێكی بەرهەڵستكاری شیعەكان بوو. كاتێك حیجر بن عەلیی نارد، لە كام رێگاوە ناردی؟ لەو رێگایەی دكتۆر ئاماژەی پێكرد، لە كوفەوە بەرەو حیڕە، دواتر قودقوتامە ئینجا مەنزلە تاوەكو مەرجولعەزرا كە دەكەوێتە رۆژهەڵاتی دیمەشق. رێگایەكی زۆر كورتە و لەوێ لە سێدارە دران لە ساڵی ٥٥ی كۆچی. ئەوە رێگایەكی نزیكە و پەیوەندیی بە بارەگای خەلیفەوە هەبوو. ئەو كاتە رێگەی پۆستەی دەوڵەت بووە. راست نییە ئەوان ئەو سەبایانە و ئەو ژن و منداڵانە هەمووان ببەنە موسڵ و شنگال یان بیانبەنە نوسەیبین كە شیعەكان ئاماژەیان بە دوو - سێ رێگا كردووە. ئەو گێڕانەوەی شیعەكان هەموویان درەنگوەختن و هی سەردەمی سەفەوییەكانن. هەروەها دوای ئەوەی بەدرەدین لوئلوئی شیعە كە موسڵی كۆنتڕۆڵكردووە هەندێك لەو مەزارانە ئەو كاتە دروست كراون. بۆ نموونە مەزاری عومەر و ئەوانەی دیكە لە موسڵ و مەزاری زەینەب و تەنانەت سەرچاوەكانی شیعە لەبارەی زەینەبەوە ناكۆكن. لە بنەڕەتەوە زەینەب لە مەدینە كۆچی دوایی كردووە و لەوێیش لەلای فاتیمەی زەهرای دایكی نێژراوە. ئەوە راستییە، بەڵام ئەگەر بگەڕێنەوە بۆ مێژوو تەنانەت مەزاری حوسەینی كوڕی عەلی. شیعەكان دەڵێن سەری براوەتە كەربەلا. سەری نەبراوەتە كەربەلا، بەپێی گێڕانەوە مێژووییە باوەڕپێكراوەكان. راست نییە یەزید سەری بردبێتە كەربەلا. لەلای دایكی بنێژێت لە گۆڕەپانی بەقیع لە شاری مەدینە. ئەوە گێڕانەوانە هیچ بنەمایەكی دروستیان نییە، لە راستیدا ئەو گێڕانەوانە هەمووی لە سەرچاوەكانی زۆر دوای لە رووداوەكەن. هی سەردەمی سەفەویەكانن بەتایبەتی بیحارولئەنواری مەجلیسی كە كتێبێكی گەورەیە و هەموو ئەو بابەتە درۆینانەی تێدایە. ئەو کتێبە ناسنامەی شیعەی دروست كردووە. ١١٠ بەرگە پشت بە نووسەرانی شیعە دەبەستێت و ئێستا ئێمە پێیدەڵێین دینی شەعبی، ئەو دینەی ئێستای ئەوان. بڕوابكە لە یەكێك لە گێڕانەوەكانی ئەو كتێبەدا هاتووە، لەگەڵ حوسەین ٧٣ كەس شەهیدبوون ئەوانەی بەرامبەریش ٧٨ كەس كوژران، ١٧ كەس لە بنەماڵەی حوسین كوژران. لە گێڕانەوەكەدا دەڵێت حوسێن بە شمشێری خۆی لێیدان ٣ هەزار كەسی لێكوشتن، بە وەشاندنی شمشێرێكی دیكە ٣ هەزار كەسی دیكەی كوشت، ئەو گێڕانەوەیە بۆ پڕكردنی جەماوەری شیعەیە بۆ ئەوەی شیعە هەر بمێنێت. نموونەیەكی دیكە كاتێك روو لە شنگال یان موسڵ دەكەن ئەو كات دەوروبەری موسڵ بەتایبەتی ناوچەی شەبەكە شیعەكان مەزاری زۆریان لێ دروست كردووە. لە باشیكەوە تاوەكو نزیك تلكێف چەندین مەزاریان دروست كردووە و حەشدی شەعبی دەڵێت، ئەوانە خاڵی شیعە و ناوچەی شیعەیە، لە كاتێكدا هەموو دەزانن موسڵ سەنتەری سوننەیە. بەڵام لە دەوروبەری شارەكەدا مەزار دروست دەكەن. هەروەها مەزاری ئەوان دەبەنە نێو موسڵیش. زۆرێك لە مزگەوتەكانی موسڵیشیان كردوونەتە شیعە. هەروەها مزگەوتی سۆفیان كردووەتە شیعە. هەڵبەتە شنگالیش ناوچەیەكی گرنگ و ستراتیژییە لە نێوان عێراق و ئێران و سووریا و دەیانەوێت كۆنترۆڵی بكەن بۆ ئەوەی رێگا بۆ ئێران خۆشبێت بۆ هیلالی شیعی لە نێوان ئێران و عێراق و سووریا و لوبنان تاوەكو دەگاتە سەر دەریای سپی. "  بە گوتەی ئەو د. فرسەت مەرعی: "ئەوە پلانێكی گەورە و ئایدیۆلۆژییە، جەخت لەسەر ئەو مەزارانە دەكەنەوە كە هیچ بنەمایەكی مێژوویان نییە و هەموویان درۆینەن. مێژووناسانی موسڵمانیش ئەوانەی شیعەش مەسعوودی و یەعقووبی ئاماژەیان پێنەكردووە و باسی كوشتنی حوسەینیان كردووە و چەندیان شەهید كراون. هەروەها تەبەڕییش ئاماژەی پێكردووە، بەڵام باسی ئەو رێگایەی نەكردووە. رێگای موسڵ رێگایەكی سوڵتانی بووە. بارەگای خەلیفەی عەباسی لە بەغدا بووە و هاتووچۆی پێدا كراوە، بەڵام رێگای كووفە هیچ پەیوەندیی بەو بابەتەوە نییە. رێگای كوفە یان چووەتە مەدینە یان چووەتە دیمەشق. تەنانەت كە چووەتە دیمەشقیش رێگای نێوان مەدینە و دیمەشق ١٧٠ كیلۆمەتر هاوبەش بووە. هەڵبەتە رێگای دیكەی بنەڕەتیش كە لە كووفەوە دەچێتەوە بەغدا هیچ پەیوەندیی بە بابەتی كوردەوە نییە نە بەشنگال نە بە موسڵ. "  دكتۆر فرسەت پێیوایە شیعە ستەمێكی زۆری لە ئێزدییەكانی شنگال كردووە و بە شوێنكەواتوانی یەزید تاوانباری كردوون و دەڵێت: "بەدرەدین لوئلوئە زۆر خزمەتی شیعەی كردووە. ژمارەیەكی زۆری شێخانی ئێزدیی كوشتووە. هەروەها گۆڕی عەدی بن موسافری ئەمەویشی رووخاند، گۆڕی ئەوی لە لالش رووخاند. ئەو دوژمنی ئێزدیان بوو و دەیگوت ئەوانە سەر بە یەزیدن و دوژمنی ئێمەی شیعەن. بۆیە ژمارەیەكی زۆری كوشتن و لالشی وێرانكرد. گۆڕی ئێزدیانی نەهێشت، شێخەكانی هەموو كوشتن. ئێزدیەكانی زۆر ئازار دا و دەیگوت ئێزدی سەر بە یەزیدی كوڕی معاویەن كە حوسەینی كوشتووە. ئینجا ئەو لە تۆڵەی حوسێندا دوای ٥٨٠ ساڵ چی كرد؟ مەزار و مەقامی لە دەوروبەری موسڵ دروست كرد. تەنانەت لەسەر ئەو مەزارەی زەینەبیش شیعە ناكۆكییان لەنێواندا هەیە و پێیدەڵێن زەینەبی گەورە و زەینەبی بچووك. كە دەڵێن زەینەبی گەورە دەكەونە هەڵەیەكی گەورەوە، چونكە زەینەب لە دیمەشق موناقەشەی لەگەڵ یەزید كرد. راست نییە زەینەب لە شنگال بمرێت. پاشان چۆن لە دیمەشق لەگەڵ یەزید قسەی كردووە؟ بە یەزیدی گوت تۆ بۆ برای منت كوشت؟ ژنێكی زیرەك و بە توانا بوو. ئەو خۆی سەری حوسەینی لەگەڵ خۆی برد، چونكە خوشكی گەورەی بوو لەگەڵ خۆی بردییە مەدینە و لەوێ نێژرا. ئینجا دەڵێن نەخێر ئەوە زەینەبی بچووكە، كچی حوسەینە. لەلایەكی دیكەوە دەڵێن نەخێر خوشكی حوسەینە. ئاڵۆزییەك لەنێو سەرچاوەكانی شیعەدا هەیە، راست نین. "  بە گوتەی ئەو مامۆستا ئایینییە، " ٥٨٠ ساڵ دوای شەهید بوونی حوسەین، ئەبو لوئلوئە ناوچەكەی كۆنتڕۆڵكرد. ئەبو لوئلوئە لە سەردەمی مەغۆلییەكاندا بوو. بزانە جیاوازیی چەند زۆرە. جارێكی دیكەش دوای ٨٠٠ ساڵی دیكە بیرۆكەیەكی دیكە دادەڕێژن و دێن لەسەر ئەو رێگایە كاردەكەن كە رێگایەكی ستراتیژییە. تەنانەت دوجێل گۆڕی دوجێلیش كاتێك دروستیان كرد لە ناوچەی سوننە لە ناوچەی بەلەد لە سەڵاحەدین بۆ خۆیان كردە خاڵێك و ئێستاش بە دەستیانەوەیە. ئێستا لەلای ئەوان دوجێل زۆر گرنگە. مەسەلەی شنگالیش وەكو دوجەیل لێدەكەن بۆ ئەوەی كۆنترۆڵی بكەن. ئەمەش ئامانجێكی سیاسیی ئێرانی لە پشتە. ئامانجەكەش تەنیا كۆنترۆڵكردنی شنگال نییە، بەڵكو كۆنترۆڵكردنی موسڵ و دەوروبەریەتی تاوەكو دەگاتە نزیك دهۆك و هەولێر، چونكە موسڵ ناوچەیەكی ستراتیژیی زۆر گرنگە و دەكەوێتە نێوان سووریا، توركیا و ئێران. "  لەبارەی هەوڵەكانی عەتەبەی حوسەینیی تایبەت بە رێگەی سەبایا، محەممەد عەبدولوەهاب، سەرۆكی پێشووی وەقفی سوننە لە نەینەوا گوتی: "من ئەو قسەیەم بە لاوە سەیرە كە لەلایەن عەتەبەی حوسەینی دەرچووە. سەرچاوەكانی شیعە لە چوار بەرەوە لەسەر ئەو پرسە ناكۆكن. هەموو بەرەكان گەواهی دەدەن و دەڵێن ئاوا، بەڵام بەهێزترین بەرەیان بە دووری دەزانێت دیلەكان بەو رێڕەوەدا تێپەڕبووبن و هەزار و ٩٠٠ كیلۆمەتریان بڕیبێت. دووەم، من دەڵێم وشەی سەبایا دروست نییە و وشەیەكی خزێنراوە. سەبایا نەبوون، كۆمەڵێك ژن و منداڵ بوون دوای شەڕەكە مانەوە و رەوانە كران بۆ ئەوەی چارەسەری پرسەكەیان بكەن. جیاوازییەكی زۆر لەنێوان وشەی سەبی و دەستگیركردن و دیلكردندا هەیە. مێژوو و مێژوونووسان سەلماندوویانە بە کتێبی بیحارولئەنوار و خودی نوسەری بیحارولئەنواریشەوە كە سەبی نەكراون. هەموومان دەزانین بە سەبیكردن ئەوەیە پیاوێكی دیكە ژنەكە بۆ خۆی بەرێت، تاوەكو ئێستا هیچ هاشمییەك و قوڕەیشیەك سەبی نەكراون، بەڵام ئەوەی تۆ باسی دەكەی چەند مامۆستایەك ئاوا دەڵێن. من بەلامەوە سەیرە، ئەوە پرسێكی جوگرافی و مێژووییە. دەبێت بگەڕێنەوە بۆ سەرچاوەكان، لە هیچ یەكێك لە سەرچاوەكاندا ئاماژە بە شتێكی لەو جۆرە نەكراوە. هەموو ئامانجەكە سیاسی و جوگرافییە بۆ تەواوكردنی هیلالی شیعی. منیش راشكاوانە دەڵێم هەموو ئەوانە  هەڵبەستراون. "  محەممەد عەبدولوەهاب گوتیشی: "پاشان ئەگەر مەزار و گۆڕ و مەشهەدت لێرە دروست كردن، واتا پارەی زیاتر دەدرێت و كۆنترۆڵكردنی زیاتر دەبێت. بە پاساوی ئەوەی ئەوە مەزارە و ئەوە مەشهەدە. ئەمانەش دەبێت هێزێك بیانپارێزێت لەگەڵ زەوییەكانی دەوروبەری. هەمووشی دەكەوێتە چوارچێوەی كۆنترۆڵكردنی ناوچەكە. ئەمە پرسێكی روونە. باشە جگە لەو رێگایە هیچ رێگای دیكەیان نەدۆزیوەتەوە تاوەكو ئەو پرسانەی پێ پەردەپۆش بكەن؟ بە كورتی بڵێن دەمانەوێت دەستی بەسەردا بگرین و ئالوبەیت و پرسەكانی ئالوبەیتیشمان كردوونەتە بەهانە. هەموو ئەوانە دەمامك و پلانی نایابی ئێرانییە بۆ كۆنتڕۆڵكردنی ئەو ناوچانە. "  مەجید عوقابی، سەرۆكی ناوەندی گفتۆ و چارەسەر لە بەغدا گوتی: "لەسەرەتاوە دەبێت باسی ئەوە بكەین كە هیگڵ دەڵێت: ' كێشەی مێژوو، مێژووی كێشەكەیە.' ئێمە لەبەردەم بابەتێكداین لەبەر چەند هۆكارێك دەتوانین تاوتوێی بكەین. راشكاوانە دەڵێم تەنانەت کە کتێبی تەبەڕی بە یەكێك لە كتێبە گرنگەكان دەژمێردرێت و سەرچاوەیەكی گرنگە زیاتر لە رەئیەك لەبارەی رێگای سەبایای لە خۆ گرتووە. كەواتە ناتوانین یەكلایی بكەینەوە بڵێین ئەو رێگایەیە و رێگایەكی دیكە نییە. رێگای سەبایە دیاریكراون. یەكەمیان بە رێگای سوڵتانی ناسراوە، رێگای دووەم رێگای فوراتە و رێگای سێیەمیش رێگەی بیابانە. هەڵبەتە ئەو بابەتە زۆر دەكێشێت، رێگای بیابان لەنێوان كووفە و شام نزیكەی ٩٥٠ كیلۆمەترە. بە پێی سەرچاوە مێژوویەكان سەبایاكان بە لێواری رووباری دیجلەدا رۆییشتون، پاشان بە گوێرەی گێڕانەوەی دیكە دەڵێن لە كقوفەوە بەرێكەوتوون و بە لێواری دیجلەدا رۆییشتون كە دەكاتە رۆژهەڵاتی باكووری عێراق. ئەو كات فوراتیش دەبێتە رۆژئاوای باكووری عێراق. بە رێگای سوڵتانیش ئێمە ناڵێین رێگای سوڵتانی و پەسەندی ناكەین، چونكە لێكۆڵەران بۆچوونی جیاوازیان لەبارەی رێگای سوڵتانییەوە هەیە. تاوەكو ئێستا هیچ یەكێكیان ناتوانن بڵێن رێڕەوی سەبایا لە كام لایە. تەنانەت شێخی قومییش كە كەسێكی ناسراوە، لە كتێبەكەیدا دەڵێت دوورە ئێمە رێگایەك پەسند بكەین، رێگاكانی دیكەش پشتگوێ بخەین، چونكە وەكو گوتم سەرچاوەكان ئەگەرن. "  سەرۆكی ناوەندی گفتۆ و چارەسەر لە بەغدا دەڵێت: "پرسەکە رێككەوتن و رێكنەكەوتن نییە، پرسەكە لەژێر لێكۆڵینەوەدایە. هەر كەسێكیش بەڵگەی هەیە با پێشكەشی بكات. من وەكو مامۆستا لە نەجەفی ئەشرەف و لێكۆڵەر و مامۆستای عەقیدە و مێژوو و سیرەم. تاوەكو ئێستا هیچ رێگەیەكم پەسند نەكردووە، چونكە هۆكارەكان تێكەڵن. سێ رێگا هەن. رێگای یەكەم هەزار و ٤٠٠ كلیۆمەترە لە كووفەوە بۆ دیمەشق. رێگای دووەم هەزار و ١٠٠ كیلۆمەترە، رێگای سێیەم ٩٥٠ كیلۆمەترە لە كووفەوە. یەكەمیان رێگای بیابانە، بەڵام هەندێك لە لێكۆڵەران بە دووری دەزانن بەو رێگایەدا رۆییتبن، چونكە هیچ گوندێك لەسەر رێگاكە نییە. جا دەڵێن ئەو رێگایەیان نەگرتووتە بەر، چونكە پێویستیان بە ئاو دەبێت. هەندێك لە لێكۆڵەران دەڵێن رەنگە رێگایان كورت كردبێتەوە و ئاویان لەگەڵ خۆیان بردبێت و لە بیابانەوە رۆیشتبن و بە خێرایی گەیشتوونەتە دیمەشق، چونكە یەزید دەیویست زوو دیلەكان بگەیەننە لای. ئەوە بۆچوونی یەكەم. بۆچوونی دووەم دەڵێت، نەخێر ئەوان بە كەنار رووباری فوراتدا رۆیشتوون. ئەمەش مانای وایە بە موسڵ و شنگالدا تێپەڕیون، هەروەها نوسەیبین ئەو ناوچەیەی لەگەڵ موسڵ ٤٠ هەزار بێستانیان لەنێواندایە و ٩ فەرسەخیش لە سووریا دوورە. پاشان چوونەتە حەلەب، ئینجا چوونەتە دیمەشق. هەندێك لە لێكۆڵەران ئەوە بە دوور دەزانن، چونكە دەڵێن چۆن بەسەر بەرزاییەك دەكەون پاشان دێنە خوارەوە و دەگەڕێنەوە؟ "  بەشێك لە لێكۆڵەرە كورد و عەرەب و سوننەكان ئاماژەیان بەوە كردووە كە سەیدە زەینەب و خانەوادەكەی لەلایەن زەیدەوە نێردراون بۆ مەدینە لە كاتێكدا لێكۆڵینەوەكەی عەتەبەی حوسەینی دەركەوتووە و نازانن نوسەیبین دەكەوێتە ناو سنووری توركیا یان دەكەوێتە سنووری توركیا و دەڵێن كە چووە بۆ نوسەیبین كە لەناو سنووری سووریادایە.   مەجید عوقابی لەم بارەوە دەڵێت: "ئێمەی زانا بەپێی دەرهاویشتەكان قسە دەكەین. بە گوێرەی بەڵگەكان، خوا نەكات پرسەكە مەزهەبی بێت بەلای ئێمەوە یان پرسێكی كەسی بێت. نەخێر ئێمە لەبەردەم پرسێكی مێژووییداین. هەر كەسێكیش بەڵگەی خۆی هەیە بۆ گەیشتن بە راستییەكان با پێشكەشی بكات. من بۆم باسكردیت، بەڵام رێگەت نەدا بیرۆكەكە بگەیەنم، من لەو كەسانەم كە بەدووری دەزانم گەیشتبنە نوسەیبین، پاشان دابەزیبنەوە بۆ دیمەشق، چونكە حەلەب لە بەرازییە. "  لە بەرامبەردا د. فرست مەرعی، مامۆستا ئایینی لە دهۆك گوتی: "بەرێز مەجیدیش دەڵێت بەڵگەی مێژوویین، بەڵام ئەو بەڵگە مێژووییانەی ئەو پشتیان پێدەبەستێت كۆنن. ئەو باسی تەبەڕی كرد. تەبەڕی بە وردی ئاماژەی بە هەموو پرسەكە نەكردووە. من دوو نموونە لەسەر جموجووڵەكانی شیعە دێنمەوە كە زەید بن عەلی لە ساڵی ١٢١ی كۆچی شەهید كرا. كاتێك هیشام بن عەبدولمەلیك یوسف بن عومەری سەقەفیی رەوانەی دیمەشق كردووە كە والیی حیرە بووە. بۆ ئەوەی بزانن كە ئەوێ رێگای سەرەكیی نێوان بارەگای خەلیفە لە دیمەشق و كوفە هەر لە رێگای بیابانەوە بووە، بەڵام تەنیا لە رێگەی بیابانیشەوە نەبووە. دەهاتەوە نزیك فورات و ئینجا دەهاتە مەرجولعەزرا، ئینجا دەگاتە مەسكەنە كە پێیدەڵێن ناوچەی قائیم. واتا دەهاتە سەر فورات، ئینجا دێتە نێو بیابان. ئەو كاتەی زەید بن عەلیی رەوانە كرد ساڵی ١٢١ی كۆچی پێیگوت بڕۆ كێشەیەكی ئابووری لەسەر تۆ هەیە، واتا گەندەڵیت لەسەرە. لە كوفە یوسف بن عومەری سەقەفی هاتە حیرە لەو رێگایەوە هات. واتا ئەو رێگایەی نێوان دیمەشق و كوفە رێگاكەیە و پەیوەندیی بە هیچ رێگایەكی دیكەوە نییە. زەید لە كوێوە هات؟ زەید بن عەلی لە ساڵی ١٢١ی كۆچی گەیشتە حیرە دوای ساڵێك لە كوفە شۆڕشێكی بەرپاكرد لەدوای حوسێنی باپیری هەر لەوێش شەهید بوو. واتا ئەو رێگایە كە دێینە سەر مێژووی ئیسلام و دوای ئیسلامیش هیچ رێگای دیكە نییە. ئەوە رێگا راستەكەیە. ئەو رێگایەی ئەو باسی دەكات ئەو ناوچەی نوسەیبین و شنگال پێیان دەگوت ناوچەی جزیە تەنانەت والییەكی دیكەشی هەبوو ئەو پرسە هیچ پەیوەندی بەو ناوچەیەوە نییە، بەڵام مەبەستی سیاسیی لەپشتە. "  د. فرست مەرعی دەڵێت: "تێبینیی بكە چووەتە نێو توركیا واتا توركیاشی كردە كێشە. ئەو دەیەوێت لەو ناوچەیە لەو سێگۆشەیە كە ناوچەیەكی ستراتیژییە: موسڵ، شنگال و نوسەیبین كۆنتڕۆڵ بكەن و بڵێن ئەو ناوچانە هی شیعەن، ئەمە زۆر مەترسیدارە لەسەر ئاسایشی كۆمەڵایەتیی كوردستان. ئینجا لەسەر ئاسایشی نەتەوەیی كوردستان. ئێستا بەشێكی ناوچەكانی موسڵیان كردوونەتە شیعە بەو مەزار و مەزارگایانە، بەتایبەتی جێگای داخە ئەو كوردانەی دەڵێن ئێمە شەبەكین و ئەو كوردانەی دیكە هەموو بەگەڵیان كەوتوون و خۆیان كردووەتە شیعە. زۆریش دژی كوردن. مەترسی لەسەر ئەمنی كوردستان هەیە، بەتایبەتی ناوچە دابڕێنراوە كوردستانییەكان. ئینجا ئەوە زۆر مەترسیدارە، ئێستا عەتەبەی حوسەینی هاتووە جەخت لەسەر ئەوە دەكاتەوە هەندێك لە مامۆستایانی زانكۆی موسڵیش بە پارە كڕدراون یان ئەوانەی سۆفین یان خۆیان دەكەنە سەید بوونەتە هاوەڵیان. ئەگەرنا بۆ تاوەكو ئێستا زانكۆی موسڵ كە زانكۆیەكی رەسەن و بەناوبانگە و لە مێژووی ئیسلامیدا زۆر بەهێزە پێش ئێستا نەیگوتووە ئێرە رێگاكەیە؟ ئەو رێگایە رێگا سەرەكیەكەیە و ئەوەی دیكە هیچ بنەمایەكی راستی نییە، چونكە ئێمە نموونەمان هەیە لە هاتوچۆی نێوان دیمەشق و كووفە و رێگای سەرەكیی بارەگای خەلافەت. "   لەبارەی راستیی بوونی سەبایا و رێگەی موسڵ و شنگال بەرەو دیمەشق دكتۆر فرست مەرعی گوتی: "ئەوەی ئەوان پێیدەڵێن رێگای سەبایا شتێكی نوێیە دروست كراوە و تەنیا لە سەرچاوە سەفەوییەكاندا هەیە. لە هیچ سەرچاوەیەکی شیعەكان لەپێش سەفەوییەكاندا لەم بارەوە نییە. مەسعوودی ٣٤٦ی مردووە كە هەڤاڵی شیعەیە، یەعقووبی كۆنە ١٨٤ یان ١٩٢ دوو گێڕانەوەی لەمبارەوە هەیە ئاماژەی بەو رێگایە نەكردووە. هەروەها كتێبی فتوح ئاماژەی پێنەكردووە كە ئەمانە سەرچاوەی سەرەكی و رەسەنی شیعەن. بۆ دوای هاتنی سەفەوییەكان لە ساڵی ١٥٠١ و ١٥٠٢ لە كاتێكدا مەجلیسی خاوەنی كتێبی بیحارولئەنوار ١٦٠٠ مردووە. واتا ٤٠٠ ساڵ پێش ئێستا مردوە،  ئەوەی ئەو ئاماژەی پێكردووە هەروەها شەهر بن ئاشور ئاماژەی پێكردوە لە كتێبی واعیزین كە لە بازاڕی حەلەب شاردراوەتەوە و مەشهەدییەكیان بۆ دروست كردووە و بە گوێرەی گێڕانەوەكان گوتوویەتی ئەو گۆڕە خوێنی حوسەینی كەوتبووە سەر. باشە حوسەین لە كەربەلا شەهید كراوە، خوێنی چی؟ سەری ئەویان لە لاشە جیاكردەوە و بردیان. ماوەی ١٥ رۆژی پێچوو تاوەكو بردیان. لەلایەكی دیكەوە، ئەگەر بڵێین رێگای سوڵتانی و شنگال كە هەزار و ٨٠٠ كیلۆمەترە ناگاتە ١٥ی موحەڕەم. بۆیە دژبەری لەنێوان سەرچاوەكاندا هەیە، بەو شێوەیە دەبێت لە ماوەی مانگێكدا بگاتە دیمەشق. چۆن ئێستا ئۆتۆمبێل ١٠٠ كیلۆمەتر بە كاژێرێك دەبڕێت، حوشتریش ٦٠ كیلۆمەتر لە كاژێرێكدا دەبڕێت. ئەگەر گەشتیارێكی سادەبێت. بەڵام ئەوانە سەبایا بوون ژن و منداڵ بوون، واتا ئەمە هەمووی درۆیە. دژبەری لە سەرچاوەكانی ئەواندا هەیە، بەداخەوە. "  لەبارەی بوونی بەڵگەی مێژوویی بۆ سەلماندنی ئەو رێگایەی عەتەبەی حوسەینی باسی دەكات و كاری لەسەر دەكات و بە كوردستادا تێپەڕیوە، دكتۆر قادر پشدەری گوتی: "دەمەوێت دوو شت بە شێوەیەكی زانستی روون بكەمەوە: یەكێكیان ئەوەیە كە رێگاكە وەكو ئاماژەمان پێدا لەلایەنی جوگرافی و وڵاتناسییەوە ئەوەی وڵاتناسە موسڵمانەكان باسیان كردووە لۆژیكی نییە رێگایەك لە كووفەوە بتەوێت بچیت بۆ دیمەشق بەوێدا تێپەڕیت، چونكە رێگای كورتتر هەیە وەكو ئەوە وایە بڵێی لە عێراقەوە دەچم بۆ ئێران، بەڵام بە توركیادا. ئەمە تا رادەیەك لۆژیكی نییە. مادام لە كووفەوە بەرەو ناوچەكانی بیابان لەگەڵ شام هاوسنوورە و زۆر خێراتر و كورتتر دەتواندرا ئەو كەسانەی دیلكراون بگەیەنرێنە دیمەشق، بۆیە لە رووی زانستی مێژووییەوە هیچ بەڵگەیەكی مێژوویی یەكلاكەرەوە نییە بیسەلمێنێت كە ئەو رێگایە بە ناوچەكانی موسڵ و بەلەد و شنگالدا تێپەڕیون و گەییشتوونەتە دیمەشق. ئەمە پرسێكە لەلایەنی مێژووییەوە دەبێت هەموومان لەسەری كۆك بین. بابەتێكی دیكە كە دەمەوێت روونی بكەمەوە، گریمان رێگاكە بەوێدا رۆییشتووە. لە رووی لۆژیكی و زانستییەوە چۆن دەكرێت بڵێی من شوێنەواری ئەو رێگایە دەدۆزمەوە لەو رێگایە چ دەدۆزیتەوە بۆ ئەوەی بیسەلمێنیت كە ئەو سەبایانە بەوێدا رۆیشتوون. لە زانستی شوێنەوارناسیدا قورسترین شت ئەوەیە تۆ لە رێگایەكدا خەڵكانێك راگوزەر بە شوێنێكدا تێپەڕیبن شوێنەواریان بەدی بكەی. پێش زیاتر لە هەزار ساڵ خەڵكێك بەوێدا تێپەڕیون یان نا. ئایا چییان لێ بەجێماوە تاوەكو بێم دیراسەی رێگاكە بكەم و بڵێم لەو رێگایە ئەو بەڵگەیەم دۆزیوەتەوە كە دەیسەلمێنێت ئەو سەبایانە بەو رێگایەدا رۆییشتوون. لە راستیدا ئەمە لۆژیكی نییە، مەعقوول نییە. "  دكتۆر قادر پشدەری باسی لەوە کرد: "ئەوە پرسێكە دەكرێت هەموومان لەسەری كۆك بین كە دۆزینەوەی شوێنەوار لە رێگاكاندا زۆر قورسە و كارێكی نەكردەیە و ئاسان نییە. هەركەسێكیش لەو بوارەدا كار بكات هەوڵەكانی بە فیڕۆ دەدات، چونكە خەڵك بە رێگادا رۆیشتووە. هەزاران كاروانی دیكە بەو رێگایەدا رۆیشتوون، هەزاران خەڵكی دیكە بەوێدا رۆیشتوون. دەتەوێت شوێنەواری خەڵكانێك بدۆزیتەوە كە بەوێدا رۆییشتوون؟ چییان بدۆزیەوە؟ چیان لێ بەجێماوە؟ چۆن دەتوانی دەستنیشانی بكەیت و بیسەلێنیت كە ئەوە هی ئەوانە؟ بە راستی ئەوە هیچ لۆژیكی نییە. پرسێكی دیكە كە دەمەوێت روونی  بكەمەوە لەسەر بەكارهێنانی زاراوەی سەبایایە بۆ ئەوانە، لەسەرچاوەكالانی مێژووی ئیسلامی باس لەوەكراوە كە بەدیلگیران لەلایەن عوبێدوڵڵای كوڕی زیادەوە نێردران بۆ دیمەشق، یەك حالەتمان هەیە لەناو مەجلیسی یەزیددا پێاوێك لەوێیە كاتێك كە ئەو دیلانە لەوێن دەڵێ یەكێك لەو ئافرەتانە بدەن بەمن وەكو جاریە، هەڵبەتە دەبێ سەبایا بكرێنە جاریە تەنها لەوەوە هاتووە، لەوێش زەینەب، فاتیمەی كچی حوسێن و ئەوانە پێیان دەڵێن دەڵێن ئەگەر ئێوە لەسەر ئایینی ئێمە نەمێنن ئینجا دەتوانن ئێمە وەكو سەبایا ببینن ئەگەرنا ئێمە هاوئاینین ناكرێ ئێمە وەكو جاریە تەماشا بكرێین، لەوێشەوە خەلیفە یەزید رازی نابێت ئەوانە بكرێنە سەبایا بەڵكو لەگەڵ عەبدوڵڵای كوڕی عەلی كوڕی ئیمامی حوسێن دەنێردرێنەوە بۆ مەدینە بە رێگەی ئەو كاروانانە رێگەی حەج بوون، بۆیە لەهەردووكیان هەم بەكارهێنانی وشەی سەبایاو خەرجكردنی هەوڵێك لەكارێكدا كە هیچ رۆشناییەكی تێدا بەدی ناكرێت بڵێی من دەمەوێ ئەو رێگایە بدۆزمەوەو لەو رێگایە شوێنەوار بدۆزمەوە بیسەلمێنێ كە ئەوانە بەوێدا رۆییشتون لەرووی زانستی شوێنەوار ناسی و مێژوویی شتێكی لۆژیك نییە، چونكە چی دەدۆزیەوە، باس نەكراوە هیچ ئاماژەیەكمان لەسەری نییەو رێگای كورتتریشمان هەیە. "  سەرۆكی پێشووی وەقفی سوننە پێیوایە ئەوەی عەتەبەی حوسەینی باسی دەكان هیچ بنەمایەكی دروستی نییەو ئامانجێكی سیاسی ئێرانی لەپشتە "ئەگەر بەشێوەیەكی زانستی جوگرافی لەپرسەكە بڕوانین تەنانەت ئەگەر بە جیۆراداریش بەدواداچون بۆ ئەو پرسە بكەی ناتوانی هیچ شتێك بدۆزیتەوە پاشان ئەوە گرتنەبەری رێگایەكی لەو شێوەیەو بەو دووری و بەرزاییەوەو دواتر هاتنە خوارەوە هیچ كەسێكی ژێر ئەوە قبوڵ ناكات، پاشان سەرچاوە شیعیەكان دەڵێن گەشتەكە ١٥ رۆژی خایاندوە، ئەگەر ووشتر بەخێرایی ٦٠ كیلۆمەتر لە كاژێرێك رێبكات كاتەكە لەوە زیاتر دەبوو، باشە چۆن كە دووری رێگاكە هەزارو ٨٠٠ كیلۆمەترە، قەت بیستووتانە وشتر لەرۆژێكدا ١٢٠ كیلۆمەتر لەكاژێرێك ببڕێت، ئەو جۆرە وشترە هەیە، مەگەر مەكینەی تۆربۆی نوێی بۆ ببەستی، لە بنەڕەتەوە ئەو پرسە بە مەبەستێكی سیاسی دیمۆگرافی رونە، ئەم پرسە بەسەر زانایان تێناپەڕێت بەسەر خەڵكی سادەو ئەو كەسانەدا تێدەپەڕێت كە هۆشیان دەكڕدرێ و دەفرۆشرێ، و بەڵام ئەو پرسانە بەسەر زاناكاندا تێناپەڕن، هێزو دەسەڵات و پشت بەستن بەهێز رەنگە سەركەوێ بەڵام سەركەوتنەكە بۆ ماوەیەكی درێژ نامێنێتەوە ئەو پرسە لەرووی هۆش رەتكراوەیە، لەرووی مێژوویەوە رەتكراوەی لەرووی ئاینی و سادەترین بنەمای جوگرافی و رەتكراوەیە.  دكتۆر فرست مەرعی، پێیوایە ئەوەی عەتەبەی حوسێنی دەستیپێكردوە بۆ سەلماندنی ئەوە نییە كە سەبایاكان بەو رێگایەدا تێپەڕیون و مەبەستێكی سیاسی لەپشتەو دەڵێت "تەنانەت ئەو كاتەی تیرۆریستانی داعش ئەو ناوچانەیان كۆنتڕۆڵكرد پیلانێكی ستراتیژی دوورو درێژە، ئەو ناوچانەیان داگیركردو ئەو كارەساتەیان بەسەر ئێزدیەكان هێنا، پاشان وایكرد رێبەرانی شیعەی عێراق دەرفەتیان هەبێت بتوانن بێن شنگال كۆنتڕۆڵ بكەن بۆ ئەوەی ئەو رێگایە بكەنەوە ئەوە پرسانەی ئەوان ستراتیژنەو ئاقڵن لەگەڵ ئێران پلانێكیان داڕشتوە كە ئەو رێگایە دروستبكەن و بەهاوكاری مامۆستایانی زانكۆی موسڵ ئەوانەی بوونەتە سۆفی یان بوونەتە شیعە هاوكاریان دەكەن و دەڵێن ئێمە ئالوبەیتین زۆرجاریش متسەوف و شیعەكان دەڵێن مەرجەعی ئێمە عەلی كوڕی ئەبو تاڵیبە دەیانەوێ ئەو ناوچەیە داگیربكەن و كۆنتڕۆڵی بكەن لەرووی دیموگرافی و جوگرافی ببێتە بەشێك لە ناوچەی ئەوان. "  لەبەرامبەردا مەجید عوقابی، رەتیدەكاتەوە هەوڵەكانی عەتەبەی حوسێنی بۆ دۆزینەوەی رێگای سەبای مەبەستێكی سیاسی لەپشت بێت و بۆ دەستگرتن بەسەر ئەو ناوچانەو دەڵێت "منە گلەیی زۆرم هەیە لە بەڕێوەبردنی ئەو دیبەیتە من هیچ كاتم پێنەدرا ئەو میوانانەی لێرە قسە دەكەن لەگەڵ رێزم بۆ پلەو پۆستەكانیان بەزمانێكی تایفی قسە دەكەن، ئەو بۆچوونەی ئەو برایانە رەتكراوەیەو پێویستە بەشێوەیەكی مێژویی ئەو بابەتە تاوتوێبكەن، پاشان من لێرە دەبینم پاساو بۆ یەزیدو بەرگریكردن لە ئال ئومەییەو ئەوانەی حوسێنیان كوشت هەیە، تەنانەت ئەو میوانەت كە بەشێوەیەك قسە دەكات دەڵێت سەبایا نییە، باشە لەبارەی گوتارەكەی زینەب چی دەڵێت كە بە یەزید دەڵێت، ئێمە بە سەبیە بردراوین، ئەوەش بەڵگەیە لەسەر ئەوەی كە یەزید لە كۆمەڵی موسوڵمانان دەرچووە، تكایە رێگەمبدە، ئەگەر رێگەم پێنەدەی لەبەرنامەكە دەكشێمەوەو لە هیچ گوتارێكی تایفی بەشدرایم نەكردوە ئەو دیبەیتەش زۆر تایفیە، من سیاسەتوان نیم تاوەكو بەزمانێكی تایفی قسە بكەم، شەرمە بۆ ئێوە دەبێ بەشێوەیەك پرسەكان تاوتوێ بكەن، من گوێم لەو برایە بوو كە لە دهۆكەوە ئەو ئاینزایی بەدرۆ تۆمەتبار كرد، بەڵێ ئێمە دەمانەوێ لەهەموو دۆریەكان بكۆڵینەوە ئەگەر دەتانەوێ هەموو پرسەكان بكەینەوە، ئێمە دەتوانین، ئێوە ئەو كەسانە بێنن ئێمەش دەبینن چۆن دەتوانین وەڵام بدەینەوە، زۆر شەرمە دابەزین گەییشتووەتە ئەو ئاستە، دەبێ لەرووی ئاینی و مێژووییەوە لە پرسەكە بڕوانن نەك لەرووی سیاسی، تكایە رێگەمبدە، نەخێر رێز لەوە بگرە كە قسەی لەگەڵ دەكەی من دكتۆرام هەیە لە مێژوو ئەگەر ئێوەش شەرەفمەند نین بە من ئەوە من نامەوێ بەشداربم لەگەڵ ئێوە. "  لە كۆتایی دیبەیتەكەدا دكتۆر محەممەد، سەرۆكی پێشووی وەقفی سوننە گوتی: "بۆ ئەوەی پەردە لەسەر هەموو شتەكان لادەم، لە بنەڕەتەوە ئەوە پرسێكی سیاسییە. ئامانجەكەش سیاسییە. هەرچی روویداوە هەمووی سیاسییە. هەمووشی بە پۆشەرێكی ئایینی پەردەپۆش دەكرێت. لەژێرەوەش سیاسەتە یارییەكە دەكات لەژێر پەردەی ئاییندا. با ئەوە لادەین بۆ ئەوەی راستی سیاسەتەكە دەربكەوێت، بەڵام ئەو برادەرە ناڕەزایی دەربڕی و بەرنامەكەی جێهێشت و دەڵێت گوتارەكەی من بۆمبڕێژكراوە. بە خوا وانیە بەخوا گوتارەكەم رونە لەكوێ بۆمبڕێژكراوە، ئەوەی ئەویش گوتی كە زەینەب ئاوای بە زەید گوتوە كچانی پێغەمبەری خودا سەبایان زیەدیش گوتویەتی بەڵكو رێزدارن، ئێمە بەرگری لە یەزید ناكەین، ئەوەی یەزید كردی تاوان بوو قەت بێتاوان ناكرێت بەرگری لە یەزید ناكەین بەڵام ئێمە ئەو پرسە تاوتوێ دەكەین. "