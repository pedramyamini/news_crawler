بەپێی راگەیێندراوی ئاژانسی هەواڵگری و لێکۆڵینەوەی فیدراڵیی وەزارەتی ناوخۆی عێراق، كە ئەمڕۆ سێشەممە ٩/٢/٢٠٢١ بڵاوی كردووەتەوە:  "دوای ٣٠ رۆژ بەدواداچوون و پشت بەستن بە زانیاری هەواڵگری، هێزەكانی ئاژانسی هەواڵگری لە بەڕێوەبەرایەتی هەواڵگری پۆلیسی فیدراڵی دژە تیرۆر لە پارێزگای ئەنبار، لە چەند هەڵمەتێكی ئەمنیدا ٢٤ چەكداری داعشیان لە چەند ناوچەیەكی جیاجیای سنووری پارێزگاكە دەستگیر كرد، كە بەگوێرەی ماددەی ٤ی یاسای تیرۆر داواکرابوون".  هەر بەپێی راگەیێندراوی ئاژانسەکە، چەكدارە دەستگیركراوەكان دانیان بەوەدا ناوە كە لە كەرتی ئەنبار و فەللوجە كاریان بۆ داعش كردووە و هێزە ئەمنییەكان و خەڵكی سڤیلیان كردوەتە ئامانج".  ئاژانسی هەواڵگری و لێکۆڵینەوەی فیدراڵیی سەر بە وەزارەتی ناوخۆی عێراق رۆژی یەکشەممە دەستگیرکردنی ١٥ تۆمەتباری لە بەغدا و شەش تۆمەتباریشی لە بەسرە راگەیاند.   هەروەها ئاژانسەکە دوێنێ دووشەممە لە راگەیێندراوێکی دیکەدا دەستگیرکردنی ١٥ تۆمەتباری لە نەینەوا راگەیاند، کە سەرجەمیان لە دانپێدانەکانیان گوتبوویان پێشتر کاریان بۆ داعش کردووە، سەرجەمیشیان بەپێی مادە ٤ی تیرۆر داوا کرابوون.