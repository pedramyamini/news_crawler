د. حەمید نایف، گوتەبێژی وەزارەتی کشتوکاڵی عێراق، لەبارەی راگەیێندراوەکەی وەزارەتی کشتوکاڵی عێراق و پرسی هەناردەکردنی مریشکی ماوەبەسەرچوو لە هەرێمی کوردستانەوە بۆ پارێزگاکانی دیکەی عێراق بە رادیۆی رووداوی رایگەیاند: "ئەو دەروازانەی کە دەکەونە کوردستان لەژێر دەسەڵاتی دەستەی دەروازە سنوورییەکانی حکومەتی ناوەندیدا نین و لێیانەوە بەبێ مۆڵەت کەلوپەل و ماددە خۆراکییەکان هاوردە دەکرێن. "  گوتەبێژی وەزارەتی کشتوکاڵی عێراق ئاماژەی بەوە دا، زانیارییان هەیە کە رۆژانە بە دەیان بارهەڵگر بە شێوەی قاچاخ دەچنە نێو پارێزگاکان.  د. حەمید نایف دەڵێت: "لە کاتێکدا هاوئاهەنگییەکی زۆر باش لەنێوان هەردوو وەزارەتدا هەیە، بەڵام ئەمڕۆ زۆرێک لەو شتانەی لە دەروازەکانی هەرێمی کوردستانەوە هاوردە دەکرێن مۆڵەتپێدراو نین، لە کاتێکدا هەر بەرهەمێک هاوردە بکرێت پێویستە لەلایەن وەزارەتی بازرگانی و وەزارەتی کشتوکاڵی عێراقەوە مۆڵەتی پێبدرێت، بەو پێیەی ئەو دەروازانە سیادین، بەڵام کێشەکە ئەوەیە ئەمڕۆ لەلایەن هەرێمی کوردستانەوە ئەو مۆڵەتە دەدرێت. "  د. حەمید نایف ئاماژە بەوە دەدات کە چەند رۆژێک بەر لە ئێستا لە یەکێک لە بازگەکاندا دەست بەسەر بارهەڵگرێکدا گیراوە کە "مریشکی ماوە بەسەرچووی" تێدابووە و لەژێر بەروبوومی دیکەدا شاردراوەتەوە و دەڵێت: " کاتێک ئەو کەسەمان دەستگیرکرد کە ئەو مریشکانەی بە قاچاخ هێنابوو، لەلایەن هەرێمی کوردستانەوە مۆڵەتی هەبوو. لە رێگەی دەروازەی ئیبراهم خەلیلەوە مریشکەکانی هاوردە کردبوو، دواتر مارکە بازرگانییەکەی بۆ مارکەیەکی بازرگانیی عێراقی گۆڕدرابوو بۆ ئەوەی بڵێن ئەم بەرهەمە خۆماڵیی هەرێمی کوردستانە کە ئەمەیش راست نییە. "  بە گوتەی گوتەبێژەکەی وەزارەتی کشتوکاڵی عێراق ئەوان لەگەڵ کڕینی سەرجەم ئەو بەرهەمانەن کە لەنێو هەرێمی کوردستاندا بەرهەم دەهێنرێن، "بەڵام زۆرێک لە بەرهەمە هاوردەکراوەکان بەو شێوەیە دەهێنرێن کە گوایە بەرهەمی خۆماڵین. ئێمە بەو هیوایەین لێکتێگەیشتن هەبێت و پەیوەندییەکانی نێوان ناوەند و هەرێمی کوردستان بەهێز بێت بۆ ئەوەی جووتیارانی هەرێمی کوردستانیش سوودمەند بن. "  د. حەمید نایف باسی لەوە کرد: "ئێستا بەشی هەرە زۆری ئەو بەرهەمانەی لە نێوخۆی هەرێمی کوردستاندا بەرهەم دەهێنرێن لە بازگەکاندا رێگەیان پێنادرێت، بەهۆی ئەوەی دەروازەکانیان کراوەن، بۆیە دەبێت کۆنترۆڵێکی تەواویان بەسەر دەروازەکاندا هەبێت تاوەکو هەموو بەرهەمە نێوخۆییەکان لەنێو عێراقدا بهێنرێن و ببرێن. تەماتەی بەسرە ببرێتە هەولێر و ئەو بەرهەمانەی لە هەولێریش بەرهەم دەهێنرێن رەوانەی بەسرە بکرێن. ئێمە ئەوەمان دەوێت، بەڵام کێشەکە لە دەروازەکاندایە. ئەگەر ئەو دەروازانە بە تەواوەتی کۆنترۆڵ بکرێن ئەو کات پێویست ناکات لەنێوان پارێزگاکاندا کۆنترۆڵ هەبێت، بەمەیش هەموو لایەک سوودمەند دەبن و دەشتووانین پارێزگاری لە بەرهەمە نێوخۆییەکانمان بکەین. "  گوتەبێژی وەزارەتی کشتوکاڵی عێراق بە پێویستی دەزانێت هاوئاهەنگیی تەواو لەنێوان هەردوو وەزارەتی کشتوکاڵی عێراق و هەرێمی کوردستاندا هەبێت و رەخنە لەوەش دەگرێت کە ناکرێت رێگە بە بەرهەمێکی نێوخۆیی بۆ نێو هەرێمی کوردستان نەدرێت بە بیانووی ئەوەی مۆڵەتی کشتوکاڵی عێراقی هەیە.  د. حەمید نایف دەڵێت: "شەوی رابردوو بارهەڵگرێک کە مۆڵەتی وەزارەتی کشتوکاڵی عێراقی هەبووە ویستوویەتی لە کەرکووکەوە بچێتە هەولێر، بەڵام لە بازگەی هەرێمی کوردستان رێگرییان لێکردووە بچێتە نێو هەولێر بە بیانووی ئەوەی مۆڵەتی وەزارەتی بازرگانیی عێراقی هەبووە و گوتوویانە دەبێت مۆڵەتی وەزارەتی کشتوکاڵی هەرێمی کوردستانیشی هەبێت. ئۆتۆمبێلەکەیان گەڕاندووەتەوە کەرکووک، لە راستیدا ئەمە کێشەیەکی گەورەیە و پێویستە چارەسەر بکرێت. "  هەر لەبارەی هاوئاهەنگییەکانی نێوان هەردوو وەزارەتەوە حەمید نایف گوتی: "دوای ئەوەی شەوی رابردوو وەزیری کشتوکاڵی عێراق لە میدیای عێراقدا لەو بارەیەوە قسەی کرد، وەزیری کشتوکاڵی هەرێمی کوردستان نامەیەکی بۆ وەزیری کشتوکاڵ ناردووە و ئامادەیی خۆی بۆ دانوستاندن پیشان داوە، لە کاتێکدا ئەو دانوستاندن و هاوئاهەنگییە هەر هەبووە، بەڵام رووناکییەکمان لەوسەری تونێلەکەوە نەبینیوە، بۆیە پێویستە دانوستاندنەکان خێرا بن. "  حەمید نایف پێیوایە کەرتی کشتوکاڵ بەبێ پاراستنی بەرهەمی نێوخۆیی پارێزگاریی لێناکرێت و دەڵێت: "ئێستا کۆنترۆڵێکی تەواو بەسەر دەروازەکانی ناوەڕاست و باشووری عێراقدا هەیە و رێژەی قاچاخچیی بەرهەمەکان بە تایبەتی مریشک و هێلکە ٥٠ % کەم کراوەتەوە. ئەوەی دەمێنێتەوە ئەو دەروازانەن کە لەژێر کۆنترۆڵی حکومەتدا نین کە لێرە و لەوێ ئەو بەرهەمانە بە قاچاخ داخڵ دەکرێن، بەڵام ئەمەیش سنووردار و کەمە. "  رۆژی هەینی ١٩ی شوباتی ٢٠٢١ وەزیری کشتوکاڵی عێراق رایگەیاند، کۆرۆنایەکی نوێ هەڕەشە لە عێراقییەکان دەکات کە سەرچاوەکەی هەرێمی کوردستانە.  محەممەد خەفاجی، وەزیری کشتوکاڵی عێراق رایگەیاند: "لە هەرێمی کوردستاندا دەستکاریی مارکەی بازرگانیی مریشکی هاوردەکراوی ماوەبەسەرچوو دەکرێت و بۆ ساخکردنەوەیشی دەنێردرێتە بازاڕەکانی عێراق. "   لە راگەیێندراوەکەدا ئەوەش هاتووە کە وەزیری کشتوکاڵی عێراق ئەو کارە بە دەستێکی تێکدەر بۆ ئابووریی وڵات و تێکدانی تەندروستیی هاووڵاتییان ئەژمار دەکات و بە کۆرۆنای نوێی ناساندووە.  گوتەبێژی وەزارەتی کشتوکاڵی هەرێمی کوردستانیش بە رووداوی راگەیاند، وەک ئەنجوومەنی راوێژکاریی وەزارەت راگەیێندراوەکەی وەزیری کشتوکاڵی عێراق هەڵدەسەنگێنن و بە فەرمی وەڵامی دەدەنەوە.