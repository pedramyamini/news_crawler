کەریم سلێمان، بریکاری وەزارەتی کشتوکاڵ و ئاودێریی هەرێمی کوردستان بە تۆڕی میدیایی رووداوی راگەیاند: "شاندی وەزارەتی کشتوکاڵ بە سەرۆکایەتیی بێگەرد تاڵەبانی، وەزیری کشتوکاڵ ئەمڕۆ لە بەغدا سەرەتا لەگەڵ عەلا جبووری، وەزیری بازرگانی عێراق کۆبووەوە و باسی شایستەی دارایی جووتیاران بۆ ساڵانی ٢٠١٤ و ٢٠١٥ و ٢٠١٦ کرا. "   بریکاری وەزارەتی کشتوکاڵ ئاماژەی بەوە دا، لە گفتوگۆکاندا وەزیری بازرگانیی عێراق جەختی لەوە کردووەتەوە کە ئامادەن بەشی یەکەمی پارەکە وەک خۆی بنێرن، بەڵام دەیانەوێت بەشی دووەم بکەنە نرخی بازرگانی.  کەریم سلێمان دەڵێت: "ئەمەش زیانی گەورە لە جووتیاران دەدات کە ئێمە پێی رازی نەبووین، بۆیە ئەمە بووەتە بابەتێکی سیاسی و پێویستە گفتوگۆی سیاسیی لەسەر بکرێت. "  بریکاری وەزارەتی کشتوکاڵ ئاماژەی بەوە دا، بابەتێکی دیکە بنەتۆی جووتیاران، زیادکردنی وەرگرتنی دانەوێڵەی جووتیارانی کوردستان، لەگەڵ مۆڵەتی تەندروستی کە وەزارەتی بازرگانی و تەندروستی بۆ بەرهەمهێنانی کاڵا دەدەینە بەرهەمەکان. ئەوەش گرفتی بۆ بەرهەمهێنەرەکانی هەرێمی کوردستان دروست کردووە کە دەبێت بچنە بەغدا مۆڵەتی تەندروستی دەربهێنن.  کەریم سلێمان دەڵێت: "بۆیە ئێمە داوامان کرد لە هەرێمی کوردستان نووسینگەیەک بکرێتەوە، یاخود خۆمان دەسەڵاتی پێدانی ئەو مۆڵەتەمان هەبێت. "  بریکاری وەزارەتی کشتوکاڵ ئەوەشی خستەڕوو، وێستگەی دووەمی سەردانەکەیان ئێوارەی ئەمڕۆ ٢٠٢١/٠١/١١ بوو لەگەڵ محەممەد کەریم خەفاجی، وەزیری کشتوکاڵی عێراق کە کۆمەڵێک بابەت تاوتوێ کراون.   بڕیار دراوە سبەی سێشەممە کاژێر ١٠: ٠٠ کۆبوونەوەیەکی فراوان بە ئامادەبوونی وەزیری کشتوکاڵی هەرێمی کوردستان، وەزیری کشتوکاڵی عێراق و وەزیری سەرچاوەکانی ئاوی عێراق بکرێت کە کۆمەڵێک دۆسیەی گرنگ و هاوبەش هەن لەنێوان هەردوولادا و گفتوگۆیان لەسەر دەکرێت، لەوانەش کاراکردنەوە و کۆبوونەوەی خولی دوو لیژنەی هاوبەشی نێوانیان.    ئەوەی تاوەكو ئێستا گرفتە، قەرزی گەنمی جووتیارانی هەرێمی كوردستانە كە بڕی ٥٥٧ ملیار دینارە و هی ساڵانی ٢٠١٤ بۆ ٢٠١٦ یە.  تاوەكو ئێستاش حكومەتی عێراق ئامادە نییە ئەو بڕە پارەیە خەرج بكات. لە كاتێكدا پێش ساڵی ٢٠١٧ بۆ یەك تۆن گەنمی پلە یەك ٧٠٠ هەزار دینار، بۆ پلە دوو ٦٠٠ هەزار دینار و بۆ پلە سێ ٤٨٠ هەزار دیناری دیاری کردبوو.