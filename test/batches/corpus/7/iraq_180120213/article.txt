زوهێر شەعلان، پارێزگاری دیوانیە بە تۆڕی میدیایی رووداوی راگەیاند: "پارێزگای دیوانیە بە رێژەی ٦٧ % پشت بە كشتوكاڵ دەبەستێت، لە ساڵی ٢٠٠٣ وە تاوەكو ئێستا حكومەتە یەك لەدوای یەكەكانی عێراق هیچ گرنگییەكیان بەو كەرتە نەداوە، ئەمەش بووەتە هۆی بەرزبوونەوەی رێژەی هەژاری لە پارێزگاكە بەتایبەتی لە گوندەكان".  سەبارەت بە رێژەی هەژاری لە پارێزگاكە شەعلان گوتی: "بەمدواییە رێژەی هەژاری بۆ زیاتر لە ٥٢ % بەرزبووەتەوە، دەتوانین بڵێین ئێستا پارێزگای دیوانیە لەرووی هەژارییەوە لە رێزبەندی پێشەوەی پارێزگاكانی عێراقە".  پێشتر عەبدولزەهرە هنداوی، گوتەبێژی وەزارەتی پلاندانانی عێراق بەت ۆڕی میدیایی رووداوی راگەیاندبوو: "ساڵانە ژمارەی دانیشتووان لە عێراق نزیكەی یەك ملیۆن كەس زیاد دەكات، بەگوێرەی داتاكانی وەزارەتیش، پارێزگاكانی باشوور هەژارترین پارێزگاکانی عێراقن، رێژەی هەژاری لە پارێزگای موسەننا ٥٢ % ە، دیوانیە ٤٩ %، زیقار ٤٨ %، میسان ٤٧ %، پارێزگاكانی ئەنبار، سەڵاحەدین و نەینەوا ٤١ % ە، بەڵام رێژەی هەژاری لە هەرێمی كوردستان ١٢ % یە، لە بەغدا ١٣ % و پارێزگاكانی ناوەڕاستیش ١٧ % یە. "