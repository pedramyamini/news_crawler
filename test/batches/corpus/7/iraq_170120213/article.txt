د. ناسر هەرکی، ئەندامی ئەو لیژنە پەرلەمانییەی کە لەبارەی کێشەی زەویوزارەکانی کەرکووک پێکهاتووە بە تۆڕی میدیایی رووداوی راگەیاند، لە دوایین کۆبوونەوەی لیژنەکەیاندا کە رۆژی چوارشەممەی رابردوو بەڕێوەچووە، کۆمەڵێک رێکار دیاریکراون و بڕیار دراون.  داوا لە فەرماندەی بارەگای پێشکەوتووی فەرماندەیی ئۆپەراسیۆنەکانی کەرکووک کراوە رێکارەکانی تایبەت بە زەوییە کشتوکاڵییەکان رابگرێت، تاوەکو ناکۆکییەکانیان لە ناحیەکانی لەیلان، تازە، سەرگەڕان و گوندەکانی ناحیەکە یەکلایی دەکرێنەوە.  هەروەها لیژنەکە بڕیاری داوە هەریەک لە راکان جبووری، پارێزگاری بەوەکالەتی کەرکووک، سەرۆکی دەستەی کێشەی موڵکدارێتی لە وەزارەتی کشتوکاڵ و  زوهێر عەلی، بەڕێوەبەری کشتوکاڵی کەرکووک بانگهێشت بکرێن بۆ لیژنەکەیان، بەڵام تاوەکو ئێستا وادەکەی دیاری نەکراوە.     لەبارەی ئەو دیمەنە ڤیدیۆییەی لە کاتی چوونی بەڕێوەبەری کشتوکاڵی کەرکووک بۆ ناوچەی حەفتەغار لە رۆژی سێشەممەی هەفتەی رابردوودا کە تێیدا بێمنەتی و بێباکیی خۆی لە لیژنە پەرلەمانییەکە دەردەبڕێت و دەڵێت "بەو لیژنە پەرلەمانییە بڵێن، بەڕێوەبەری کشتوکاڵی کەرکووک سەرپێچی دەکات، " د. ناسر هەرکی دەڵێت: "ئەو دیمەنە ڤیدیۆییەیان بینیوە و خۆیشی بۆ بەڕێوەبەری کشتوکاڵی کەرکووکی ناردووە و لەسەر ئەو قسانەش لە لیژنەکەدا لێپرسینەوەی لەگەڵ دەکرێت. "  دوای پەرەسەندنی ئاڵۆزییەکان لە پارێزگای کەرکووک، لەوانەش لە ناحیەی سەرگەڕانی سەر بە قەزای دوبز و بە دیاریکراوییش لە گوندی پەڵکانە، سەرۆکایەتیی پەرلەمانی عێراق بە فەرمانی پەرلەمانیی ژمارە ١٤٤ لە ٢٠٢٠/١٢/١٦ لیژنەیەکی بە سەرۆکایەتیی محەممەد رەزا ئال حەیدەر، سەرۆکی لیژنەی ئاسایش و بەرگریی پەرلەمانی عێراق پێکهێنا و لیژنەکە رۆژی ٢٠٢٠/١٢/٢٨ سەردانی کەرکووکی کرد.