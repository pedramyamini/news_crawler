ماسیۆ تولەر، باڵیۆزی ویلایەتە یەکگرتووەکانی ئەمریکا لە عێراق لە راگەیێندراوێکدا رایگەیاند، ئەمریکا سەرکۆنەی ئەو تاوانی کوشتنە قێزەونە دەکات کە بەرامبەر بە هاووڵاتییانی عێراقی لە گوندی فەرحاتییەی قەزای بەلەدی پارێزگاری سەلاحەددین کراوە.  باڵیۆزی ئەمریکا جەخت لەوە دەکاتەوە، پێویستە دەسەڵاتدارانی عێراقی پەلە بکەن لەوەی تاوانباران بدەنە دادگا.  هاوکات ماسیۆ تولەر سەردانەکەی  ئەمڕۆی مستەفا کازمی، سەرۆکوەزیرانی عێراقیش بۆ فەرحاتییە بە هەنگاوێکی گرنگ ناودەبات بۆ ئەوەی بەشێوەیەکی کۆتایی گرووپە چەکدارەکان بخرێنە ژێر دەسەڵاتی دەوڵەتەوە و دەڵێت، ئەوەش تاکە رێگەیە بۆ ئەوەی رێگری لە زیاتر خوێنڕشتن بکرێت.   بەرەبەیانی رۆژی یەکشەممە ٢٠٢٠/١٠/١٨ سەرۆكوەزیرانی عێراق بە سەردانێك گەیشتە پارێزگای سەڵاحەدین و دەستبەجێ لەگەڵ فەرماندە ئەمنی و سەربازییەكانی پارێزگاكە كۆبووەوە و بە دانیشتووانی پارێزگاكەشی راگەیاند كە دەوڵەت دەيانپارێزێت و پێویست ناكات بترسن.   مستەفا كازمی، سەرۆكوەزیرانی عێراق لەکاتی كۆبوونەوەی لەگەڵ فەرماندە ئەمنییەكاندا رایگەیاند، هاتنی بۆ پارێزگای سەڵاحەدین بە یاوەریی فەرماندە ئەمنییەكان جەختكردنەوەیە لەوەی دەوڵەت هەیە بۆ پاراستنی ئاسایشی هاووڵاتییان و چەسپاندنی بنەماكانی یاسا، بەتایبەتی دوای ئەو تاوانە قێزەونەی بەم دواییە پارێزگای سەڵاحەدین بە خۆیەوە بینی و ژمارەیەك هاووڵاتی دوای رفاندنیان کوژران.   سەرۆكوەزیرانی عێراق داوایكرد، بەدواداچوونی ورد لەو رووداوە بكرێت و گوتی، "پەیامی ئێمە بۆ دانیشتووانی پارێزگای سەڵاحەدین ئەوەیە دەوڵەت هەیە و دەیانپارێزێت. باوەڕی هێزە چەكدارەكانیش تەنیا بۆ نیشتمان و یاسایە، نەك تاكەكان یان چەند ناوێكی دیكە. "   كازمی لە بەشێکی دیکەی قسەکانیدا ئاماژەی بەوە داوە، تەنیا یاسا و تۆڵەسەندنەوە چاوەڕێی تیرۆر و كردەوە تاوانكارییەكانی دەكات، هەل و شوێنی گەڕانەوەی نییە، "دەبێت فەرماندە ئەمنییەكانیش لە كاری سیاسی دوور بكەونەوە و نابێت ترس و دڵەڕاوكێ هەبێت. هەروەها نابێت پێش تەواوبوونی لێكۆڵینەوەكانیش پەلە بكرێت و بڕیاربدەین. "  وەزیرانی بەرگریی، ناوخۆ، سەرۆكی دەستەی حەشدی شەعبی، جێگری سوپاسالاری عێراق و جێگری فەرماندەی گشتیی ئۆپەراسیۆنە هاوبەشەكان لەو سەردانەدا یاوەریی كازمییان کرد. ئەوەش دوای كوژرانی ئەو ١٠ كەسە هات كە لە گوندی فەرحاتیەی سەر بە قەزای بەلەد لە پارێزگای سەلاحەدین لەلایەن گرووپێكی چەكداری نەناسراوەوە كوژران و تاوەكو ئێستاش چارەنووسی دوو رفێندراو دیار نییە.   ناوەندی عێراق بۆ بە بەڵگەکردنی تاوانەكانی جەنگ، چەكدارانی سەر بە بزووتنەوەی عەسائیبی ئەهلی حەقی تاوانبار كرد و لە راگەیێندراوێكدا لەسەر تۆڕی كۆمەڵایەتی فەیسبووك گوتی، "لە هەڵمەتێكدا لە قەزای بەلەد لە باشووری پارێزگای سەڵاحەدین میلیشیاكانی سەر بە بزووتنەوەی عەسائیبی ئەهلی حەق ١٢ كەسیان كوشتووە كە چواریان منداڵن. "   بەپێی ناوەندی عێراق بۆ بە بەڵگەكردنی تاوانەكانی جەنگ "قوربانییەكان سەر بە هۆزی رەفیعات و جیساتن. "   بە گوتەی عەبدولعەزیز فەزەع، قایمقامی دوجێل، رووداوەكە دوای كوژران و برینداربوونی دوو چەكداری عەسائیب دێت لە ناوچەی سەید غەریب لە باكووری رۆژهەڵاتی دوجێل لە سەلاحەدین لەلایەن چەكدارانی داعشەوە.