ئیڤان فایق، وەزیری کۆچ و کۆچبەرانی عێراق، رایگەیاند: "هەموو ئاوارەکانی نیشتەجێی کامپی شەمس، کە ژمارەیان ١٥٠ خێزان بوو، لەگەڵ ئاوارەکانی نیشتەجێی کامپی ئەهل، کە ژمارەیان ٦٧ خێزان بوو، گەڕانەوە بۆ ناوچەکانی خۆیان لە شارۆچکەکانی رومادی، قائیم، حەدیسە، عانە و عامرییەی فەللوجە لە پارێزگای ئەنبار".  ئیڤان فایق راشیگەیاند: "دوای چۆڵبوونیان، هەردوو کامپی (ئەهل و شەمس)مان داخست، لە رۆژانی داهاتووش کامپی دیکە لە بەغدا و ناوچەکانی دەوروبەری دادەخەین".  وەزارەتی کۆچ و کۆچبەرانی عێراق، پێشتر لە ١٥ ـی مانگی ئابی ٢٠٢٠ رایگەیاند ژمارەی ئاوارەکان، کە هێشتا نیشتەجێی کامپەکانن لە هەموو عێراق نزیکەی ٥٩ هەزار خێزانە، ئەمە جگە لە ژمارەیەکی زۆر ئاوارە کە نیشتەجێی کامپی ئاوارەکان نین، بەڵام هێشتا نەگەڕاونەتەوە بۆ ناوچەکانی خۆیان لە پارێزگاکانی نەینەوا، کەرکووک، سەڵاحەدین، دیالە، بەغدا و ئەنبار.