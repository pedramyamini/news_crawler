تەها دیفاعی، ئەندامی لیژنەی دەستپاکی لە پەرلەمانی عێراق، ئاشکرایکردووە، "حکومەت لیژنەیەکی بۆ قەڵاچۆکردنی گەندەڵی پێکهێناوە، ئەو لیژنەیە لە رۆژەکانی یەکەمی پێکهێنانییەوە بە شەفافی و گەورەیی کاریکردووە، بەڵام لە ماوەی رابردوودا بەهۆی گوشارە سیاسییەکانەوە، پاشەکشەی لە ئەرکەکانی خۆی کردووە، چونکە چەندین تۆمەتی جیاوازی ئاراستەکراوە"، هیوای خواست لیژنەکە درێژە بدات، "بەبەردەوامبوون لە کارەکانی و لێکۆڵینەوە لە دۆسیە گرنگەکانی گەندەڵی بەربڵاو لە هەندێک وەزارەتدا".  ئەو ئەندامەی لیژنەی دەستپاکی زیاتر گووتوویەتی: "ئەو پارانەی لە ساڵی ٢٠٠٣ ەوە خەرجکراوە بە هەزار تریلیۆن دیناری عێراقی دەخەمڵێنرێت، پارەکانیش بودجەی وەزارەتە خزمەتگوزاری و وەبەرهێنەرییەکان دەگرێتەوە، چونکە پارەی زەبەلاح لە بابەتەکانی گرێبەستەکاندا بەتاڵانبراوە، ئەمە جیا لە گەندەڵی، کە لە زۆرینەی ئەو گرێبەستانەدا کراوە کە وەزارەت و پارێزگاکان کردوویانە".  ئاماژەی بەوەشکردووە: "هیچ پڕۆژەیەکی بەرچاومان نەبینیووە لە بەغدا و پارێزگاکانی دیکە تەواو کرابن، زۆرینەی پڕۆژەکان دراونەتە دەست کۆمپانیا نالێهاتووەکان، بەخراپترین شێوەش مامەڵەیان لەگەڵدا کراوە و پارەی کەمیان تێدا خەرجکراوە، لەبەرئەوە کارەکانیان تەواو نەکراوە، ئەو پارەیەی بۆ پڕۆژەکان ماونەتەوە پارەی کەمبوون، هەروەها هیچ پڕۆژەی ستراتیژی وەک رێگەوبانی سەرەکی و پردە خێراکانمان نییە".  ئەو سەرنجی بۆ ئەوە راکێشاوە: "بەتاڵانبردنی پارە لە وڵاتەکەدا لە ماوەی ساڵانی رابردوودا، گەیشتووەتە نزیکەی ٣٥٠ تریلیۆن دیناری عێراقی، هەمووشی لەرێگەی گەیاندنی وەهمییەوە بەتاڵانبراون".  ئەندامەکەی لێژنەی دەستپاکی پەرلەمانی عێراق ئاماژە بە شێوازی بردنی ئەو پارەیە بۆ دەرەوەی عێراق دەدات و دەڵێت: "زۆرینەی ئەو پارانەی بەو ئاراستەی براونەتە دەرەوەی عێراق، لەو بەرتیلانە بووە کە هەندێک لە بەرپرسەکان وەریانگرتووە".  عەلی عەللاوی، وەزیری دارایی عێراق پێشتر لە هەڤپەیڤینێکدا باسی خراپیی رەوشی ئابووریی عێراقی کردبوو و گوتبووی: "ئابووریی عێراق هێندە لە گەندەڵی تێوەگلاوە کە تەنانەت شوێنی فەرمانبەری دەروازە سنوورییەکان بە ٥٠ تاوەکو ١٠٠ هەزار دۆلار مامەڵەی پێوەدەکرێت".