خالید بەتال، وەزیری پلاندانانی عێراق لە کۆنگرەیەکی رۆژنامەڤانیدا رایگەیاند، "پڕۆژەیاسای بودجە ئامادەیە و هەفتەی داهاتوو دوای تاوتوێکردنی لە ئەنجوومەنی وەزیران پێشکێشی پەرلەمان دەکرێت. " لە وەڵامی پرسیارێکی رووداودا لەبارەی کێشەکانی نێوان هەولێر و بەغدا گوتی: "دوێنێ دانیشتن کراوە لەنێوان سەرۆکوەزیران و سەرۆکی ئەنجوومەنی نوێنەران، کێشەکان لەگەڵ هەرێمی کوردستان تاوتوێکراوە و بەمزووانە چارەسەر دەبێت. "  لەدوای پەسندکردنی پڕۆژەیاسای قەرز لە پەرلەمانی عێراق، هێشتا ٣٢٠ ملیار دینارەکەی هەرێمی کوردستانی نەناردووە، دیار نییە کەی شاند دەچێتە بەغدا.  رۆژی دووشەممە جووتیار عادل، گوتەبێژی حکومەتی هەرێمی کوردستان، بە تۆڕی میدیایی رووداوی راگەیاندبوو، کە چەند رۆژێک چاوەڕێی بەغدا دەکەن، ئەگەر پارەکە بگات یان نا دەست بە دابەشکردنی مووچە دەکەن.  ماهیر حومادی، بریكاری تەكنیكی وەزارەتی پلاندانانی عێراق رایگەیاندووە، گفتوگۆكانی وەزارەتی دارایی و پلاندانان لەبارەی رەشنووسی پڕۆژەیاسای بودجەی گشتی ٢٠٢١ گەیشتووەتە قۆناخەكانی كۆتایی. پێشبینی دەکات لە چەند كاژێری داهاتوودا بەمەبەستی پێداچوونەوە رەوانەی ئەنجوومەنی وەزاری بۆ ئابووری بكرێت، پێش خستنەڕووی لە ئەنجوومەنی وەزیران.  بریكاری وەزارەتی پلاندانان جەخت لە گرنگی چوونی شاندی هەرێمی كوردستان بۆ بەغدا دەکاتەوە بۆ یەكلاییكردنەوەی كێشە  هەڵپەسێردراوەكانی نێوان هەردوولا و رێككەوتن لەسەر رەشنووسی پڕۆژەیاسای بودجە. دەڵێت "تاوەكو ئەم ساتە لە هیچ دەقێكی بودجە ئاماژە بە پشكی هەرێم نەكراوە، ئەو شاندەی هەرێمی كوردستانیش كە بەمزووانە دێتە بەغدا، لەگەڵ حكومەت لەسەر وردەكارییەكان رێكدەكەوێت بۆ ئەوەی لە یاسای بودجە جێگیر بكرێت".