هەرێم کەمال ئاغا، ئەندامی لیژنەی ئاسایش و بەرگری لە پەرلەمانی عێراق بە تۆڕی میدیایی رووداوی راگەیاند، چوار رۆژ لەمەوبەر حکومەتی عێراق بە چوار فڕۆکە ٨٠٠ زیندانیی گرتووخانەی فیدراڵیی سوسێی گواستەوە بۆ بەغدا.  ئەو ئەندامەی لیژنەی ئاسایش و بەرگری لە پەرلەمانی عێراق ئاماژەی بەوە دا کە ئەو زیندانییانە سزای لەسێدارەدانیان هەبووە، یاخود لەسەر تیرۆر دەستگیر کراون.  بە گوتەی هەرێم کەمال ئاغا، حکومەتی عێراق خۆی بەرنامەی هەبوو ئەو زیندنییانە لە گرتووخانەی سوسێ بگوازێتەوە، بەڵام نائارامی و خۆپێشاندانەکانی ئەم دواییانە لە پیرەمەگروون و ناوچەکانی دیکە، پرۆسەی گواستنەوەی ئەو زیندانییانەی پێشخست، دوای گواستنەوەش هیچ زیندانییەکی نەگەڕاندووەتەوە گرتووخانەکە.