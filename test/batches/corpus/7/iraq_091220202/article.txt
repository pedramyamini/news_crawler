شانەی راگەیاندنی ئەمنیی عێراق راگەیێندراوێکی لەبارەی دیمەنێکی ڤیدیۆییەوە بڵاوکردەوە کە لە تۆڕە کۆمەڵایەتییەکاندا بڵابووەتەوە گوایە هەڵاتنی گیراوانە لە بەندیخانەیەکی هەرێمی کوردستان.  شانەی راگەیاندنی ئەمنیی عێراق دەڵێت: "ئێمە لە کاتێکدا سەرلەبەری ئەو هەواڵە رەتدەکەینەوە، داواش لە هەمووان دەکەین لە گواستنەوەی پروپاگەندە و هەواڵی ناڕاست تەواو ئاگادار و هۆشیار بن. "  شانەی راگەیاندنی ئەمنی ئاماژەی بەوە داوە، بڵاوکردنەوەی ئەو جۆرە هەواڵانە لایەنێک لە پشتیەوەیەتی و دەیەوێت رای گشتی تێکبدات و  متمانە بە سیستەمی ئەمنی بشێوێنێت.   هاوکات شانەی ئەمنی داواش دەکات پشت بە سەرچاوەی فەرمیی رێگەپێدراو بۆ لێدوانی هەواڵی ئەمنی ببەسترێت.   شەوی دووشەممە ٢٠٢٠/١٢/٠٧ لە زیندانی چاکسازیی گەورانی هەولێر پشێوی و ئاڵۆزی روویدا، بەشێک لە زیندانیان ناڕەزاییان دەربڕی، بۆیە ئاگر لە بەشێکی زیندانەکە کەوتەوە. بە گوتەی زیندانییان دۆخیان لە بەندیخانەکەدا خراپە و ژمارەیەکی زۆریان داوای دەرکردنی لێبوردنیان دەکرد، بەڵام دواتر دۆخەکە کۆنترۆڵکرا.