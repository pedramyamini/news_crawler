سەرچاوە ئەمنییەکانی بەغدا ئاشکرایانکردووە، تەقینەوەکە بەهۆی "تەنێکی نەناسراوەوە بووە، سەرلەبەیانی ئەمڕۆ لەنێوان بنکەی ئاسمانیی عەلا و دیواری فێرگەی مەشقەکانی هێزی وەڵامدانەوەی خێرادا روویداوە، بەڵام هیچ زیانێکی لێنەکەوتووەتەوە".  سەرچاوەکە ئاماژەی بەوە کردووە، تەقینەوەکە بەهۆی بۆمبێکەوە بووە، بەڵام هێشتا دیارنییە بۆمبی دەنگی بووە یان ئاسایی.  سەرچاوە ئەمنییەکەی عێراق، ناسنامەی خۆی بۆ میدیاکان ئاشکرانەکردووە، بەڵام دووپاتیکردووەتەوە، تەقینەوەکە نەبووەتە هۆی کەوتنەوەی ئاگر یان بڵاوبوونەوەی دووکەڵ بە ئاسمانی ناوچەکەدا، بەوەش هیچ ئاسمانگەڕییەکی فڕۆکەکانی ئەمریکا لە ناوچەکەدا رووینەداوە.  هەندێک سەرچاوەی عێراقی ئاماژەیان بەوە کردبوو، تەقینەوەکە بووەتە هۆی سووڕانەوەی فڕۆکە ئەمریکییەکان بە ئاسمانی ناوچەکەدا، سەرچاوە ئەمنییەکانی عێراق، ئەو دەنگۆیانە رەتدەکەنەوە.  دەزگە ئەمنییەکانیش لێکۆڵینەوەیان بۆ دۆزینەوەی ئەنجامدەری تەقینەوەکە دەستپێکردووە.