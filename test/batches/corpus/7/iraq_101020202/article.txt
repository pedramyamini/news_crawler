پارکی زەورا لە شاری بەغدای پایتەخت و دوای چەندین مانگ لە داخستنی لە چوارچێوەی رێکارەکانی تایبەت بە رێگەگرتن لە بڵاوبوونەوەی زیاتری کۆرۆنا، جارێکی دیکە کراوەتەوە.  ئێواران خەڵکێکی زۆر بە مەبەستی بەسەربردنی کاتێکی خۆش دەچنە پارکەکە؛ ژمارەیەکی بەرچاویان رێنماییە تەندروستییەکانی وەک بەکارهێنانی ماسک و دوورکەوتنەوە لە کەسانی دیکە جێبەجێدەکەن.   ئوم هەیسەم، دانیشتووی بەغدایە و دەڵێت "پێویستە هەر کەس ئاگاداری خۆی بێت. ئەگەر زیاتر لەوەی ئێستا قەرەباڵخ بوایە، ئەوا نەدەهاتین، بەڵام دەبینین کە زۆربەی ماڵباتەکان پابەندی دوورکەوتنەوەن لە یەکدی".   کردنەوەی پارکەکان و شلکردنی رێکارەکانی دیکەی تایبەت بە رێگەگرتن لە بڵاوبوونەوەی کۆرۆنا لە کاتێکدایە، هێشتا تووشبوون و مردن بەهۆی ڤایرۆسەکە بەرزە، بەڵام بەرزبوونەوەی ژمارەی چاکبووەوانیش ئاماژەیەکی ئەرێنییە.   لە ٣ رۆژی رابردوودا ١٠٦٩٧ تووشبووی کۆرۆنا لە عێراق تۆمارکراون، ٢٠٤ تووشبوو گیانیان لەدەستداوە و ١١٧٢٦ تووشبووش چاکبوونەتەوە.   عومەر ئەبدولئەمیر، دانیشتووی بەغدا ئاماژە بەوە دەدات "دوای هەشت مانگ (لە بڵاوبوونەوەی کۆرۆنا)، بینیمان ژمارەی تووشبوون بەرزبووەوە، نەوەک ئەوەی کەم بێتەوە. رێکارەکان هیچ سوودێکیان نەبوو. منداڵان لە ماڵەوە بێزاربوون و هەربۆیە گوتمان با بچینە دەرەوە، بەڵام ئاماژەمان بەوەشکرد کە دەستەکانمان دەشۆین و خۆمان دەپارێزین. با بزانین چی دەبێت".   بڵاوبوونەوەی کۆرۆنا کاریگەری گەورەی لەسەر هێزی کاری عێراقیش هەبووە؛ راپۆرتێکی رێکخراوی کۆچی نێودەوڵەتی ئاماژە بەوە دەکات، لەکاتی سەپاندنی رێکارە تووندەکاندا فرۆش بە رێژەی ٧١ % و بێکاری بە رێژەی ٤٠ % دابەزی و مووچەش بەڕێژەی ٣٦ % کەمکرایەوە.  تاوەکو ئێستا لە عێراق ٤٠٠ هەزار و ١٢٤ کەس تووشی ڤایرۆسی کۆرۆنا بوون، لەو ژمارەیە ٣٣٢ هەزار و ٣٣٠ کەس چاکبوونەتەوە و نۆ هەزار و ٧٩٠ تووشبوویش مردوون.  وەزارەتی تەندروستی ئاشکرای کردووە کە ٨٣.١ % ـی کۆی گشتیی تووشبووانی تۆمارکراو چاکبوونەتەوە.