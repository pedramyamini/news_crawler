لە راگەیێندراوەکەی فەرماندەیی ئۆپەراسیۆنە هاوبەشەکاندا هاتووە کە ئەو فەرماندەیە ناوی "حسێن سعێدان گاتح" بووە و فەرماندەی فەوجی سێی لیوای ٢٢ی حەشدی شەعبی بووە.  لە راگەیێندراوەکەدا ئاماژە بەوە دراوە کە رووبەڕووبوونەوەکە لە رۆژهەڵاتی پارێزگای سەڵاحەددین بووە.  هاوکات ئاژانسی هەواڵی فەرەنسییش دەڵێت کە لەو رووبەڕووبوونەوەیەی حەشدی شەعبی و چەکدارانی داعشدا ١١ سەربازی حەشدی شەعبی کوژراون کە یەکێکیان فەرماندەیەکی لیوای ٢٢ ە و ١٤ی دیکەیشیان بریندار بوون.  هەروەها دەستەی حەشدی شەعبی رایگەیاند کە فەوجی سێی لیوای ٢٢ یان بۆ پشتیوانیی سەربازیی فەوجی شەشی لیوای ٢٢ ناردووە و لەلایەن داعشەوە هێرشیان کراوەتە سەر.     تاوەکو ئێستا هێزەکانی لیوای ٢٢ بەرەنگاری هێرشی داعش دەبنەوە و دەستەی حەشدی شەعبی دەڵێت: "هێرشی تیرۆریستان خەڵکی سڤیلی ناوچەکەی کردووەتە ئامانج و سەربازانی حەشدی شەعبی وەک قەڵغانێکی مرۆیی پاراستوونیان. "     لە راگەیێندراوەکەی حەشددا لەبارەی زیانەکانەوە هاتووە کە "ژمارەیەک لە چەکدارانی داعش کوژراون و بریندار بوون. هاوکات لەنێو ریزەکانی لیوای ٢٢ی حەشدی شەعبیدا قوربانی هەیە. "      بەڵام سەرجاوە نافەرمییەکانی سەر بە حەشد ئاماژەیان بەوە داوە کە ژمارەی کوژراوانی حەشد گەیشتووەتە ١١ کەس و ١٠ سەربازیش بریندارن، هاوکات ١٥ چەکداری داعشیش کوژراون.     ئەو رووداوە دوای ئەوە روویدا کە چەند کاژێر پێشتر حەشدی شەعبی رایگەیاند لە رۆژهەڵاتی سەڵاحەدین لە چالاکییەکی سەربازیدا بە پشتبەستن بە زانیاریی هەواڵگری سێ مۆڵگەی داعشیان لەناو بردووە.