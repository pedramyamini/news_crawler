ئەبو حوسێن محەممەداوی، ئەمینداری گشتی كەتائیبی حیزبوڵڵا لە راگەیێندراوێكدا گوتی "ئامادەبوونمان لە گۆڕەپانی تەحریر، بەڵێندانە بە خودا و پێغەمبەر و باوەڕدارانی بەرگری، هەروەها پەیامی پەلەكردنی تۆڵەیە، چونكە هێشتا خوێنمان دەكوڵێت، بەڵام ئەمڕۆ ناچینە نێو باڵیۆزخانەی خراپەكاری و حكومەتیش ناڕووخێنین. "  محەممەداوی بە ئاماژەدان بە هێز و توانای گرووپەکەیان، گوتی: "چەكمان لە باشترین سوپا و دامەزراوە سەربازییەكان رێكخراوترە، تاوەكو خوداش دەیەوێ لەدەستمان دەمێنێتەوە، رێگەش بە هیچ كەس  و لایەنێك نادەین یاری بەو چەكە پیرۆزە بكات كە خاك و خوێن و ئابڕووی پاراستووە. "  دەشڵێت: "بەڵێن بۆ سەركردەكانی سەركەوتن دووپاتدەكەینەوە كە لەسەر رێگەی ئەوان دەمێنینەوە، پشت بەخوداش هەزاران سولەیمانی و هەزاران ئەبو مەهدی دەبینن، دوارۆژیش بۆ خوداپەرستانە. "  لە ساڵیادی کوژرانی قاسم سولەیمانی، فەرماندەی فەیلەقی قودسی ئێران و ئەبو مەهدی موهەندیس، جێگری سەرۆكی دەستەی حەشدی شەعبی بەنیازن لایەنگرانی میلیشیاكانی نزیك لە ئێران خۆپێشاندانێكی فراوان لە گۆڕەپانی تەحریر لە ناوەڕاستی شاری بەغدا بکەن.  رۆژی ٣ی کانوونی دووەمی ٢٠٢٠ لە هێرشێکی فرۆکە بێفڕۆکەوانەکانی ئەمریکادا، هەریەکە لە قاسم سولەیمانی، فەرماندەی فەیلەقی قودسی سوپای پاسدارانی ئێران و ئەبو مەهدی موهەندیس، جێگری سەرۆکی دەستەی حەشدی شەعبی لە فڕۆکەخانەی نێودەوڵەتیی بەغدا کرانە ئامانج و کوژران.