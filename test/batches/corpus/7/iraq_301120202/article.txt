لە نووسراوێکی فەرمی، کە واژۆی فالح فەیاز، سەرۆکی دەستەی حەشدی شەعبی لە سەرە و لە رۆژی ٢٨ ـی ئەم مانگە دەرکراوە، هاتووە: "لەپێناو بەرژەوەندیی گشتی و بە پشتبەستن بەو دەسەڵاتانەی کە پێماندراوە، بەپێی یاسای دەستەکەمان، ژمارە ٤٠ ـی ساڵی ٢٠١٦ بڕیارمان دا، حوسێن عەبدولعەباس هلەیل لەسەر میلاکی دەستەکەمان دابمەزرێنین".  هەر لە نووسراوەکەدا هاتووە: "بەڕێز حوسێن عەبدولعەباس هلەیل بووەتە فەرماندەی ئۆپەراسیۆنەکانی حەشد لە بەغدا، ئەم بڕیارەش لە رۆژی دەرچوونییەوە جێبەجێ دەکرێ".  دەستەی حەشدی شەعبی لە عێراق لە ٣٠ لیوا پێکهاتووە، ئەو لیوایانەش لە پارێزگاکانی عێراق جێگیرکراون، بۆیە حەشد فەرماندەیی ئۆپەراسیۆنی لە پارێزگاکانی دیالە، فوراتی ناوەڕاست، باشوور هەیە، کە دواجار فەرماندەیی ئۆپەراسیۆنەکانی بەغدای پایتەختیشی هاتە پاڵ.  دەستەی حەشدی شەعبی لە عێراق ئەرکی خۆی بە پاراستنی هەموو خاکی عێراق بە شار و دەرەوەی شارەکان و سنووری ئەو وڵاتە پێناسە دەکات.