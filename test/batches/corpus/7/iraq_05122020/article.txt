ئەمڕۆ شەممە ١٢ - ٥ - ٢٠٢٠ پەرلەمانی عێراق کۆدەبێتەوە و دەنگ لەسەر چوار پرۆژە یاسا دەدات و خوێندنەوەش بۆ چواری پرۆژە یاسای دیکە دەکات.  هۆشیار قەرداخ، بڕیاردەری پەرلەمانی عێراق بە (تۆڕی میدیایی رووداو)ی راگەیاند، کۆبوونەوەکە لە کاژێر ١٢: ٠٠ی نیوەڕۆ دەستپێدەکات و بەرنامەی کاریش بریتییە لە:  - دەنگدانی لە رووی پرەنسیپەوە لەسەر پرۆژە یاسای پەنابەران.  - دەنگدان لەسەر پرۆژە یاسای پەیوەندیکردنی عێراق بە رێککەوتنی سنوور، کە بەرپرسە لە داواکاریی دەریایی ساڵی ١٩٧٦.  - دەنگدان بە پرۆژە یاسای پەیوەندیکردنی عێراق بە پرۆتۆکۆلی ساڵی ٢٠٠٥ هەموارکراوی رێککەوتنی ساڵی ١٩٨٨ لەبارەی نەهێشتنی کارە نائاساییەکانی دژ بە سەلامەتی دەریاوانی.   - دەنگدان بە پرۆژە یاسای پەیوەندیکردنی عێراق بە رێککەوتنی نێودەوڵەتی ساڵی ١٩٩٢ لەبارەی بەرپرسیاریەتی مەدەنی لە زیانی پیسبوون بە رۆن.  - خوێندنەوەی یەکەم بۆ پرۆژە یاسای دابینکردنی خەرجیی هەڵبژاردنی پەرلەمانی عێراق.  - گفتوگۆ و خوێندنەوەی دووەمی پرۆژە یاسای هەموارکردنی سێیەمی یاسای جێبەجێکردنی پرۆژەکانی ئاودێریی ژمارە ١٣٨ی ساڵی ١٩٧١.  - خوێندنەوەی یەکەم بۆ پرۆژە یاسای پەیوەندیکردنی عێراق بە رێککەوتنی نێودەوڵەتی ساڵی ١٩٦٩ پەیوەندار بە دەریاوانی کاتێک رووداوێکی پسیبوونی رۆنی روودەدات.   - خوێندنەوەی یەکەم بۆ پرۆژە یاسای پەسندکردنی رێککەوتنی خزمەتگوزاریی گواستنەوەی ئاسمانی نێوان عێراق و ئیمارات.