ئێوارەی رۆژی سێشەممە ٢٠٢٠/١٢/٠١، حەسەن نازم، گوتەبێژی ئەنجوومەنی وەزیران و وەزیری رۆشنبیریی عێراق لە کۆنگرەیەکی رۆژنامەڤانیدا رایگەیاند، ئەنجوومەنی وەزیرانی عێراق لە کۆبوونەوەی ئەمڕۆدا بڕیاری دا دانیشتنی تایبەت بە گفتوگۆکردنی پرۆژە یاسای بودجە بۆ رۆژی شەممەی داهاتوو دوابخات.  ئەوە لە کاتێکدایە کە بڕیار بوو، کۆبوونەوەی ئەمڕۆی ئەنجوومەنی وەزیران تەنیا تایبەت بێت بە پرۆژەیاسای بودجەی ساڵی ٢٠٢١.  حەسەن نازم، گوتەبێژی ئەنجوومەنی وەزیرانی عێراق رایگەیاند: "کۆبوونەوەکە زۆر دوانەکەوتووە، بەڵکو بۆ رۆژی شەممە دواخراوە. رۆژی شەممە دانیشتنەکە تایبەت دەبێت بە بودجە، ئەو پێویستی و داوایە وەزارەتی دارایی دەیکات و تەواوی دەکات وەک ئەوەی ئەمڕۆ گوێمان لە وەزیری دارایی بوو. "  گوتەبێژی ئەنجوومەنی وەزیرانی عێراق باسی لەوەش کرد: "سەرۆکوەزیران باسی ئەو گفتوگۆیانەی کرد کە لەبارەی بابەتی چارەسەکردنی  کێشەی مووچەوە لە ئارادایە. دەزانم  لەبارەی ئەو  کێشەیەوە پرسیاری زۆرتان لە مێشکدایە. بەداخەوە تاوەکو ئێستا گفتوگۆکان بە مەبەستی چارەسەرکردن بەردەوامن، بەڵام ئەو خاڵەی لە کۆبوونەوەکەدا باسکرا پەیوەست بوو بە لایەنی مرۆییەوە. سەرۆکوەزیران داوای کرد ئەو بابەتە لە ململانێی سیاسی دوور بخرێتەوە، بەڵکو پێویستە جەخت لەسەر لایەنی مرۆیی بکرێتەوە. واتە یاسا و ململانێ سیاسییەکان لەنێو پەرلەماندا و دیدگەی کوتلە سیاسییە جیاوازەکان نابێت دەست بۆ بژێوی رۆژانەی خەڵک ببات، مووچەی واتە بژێوی رۆژانەی هاووڵاتییان.  هەروەها ئاماژە بەوەش درا کە ئێمە تائێستا لە سیستەمێکی دیموکراسیداین، ئەو سیستەمە بە عەقلیەتی هاوبەش بەڕێوەدەبرێت، ئەمە خاڵێکی گرنگە، زەمینەیەکی ریشەیی نەبووە بۆ ئەو گۆڕانکارییەی لە ٢٠٠٣ ـەوە روویداوە. "     گوتەبێژی ئەنجوومەنی وەزیران دووپاتی کردەوە کە حکومەت لە گرتنەبەری رێکارەکان بەردەوامە بۆ ئەوەی هەڵبژاردن لە وادەی خۆیدا بکرێت.   هاوکات سەرۆکوەزیرانی عێراق داوای لە وەزارەتی نەوت کرد، جێگرەوەی گازی هاوردەکراو چارەسەر بکات و عێراق بە بەهای ملیارەها دۆلار گازی هەیە.  هەر لە درێژەی قسەکانیدا کازمی راشیگەیاند، بەم نزیکانە دەست بە دابەشکردنی ئەو بڕەپارە فریاگوزارییە دەکرێت بۆ ئەو ئاوارانەی کە ئارەزوومەندانە دەگەڕێنەوە زێدی خۆیان و گوتیشی، کەرکووک، دیالە، سەلاحەددین، کەمپی ئاوارەکانیان تێدا نەماوە.  هەروەها رۆژی سێشەممە ٢٠٢٠/١٢/٠١ وەزیری بەریتانیا بۆ کاروباری رۆژهەڵاتی ناوەڕاست و ئەفریقا سەردانی هەرێمی کوردستانی کرد، لەگەڵ سەرۆکی هەرێمی کوردستان و سەرۆکوەزیران کۆبووەوە و لە کۆنگرەیەکی رۆژنامەڤانیشدا باسی لە چارەسەرکردنی کێشەکانی نێوان هەولێر و بەغدا کرد، گوتی، بەریتانیا لەو ناکۆکییانە نیگەرانە.   جەیمس کلێڤەرلی، وەزیری بەریتانیا بۆ کاروباری رۆژهەڵاتی ناوەڕاست و باکووری ئەفریقا رایگەیاند، دۆستی دێرینی هەرێمی کوردستان و عێراقن و دەیانەوێت عێراق و هەرێمی کوردستان سەقامگیر بن.   کلێڤەرلی لە وەڵامی پرسیارێکی رووداودا لەبارەی بودجە ئاماژەی بەوە کرد، "ئێمە حەز دەکەین ببینین عێراق وڵاتێکی ئاوەدان و سەرکەوتوو بێت، دەشمانەوێت رێککەوتن لەبارەی بودجە لەنێوان حکومەتی عێراق و حکومەتی هەرێمی کوردستان بکرێت". دەشڵێت، هیواخوازن رێگەیەک بدۆزنەوە بۆ چارەسەرکردنی پرسی بودجە.