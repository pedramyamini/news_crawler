ریاز حەلفی، بەڕێوەبەری تەندروستیی گشتیی لە وەزارەتی تەندروستی و ژینگەی عێراق، ئەمڕۆ دووشەممە لە لێدوانێکی رۆژنامەڤانیدا رایگەیاند، " ١٠ پێکوتەی ڤایرۆسی کۆرۆنا لە جیهان هەن کە لە قۆناخی کۆتایی تاقیکردنەوەن، بۆیە پێشبینی دەکەین لە وەرزی یەکەمی ساڵی ٢٠٢١ دا پێکوتەی کۆرۆنا بەردەست بێت".  ریاز حەلفی دەڵێت، ڤایرۆسی کۆرۆنا لە زستاندا زیاتر تەشەنە دەکات، چونکە لەو وەرزە ژینگە زۆر لەباردەبێ بۆ تەشەنەکردنی ڤایرۆسەکان، بەڵام رێژەی چاکبوونەوەی تووشبووانی کۆرۆنا لە عێراق لەم دواییە گەیشتە ٨٥ %، ئەوەش بەهۆی پرۆتۆکۆڵی چارەسەرییەکانە، هاوکات "بەرگریی کۆمەڵێک کەس باش بووە".  بەڕێوەبەری تەندروستیی گشتی لە وەزارەتی تەندروستیی عێراق جەختیشی کردەوە، "پێویستە هاووڵاتیان پابەندی رێکارەکانی تەندروستی و خۆپارێزیی بن، دەمامک ببەستن و پابەندی دوورەپەرێزیی کۆمەڵایەتی بن، لەگەڵ بەکارهێنانی پاککەرەوەی دژە ڤایرۆس بۆ رێگرتن لە تەشەنەکردنی کۆرۆنا بەتایبەت لە زستاندا، چونکە تاوەکو ئێستا زیاتر لە ١١ هەزار کەس لە عێراق بەهۆی کۆرۆنا گیانیان لەدەستداوە".  وەزارەتی تەندروستیی عێراق دوێنێ یەکشەممە رایگەیاند، لە ٢٤ کاژێری رابردوودا دوو هەزار و ٥٣٠ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون، هاوکات سێ هەزار و ٢ تووشبووی دیکەی کۆرۆنا چاکبوونەوە، هەروەها ٤٤ تووشبووی دیکەش گیانیان لەدەستدا".  تاوەکو ئێستا ٤٩٨ هەزار و ٥٤٩ کەس لە عێراق و هەرێمی کوردستان تووشی کۆرۆنا بوون، ٤٢٨ هەزار و ٩٢٨ لەو تووشبووانە چاکبوونەتەوە، ١١ هەزار و ٣٢٧ تووشبووی دیکەش گیانیان لەدەستداوە.