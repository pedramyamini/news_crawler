ئەحمەد مەلا تەڵاڵ، گوتەبێژی سەرۆکوەزیرانی عێراق ئاماژەی بەوەش کرد "بوونی هێزەكانی ئەمریكا هاوكارییە لەگەڵ وڵاتێكی دۆست كە پەیوەندیی بەهێز بەیەکەوەمان دەبەستێتەوە، ئەو پەیوەندییانەش لەسەر ئاستی جیاواز بەهێزتردەكەین".  گوتەبێژەکەی مستەفا کازمی باسی لەوەش کرد "پۆمپەیۆ نیگەرانیی خۆی لە بەئامانجكردنی بوونی ئەمریكا لە عێراق دەربڕی، ئەمەش مافێكی یاساییە، حكومەتی عێراقیش لە چوارچێوەی دیالۆگی ستراتیژی لەگەڵ ئەمریكا هەنگاوی گەورەی بڕیوە، ئێستاش كار لەسەر پاراستنی نێردە دیپلۆماسییەكان و ناوچەی سەوز دەكات، چونكە پاراستنیان لەئەستۆی حكومەتی عێراقییە".  ئەحمەد مەلا تەڵاڵ ئەوە ناشارێتەوە کە رەنگە داخستنی باڵیۆزخانەی ئەمریكا كشانەوەی نێردە و باڵیۆزخانەی دیكەی بەدوادابێت و دەڵێت "بەمەش عێراق دەكەوێتە گۆشەگیرییەوە، كە هەندێك لایەنی دەرەكی كاری لەسەر دەكەن، ئایندەی عێراقیش وەكو دەوڵەت لەگەڵ كۆمەڵگەی نێودەوڵەتییە، ئەمەش پەیامێكە بۆ ئەو گرووپانە كە عێراق بەرگەی بارگرانیی گۆشەگیریی نێودەوڵەتی ناگرێت".  بە گوتەی گوتەبێژی سەرۆکوەزیرانی عێراق، دەزگا ئەمنییەكان بەردەوامن لە نەهێشتنی تیرۆر و دەستگیركردنی لەیاسادەرچووان و دەڵێت "لەسەر بەئامانجكردنی ناوچەی سەوز ژمارەیەك بەرپرس دەستگیركراون".  چەند رۆژێک پێش ئێستا هەواڵی ئامادەکاریی ئەمریکا بۆ داخستنی باڵیۆزخانەکەیان لە بەغدا بڵاوبووەوە، ئەمەش بەهۆی ئەو هێرشە مووشەکییانەی کە ناوە ناوە ناوچەی سەوزی بەغدا و باڵیۆزخانەی ئەمریکایان دەکردە ئامانج.  سێ بەرپرسی سەربازیی ئەمریکی بە سی ئێن ئێن - یان راگەیاندبوو، ئامادەکاریی داخستنی باڵیۆزخانەی ئەمریکا ئاماژەیە بۆ خوێندنەوەیەکی جیددی وڵاتەکەیان.  هەڕەشەی داخستنی باڵیۆزخانەی ئەمریکا، بەشێکی بەرپرسانی عێراقی نیگەران کردووە، بەتایبەتی دوای ئەوەی بەغدا هێشتا سەرقاڵی ستایشکردنی سەردانەکەی مستەفا کازمی، سەرۆکوەزیرانی عێراق بوو بۆ ئەمریکا. بەڵام مستەفا کازمی خۆی لە کۆبوونەوەی رۆژی سێشەممەی پێشووی ئەنجوومەنی وەزیراندا ئاشکرایکرد، "لەمیانەی سەردانمان بۆ واشنتن و لە گفتوگۆی ستراتیژی دا، سەرۆکی ئەمریکا بە ئاشکرا کشانەوەی هێزەکانی ئەمریکای لە عێراق راگەیاند".