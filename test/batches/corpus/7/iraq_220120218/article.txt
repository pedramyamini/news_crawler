لە پەرستگەی لالش کۆنفرانسێک بۆ هۆکارەکانی خۆکوشتنی و چارەسەرەکانیان سازکرا. لە دەستپێکی ئەمساڵەوە پێنج کەس لەناو کەمپی ئاوارەکاندا خۆیان کوشتووە.  زۆربەی ئامادەبووانی کۆنفرانسەکە ژنانی کوردی ئێزدی بوون و، ئەنجامەکەی وەکو یادداشت پێشکەشی لایەنە جیاکان دەکرێت.  مه‌یان خه‌یری به‌گ، سه‌رپه‌رشتیاری كۆنفرانسەکە بە تۆڕی میدیایی رووداوی راگەیاند: "خۆکوشتن یەکێکە لەو هۆکارە سەرەکییانەی کە روویەکی ناشرینی بە گەلی ئێمە بەخشیوە. دەبێت لەسەری بوەستین و جارەسەری بکەین. رەوشی ئابووری یەکێکە لە هۆکارەکان. "  وەزیری کۆچ و کۆچبەرانی عێراق لە کۆنفسرانسەکەدا بەشدار بوو و، بۆ زیاتر بەدواداچوونی رەوشی ئاوارەکان سەردانی هەردوو کەمپی ئاوارەکانی شنگالی کرد.  ئیڤان فارووق، وه‌زیری كۆچ و كۆچبه‌ران بە رووداوی راگەیاند: "لیژنەیەک بە سەرپەرشتیی وەزارەتی کۆچ و کۆچبەران و بە فەرمانی دیوانی ئەمانەی گشتی پێکهێنراوە تاوەکو هۆکاری خۆکوشتنی نێو کەمپەکان بزانرێت بۆ ئەوەی چارەسەریان دیاری بکەین. "  لە ساڵی ٢٠١٤ دا چەکدارانی داعش هێرشیان کردە سەر شنگال و زیاتر لە ٣٦٠ هەزار کەس ئاوارە بوون، شەش هەزار و ٤١٧ کەسیشیان کەوتنە دەستی داعش.