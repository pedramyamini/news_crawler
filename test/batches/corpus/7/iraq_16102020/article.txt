ئەحمەد سەحاف، گوتەبێژی وەزارەتی دەرەوەی عێراق بەتۆڕی میدیایی رووداوی راگەیاند "لە هەردوو گەڕی دانوستاندنی ستراتیژی كە لە حوزەیرانی رابردوو لە نێوان بەغدا - واشنتن کرا، جەخت لەسەر كۆمەڵێك پرسی هاوبەشی ستراتیژی كرایەوە، دیارترینیان هێزەكانی ئەمریكا بوو لە عێراق".  سەحاف هەروەها گوتی: "لەگەڕی دووەمی دانوستاندنەكان لەگەڵ مستەفا كازمی، سەرۆكوەزیرانی عێراق لە واشنتن تیشكخرایە سەر خشتەی دەرچوونی هێزەكانی ئەمریكا لە عێراقدا".  سەبارەت بە مەترسی گەڕانەوەی داعش یان زیادبوونی جموجوڵەكانی لە عێراق دوای دەرچوونی هێزەكانی ئەمریكا لە عێراق، گوتەبێژی وەزارەتی دەرەوەی عێراق گوتی: "ئەو پرسە لایەنە ئەمنی و سەربازییەكان بە سەرپەرشتی فەرماندەی گشتی هێزە چەكدارەكان دیاری دەكەن، هەر هەنگاوێكیش دەگیرێتەبەر سەرۆكوەزیران و دامەزراوە ئەمنی و سەربازییەكان بە وردی تاوتوێی دەكەن و هەموو ئەگەرەكان لەبەرچاو دەگرن".   رۆژی پێنجشەممە ١٥/١٠/٢٠٢٠ فوئاد حوسێن، وەزیری دەرەوەی عێراق لە باڵەخانەی وەزارەتی دەرەوە سەرۆكایەتی كۆبوونەوەیەكی كرد، كە قاسم ئەعرەجی، راوێژكاری ئاساییشی نیشتمانی و نوێنەرانی ژمارەیەك لایەنە عێراقییەكانی پەیوەندیدار بە دۆسیەی ئەمنی ئامادەبوون، تێیدا لێژنەیەكی هونەری بۆ هاوئاهەنگیكردن لەگەڵ لایەنی ئەمریكی پێكهێندرا بۆ دانانی خشتەیەك لەبارەی دەرچوونی هێزەكانی ئەمریكا لە عێراق.