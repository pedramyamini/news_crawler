لە نووسراوێکی پەرلەمانی عێراق، کە محەممەد حەلبووسی، سەرۆکی پەرلەمان لە ٢٣ ـی تشرینی دووەمی ٢٠٢٠ واژۆی کردووە، هاتووە: "بڕیارمان دا لیژنەیەکی کاتیی لە پەرلەمان پێکبهێنین، بۆ گفتوگۆکردن لەگەڵ حکومەتی فیدراڵ و حکومەتی هەرێمی کوردستان، بۆ دۆزینەوەی چارەی گونجاو و دەستووریی و یاسایی، هاوکات بەدیهێنانی دادپەروەریی لە دابەشکردنی سامانەکان لە نێوان رۆڵەکانی گەلی عێراق، کە دواتر بە دەقی یاسایی لە رەشنووسی پرۆژە یاسای بودجەی فیدراڵیی ساڵی ٢٠٢١ جێگیر دەکرێ".  بەپێی نووسراوەکەی پەرلەمان، لیژنەکە پێکهاتووە لە پەرلەمانتاران: محەممەد شیاع سوودانی، عەدنان زورفی، محەممەد ساحیب دەراجی، مزاحم تمیمی، عەبوود عیساوی، هیشام سهێل، حەسەن شوێرد و فەیسەڵ عیساوی.  سەبارەت بە وادەی دەستبەکاربوونی لیژنەکەی پەرلەمانی عێراق بۆ گفتوگۆکردن لەگەڵ هەرێمی کوردستان و حکومەتی فیدراڵ، محەممەد ساحیب دەراجی، ئەندامی لیژنەکە، ئەمڕۆ سێشەممە، بە تۆڕی میدیایی رووداوی راگەیاند: "لیژنەکەمان بەپێی نووسراوەکەی پەرلەمان پێکهاتووە، بڕیاریشە لە دوو رۆژی داهاتوودا دەستبەکارببێت".  لە دەقی بڕگەی تایبەت بە پشکی هەرێمی کوردستان لە یاسای پڕکردنەوەی کورتهێنانی دارایی ساڵی ٢٠٢٠ دا، کە پەرلەمانی عێراق لە ١٢ ـی تشرینی دووەمی ٢٠٢٠ پەسەندی کرد، هاتووە: پشکی هەرێمی کوردستان لە کۆی خەرجیی راستەقینە دیاریی دەکرێت، دوای گلدانەوەی خەرجییە سەروەرییەکان، کە لە یاسای بودجەی ٢٠١٩ دا دیاریکراوە، بەمەرجێک حکومەتی هەرێمی کوردستان پابەند بێ بە رادەستکردنی داهاتی نەوتی هەناردەکراو لە هەرێمی کوردستانەوە، بەو بڕەی کە کۆمپانیای فرۆشتنی نەوتی عێراق (سۆمۆ) دیاریی دەکات، لەگەڵ رادەستکردنی داهاتە نانەوتییە فیدراڵییەکان، ئەگەر هەرێمی کوردستان پابەند نەبێ، ئەوا نابێ خەرجییەکانی بۆ رەوانە بکرێ.  وا چاوەڕوان دەکرێت شاندی دانوستاندکاری هەرێمی کوردستان بەم نزیکانە بچێتە بەغدا بۆ بەردەوامیدان بە دانوستاندن لەگەڵ حکومەتی عێراق بە ئامانجی رێککەوتن لەسەر دیاریکردنی پشکی هەرێمی کوردستان لە بودجەی فیدراڵیی سێ ساڵی داهاتوو لە عێراق.  پێشتر نێچیرڤان بارزانی، سەرۆکی هەرێمی کوردستان لە پاش کۆبوونەوەی سێ سەرۆکایەتییەکەی هەرێمی کوردستان لە ١٥ ـی تشرینی دووەمی ٢٠٢٠ سەبارەت بە پەسەندکردنی یاسای پڕکردنەوەی کورتهێنانی دارایی ساڵی ٢٠٢٠ ـی عێراق بەبێ رەزامەندیی کورد، لە کۆنگرەیەکی رۆژنامەوانیدا رایگەیاند: هەرێمی کوردستان لەگەڵ حکومەتی عێراق رێککەوتووە، کە مانگانە ٣٢٠ ملیار دینار بنێرن تاوەکو کۆتایی ساڵی ٢٠٢٠، ئێمەش لە کۆتایی ساڵ و لە یاسای بودجەی ٢٠٢١ سەبارەت بە هەموو شایستە داراییەکان ئامادەی رێککەوتنین، چونکە شاندێک دەچێتە بەغدا بۆ گفتوگۆکردن و هیچ لارییان نییە کێ بەشدار دەبێت لە گفتوگۆکانی هەرێمی کوردستان و بەغدا.  سەرۆکی هەرێمی کوردستان گوتیشی: هەرێمی کوردستان ئێستا و رابردوو هیچ کێشەیەکی لە رادەستکردنی نەوت بە بەغدا نەبووە، جا ئەگەر عێراق ئامادەیە مانگانە ٩٠٠ ملیار دینار بداتە هەرێمی کوردستان، ئامادەین هەموو نەوتەکەی رادەست بکەین.