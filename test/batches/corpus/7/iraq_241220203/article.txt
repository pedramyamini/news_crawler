حەسەن تەمیمی، وەزیری تەندروستی و ژینگەی عێراق، ئەمڕۆ پێنجشەممە، بە راگەیاندنی فەرمیی عێراقی راگەیاند: "لە بودجەی ساڵی ٢٠٢١ دا نزیکەی ٧٠ هەزار پلەی دامەزراندن بۆ دەرچووانی ساڵانی ٢٠١٨ و ٢٠١٩ تەرخانکراون، کە یاسای ژمارە ٦ ـی ساڵی ٢٠٠٠ تایبەت بە خاوەن پیشە پزیشکی و تەندروستییەکان، لەگەڵ هەمواری سێیەمی یاسای تایبەت بە پیشەی تەندروستی، دەیانگرێتەوە".  حەسەن تەمیمی راشیگەیاند: " ١ تریلیۆن و ٣٠٠ ملیار دینار، بۆ دابینکردنی پێداویستی تەندروستی تەرخانکراون، لەگەڵ جێبەجێکردنی چەند پرۆژەیەک، وەک دروستکردنی نەخۆشخانەی تایبەت بە بەرەنگاربوونەوەی پەتای کۆرۆنا، بەڕێگەی بانکی نێودەوڵەتی".  ئەمە لە کاتێکدایە، عەلی عەللاوی، وەزیری دارایی عێراق، سەرەتای ئەم هەفتە لە دیدارێکدا لەگەڵ کۆمەڵێک راگەیەندکار، کە پەیامنێری تۆڕی میدیایی رووداویش ئامادەبوو، رایگەیاند: بودجەی فیدراڵی ساڵی ٢٠٢١ هیچ پلەیەکی دامەزراندنی لە دەزگاکانی دەوڵەت تێدا نابێت، بەڵکو تەنیا دامەزراندن لەبری خانەنشینکراوەکانی تێدا دەبێت.  رۆژی دووشەممە ٢١ کانوونی یەکەمی ٢٠٢٠، ئەنجوومەنی وەزیرانی عێراق، لە کۆبوونەوەی نائاسایی خۆیدا، پرۆژە یاسای بودجەی فیدراڵی ساڵی ٢٠٢١ ـی پەسەندکرد، دیارترینی بڕگەکانی پرۆژە یاساکە بریتین لە: لێبڕینی ٤٠ % ـی مووچەی سێ سەرۆکایەتییەکەی عێراق، لێبڕینی ٣٠ % ـی مووچەی وەزیرەکان و پەرلەمانتارەکان، لێبڕینی بڕێکی کەمی مووچەی فەرمانبەرانی پلەدار.