حەسەن تەمیمی، وەزیری تەندروستی و ژینگەی لەبارەی دۆخی کۆرۆنا لە عێراق ئاماژەی بەوە کرد، "وەزارەتی تەندروستی بەردەوام هەوڵی باشتركردنی ژێرخانی تەندروستی داوە لە رێگەی دابینكردنی دەرمان، پێداویستی پزیشكی، زیادكردنی ژمارەی قەرەوێڵەكان، زیادكردنی ژمارەی قەرەوێڵەكانی بەشی چاودێریی چڕ، دابینكردنی ئامێری هەناسەدانی دەستكرد و ئۆكسجین، كە كاریگەریی ئەرێنییان لە بەرەنگاربوونەوەی پەتای كۆرۆنا هەبووە".  تەمیمی ئەوەشی گوت، "رێژەی چاكبوونەوە لە ڤایرۆسی كۆرۆنا ٨٧ % ـی تێپەڕاندووە، سەبارەت بە مردووانیش نزیك ٢.٢ % یە،  توانای تاقیگەكانیش بۆ  پشكنین گەیشتووەتە ٣٠ هەزار و ٨٠٢ پشكنین لە رۆژێكدا، ئەمەش پێشكەوتنێكی جۆریە لە ژمارەی پشكنینەكان، دەشكرێت لە داهاتوو زیاتر بكرێن".  بەگوتەی وەزیری تەندروستی، لەگەڵ کۆمپانیا جیهانییەکان، بە تایبەتیش تیمی كافكس و یەكێتیی كافی هەوڵەکانیان بەردەوامە بۆ دابینکردنی پێکوتە، حكومەتیش پارەی پێویستی تەرخان كردووە بۆ كڕینی پێكوتە و دەڵێت "وەزارەتی تەندروستی لەگەڵ وڵاتانی بەرهەمێنی پێكوتە لە پەیوەندی بەردەوامدایە، بەڵام چاوەڕێی بڕیاری رێكخراوی تەندروستیی جیهانین، تاوەكو مۆڵەتی بەكارهێنانی پێكوتەكە لەلایەن رێكخراوی خۆراك و دەرمانی ئەمریكی و لایەنەكانی دیكەی پەیوەندیدار بەدەستدێنێت".  لە سەرەتای بڵاوبوونەوەی كۆرۆناوە تاوەكو ئێستا ٥٥٦ هەزار و ٧٢٨ كەس لە عێراق و هەرێمی کوردستان تووشی كۆرۆنا بوون، لەو ژمارەیە ٤٨٦ هەزار و ٣١٣ تووشبوو چاكبوونەتەوە، ١٢ هەزار و ٣٤٠ تووشبووش گیانیان لەدەستداوە.