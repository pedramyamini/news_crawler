عۆن زیاب، گوتەبێژی وەزارەتی سەرچاوەكانی ئاوی عێراق بە (تۆڕی میدیایی رووداو)ی راگەیاند: "بڕیار بوو بۆ تاوتوێكردنی چەند پرسێكی گرنگ و هاوبەش ئەمڕۆ هەینی ١٥ - ١ - ٢٠٢١ عێراق و توركیا كۆببنەوە، بەڵام لەبەر چەند هۆكارێكی تایبەت كۆبوونەوەكە بۆ كۆتایی ئەم مانگە دواخرا".  بەگوتەی زیاب، لە كۆبوونەوەی داهاتوودا شاندی عێراق و توركیا چەند خاڵێكی گرنگ تاوتوێدەكەن و دەڵێت: "بەشە ئاوی عێراق لە رووباری دیجلە، بنەماكانی هاوكاری لەگەڵ توركیا لە زۆربەی بوارە جیاوازەكانەوە، دامەزراندنی سەنتەرێكی توێژینەوەی هاوبەشی ئاو و بەشداریكردنی توركیا لە پڕۆژەكانی ئاودێری لە عێراق، لە كۆبوونەوەی داهاتووی نێوان هەردوو وڵات تاوتوێدەكرێن".  گوتەبێژی وەزارەتی سەرچاوەكانی ئاوی عێراق ئاماژەی بەوەدا سەردانەكەی ئەمدواییەی مستەفا كازمی، سەرۆكوەزیرانی عێراق بۆ توركیا كاریگەری زۆری هەبووە لەسەر چارەسەركردنی كێشەكانی نێوان هەردوو وڵات، دۆسیەی ئاویش گرنگترین خاڵی كۆبوونەوەكانی كازمی بووە لەگەڵ سەرۆكۆماری توركیا.  رۆژی ١٧ - ١٢ - ٢٠٢٠ مستەفا كازمی، سەرۆكوەزیرانی عێراق، لەسەر داوای سەرۆككۆماری توركیا، سەردانی توركیای كرد و لەگەڵ بەرپرسانی ئەو وڵاتە چەند پرسێكییان تاوتوێكرد، لەوانە هەڵوەشاندنەوەی ڤیزا لەنێوان هەردوو وڵات، پرسی ئاو و بازرگانی و پرسی هێزەكانی پەكەكە لە هەرێمی کوردستان.