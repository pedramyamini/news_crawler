فەرماندەی سەرایا خوراسانی سەر بە حەشد و جێگرەکەی لە زیندانن، بڕیاری دەستگیرکردن بۆ ئەبو عەلی عەسکەری یەکێک لە فەرماندەکانی کەتائیبی حیزبوڵلای عێراقی دەرچووە.  ئەو هەنگاوە لە نێوخۆی عێراق پێشوازی لێدەکرێت، زۆربەی ئەو گرووپانەیشی پەنجەی تۆمەتیان بۆ درێژ دەکرێت لە ئێران نزیکن و دژایەتی مانەوەی هێزە بیانییەکان لە عێراق دەکەن.  بە تۆمەتی بۆردومانکردنی باڵیۆزخانەی ئەمریکا لە بەغدا، کە ئێوارەی یەکشەممە ٢٠ ـی کانوونی یەکەمی ٢٠٢٠ بە هەشت مووشەکی کاتیۆشا کرایە ئامانج، هێزە ئەمنییەکانی عێراق، حوسام زریجاوی، سەرکردەی عەسائیبی ئەهلی حەقیان دەستگیرکرد.  شەڕی ناڕاستەوخۆی مستەفا کازمی، سەرۆکوەزیرانی عێراق لەگەڵ بەشێکی گرووپە چەکدارەکانی حەشدی شەعبی بەردەوامە، دەیەوێت گەندەڵ و بکوژانی خۆپێشاندانەکان دەستگیر بکات، دوای ماوەیەکیش لە دەستگیرکردنیان، ئێستا لە بەغدا پێشوازی لە مانەوەی عەلی ئەلموسەوی، سکرتێری سەرایا خوراسانی سەر بە حەشد و جێگرەکەی حامید جەزائیری لە زیندان دەکرێت، ئەوە لە نێوخۆی عێراق هەم دژایەتی و هەمیش پشتگیری دەکرێت.  ئێستا کازمی وەکو نزیکەکانی دەڵێن دەیەوێت حەشدی شەعبى و ئەوانەی لە پەنای حەشد گەندەڵی و تاوان دەکەن جیا بکاتەوە، کارێک ئاسان نییە و رێگەیەکی پڕ ئاستەنگە.  بەسام ئەلقەزوینی، شارەزای ئەمنی دەڵێت: "دەستگیرکردنی سەرکردەکانی حەشدی شەعبی لەلایەن هێزە ئەمنییەکانەوە هەنگاوێکی ئەرێنییە و دەتوانێت ئەو هێزە ئەمنییە لە گەندەڵ و یان تەنانەت ئەوانەی تۆمەتبارن بە کوشتنی خۆپێشاندەران، بپارێزێت وەکو ئەوەی لە ماوەی رابردوو روویدا".  ئەو شارەزایە ئەمنییە پێیوایە دەبێت حەشدی شەعبی لە رووی سیاسییەوە بەخۆیاندا بچنەوە  بە تایبەت لە بڕیارە سیاسییەکاندا، هەروەها دەبێت بەردەوام لێکۆڵینەوە و بەدواداچوون بکەن بۆ گرووپەکانی سەر بە حەشد و تەنانەت ئەوانەشی دەڵێن سەر بە حەشدین و  بارەگا دیبلۆماسییەکان  دەکەنە ئامانج کە رەنگە عێراق بگەڕێنێتەوە قۆناخی دابڕاندن.  ئێستا لە عێراق باس و خواسی گرتنی سەرکردەکانی حەشدی شەعبی گەرمە، بەتایبەت دوای بڕیاری دادگا بە دەستگیرکردنی  ئەبو عەلی عەسکەری، بەرپرسی ئەمنی لە کەتائیبی حیزبوڵلای عێراقی، ئەو گرووپە چەکدارانە بوونە بار بەسەر خەڵک و حکومەت دەیەوێت پاکسازی بکات لە نێویاندا.  جاسم ئەلموسەوی، شارەزای ستراتیجی دەڵێت: "روونە کە هەندێک پرسی گەندەڵی هەیە لەلایەن هەندێک بەرپرسەوە کە ناوی حەشدی شەعبی دەقۆزێتەوە، ئەوانە لە راستیدا بوونەتە داینەسۆری کاری نایاسایی، بۆیە لەو باوەڕەدام بڕیاری دەستگیرکردنی هەندێک سەرکردە کە ناو و شکۆی حەشدی شەعبی دەڕووشێنن پێویستە".  ئەلموسەوی پێیوایە ئەو کارەی ئێستا کازمی دەیکات دەبوو زۆر پێش ئێستا لەلایەن حەشد و دەستەی حەشدەوە  بکرێت، چونکە ئەو مافیایانەی گەندەڵی  هێزیان بەدەستهێناوە و گەورەبوون لە رێگەی بەکارهێنانی ناوی حەشدی شەعبی، تۆمارێکی درێژی تاوانیشیان هەیە لە دامەزراوەکانی دەوڵەتدا.  لە پاڵ هەوڵەکانی حکومەت، حەشدی شەعبیش خۆی رووبەڕووی هەندێک لەو گرووپانە بووەتەوە کە تۆمەتبارن بە گەندەڵی و تاوانەکانی کوشتن و راوەدوونان، لەوانەش گرووپی سەرایا خوراسانی کە کار بۆ هەڵوەشاندنەوەی دەکرێت.  زۆربەی ئەو سەرکردە و گرووپانەی تۆماتبارن بە گەندەڵی و هێرشی سەر دامەزراوە و بارەگا دیپلۆماسییەکان و کوشتنی خۆپێشاندەران بە نزیکی ئێران دادەنرێن، بەرپرسانی حکومەتی عێراق دەڵێن ئەو گرووپانە هەموو هێڵێكی سووریان بەزاندووە و دەبێت سنوورێکیان بۆ دابنرێت.  هەندێک لەو گرووپانە هێندە خۆیان بە باڵادەست نیشاندەدەن، تەنانەت هەڕەشە لە سەرۆکوەزیرانی عێراقیش دەکەن. ئەبوعەلی عەسکەری، بەرپرسی ئەمنیی کەتائیبی حیزبوڵڵای عێراقی رۆژی ٢٦ - ١٢ - ٢٠٢٠ لە تویتەر پەیامێکی بۆ مستەفا کازمی، سەرۆکوەزیرانی عێراق نارد و رایگەیاند "لێرەوە داوا لە کازمی دەکەم کە لە ئەمڕۆ بەدواوە ئارامگریی بەرەی بەرگری تاقی نەکاتەوە، ئێستا کاتەکەی گونجاوە بۆ ' بڕینی گوێیەکانی وەکو چۆن گوێی بزن دەبڕدرێن ' جا ئەوکاتە ئیتڵاعاتی ئێران و CIAی ئەمریکی و موزایەدەکارانی بەرژەوەندیی نیشتمان نایپارێزن".