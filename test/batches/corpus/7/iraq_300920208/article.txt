نووسینگەی راگەیاندنی سەرۆکوەزیرانی عێراق، ئەمڕۆ چوارشەممە ٣٠ی ئەیلوول لە راگەیێندراوێکدا رایگەیاند "مستەفا کازمی، سەرۆکوەزیرانی عێراق ئەمڕۆ پێشوازیی لە باڵیۆزی ٢٥ وڵات لە عێراق کرد، کە داوایان کردبوو چاویان بە سەرۆکوەزیران بکەوێت بۆ تاوتوێکردنی پێشهاتەکانی ئەم دواییە سەبارەت بە ئاسایشی نوێنەرایەتییە دیپلۆماسییەکان لە عێراق".  لە راگەیێندراوەکەدا هاتووە "سەرۆکوەزیران جەختیکردەوە کە عێراق رژدە لەسەر چەسپاندنی سەروەریی یاسا، کۆکردنەوەی چەک لە دەستی دەوڵەت و پاراستنی نوێنەرایەتییە دیپلۆماسییەکان، چونکە ئەنجامدەرانی هێرشەکان بۆسەر نوێنەرایەتییە دیپلۆماسییەکان هەوڵی تێکدانی سەقامگیریی عێراق و پەیوەندییە هەرێمی و نێودەوڵەتییەکانی دەدەن".  هەر لە دیدارەکە کازمی رایگەیاندووە "ئەو لایەنانە تەنیا نوێنەرایەتییە نێودەوڵەتییەکان ناکەنە ئامانج، بەڵکو هاووڵاتییانی بێتاوان و منداڵانیش دەکەنە ئامانج؛ بۆیە دەزگا ئەمنییەکانی دەوڵەت رژدن لەسەر دانانی سنوورێک بۆ ئەو لایەنانە و رێکاری پێویستیشیان گرتووەتەبەر بۆ بەدیهێنانی ئەو ئامانجە".  چەند رۆژێک لەمەوبەر ئەمریکا هۆشداریی دایە حکومەتی عێراق و رایگەیاند، ئەگەر حکومەت رێگە لە هێرشەکان بۆ سەر باڵیۆزخانەکەی لە بەغدا نەگرێت، دەکرێت ئەو باڵیۆزخانەیە دابخات.  هاوکات فوئاد حوسێن، وەزیری دەرەوەی عێراق، هەر ئەمڕۆ لە کۆنگرەیەکی رۆژنامەڤانیدا لە بەغدا رایگەیاند "حکومەتی عێراق دڵخۆش نییە بە بڕیاری داخستنی باڵیۆزخانەی ئەمریکا. ئەوەی لەو باوەڕەیە کە داخستنی باڵیۆزخانەی ئەمریکا لە بەغدای پایتەخت سەرکەوتنە، ئەوا خەیاڵ دەکات، هێرشەکانیش بۆسەر باڵیۆزخانەکان هێرشن بۆسەر حکومەتی عێراق".  وەزیری دەرەوەی عێراق گوتیشی "بڕیاری داخستنی باڵیۆزخانەی ئەمریکا تەنیا بڕیارێکی سەرەتاییە، بەڵام ئەگەر رووبدات کشانەوەی دیکەی بەدواوە دەبێت".  ساڵانێکە لە عێراق چەند گرووپێکی چەکداریی شیعە، بەتایبەت حیزبوڵڵای عێراق و عەسائیبی ئەهلی حەق، بە بۆردوومانکردنی ناوچەی سەوز و باڵیۆزخانەی ئەمریکا لە بەغدا و فڕۆکەخانەی نێودەوڵەتیی نزیک لە ناوچەی رزوانییە لە بەغدا تۆمەتباردەکرێن.