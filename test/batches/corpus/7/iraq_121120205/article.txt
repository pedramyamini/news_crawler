رێبوار هادی، سەرۆکی لیژنەی یاسایی پەرلەمانی عێراق بە تۆڕی میدیایی رووداوی راگەیاند "سەرۆککۆماری عێراق مافی راگرتن و رەتکردنەوەی یاسای پڕکردنەوەی کورتهێنانی دارایی عێراق بۆ ساڵی ٢٠٢٠ی نییە، چونکە بەپێی ماددەی ١٣٨ی دەستوور تەنیا لە خولی یەکەمی پەرلەماندا تاوەکو ساڵی ٢٠٠٩ سەرۆککۆمار مافی راگرتنی یاساکانی هەبوو، ئەوەش بۆ ئەوە بوو لەدوای خولی یەکەمدا ئەنجوومەنی ئیتحادی دروستبێت و بەو رۆڵە هەڵسێت، بەڵام بەهۆی ناڕەزایەتیی لایەنە عێراقییەکان، ئەنجوومەنی ئیتحادی دروستنەبوو".  سەرۆکی لیژنەی یاسایی پەرلەمانی عێراق باسی لەوەش کرد "لە هەموو وڵاتانی فیدراڵی جیهاندا دوو ئەنجوومەن هەن، کە ئەنجوومەنی نوێنەران و ئەنجوومەنی ئیتحادین. ئەگەر لە پەرلەمان یاسایەک پەسندکرا و ناکۆکیی لەسەربوو، ئەنجوومەنی ئیتحادی مافی رەتکردنەوەی هەیە، بەڵام ئێستا ئەوەشمان نییە".  رێبوار هادی ئاماژەی بەوەش کرد "ئێستا تەنانەت دادگای فیدراڵی لە عێراق کارناکات تاوەکو بتوانین سکاڵای تێدا تۆماربکەین".  بەرەبەیانی رۆژی پێنجشەممە ١٢ی تشرینی دووەم پەرلەمانی عێراق بەبێ رەزامەندیی کورد، پرۆژەیاسای قەرزی بۆ کورتهێنانی بودجە پەسندکرد. بەپێی یاساکە هیچ پشکێک لەو قەرزە بۆ هەرێمی کوردستان دیارینەکراوە، هاوکات رادەستکردنی هیچ بڕە نەوتێکیش لەسەر هەرێمی کوردستان نەسەپێندراوە، بەڵکو دانراوە کۆمپانیای سۆمۆ دیاریی بکات، بۆیە پەرلەمانتارانی کورد لە پەرلەمانی عێراق بە پێویستی دەزانن، هەرێمی کوردستان شاندێک بۆ گفتوگۆ بنێرێتە بەغدا و دەڵێن، ئەگەر پابەندبن بە نێوەڕۆکی یاسای قەرزەوە، دەتوانن لەجیاتی ٣٢٠ ملیار دینار، زیاتریش وەربگرن.  دانیشتنی پەرلەمانی عێراق، دوای کاژێر ١٢: ٠٠ی شەوی رابردوو دەستیپێکرد و تاوەکو بەرەبەیانی رۆژی پێنجشەممە بەردەوام بوو، محەممەد حەلبووسی لەگەڵ دەستپێکردنی دانیشتنەکەی دەنگدان لەسەر یاساکە رایگەیاند "یاساکە بە تەوافوق یان بە زۆرینە تێدەپەڕێندرێت".  دوای دەنگدان لەسەر پێنج ماددەی یەکەمی یاساکە (ماددەی یەکەم تاوەکو شەشەم، جگە لە ماددەی پێنجەم کە سڕایەوە)، مشتومڕ و دەمەقاڵێ لە نێوان ژمارەیەک نوێنەری کورد و نوێنەرانی شیعە دروست بوو، فراکسیۆنە کوردستانییەکان دانیشتنەکەیان بایکۆتکرد، دەنگدان لەسەر ماددەکانی دانیشتنەکە بەڕێوەچوو و یاساکە پەسندکرا، پێشبینیش دەکرێت دوای پەسندکردنی یاساکە راستەوخۆ حکومەتی عێراق دەست بە دابەشکردنی مووچە بکات.