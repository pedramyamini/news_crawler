عەقیل ردێنی، گوتەبێژی هاوپەیمانیی نەسر كە حەیدەر عەبادی سەرۆكایەتی دەكات، بە تۆڕی میدیایی رووداوی راگەیاند "حەیدەر عەبادی، سەرۆكی هاوپەیمانیی نەسر دەستبەرداری سەرجەم پۆستەكان بووە لەنێو حیزبی دەعوە و ئێستا تەنیا نوێنەرایەتیی هاوپەیمانیی نەسر دەكات".  گوتەبێژی هاوپەیمانیی نەسر ئاماژە بەوەش دەکات "لە هەڵبژاردنەكانی داهاتووشدا عەبادی بەناوی هاوپەیمانیی نەسر بەشداری دەكات نەك بەناوی حیزبی دەعوە و ئێستاش لە دەرەوەی ئەو حیزبە كاردەكات".  حەیدەر جەواد کازم عەبادی، ٧٥ ـەمین سەرۆکوەزیرانی عێراق بوو، یەکێکە لە سیاسەتمەدارەکانی عێراق، ساڵی ١٩٥٢ لە بەغدا لەدایکبووە، ساڵی ١٩٦٧ پەیوەندیی بە حیزبی دەعوە کردووە، ساڵی ١٩٨٠ بڕوانامەی دکتۆرای لە بەریتانیا وەرگرتووە، ساڵی ٢٠٠٣ گەڕایەوە عێراق، ساڵی ٢٠٠٣ بووە وەزیری گواستنەوە و گەیاندن، ساڵی ٢٠١١ بووە سەرۆکی لیژنەی دارایی پەرلەمان، لە ئەیلوولی ٢٠١٤ دا بووە سەرۆکوەزیرانی عێراق.  عەبادی گوتەبێژ و بەرپرسی مەکتەبی سیاسیی حیزبی دەعوەی ئیسلامی و بەرپرسی نووسینگەی ئەو حیزبە بووە لە لەندەن، لە ساڵی ١٩٨٠ بووەتە بەرپرسی نووسینگەی حیزبی دەعوە لە رۆژھەڵاتی ناوەڕاست.