نووری مالیکی، سەرۆکوەزیرانی پێشووتری عێراق لە گوتارێکدا رایگەیاند، لە ساڵی ٢٠١١ دا هێزە بیانییەکانیان لە سەرجەم خاکی عێراق وەدەرناوە و سەروەریی یاسایی عێراقیان بە کردەوە دەستەبەر کردووە، ئەوەش دوای ئەوەی حکومەتەکەی رێککەوتننامەی کشانەوەی هێزەکانی ئەمریکای ناسراو بە "sofa"ی واژۆکردووە.   لە ١٨ی کانوونی یەکەمی ساڵی ٢٠١١ دا دوایین هێزی سەربازیی ئەمریکی سنووری وشکانیی عێراقیان بە ئاراستەی کوێت بەجێهێشت.   نووری مالیکی دەڵێت، "ئەوەش دوای ئەوەی لە ساڵی ٢٠٠٨ ـەوە لەگەڵ ئەمریکا دەستیان بە دانوستاندن کردووە کە ئەو کات کارێکی سەخت و نابەرامبەر بووە. ئێمە کارمان لەسەر دەرچوونی تەواوی هێزەکانی ئەمریکا دەکرد و ئەوانیش هەوڵی مانەوەیان دەدا بۆ ماوەیەکی درێژتر، ئەمەش نەک بۆ ئەرکی ئەمنی لە ناوخۆی  عێراقدا، بەڵکو بۆ مەبەستی هەژموونی سیاسی و ئەمنیی خۆیان لە ناوچەکەدا، بەڵام ئەمریکییەکان ئەو کات جیددیەت و سووربوونی ئێمەیان بینی لەبارەی کۆتاییهێنان بە هەژموونی سەربازی و ئەمنی و سیاسییەوە. "  نووری مالیکی، سەرۆکی هاوپەیمانیی دەوڵەتی یاسا ئاماژەی بەوە کردووە، نابێت گوشاری دەروونی وەک یارمەتیدەرێک نادیدە بگرن کە بەهۆی گرووپەکانی بەرگریی ئیسلامیی  چەکدار لە دژی ئەمریکا هەبوو بە دیاریکراویش بەرگریی رۆڵەکانی ناوەڕاست و باشوور، لەگەڵ ئەو زیانە گیانییەی کە هێزەکانی ئەمریکا پێیان گەیشتبوو. جا لەگەڵ میکانزمی ئەو بەرگرییە هاوڕێک بوون یاخود جیاواز، بەڵام بێگومان هۆکارێکی پشتیوانیی ئەو رێککەوتنە بوون، بە مەبەستی دەرچوونی هێزەکانی ئەمریکا.   هەر لە درێژەی قسەکانیدا مالیکی کە هاوکات ئەمینداری حیزبی دەعوەی ئیسلامیی عێراقییە جەختی لەوە کردەوە، دڵنیابوون کە شەڕ و بەرگرییان بۆ بەدیهێنانی سەروەری و سەربەخۆیی بڕیاری عێراقی لەلایەن هێزی هەرێمی و نێودەوڵەتییەوە دژایەتی دەکرێت، لەسەرووی هەموویانەوە حکومەتەکانی واشنتن، تەلئەبیب، ریاز و ئەنقەرە، لەگەڵ گرووپەکانی سەر بەو وڵاتانە لە سەرووی هەموویانەوە بەعس، قاعیدە و داعش لەگەڵ هەندێک تائیفەی ناوخۆیی بەشدار لە پرۆسەی سیاسی دا.   مالیکی دەڵێت، "بۆیە ئێمە باجی بەدیهێنانی ئەو دەستکەوتەمان داوە، بەتایبەتی دوای ئەوەی دەستوەردانی ئەمریکامان لە کاروباری ناوخۆی عێراق رەتکردەوە کە زیانی بە بەرژەوەندی دەگەیاند. لەوانەش ئەوەی پەیوەندییان بە دۆسیەکانی ئێران، رووسیا و سووریاوە هەبوو. "  نووری مالیکی باس لەوە دەکات، بۆیە لەو چوارچێوەیەدا پیلانگێڕی لە دژی حکومەتەکەی کراوە و دەڵێت، "سەرەتا بە گۆڕەپانەکانی یاخیبوونی دەستیپێکرد لە پارێزگاکانی رۆژئاوا لە ساڵی ٢٠١٣، دواتر دزە کردنی ئەمنی و سیاسیی ئەمریکی و جموجووڵەکانی سعودیە، تورکیا و قەتەری تائیفی، تاوەکو گەیشتە ئامادەکردن و سازدانی رێکخراوی داعش و پشتیوانیکردن و هێنانیان بۆ پارێزگاکانی رۆژئاوا لە سەرەتای ساڵی ٢٠١٤ دا کە ئامانجی هەموو ئەو پیلانگێڕیانە سزادانمان بووە لە پای دەستکەوتەکانمان لە بەدیهێنانی سەروەری و سەربەخۆیی بڕیاری عێراقی و رێگریشیان کرد لە پێکهێنانی کابینەی سێیەمم لەگەڵ ئەوەی  لە هەڵبژاردنەکانی ساڵی ٢٠١٤ دا سەرکەوتنێکی گەورەم بەدەستهێنابوو. "