لە راگەیێندراوی وەزارەتی ناوخۆی عێراقدا ئاماژە بەوەش کراوە، بە هەوڵی بەردەوام و تیمی غەواسەی فریاکەوتنی دەریایی، تەرمی منداڵی دووەم لەژێر پردی ١٤ی رەمەزان دۆزرایەوە و لەلایەن کەسوکارەکەی ناسراوەتەوە. ئەمەش لەکاتێکدایە، رۆژی دووشەممەی رابردوو ١٩ی تشرینی یەکەم، تەرمی منداڵی یەکەم دۆزرایەوە.  ژنێک لەسەر پردی ئەئیمە - ی نێوان کازمییە و ئەعزەمییە لەسەر رووباری دیجلە لە بەغدا هەردوو منداڵەکەی بە ناوەکانی حوڕی سێ ساڵان و مەعسومەی ساڵێک و ھەشت مانگ هەڵدایە نێو ئاوەکەوە و گوتوویەتی، ئەو کارە تۆڵەیەکە لە هاوژینەکەی کە لێی جیابووەتەوە.  ئەبو تەحسین دەڕاجی، باپیری منداڵەکان بە تۆڕی میدیایی رووداوی راگەیاند "ئەم تاوانە چەندێکە پلانی بۆ دادەڕێژێت؟ نازانین. نزیکەی دوو مانگە ئەم ژنە لە ھاوژینەکەی جیابووەتەوە. لە مانگی یەکی ئەمساڵەوە لەگەڵ خۆشەویستەکەیدا ئەومان بینیوە. وێنەی خۆی و خۆشەویستەکەی لەنێو مۆبایلەکەیدا ھەیە. ھیچ قسەیەکمان نەکرد. ھیچ ھەڵسوکەوتێکی نەشیاومان بەرامبەری نەکرد؛ بردمانەوە بۆ ماڵی کەسوکاری و گوتمان ئەمە کچەکەتانە و دەمانەوێت لە دادگا لێی جیاببینەوە. گوتیان باشە. ئیدی نە لە ھیچ شوێنێک باسمان کردووە نە وێنەکانمان نیشانی کەس داون".