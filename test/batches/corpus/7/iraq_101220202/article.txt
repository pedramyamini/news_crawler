دانیشتووانی شارەکە لە یەکدی دەپرسن: "کوان ئەو ماڵباتە دە کەسییانەی بە ژن و منداڵییانەوە بزربوون؟ ". ئەوان کاتێک قسە بۆ میدیاکان دەکەن، پێیان باشە بە هێمنی بدوێن و کەس نەیانناسێت، روونیدەکەنەوە، "حکومەت تائێستا لەو باوەڕەدایە، هەموو ئەوەی لە ژێر داروپەردووەکاندا ماوەتەوە، تیرۆریستەکانن، بەڵام شارەکە دەیان منداڵ و دایکی بێسەروشوێنی هەیە".  سەعد، دانیشتوویەکی رزگاربووی کارەساتەکانی شارەکەیە، ئەو دەڵێت: "هەڵکەندنەکانی ناو شارەکە، سەریکێشاوە بۆ دۆزینەوەی دەیان تەرم، کەس نازانێ کێن، کەسیش خەم لە دیاریکردنی خاوەنەکانیان ناخوات، بەبێ شاردنەوە بەجێدەهێڵرێن".  زیاد شنگالی، بەڕێوەبەری رووانگەی ' ئەفاد ' ی میدیایی، گوتوویەتی، "لە شارەکەدا تەرمێکی زۆر لە ژێر داروپەردووی خانووە رووخاوەکان هەن، ئەمە جیا لە دەستنیشانکردنی نزیکەی ٨٥ گۆڕستان، کە هێشتا هەڵنەدراونەتەوە، گەورەترینیان لە ناوچەی خەفسەیە (١٥ کیلۆمەتر باشووری موسڵ)، لەوێ تەرمی زیاتر لە ١٠ هەزار کەس هەن، رێکخراوی داعش کوشتوونی".  بەڕێوەبەری رووانگەکە دەڵێت: "بەدڵنیاییەوە  هەزار تەرمی ناسراو لە ژێر داروپەردووی موسڵی کۆندا دەستنیشانکراون، هەروەها تەرمی شەش هەزار کەسی نەناسراو  هەن، کە ئاوارەی موسڵ بوون یان لەکاتی شەڕەکان لە شارەکەدا گیریانخواردووە".  بەڕێوەبەری رووانگەکە روونیدەکاتەوە، "تائێستا ٦١٥٠ تەرمی ژن و منداڵانی ناسراو دۆزاونەتەوە، لەگەڵ تەرمی ٥ هەزار کەسی نەناسراو لە نەینەوا، لە نێویاندا خەڵکانی سڤیل و چەکدارانی کوژراوی داعش، هەرچی ژمارەکەی دیکەیە، ئەوە حکومەت تۆمەتبارە بەوەی لە راستی ناسنامەی خاوەکانیان ناکۆڵێتەوە".  ئەو سەرنجی بۆ ئەوە راکێشاوە: "ساڵی ٢٠١٧ تۆپبارانەکان چڕبوونەوە، میلیشیاکانی ئێران بەهاوکاریی  هێزی ئاسمانیی سوپای عێراق، چەکی قەدەخەکراو لەسەر ئاستی نێودەوڵەتییان بەکارهێناوە، وەک فۆسفۆر و مووشەکە دروستکراوەکانی ئێران، ئەمەش بەپشتبەستن بە سیاسەتی خاکی سووتاو، بەهۆیەوە دەیان هەزار کەس لە نیشتەجێیانی شارەکە گیانیان لەدەستدا".  زیاتر دەڵێت: "سەدان خێزان ئەندامەکانیان بووە بەژێر داروپەردووی خانووە رووخاوەکانەوە و هەندێک ئەندامیان لەژیاندا ماون. حکومەتی عێراق شارەکە لە تەرمەکان خاوێنناکاتەوە، چونکە ترسی لە ئاشکرابوونی ژمارەی راستەقینەی کوژراوەکان و قەبارەی ئەو وێرانکارییە هەیە، کە بەسەر شارە وێرانبووەکەیدا هێناوە، هەروەها لە ئاشکرابوونی قەبارەی کۆمەڵکوژییەکە دەترسێت".  شنگالی زیاتر دەڵێ: "حکومەتە یەکلەدوای یەکەکان و سیستمی سیاسی سەر بەئێران، بیانوو بۆ کارەکە دەهێننەوە، بەوەی تەرمەکان هی چەکدارەکانی داعشە بۆ ئەوەی قەبارەی تەنگژە مرۆییەکە لە شارەکەدا ئاشکرا نەکەن".  لە بەرامبەردا، زوهێر ئەعرەجی، قایمقامی موسڵ، هەموو ئەو ژمارانە رەتدەکاتەوە، ئەو دەڵێت، "دوای رزگارکردنی موسڵ، ئەندازەی سەربازیی و ئەندامانی شارەوانیی موسڵ، تەرمەکانیان ژمارد پاش یەکلاکردنەوەی دۆخی یاساییان، ئەوکات ٢١٩٣ تەرمی کوژراوانی داعش دۆزرانەوە، ئەوانیش بەهاوئاهەنگی رێکخراوی مانگی سوور بەخاکسپێردران".  ئەعرەجی دەڵێت گوێ لە وتەی هەموو خاوەن کەسە بێسەروشوێنەکان گیراوە: "هەموو سکاڵاکان تەماشاکران، لێرە و لەوێ تاکە تاکە تەرم لە شارە کۆنەکەدا دەدۆزرێنەوە، بەڵام هەموو ئەو تەرمانە، هی چەکدارانی داعشە".  لەبارەی گۆڕستانەکەی خەفسەوە، ئەو بیانوو بەوە دەهێنێتەوە: "ئەو ناوچەیە تاکە ناوچەیە کە تەرمی هەڵنەگیراوەی تێدا ماوە، ئەمەش بەهۆی تۆپۆگرافیای ناوچەکە و سرووشتەکەیەوە، چونکە چەکدارەکانی داعش تەرمی قوربانییەکانیان فڕێداوەتە ناو چاڵێکی بێبنەوە لە شارۆچکەی خەفسە".  هەرچەندە بەرپرسەکان پێچەوانەی هاووڵاتییەکان قسە دەکەن، بەڵام ئەو دانیشتووانەی شارەکە کە ئێستا لە نێویدا دەژین، بەدەست بۆنی ناخۆشەوە دەناڵێنن، لەگەڵ هەموو بارانبارینێکدا، هەموو جارێکیش ئەو دیمەنانە، ترس دەخاتە دڵی دانیشتووانی شارەکە و منداڵەکانیانەوە.  هێشتا نیشتەجێیەکانی وێرانەکەی موسڵ، بەردەوام داوای بەهاناوەچوون و هاوکاری دەکەن. ئەوان دەیانەوێت شارەکەیان لەو تەرمانە پاکبکرێتەوە، کە مایەی ترسێکی زۆرە بۆ ئەوان، بەتایبەتیش کە دەکرێ سەرچاوەی نەخۆشییەکانی پێست و دەروون بێت، پێکەوە.