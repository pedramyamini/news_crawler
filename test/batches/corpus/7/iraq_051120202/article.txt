ئێوارەی رۆژی چوارشەممە ٤ی تشرینی دووەمی ٢٠٢٠، د. عەلی عەللاوی، وەزیری دارایی عێراق لە هەڤپەیڤینێکدا لەگەڵ کەناڵی عێراقییە رایگەیاند، ئەو مانگە مووچەی خانەنشینی لە وادەی خۆیدا دابەشدەکرێت، ئێستا ساڵانە ١٣ تریلیۆن دینار بۆ خانەنشینی خەرجدەکرێت، هەروەها ٣ - ٤ تریلیۆن دیناریش زیاد دەبێت.  رۆژی سێشەممەی رابردوو، دوای کۆبوونەوەی ئەنجوومەنی وەزیران، ئەحمەد مەلا تەڵاڵ، گوتەبێژی سەرۆکوەزیرانی عێراق لە کۆنگرەی رۆژنامەڤانیی هەفتانەی خۆیدا رایگەیاند، مستەفا کازمی، سەرۆکوەزیرانی عێراق داوای لە وەزارەتی دارایی کردووە چارەسەرێکی خێرا بدۆزرێتەوە، لانیکەم بۆ خەرجکردنی مووچەی خانەنشینی.  ئەمەش لەکاتێکدایە دابەشکردنی مووچەی فەرمانبەرانی عێراق ٢٢ رۆژ لە وادەی دیاریکراوی خۆی دواکەوتووە. وەزیری دارایی عێراق  رایگەیاند "هۆکارەکەی روونە و لە چەندین دیداری رابردوودا باسی هۆکارەکانی دواکەوتنی مووچەمان کردووە، مانگانە کورتهێنانێکی زۆر گەورە لە بودجەدا هەیە، کە ٤ بۆ ٥ تریلیۆن دینارە، رێگای زۆر کورتخایەن بۆ چارەسەرکردنی مووچە، بریتییە لەوەی دابەشکردنی مووچە دوابخەین، تاوەکو داهاتی سەرەکیی نەوت و داهاتی دیکە و پێویستمان لا کۆدەبێتەوە بۆئەوەی مووچە دابەشبکەین".  هەروەها راشیگەیاند "ئەگەر دووشەممە لە پەرلەمان رەزامەندی درا لەسەر قەرز وەرگرتن، ئەوا رێکار دەگیرێتەبەر بۆ دەرکردنی قەواڵە، رۆژێک بۆ دوو رۆژی پێویستە، چوارشەممە یاخود پێنجشەممە بڕیاری دابەشکردنی مووچە دەدەین و هەندێک رێکاری  تەکنیکیی دەوێت لە گواستنەوەی پارە لەنێوان بانکەکان بۆ هەژماری فەرمانبەران. ئەگەر پەرلەمانیش یاساکەی پەسند نەکرد، ئەوا هەناردەکردنی نەوت بەردەوامە، پێموایە لە ماوەی هەفتەیەک بۆ ١٠ رۆژی دیکە بە داهاتی نەوت دەتوانین مووچە دابەشبکەین".