سەڵاح عوبەیدی، گوتەبێژی موقتەدا سەدر، رێبەری رەوتی سەدر رایگەیاند: "كار لەسەر ئەوە دەكەین لە هەڵبژاردنەكانی داهاتوو ١٠٠ كورسی بەدەستبێنین و پۆستی سەرۆكوەزیران بەدەستبێنین، بەربژێری هەر لایەنێكی سیاسیش لە هەڵبژاردنەكان براوەبوو و  پۆستی سەرۆكوەزیرانی بەدەستهێنا هیچ كێشەمان لەگەڵی نییە".  هەڵبژاردنی پێشوەختەی عێراق، یەکێکە لە مەرجە سەرەکییەکانی خۆپێشاندەران. مستەفا کازمی، سەرۆکوەزیرانی ئێستای عێراق پێشتر داوای کردووە ئەو هەڵبژاردنە لە حوزەیرانی داهاتوودا بکرێت.  پێشتر یاسای هەڵبژاردنی عێراق لە پەرلەمان هەموارکرایەوە، بازنەکانی هەڵبژاردن لە ١٨ بازنەوە بۆ ٨٣ بازنە زیادکران. چاودێران دەڵێن رەوتی سەدر لە پشت هەموارکردنی هەڵبژاردنەوە بووە.  سەبارەت بەو دەنگۆیانەی دەڵێن فراكسیۆنی سائیرون بەگوێرەی بەرژەوەندیی خۆی یاسای هەڵبژاردنەكانی ئامادەكردووە، عوبەیدی گوتی: "یاسای هەڵبژاردنەكان سائیرون نەینووسیوەتەوە، بەڵكو یاساییەكان نووسیوویانەتەوە و لە پەرلەمانیش تاوتوێكراوە، گۆڕینی یاساكەش خواستی شۆڕشگێڕانی تشرین بوو نەك سائیرون. "   رۆژی ٢ - ١٢ - ٢٠٢٠ موقتەدا سەدر، رێبەری رەوتی سەدر لە تویتێكدا داوای لە لایەنە شیعەكان كرد پەلە بكەن لە رێكخستنەوەی نێوماڵی شیعە و واژۆكردنی پەیماننامەی شەرەف "ئەوەش لە پێناو بەرەنگاربوونەوەی ئاستەنگە دەرەكی و ناوخۆییەكان"  سەبارەت بە نوێترین هەنگاوەكانی تایبەت بە داواكەی سەدر بۆ رێكخستنەوەی ناو ماڵی شیعە و ناكۆكی لەگەڵ نوری مالیكی، سەرۆكی هاوپەیمانی دەوڵەتی یاسا، عوبەیدی گوتی سائیرون مەرجی هەیە بۆ هاوپەیمانی لەگەڵ مالیکی ئەویش دەرکردنی گەندەڵکارانە لە نێو هاوپەیمانیی دەوڵەتی یاسا، چونكە پێیوایە ئەوانە هۆكاربوون لە بەهەدەردانی ملیاران دۆلاری داهاتی عێراق.