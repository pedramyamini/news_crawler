د. جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، تاوەکو ئێستا حکومەتی عێراق پرۆژە یاسای قەرزی بۆ پەرلەمان نەناردووە، "کەچی د. عەلی عەللاوی، وەزیری دارایی عێراق بەشێوەیەک قسەدەکات وەک بڵێی هەموو کارەکان تەواوبووە و تەنیا پەرلەمان ماوە و چاوەڕێی پەرلەمان دەکات بۆئەوەی یاسای قەرز پەسندبکات و دەست بە دابەشکردنی مووچە بکات".  ئەو ئەندامەی لیژنەی دارایی لە پەرلەمانی عێراق ئاماژەی بەوە کرد، ئەگەر ئێستا حکومەت پرۆژە یاسای قەرز رەوانەی پەرلەمان بکات، ئەوا لانیکەم ١٠ بۆ ١٥ رۆژی پێویستە تاوەکو لە پەرلەمان خوێندنەوەی یەکەم و دووەمی بۆ دەکرێت و پەسند دەکرێت.  د. جەمال کۆچەر پێیوایە، حکومەتی عێراق پارەی ئەم مانگەی مووچەی لەبەردەستە، بەڵام وەکو کارتێکی گوشار لەدژی پەرلەمان بەکاریدەهێنێت تاوەکو یاسای قەرزی بۆ پەسند بکات، لەکاتێکدا پێشتریش پەرلەمان یاسای قەرزی پەسندکرد، کە ١٥ تریلیۆن دینار قەرزی ناوخۆیی و پێنج ملیار دۆلاریش قەرزی دەرەکییە.  ئەمڕۆ یەکشەممە، لیژنەی دارایی لە پەرلەمانی عێراق رایگەیاند "لەکاتێکدا زۆر چاوەڕوان بووین حکومەت و وەزارەتی دارایی دەقی یاسای وەرگرتنی قەرزی ناوخۆیی و دەرەکی جێبەجێ بکەن، کە پەرلەمان لە ٢٤ی حوزەیرانی ئەمساڵ پەسندی کرد و ٦٠ رۆژی دیاریکرد بۆ پێشکێشکردنی پلانی چاکسازیی ئابووری و دارایی، کەچی تووشی سەرسوڕمان بووین بە پرۆژە یاسایەکی دیکەی قەرزوەرگرتن".  لیژنەی دارایی پەرلەمانی عێراق راشیگەیاند "وەک بڵێی کاری وەزارەتی دارایی تەنیا بریتییە لە قەرز وەرگرتن، کە ئەگەر بەردەوامبێت، ئەوا عێراق لە ماوەی شەش مانگی دیکەدا مایەپووچبوونی خۆی رادەگەیێنێت، بۆیە دەپرسین دوای ئەوە چی روودەدات؟ ئاخۆ ئەوە چارەیە؟ ئاخۆ ئەگەر نرخەکانی نەوت زیاتر دابەزین چی روودەدات؟ "  لیژنەکەی پەرلەمانی عێراق دەڵێت پرسی مووچە لە دەسەڵاتی پەرلەماندا نییە و ئەرکی حکومەتە، هەر هەوڵێکیش بۆ فڕێدانی تۆپەکە بۆ پەرلەمان بە "خۆدزینەوە لە بەرپرسیارێتی" ناودەبات و دەڵێت "بەداخەوە دەبینین حکومەت هەوڵدەدات تۆپەکە فڕێداتە پێشی پەرلەمان و سەرپشکی دەکات وەرگرتنی قەرز پەسند بکات، کە بەمزووانە دەبێتە هۆی لەناوچوون و مایەپووچبوون، کە نەوەکانی داهاتوو باجی دەدەن، هاوکات لێدوان دەدەن بۆ گوشارخستنەسەرمان بەڕێگەی ئەوەی گوایە مووچە نییە بەبێ پەسندکردنی وەرگرتنی قەرز، بۆ شەرمەزارکردنی پەرلەمان و تێکەڵکردنی کارتەکان".  عەلی عەللاوی، وەزیری دارایی عێراق لە لێدوانێکی رۆژنامەوانیدا، رۆژی شەممە ٣ی تشرینی یەکەم رایگەیاند "ئەگەر پەرلەمان پرۆژە یاسای قەرز وەرگرتنی پەسندکرد، ئەوا پارە بەردەست دەبێت، پرۆژەکە زۆر گرنگە، چونکە پێداویستییە داراییەکانی دەوڵەت دابیندەکات و کورتهێنانی بودجە چارەسەر دەکات".  ئەنجوومەنی وەزیرانی عێراق، سێشەممەی رابردوو ٢٩ی ئەیلوول، لە کۆبوونەوەی ئاسایی خۆیدا پرۆژە یاسای وەرگرتنی قەرزی ناوخۆیی دیکەی پەسندکرد.  لە حوزەیرانی رابردوو حکومەتی عێراق ١٥ تریلیۆن دینار قەرزی ناوخۆیی وەرگرت و هەوڵ بۆ وەرگرتنی پێنج ملیار دۆلار قەرزی دەرەکی دەدات، سەرەڕای ئەوەش پێدانی مووچەی مانگی ئەیلوولی ٢٠٢٠ لە عێراق ١٩ رۆژە لە وادەی خۆی دواکەوتووە.