بانکی رافیدەین لە راگەیێندراوێکدا بڵاویکردەوە، مستەفا کازمی، سەرۆکوەزیران و عەلی عەللاوی، وەزیری دارایی عێراق رەزامەندیان داوە لەسەر پێشنیازی بەڕێوەبەری بانکی رافیدەین بە خەرجکردنی بڕی ٥ ملیۆن دینار بۆ کەسوکاری کوژراوانی دوو تەقینەوەکەی گۆڕەپانی تەیرانی شاری بەغدا.  هەر بەپێی راگەیێندراوەکە بانکەکە سولفەیەکی ١٠ ملیۆن دیناری بەبێ زیادە خستنە سەر دەداتە بریندارەکان. سولفەکەش بە ١٠ ساڵ دەدرێتەوە.  وەک لە راگەیێندراوەکەی بانکی رافیدەین هاتووە، بانکەکە خۆی سەردانی مەیدانی دەکات و پارەکە بەسەر بریندارەکان و  کەسوکاری کوژراون دابەشدەکات.  رۆژی پێنجشەممەی رابردوو، دوو تەقینەوەی خۆکوژی لە گۆڕەپانی تەیەرانی شاری بەغدا روویاندا، بەهۆیەوە ٣٢ کەس کوژران و ١١٠ دیکە برینداربوون. رۆژێک دوای تەقینەوەکان داعش لە تەلەگرام بەرپرسیاریێتی خۆی لە تەقینەوەکان راگەیاند.