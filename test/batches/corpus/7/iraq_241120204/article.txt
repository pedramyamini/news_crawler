رۆژی سێشەممە ٢٠٢٠/١١/٢٤ دکتۆر جەمال کۆچەر، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "فالح ساری، ئەندامی لیژنەی دارایی لە پەرلەمانی عێراق کە پێشتر پرسیاری ئاراستەی پارێزگاری بانکی ناوەندی کردبوو، هەڵمەتێکی بۆ کۆکردنەوەی واژۆ بۆ پرساندنی پارێزگاری بانکی ناوەندیی عێراق دەستپێکردووە، چونکە فالح ساری وەڵامەکەی پارێزگاری بانکی ناوەندیی پەسەند نەکرد. "  دکتۆر جەمال کۆچەر ئاماژەی بەوە دا، پارێزگاری بانکی ناوەندی پێشتر لە وەڵامی پرسیارەکەدا لە پەرلەمان رایگەیاند، ئەو بانکانەی کە بانکی ناوەندی دراوی بیانییان پێدەفرۆشێت، بەسەر سێ جۆردا دابەشکراون: بەشی "A و B و C" کە مەبەست لێیان پۆلێنکردنی بانکەکانە، بەڵام فالح ساری و چەند پەرلەمانتارێکی دیکە دەڵێن ئەو پۆلینکردنە بۆ گەندەڵیی بەکاردەهێنرێت، بە ئامانجی فرۆشتنی دۆلاری بانکی ناوەندی بە چەند بانکێکی دیاریکراوی کەرتی تایبەت.  ئەندامەکەی لیژنەی دارایی باسی لەوە کرد، هەوڵێک هەیە بۆ پێدانی دەسەڵاتی فرۆشتنی دراوی بیانی بە وەزارەتی دارایی یان پێشوەخت وەرگرتنی باج بەرانبەر هەر بڕە دراوێکی بیانی کە بانکی ناوەندی دەیفرۆشێت. ئەو دەڵێت: "بەڵام جێبەجێکردنی بژارەی یەکەم ئەستەمە، بۆ بژارەی دووەمیش ئەوا بانکی ناوەندی دامەزراوەیەکی سەربەخۆیە و کار و دەسەڵاتی ئەو نییە باج وەربگرێت. "  پێشتر دکتۆر ئەحمەد سەفار، بڕیاردەری لیژنەی دارایی لە پەرلەمانی عێراق، بە تۆڕی میدیایی رووداوی راگەیاندبوو: "لەسەر بنەمای بڕی دۆلاری فرۆشراو لەلایەن بانکی ناوەندییەوە بە بانکەکان و بازرگانان کە نزیکەی ٥٠ ملیار دۆلارە و گوایە بۆ هاوردەکردن بەکاردەهێنرێت، دەبێت بە تێکڕا داهاتی باج لە عێراق ساڵانە بگاتە ١٠ ملیار دۆلار، بەڵام لە راستیدا داهاتەکە زۆر لەوە کەمترە، بۆیە هەوڵێک هەیە بۆ داخستنی فرۆشتنی رۆژانەی دراوی بیانی لە بانکی ناوەندی و پێدانی ئەو دەسەڵاتە بە وەزارەتی دارایی یان راستەوخۆ وەرگرتنی باج لە کاتی فرۆشتنی دۆلار لەلایەن بانکی ناوەندییەوە بە بانکە تایبەتەکان و نووسینگەکانی ئاڵوگۆڕکردنی دراو. "  لە رووخانی دەسەڵاتی سەدام حوسێنەوە لە عێراق لە ساڵی ٢٠٠٣ ـوە بانکی ناوەندی بۆ دابینکردنی دۆلاری پێویست بۆ هاوردەکردنی کەلوپەل و خۆراک رۆژانە سەدان ملیۆن دۆلار بە بانکەکانی کەرتی تایبەت و نووسینگەکانی ئاڵوگۆڕکردنی دراو دەفرۆشێت.