بانکی ناوەندی رایگەیاند دۆلارێک بە ١٤٥٠ دینار دەفرۆشێتە وەزارەتی دارایی،  هۆکارەکەشی بۆ قەیرانی کەمبوونەوەی داهات بەهۆی دابەزینی نرخەکانی نەوتەوە گەڕاندووەتەوە.   محەممەد عەسکەری،  خاوەنی نووسینگەی ئاڵوگۆڕی دراوە و دەڵێت: "بەرزبوونەوەی بەهای دۆلار زۆر خەیاڵییە و ئێمە پێشبینیمان نەدەکرد. بەهای ١٠٠ دۆلار لە ١٢٢ هەزار بۆ ١٤٥ هەزار دینار بەرزبووەوە. ٢٣ هەزار بەرزبووەوە. تاکە سوودمەندی ئەو بارودۆخە خەڵکە گەندەڵەکانن. "  وەزیری دارایی عێراق لەبارەی دابەزاندنی بەهای دینارەوە ئاماژەی بەوە دا، بەو هەنگاوە حکومەت دەیەوێت بایەخ بە بەرهەمی ناوخۆ بدات و وڵاتە لە بەکاهێنەر و هاوردەکارەوە ببێتە بەرهەمهێن و هەناردەکار. بەڵام پێشبینی دەکرێت دابەزاندنی بەهای دینار دۆخی زۆرێک لە هاووڵاتییانی عێراق زەحمەتتر بکات، بەهۆی ئەوەی هەڵاوسان زیاد دەبێت.  ئەبو عەلی،  دانیشتووی بەغدایە و دەڵێت: "هەموو توێژەکانی کۆمەڵگەی عێراقی بەوە کاریگەرییان لەسەر دروستبووە، پێش بەرزبوونەوەی بەهای دۆلار شڵەژانی بازاڕ هەبوو. دوای بەرزبوونەوەش بە دڵنیاییەوە کێشە و بەربەستەکان زیاتر دەبن. هاووڵاتییانی عێراقی بە بەرزبوونەوەی نرخەکان کاریگەرییان لەسەر دەبێت، بەتایبەتییش نرخی کەلوپەل، سەوزە و میوە، ئامێرە کارەباییەکان و هەموو ئەو شتانەش پەیوەندییان بە ژیانی رۆژانەی خەڵکەوە هەیە. "  زیاتر لە ٩٣ % ـی داهاتی عێراق لە فرۆشتنی نەوتدا بەدەستدێت کە مانگانە کەمتر لە چوار ملیار دۆلارە. هاوکات کۆی خەرجییەکانی مانگانەی حەوت ملیار دۆلارە. حکومەت کە زۆربەی سەرچاوەی داهاتی دۆلارە، بە دابەزاندنی بەهای دراوەکەی دەیەوێت بەشێک لەو کورتهێنانە پڕبکاتەوە کە لە بودجەی ساڵی ٢٠٢١ ـدا بە زیاتر لە ٤٢ تریلیۆن دینار خەمڵێنراوە.