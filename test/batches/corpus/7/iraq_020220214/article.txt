سەرۆکایەتی کۆماری عێراق، ئەمڕۆ سێشەممە، لە راگەیێندراوێکدا رایگەیاند "بەرهەم ساڵح، سەرۆککۆماری عێراق، ئەمڕۆ، پێشوازیی لە سەرۆک و ئەندامانی لیژنەی دارایی کرد و بودجە و ئەو ئاستەنگە ئابوورییانەیان تاوتوێ کرد، کە رووبەڕووی عێراق بوونەتەوە".  لە راگەیێندراوەکەی سەرۆکایەتیی کۆماری عێراقدا هاتووە "لە دیدارەکەدا جەخت لەسەر گرنگیی تێپەڕاندنی ئەو پرسانە کرا کە رێگرن لە پەسندکردنی بودجە، بە لەبەرچاوگرتنی پەکنەخستنی بەرژەوەندییەکانی هاووڵاتییان، لەگەڵ پەسندکردنی هەموو مافەکانی پارێزگاکان، بەپێی پێویستی و دۆخیان، هاوکات بە لەبەرچاوگرتنی بودجەی سندووقی پترۆدۆلار و دابینکردنی پارەی پێویست بۆ دەزگا ئەمنییەکان، سوپا، حەشدی شەعبی، پۆلیس و پێشمەرگە".  سەرۆککۆماری عێراق جەختی لەوە کردووەتەوە "دەبێت ئەو خاڵانە لە بودجەدا لەبەرچاو بگیرێن و تاوتوێ بکرێن، هاوکات پێویستە پرسە سیاسییەکان تێکەڵی بودجە نەکرێن و بگەنە چارەیەک مافی فەرمانبەران و خانەنشینانی هەموو عێراق مسۆگەر بکات، بە مافی فەرمانبەران و خانەنشینانی هەرێمی کوردستانەوە".  سەبارەت بە پرسە هەڵپەسێردراوەکانی نێوان حکومەتی فیدراڵ و حکومەتی هەرێمی کوردستان، بەرهەم ساڵح دەڵێت "گرنگە رێککەوتنی بناخەیی و جیددی لە چوارچێوەی دەستوور بەدیبێت، هاوکات لەگەڵ پرۆسەی چاکسازیی راستەقینە، کە بنەمایەکی سەرەکییە بۆ دۆزینەوەی چارەی یەکجارەکی بۆ نەهامەتی و کێشەکانی هەموو هاووڵاتییان لە عێراق و هەرێمی کوردستان".  لای خۆیەوە، د. جەمال کۆچەر، ئەندامی لیژنەی دارایی لە پەرلەمانی عێراق، ئەمڕۆ بە تۆڕی میدیایی رووداوی راگەیاند "لیژنەی دارایی راپۆرتی پێشنیازەکانی خۆی لەبارەی پرۆژە یاسای بودجەی فیدراڵیی ساڵی ٢٠٢١ی عێراق ئامادەکردووە، ئەوەشی ماوەتەوە تەنیا پرسی یەکلاییکردنەوەی بەشە بودجەی هەرێمی کوردستانە لە بودجەکەدا، چونکە تاوەکو ئێستا فراکسیۆنە شیعەکان سەبارەت بە بەشە بودجەی هەرێمی کوردستان خۆیان یەکلایی نەکردووەتەوە ئاخۆ چییان دەوێت؟ بۆیە چاوەڕوانین کۆتا رای خۆیان بە لیژنەکەمان رابگەیێنن".  بەپێی رەشنووسی پرۆژە یاسای بودجەی گشتیی ساڵی ٢٠٢١ ـی عێراق، لەپاڵ رۆژانە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، لەگەڵ ٥٠ % ـی داهاتی نانەوتیی هەرێمی کوردستان بە حکومەتی عێراق، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ ەوە تاوەکو ٢٠٢٠ یەکلایی بکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت، کە بە رێژەی ١٢.٦٧ % ـی بودجەکەیە و بڕەکەی هێشتا دیارینەکراوە.