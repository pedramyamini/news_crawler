دکتۆر جەمال کۆچەر،  ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند: "ئەو نیازەی حەلبووسی بۆ رێگەگرتنە لە دروستبوونی مشتومڕ و ئاڵۆزی لەسەر پرۆژەیاسای بودجەی فیدراڵی ساڵی ٢٠٢١، چونکە پرۆژەیاساکە کاردانەوەی زۆری بە دوای خۆیدا هێنا".  ئەو ئەندامەی لیژنەی دارایی لە پەرلەمانی عێراق ئاماژە بەوەش دەدات، تاوەکو ئێستا پرۆژەیاسای بودجەی فیدراڵی ساڵی ٢٠٢١ لە ئەنجوومەنی وەزیرانەوە نەگەیشتووەتە پەرلەمان، هەر کاتێکیش بگات و سەرۆکایەتی پەرلەمان وەریبگرێت، ئەوا رەوانەی لیژنەی دارایی دەکات و لە نزیکترین کۆبوونەوەی پەرلەمان خوێندنەوەی یەکەمی بۆ دەکرێت.  بڕگەکانی رەشنووسی پرۆژەیاسای بودجەی فیدراڵی عێراق ٢٠٢١ - قەبارەی زیاتر لە ١٥٠ تریلیۆن دینارە  - داهاتی زیاتر لە ٩١ تریلیۆن دینارە  - ٧٣ تریلیۆن دیناری داهاتی نەوتە  - ١٨ تریلیۆن دیناری داهاتی نانەوتییە  - نرخی نەوتی خاو بە ٤٢ دۆلار خەمڵێندراوە  - عێراق و هەرێمی کوردستان پێکەوە رۆژانە ٣.٢٥ ملیۆن بەرمیل نەوت هەناردە دەکەن  - بودجەکە زیاتر لە ٥٨ تریلیۆن و ٢٦٠ ملیار دینار کورتهێنانی هەیە  - بەهای یەک دۆلار بە ١٤٥٠ دینار هەژمار دەکرێ  - بودجەی ٢٠٢١ پێویستی بە قەرزکردنی ٣٥ تریلیۆن دینار هەیە  - ٢.٤ تریلیۆن دیناری بۆ حەشدی شەعبی تەرخان کردووە  - بودجەی حەشد هێندەی تێکڕای بودجەی وەزارەتەکانی داد، دەرەوە، رۆشنبیری، سەرچاوەکانی ئاو، پلاندانان و گواستنەوەیە  - ٨ تریلیۆن دیناری بۆ وەزارەتی ناوخۆ تەرخان کردووە  - ٦ تریلیۆن دیناری بۆ وەزارەتی بەرگری تەرخان کردووە  ئەنجوومەنی وەزیرانی عێراق،  رۆژی دووشەممە ٢١ کانوونی یەکەمی ٢٠٢٠، لە کۆبوونەوەی نائاسایی خۆیدا، پرۆژەیاسای بودجەی فیدراڵی ساڵی ٢٠٢١ ـی پەسندکرد، دیارترینی بڕگەکانی پرۆژەیاساکە بریتین لە: لێبڕینی ٤٠ % ـی مووچەی سێ سەرۆکایەتییەکەی عێراق، لێبڕینی ٣٠ % ـی مووچەی وەزیرەکان و پەرلەمانتارەکان، لێبڕینی بڕێکی کەمی مووچەی فەرمانبەرانی پلەدار.  دوای پەسندکردنی پرۆژەیاسای بودجەی ٢٠٢١، مستەفا کازمی، سەرۆکوەزیرانی عێراق لە کۆنگرەیەکی رۆژنامەڤانی هاوبەشدا لەگەڵ چەند وەزیرێکی کابینەکەی رایگەیاند: "پێشوەخت رەشنووسی پرۆژەیاسای بودجەی فیدراڵی ساڵی ٢٠٢١ لە کۆبوونەوەیەکی سەرکردە باڵاکانی هەموو لایەنە سیاسییەکان خرایەڕوو، زۆرینەی ئەو سەرکردانەش پەسەندیان کرد، کەچی ئێستا رەخنەی لێدەگرن".