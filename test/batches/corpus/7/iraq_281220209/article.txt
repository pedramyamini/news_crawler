دوایەمین تاوان کە ئەو بزووتنەوەی پێ تۆمەتبار دەکرێت هێرشکردنە سەر باڵیۆزخانەی ئەمریکایە لە عێراق. خۆیشیان دەڵێن بزووتنەوەیەکی بەرهەڵستکارن و دەیانەوێت ئەمریکییەکان لە عێراق بکەنە دەرەوە.  بزووتنەوەی عەسائیبی ئەهلی حەق کە لەلایەن قەیس خەزعەلییەوە سەرۆکایەتی دەکرێت. پێش جیابوونەوەیان لەناو سوپای مەهدی بە سەرۆکایەتیی موقتەدا سەدر دژی هێزەکانی عێراق و ئەمریکا شەڕیان دەکرد.  سوپای مەهدی لەدوای ساڵی ٢٠٠٣ ـوە شەڕی دژی هێزەکانی ئەمریکا لە عێراق راگەیاند. سوپای عێراق و هێزەکانی ئەمریکا لە چەندین شەڕدا لە شاری بەغدا و شارەکانی نێوەڕاستی عێراق رووبەڕووی سوپای مەهدی بوونەوە، پاش ماوەیەکی درێژ لە شەڕ و پێکداداندا موقتەدا سەدر، لە کۆتایی ساڵی ٢٠٠٧ ـدا شەڕی لەگەڵ سوپای ئەمریکا راگرت.  لە نێوڕاستی ساڵی ٢٠٠٥ ـدا هەریەکە لە قەیس خەزعەلی و عەبدولهادی دەراجی و ئەکرەم کەعبی وەک سێ سەرکردەی سەربازی لە جەیشی مەهدی جیابوونەوە. خەزعەلی لە ساڵی ٢٠٠٦ ـدا پێکهێنانی بزووتنەوەی عەسائیبی ئەهلی حەقی وەک گرووپێکی بەرهەڵستکاری هێزەکانی ئەمریکا لە عێراق راگەیاند.  خەزعەلی وەک سەرۆکی بزووتنەوەکە خۆی ناساند و رایگەیاند کە ١٠ هەزار چەکدار لەناو بزووتنەوەی عەسائیبی ئەهلی حەقدا هەن و ئامادەن رووبەڕووی سوپای ئەمریکا ببنەوە.  دوای دامەزراندنیان چەندان هێرشیان کردە سەر سەربازەکانی ئەمریکا و بەریتانیا لە عێراق. لە ناوخۆی عێراق و دەرەوەدا وەک تووندڕەوترین گرووپی چەکداریی شیعە ناوبانگیان دەرکرد. وەک گرووپێک ناسراون کە راستەوخۆ لەلایەن ئێرانەوە پاڵپشتی دەکرێن و بۆ بەرژەوەندییەکانی ئێران کاردەکەن.  ئەمریکاش وەک گرووپێکی تیرۆرستی دەیانناسێنێت و خودی قەیس خەزعەلی یەکێکە لەو کەسانەی لەلایەن ئەمریکاوە داواکراوە، بەڵام خۆیان دەڵێن کە بزووتنەوەکی بەرهەڵستکاری ئەمریکان و بۆ رزگارکردنی عێراق لە داگیرکاریی ئەمریکا شەڕ دەکەن.  لە بەرامبەردا نەیارەکانیان دەڵێن راستەوخۆ لەلایەن ئێرانەوە ئاراستە دەکرێن و بۆ بەرژەوەندیی ئێران شەڕ دەکەن. هەندێک راپۆرتیش ئاماژە بەوە دەدەن کە تاوەکو ساڵی ٢٠١٤ مانگانە ئێران ١٠ ملیۆن دۆلاری بۆ بزووتنەوەی عەسائیبی ئەهلی حەق ناردووە. هەروەها ئاماژە بەوە دەکرێت، بە کۆی گشتی ئێران سێ میار دۆلاری بۆ کڕینی چەکی قورس و سووک بۆ بزووتنەوەی عەسائیبی ئەهلی هەق خەرجکردووە.    بزووتنەوەکە بە فەرمی بەرپرسیارێتیی خۆی لە شەش هەزار هێرش بۆ سەر هێزەکانی ئەمریکا لە عێراق لەنێوان ساڵانی ٢٠٠٦ بۆ ٢٠١١ راگەیاندووە، بەڵام لەلایەن ئەمریکا و حکومەتی عێراق و رێکخراوی لێبووردنی نێودەوڵەتییەوە چەندان تاوان لە کوشتن و رفاندن و کۆمەڵکوژکردن دەدرێنە پاڵ بزووتنەوەی عەسائیبی ئەهلی حەق و چەند گرووپێکی دیکەی ناو حەشدی شەعبی.  رێکخراوی لێبووردنی نێودەوڵەتی ساڵی ٢٠١٧ لە راپۆرتێکدا چەند تاوانێکی بە ناوی بزووتنەوەی عەسائیبی ئەهلی حەق و رێکخراوی بەدر و سەرایا سەلامەوە تۆمار کردووە. ئەمریکاش بزووتنەوەی عەسائیبی ئەهلی حەق بە تۆمەتبار دەزانێت لەو هێرشانە.   ساڵی ٢٠١٣ لەلایەن گرووپێکی چەکدارەوە هێرش کرایە سەر کامپی ئەشرەف لە بەغدا کە ئەندامانی حزبی موجاهدینی خەلقی تێدا نیشتەجێن (گرووپێکی بەرهەڵستکاری کۆماری ئیسلامیی ئێرانە). لە هێرشەکەدا ٥٢ دانیشتووی کامپەکە کوژران. سوپای ئەمریکا بزووتنەوەی عەسائیبی ئەهلی حەقی بە بکەری هێرشەکە ناوبرد.  ساڵی ٢٠١٥ هێرش کرایە سەر کامپی لیبرتی لە نزیک فڕۆکەخانەی نێودەوڵەتیی بەغدا کە بە هەمان شێوە دانیشتووانەکەی پێکهاتبوون لە ئەندامانی موجاهیدینی خەلق. راپۆرتەکەی رێکخراوی لێبووردنی نێودەوڵەتی بزووتنەوەی عەسائیبی ئەهلی حەقی بە بکەری هێرشەکە ناو برد و ئاماژەی بەوە کردووە کە لە هێرشەکەدا ٨٠ مووشەک ئاراستەی کامپەکە کراون کە موشەکی جۆری کاتیۆشای ١٢٢ میلیمەتری هەبوون کە دروستکراوی ئێرانە. هەروەها مووشەکی جۆری ئێن بی ٢٤ ـی رووسی هەبووە کە لە ئەنجامی ئەو هێرشەدا ٢٤ ئەندامی موجاهیدینی خەلق کوژران.  رێکخراوی لێبووردنی نێودەوڵەتی ئاماژە بەوە دەدات کە لە سەرەتای شەڕی سووریادا لە ساڵی ٢٠١٢ بزووتنەوەی عەسائیبی ئەهلی حەق لەلایەن ئێرانەوە بۆ هاوکارییکردنی دەسەڵاتی سووریا بەکارهێنراوە. خەزعەلی بەشێک لە چەکدارەکانی بۆ هاوکاریی سوپای ئەسەد لەژێر ناوی "پاراستنی مەزارگەی خاتوو زەینەب"ـدا بۆ سووریا ناردووە.  رێکخراوی لێبووردنی نێودەوڵەتی لە درێژەی راپۆرتەکەیدا باس لەوە دەکات کە کەسێک بە ناوی "مەهدی کینانی، " ناسراو بە "ئەبوکەرار، " لە پارێزگای سەڵاحەدین سەرکردایەتیی چەکدارانی بزووتنەوەی عەسائیبی ئەهلی حەقی کردووە. گرووپەکەی کەرار چەندان تاوانی کوشتنی هاووڵاتییانی سوننەیان لە پارێزگای سەڵاحەدین و بەغدا جێبەجێ کردووە، هەروەها لە شاری بەغدا هەڕەشەیان لە هاووڵاتییان و خوێندکارە کوردەکان کردووە بۆ ئەوەی شارەکە بەجێبهێڵن، یاخود ئەشکەنجەیان داون.  دوای ئەوەی ئەمساڵ چەندان خۆپێشاندان لە پارێزگا جیاوازەکانی عێراق دژی کەمیی خزمەتگوزاری سازکران، لەلایەن چەکدارانی نەناسراوەوە سەدان خۆپێشاندەر کوژران.  عەسائیبی ئەهلی حەق یەکێک بوو لەو گرووپانەی کە بە کوشتنی خۆپێشاندەران تۆمەتبار دەکرا، بە تایبەت لە کوشتنی ١٢ هاووڵاتیی شارۆچکەی بەلەد لە پارێزگای سەلاحەددین کە چوار منداڵیان تێدا بوو. لە مانگی ١٠ی ئەمساڵدا راستەوخۆ پەنجەی تۆمەت بۆ عەسائیبی ئەهلی حەق درێژکرا.   رووداوەکە کاردانەوەی فراوانی لێکەوتەوە و مستەفا کازمی، سەرۆکوەزیرانی عێراق، لیژنەیەکی بۆ لێکۆڵینەوە لە رووداوەکە پێکهێنا. هەروەها فالح فەیاز، سەرۆکی دەستەی بەڕێوەبەری حەشدی شەعبی، رایگەیاند کە کوشتنی ئەو هاووڵاتییانە تاوانێکی قێزەونە و لەلایەن دەستەکەیانەوە هەنگاوی جیددی بۆ دۆزینەوەی بکەرانی هەڵدەگرن، بەڵام تاوەکو ئێستا هیچ ئەنجامێکی لێکۆڵینەوەکان ئاشکرا نەکراون.  بزووتنەوەی عەسائیبی ئەهلی حەق، لەنێوان ساڵانی ٢٠٠٦ بۆ ٢٠١٤ بە چەندین تاوان تۆمەتبار کرا. خۆیشیان جێبەجێکردنی زۆر لە کوشتن و هێرشەکانیان لە ئەستۆ گرت و وەک میلیشیایەک لەلایەن حکومەتی عێراقەوە ناسێنرابوون، بەڵام دوای هێرشی داعش بۆ سەر عێراق و بانگەوازی عەلی سیستانی، مەرجەعی باڵای شیعەکان، بۆ پاراستنی عێراق، بزووتنەوەی عەسائیبی ئەهلی حەق چەکدارەکانی لەناو حەشدی شەعبی جێگیرکرد.  هەروەها ساڵی ٢٠١٤ باڵێکی سیاسیی بە ناوی سادیقوون دروست کرد و توانیی لە هەڵبژاردنی پەرلەمانی عێراقدا ١٠ کورسیی پەرلەمانی بە دەست بهێنێت و خۆی بخزێنێتە نێو کایەی سیاسییەوە.  بزووتنەوەی عەسائیبی ئەهلی حەق هەرچەندە بووەتە بەشێک لە حەشدی شەعبی و فەرمیەتی لە سوپای عێراق پێدراوە، لەگەڵ ئەوەشدا لە پەرلەمان نوێنەری هەیە و لە کایەی سیاسیدا بەشدارە، بەڵام بە گوتەی ئەمریکا و حکومەتی عێراق لە تووندوتیژی بەردەوامە، وەک بەرپرسی سەرەکی لە رێکخستنی هێرش بۆ سەر باڵیۆزخانەی ئەمریکا لە عێراق ناسێنراوە کە لە ٢٠ ـی کانوونی یەکەمی ٢٠٢٠ ـدا لە رێگەی ٢٠ مووشەکەوە کرا و بە هۆیەوە هێزی دژەتیرۆری عێراق چەند ئەندامێکی ئەو بزووتنەوەیەیان دەستگیرکرد کە لەناویاندا حوسام زریجاوی، یەکێک لە سەرکردەکانی بزووتنەوەکە هەیە.  دوای دەستگیرکردنی ئەندامەکانی بزووتنەوەی عەسائیبی ئەهلی حەق، چەکدارانی خەزعەلی رژانە سەر شەقامەکانی بەغدا و هەڕەشەیان لە حکومەتی عێراق دەکرد کە ئەگەر ئەو ئەندامانەی بزووتنەوەکەیان ئازاد نەکەن دەست بە شەڕکردن دەکەن و داوای مۆڵەتی هێرشیان لە خەزعەلی دەکرد.   بزووتنەوەی عەسائیبی ئەهلی حەق زیاتر لە ١٤ ساڵە راستەوخۆ و ناڕاستەوخۆ هێرش دەکاتە سەر هاووڵاتییان و سەربازانی ئەمریکا و گرووپە نەیارەکانی ئێران. یەکێکە لەو گرووپانەی کە زۆرترین گوتاری تووند دژ بە کورد دەدات و لە رووداوەکانی ١٦ی ئۆکتۆبەری ساڵی ٢٠١٧ دا بە تاوان دژی هاووڵاتییانی کەرکووک و خوورماتوو تۆمەتبار دەکرا.  دوای هەموو ئەو کردەوانەی بزووتنەوەکەی پێ تۆمەتبار دەکرێت، یەکەمجارە لەلایەن حکومەتی عێراقەوە هەنگاوی کرداری بۆ لێپرسینەوە لە کردەوەکانی هەڵدەگیرێت، بەڵام هێشتا روون نییە.   هەنگاوەکەی حکومەتی عێراق بۆ هێورکردنەوەی ناڕەزایەتییەکانی ئەمریکایە لەبارەی هێرشکردنە سەر باڵیۆزخانەکەیان، یاخود هەنگاوێکی راستەقینەیە بۆ کۆتاییهێنانە بە تووندوتیژییەکان و هێرشە چەکدارییەکان.