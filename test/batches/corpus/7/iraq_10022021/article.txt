بەپێی راگەیێندراوێکی نووسینگەی سەرۆکوەزیرانی عێراق، هەردوولا پەیوەندیی دووقۆڵیی هاوبەش، بەهێزکردنی هاوکاریی دادوەریی و یاسایی نێوان هەردوو وڵات و کۆمەڵێک پرسی دیکەیان تاوتوێکردووە.  لە کۆبوونەوەکەدا کازمی جەختی کردووەتەوە لەسەر گرنگیی کارکردنی تەواو بۆ بەهێزکردنی ئاسایشی ناوچەکە و سەقامگیربوونی لە چوارچێوەی بەرژەوەندیی هاوبەش و ئەو بابەتە هەرێمییانەی کە جێگەی بایەخی هەردوو وڵاتن. کازمی ئاماژەی بە پێکەوەگرێدانی مێژوویی، رۆشنبیریی، جوگرافی و بەرژەوەندیی هاوبەشی نێوان هەردوو وڵات و پەیوەندیی نایابی نێوان عێراق و ئێران کردووە.  لای خۆیەوە، رەئیسی، سڵاو و ستایشی عەلی خامنەیی، رێبەری باڵای ئێرانی بە گەل و دەوڵەتی عێراقی بە کازمی گەیاند و هیوای سەرکەوتنی بۆ حکومەتی عێراق و هەوڵە نیشتمانییەکانی خواست لە بەرەنگاربوونەوەی گەندەڵی، بەهێزکردنی سەروەریی نیشتمانی و بەرەنگاربوونەوەی تیرۆر.  ئێوارەی دووشەممە، سەرۆکی دەسەڵاتی دادوەریی ئێران، بە سەردانێک گەیشتە عێراق. سەردانەکە لە کاتێکدایە هاوئاهەنگی لە نێوان دەسەڵاتی دادوەریی ئێران و ئەنجوومەنی باڵای دادوەریی لە عێراق چڕکراونەتەوە بۆ تەواوکردنی لێکۆڵینەوەکان و بە نێودەوڵەتیکردنی کەیسی کوژرانی قاسم سولەیمانی، فەرماندەی پێشووی هێزی قودسی سوپای پاسدارانی ئێران و ئەبو مەهدی موهەندیس، جێگری پێشووی سەرۆکی دەستەی حەشدی شەعبی لە بەغدا لەلایەن فڕۆکەیەکی بێفڕۆکەوانی ئەمریکاوە.  دادگای لێکۆڵینەوە لە ناوچەی رەسافە لە بەغدا لە ٧/١/٢٠٢١ دا فەرمانی دەستگیرکردنی بۆ دۆناڵد ترەمپ، سەرۆکی پێشووی ئەمریکا دەرکرد، بەهۆی تۆمەتبارکردنی بە کوشتنی قاسم سولەیمانی لەگەڵ ئەبو مەهدی موهەندیس و چەند یاوەرێکیان لە ٣ - ١ - ٢٠٢٠ لە رێگەی سەرەکی فڕۆکەخانەی نێودەوڵەتیی بەغدا.