عەلی حوسەینی، گوتەبیژی بەرەی باكووری حەشدی شەعبی بە تۆڕی میدیایی رووداوی راگەیاند، "هیچ چەكدارێكی حەشدی شەعبی لە نزیك سنووری نێوان عێراق سووریا نەكوژراوە".  هەروەها گوتی "بەگوێرەی زانیارییەكانی بەشی هەواڵگری لە قەزای تەلەعفەر، كارمەندانی رێكخراوێكی نێودەوڵەتی تایبەت بە هەڵگرتنەوەی مین و تەقەمەنی لەكاتی كاركردنیان مینێكیان پێدا تەقیوەتەوە و بەهۆیەوە ٣ - ٤ كارمەندیان گیانیان لەدەستداوە"، بێ ئەوەی ناوی رێكخراوەكە ئاشكرابكات.  پێشتر روانگەی سووری بۆ مافەكانی مرۆڤ رایگەیاند: لەدەروازەیەكی نافەرمی نێوان عێراق سووریا لە نزیك شارۆچكەی ئەلبۆكەمال سەر بە درێرەزوور كە لەگەڵ پارێزگای ئەنبار هاوسنوورە، فڕۆكەیەكی بێفڕۆكەوان كاروانێكی ئۆتۆمبێلەكانی چەكدارانی حەشدی شەعبی عێراقیان كردە ئامانج و بەهۆیەوە ٤ چەكداری حەشد كوژراون و ژمارەیەكیشيان برینداربوون.  رازگری دەستەی حەشدی شەعبی رایگەیاند، زۆربەی سەربازگە و جبەخانەكانیان لەلایەن ئەمریكا و ئیسرائیل كراونەتە ئامانج.   لە کاتی بەشداریكردنی لە یەكەم كۆنگرەی نێودەوڵەتی تایبەت بە کوشتنی قاسم سولەیمانی، فەرماندەی فەیلەقی قودسی سوپای پاسداران و ئەبو مەهدی موهەندیس، جێگری پێشووی سەرۆکی دەستەی حەشدی شەعبی، فەریق روكن تەحسین مەتر عەبودی، رازگری دەستەی حەشدی شەعبی گوتی: "زۆربەی سەربازگەكانی حەشد و جبەخانەكانی بەتايبەتى لە شاری كەربەلا لەلایەن ئەمریكا و ئیسڕائیل كراونەتە ئامانج،  لەبەرچاوی ئەمریكا و هاوپەیمانی نێودەوڵەتی، ئیسڕائیل تاوانی قێزەونی دژی ئەو گەنجە عێراقیانە کردووە كە لە چوارچێوەی بەرەنگاربوونەوەی تیرۆر بەرگری لە وڵات دەكەن".  بەگوتەی رازگری دەستەی حەشدی شەعبی لە شەڕی دژی تیرۆر و كۆنتڕۆڵكردنەوەی شارەكان حەشد لە هاوپەیمانی نێودەوڵەتی سودمەند نەبووە بەڵكو زیانمەندبووە و دەڵێت: "بە پاساوی هەڵە چەكدارانی حەشدی كردووەتە ئامانج، سەرەڕای ئەو پێشێلكاری و تاوانانەی بەرامبەريشی كراون، حەشدی شەعبی رێزی لە پەیماننامە نێودەوڵەتییەكان گرتووە".