ئەوەشی ئێستا لە هەموو دۆسیە کێشە لەسەرەکانی وڵاتەکەیدا هەنگاوی بۆ ناون، جگە لە سڕکردنێکی کاتی، شتێکی دیکە نین.  کازمی کاتێک بە پۆستی سەرۆکوەزیرانی عێراق رازی بوو، کە خۆپێشاندانەکان سەریانکێشا بۆ دەستلەکارکێشانەوەی عادل عەبدولمەهدی، سەرۆکوەزیرانی پێشووی وڵات، کازمی باش دەیزانی گرەوێکی زۆر، دۆسیەیەکی یەکجار کەڵەکەبوو و وڵاتێکی دابەشبووی تایفی و مەزهەبی و نەتەوەیی چاوەڕێیدەکات، بەڵام ئەو لە کۆتاییدا بە گرەوە گەورەکە رازیبوو، ئامادەبوو لە مێشکی خۆیدا خەونی پەڕاندنەوەی وڵاتەکە لە دۆزەخی میلیشیا و چەکدارە بێبەرپرسەکان و مافیاکانی وڵاتەوە، بەرەو کڵاوڕۆژنەیەکی ئارامتر لەکۆڵ بنێت. بەڵام ئەو رووداوانەی لە ماوەی سەرۆکایەتییەکەیدا روویاندا، هیچیان پێشان نەدا تەنیا ئەوە نەبێت، سەرۆکوەزیران زۆر لەوە تەنیاترە کە هەر کەسێک بیری لێدەکاتەوە.  ئاژانسی دەنگوباسی ' رۆیتەرز ' لە راپۆرتێکدا، نهێنی یەکێک لەو شەوانەی بەغدای پایتەختی عێراق دەگێڕێتەوە، کە توانا و کەسایەتی و هێزی کازمی لە بەرامبەر میلیشیاکان ئاشکرا کرد، شەوێک کە تێیدا کازمی و ئەوانەی لەگەڵین، دەبوو بەرامبەر هەڵچوونێکی تووندی میلیشیاکان بوەستنەوە.  شەوی ٢٥ی حوزەیرانی رابردوو، میلیشیاکانی ناو بەغدا، لە ناوچەی سەوزدا و نزیک لە نووسینگەکەی کازمی و زۆرینەی دامەزراوەکانی دەوڵەتی عێراق و نێردە دیبلۆماسییەکان، بڵاوبوونەوە.  ئەو میلیشیایانە بەنیازی هێرشێکی یەکلاکەرەوە بوون بۆ سەر هەموو پێکهاتەکانی ناو ناوچەی سەوز، لە دژی دەستگیرکردنی ئەو ئەندامانەیان، کە دژە تیرۆری عێراق دەستبەسەری کردبوون.  راپۆرتەکەی ' رۆیتەرز ' دەڵێ، زنجیرەیەک پەیوەندی تەلەفۆنی، کە دواتر گوێیان لێگیرایەوە و تایبەتن بە شەوی پڕ هەڵچوونی مانگی حوزەیرانی ئەمساڵ، وایان لە مستەفا کازمی، سەرۆکوەزیرانی عێراق کرد، هەست بەڕادەی تەنیایی و کەمیی هاوڕێکانی بکات.  دوو بەرپرسی هێزە ئاسایشییەکانی عێراق گوتویانە، یەکێک لە گەورە بەرپرسە عێراقییەکانی خاوەن پەیوەندی بەهێز لەگەڵ تاران، بەڕێگەی تەنیا یەک تەلەفۆن، رێنوێنی داوەتە بەرپرسی ئاسایشی ناوچەی سەوزی بەغدا، بە رووی ئەو چەکدارەرانە نەوەستێتەوە، کە بەنیازن بچنە ناو ناوچەی سەوزەوە.  چەکدارە میلیشیاییە تووڕەکانی پشتگیریکراوی ئێران، ئەوکات لەوە تووڕەبووبوون، هەندێک لە هاوڕێکانیان بەتۆمەتی مووشەک تەقاندن بە ئاراستەی بەرژەوەندییەکانی ئەمریکا، دەستگیرکرابوون.  ئەو دوو بەرپرسە دووپاتیانکردووەتەوە، لە میانی هەڵچوونەکانی ئەو شەوەدا، میلیشیاکان ژمارەیەک لە ئەندامانی هێزی دژە تیرۆری عێراقیان دەستبەسەرکردووە، کە ئەمریکا مەشقیداون.  شەوی ٢٥ی حوزەیران، سەرکردەیەکی دیاری خاوەن پەیوەندی قووڵ لەگەڵ ئێران، بە شەهاب خیقانی، بەرپرسی ئاسایشی ناوچەی سەوزی گوت، "دروستبوونی پێکدادان لەگەڵ چەکدارە هاتووەکاندا، دەرگای جەهەنەم دەکاتەوە"، وەک ئاماژەیەک بە هەر پێکدادانێک، کە لە نێوان میلیشیاکان و پاسەوانەکانی ناوچەی سەوزدا رووبدات.  سەرچاوەکانی دیکە کە گوێیان لەهەمان پەیوەندی تەلەفۆنی شەوی رووداوەکە گرتووە، دووپاتیانکردووەتەوە، بەرپرسە نزیکەکەی ئێران، فەرمانی بە خیقانیداوە، خۆی لە هەر رووبەڕووبوونەوەیەکی ئەو میلیشیایانە بپارێزێت.  ئەو شەوە، کازمی وەک سەرچاوەکانی نزیکی باسیانکردووە، لە ناوچەی سەوز بووە. پاش نزیکەی هەفتەیەک لەو شەوە، تۆماری پەیوەندیییە تەلەفۆنییەکەی نێوان بەرپرسە نزیکەکەی ئێران و بەرپرسی ئاسایشی ناوچەی سەوزی گوێ لێبووەتەوە، ئەمەش پاش ئەوەی لێکۆڵینەوەیەکی لەسەر رووداوەکە دەستپێکرد.  وەک کەسە نزیکەکانی کازمی گوتویانە، گفتوگۆکانی نێو پەیوەندییە تەلەفۆنییەکە، کازمییان تووشی شۆککرد. وانەیەکی روونیان بەودا، تێیانگەیاند، دوژمنەکانی چەندە بەهێزن.  دوای لێکۆڵینەوەکان، کازمی بڕیاریدا خیقانی لە پۆستەکەی دەربکات، هەروەها پرۆسەیەکی پاکسازی بەرفراوانی لە سەنتەرە باڵاکانی ئاسایشی دەوڵەتدا دەستپێکرد، ئەمەش پەیوەندی بە گوشارەکانی ئەمریکاوە هەبوو.  پەیوەندییە گوێ بۆهەڵخراوەکانی شەوی ٢٥ی حوزەیران، ئەو راستییەی بۆ کازمی دەرخست، کە وێڕای پشتگیریی واشنتن لێی، بەڵام ئەو هێندە تەنیایە تەنانەت ناتوانێ متمانە بە هێزە سەربازییەکانی حکومەتەکەشی بکات، بۆ رێگرتن لەو میلیشیایانەی ئێران پشتگیرییان دەکات و لە دەوروبەری نووسینگەکەی ئەون.  ئاوازی سەرۆکایەتیی کازمی بۆ سەرۆکایەتی حکومەتی عێراق، لە نێوان هەوڵدان بۆ کۆنترۆڵکردنی دەوڵەتی کەرتکەرتبووی عێراق و ئارامی لەگەڵ هەریەکە لە کۆشکی سپی، کە ناتوانرێ پێشبینی هەڵوێستەکانی بکرێت، لەگەڵ ئەو گرووپە دژانەی ویلایەتە یەکگرتووەکانی ئەمریکادا دابەشبووە، کە هاوپەیمانی ئێرانن و شکستی ئەو بە ئاوات دەخوازن.  لە دوای ئایاری رابردووەوە، کە کازمی سەرۆکایەتی حکومەتی وڵاتەکەی گرتە دەست، لە کاتێکدا سێیەم سەرۆکوەزیرانی راسپێردراوبوو لە ماوەی ١٠ هەفتەدا بۆ جێگرتنەوەی عادل عەبدولمەهدی دەستلەکارکێشاوە، یەکێک لە سیما هەرە دیارەکانی سیاسەتی کازمی لە حکومەتی عێراقدا، سنوودارکردن و راگرتنی دەسەڵاتی میلیشیا پشتگیریکراوەکانی ئێرانە، کە کۆنترۆڵی بەشی زۆری هێزە ئاسایشییەکانی عێراقیان کردووە، لە دوای لێخستنی سەدام حوسێنەوە لەلایەن ویلایەتە یەکگرتووەکانی ئەمریکا لە ٢٠٠٣ دا.  کازمی ئەو نیازەی هەیە، بەڵام ئەو لە دۆخێکی سیاسی ئاڵۆزدا دەژی کە تواناکانی ئەویان کەلەپچەکردووە. ئەو راستییەی لە ژیانی ئێستای کازمیدا هەیە، لەلایەن چەندین بەرپرسی گەورەی ئاسایشی وڵاتەکە، سەرکردەی میلیشیاکان و سیاسییە گەورەکان و دیبلۆماتەکانیشەوە، دووپاتکراونەتەوە.  سەرۆکوەزیران لە ماوەی رابردوودا، جارێکی دیکە کەوتەوە ژێر گوشاری ئەمریکا، لەسەر داخستنی باڵیۆزخانەکەی لە بەغدا، ئەگەر دژەکانی ویلایەتە یەکگرتووەکانی ئەمریکا، هێرشە مووشەکییەکانی میلیشیا پشتگیریکراوەکانی ئەمریکا رانەگرن، یان واز لە داوای دەرچوونی هێزەکانی ئەمریکا لە عێراق نەهێنن.  ئەمریکییەکان دەخوازن کازمی لە جەنگەکەیدا لە بەرامبەر میلیشیاکان واوەتر بچێت، بەڵام وەک دیبلۆماتکارە بیانییەکان بە ' رۆیتەرز ' یان گوتووە، "ئەو دەڵێ دەترسم لەوەی کارەکە سەربکێشێت بۆ جەنگی ناوخۆیی یان خستنی حکومەت".  ئەحمەد مەلا تەڵاڵ، گوتەبێژی حکومەتی عێراق باس لە گۆڕانکاری زۆر دەکات کە لەسەر ئاستی فەرماندەیی هێزە ئاسایشییەکان کراون، بەڵام پێشبینی ناکرێت لە ماوەی تەنیا پێنج مانگدا چاوەڕوانی چاکسازی گشتگیر بکەیت. ئەو دەڵێ "ناتوانی ئەو گۆڕانکارییە زۆرانەی کازمی کردوویەتی، بەخاو ناوببەیت" ئەمەش بەهۆی خراپ ئیدارەدانی سیستمی ئاسایشی وڵاتەکە لەلایەن حکومەتەکانی پێشووی وڵاتەوە، بەدرێژایی ١٧ ساڵی رابردوو.  مەلا تەڵاڵ هیچ روونکردنەوەیەکی لەبارەی تەلەفۆنە گوێلێگیراوەکانی شەوی ٢٥ی حوزەیرانی رابردوو، بەئاژانسەکە نەگوتووە.  کازمی، رۆژنامەڤانی پێشوو، کە بەخێرایی بۆینباخەکەی لێدەکاتەوە و تاوەکو خۆی فڕێبداتە ناو هەلیکۆپتەرەکانەوە و شارە جیاوازەکانی عێراق بەسەر بکاتەوە، بەڕاشکاوی باسی لە ئاڵنگارییەکانی بەردەم حکومەتەکەی کردووە، بەڵام خۆی لە ناوهێنانی دیاریکراو دەپارێزێت. ئەو چەند رۆژێک بەر لە رووداوەکەی ناوچەی سەوز نووسی "لێبوردنم بەرامبەر کۆمەڵە لە یاسادەرچووەکان نییە، کە دەیانەوێت نیشتمانەکەمان بفڕێنن و پشێوی بنێنەوە".  یاسادانەرە عێراقییەکان، کازمییان وەک سەرۆکوەزیران دەستنیشانکرد، پاش ئاماژەی رەزامەندی ئێران و ویلایەتە یەکگرتووەکان، ئەو دوو دەوڵەتەی لە عێراقدا، زۆرجار بەیەکیانداداوە.  تیمە هاوکارەکەی کازمی، لە رێگەی پەیامەکانی سەر سۆشیال میدیاوە، وێنای کەسێک بۆ ئەو دەکێشن، کە سەرکردەیەکە بەبێ ماندووبوون دەجەنگێت و هیچ شتێک ناتوانێ رێگری لە ویستی ئەو بۆ لەناوبردنی کۆمەڵە لەیاسادەرچووەکان بکات.  بەڵام ئەو هەنگاوەی کە تەقینەوەی رووداوەکانی شەوی ٢٥ی حوزەیرانی رابردووی لێکەوتەوە، یەکەم هەنگاوی بوێرانەی کازمی بوو لە دژی میلیشیاکان. ئەو فەرمانی بە دەزگای دژە تیرۆری عێراقکرد، کە مەشقدراوی ویلایەتە یەکگرتووەکانی ئەمریکان، ١٤ ئەندامی یەکێک لە بەهێزترین میلیشیا لایەنگرەکانی ئێران دەستگیر بکەن، کە کەتیبەکانی حیزبوڵڵایە، ئەمەش وەک وەڵام بەهێرشە مووشەکییەکانی سەر ئامانجە ئەمریکیییەکان، کە ئەوان ئەنجامیاندابوو.  پیاوانی میلیشیا چەکبەدەستەکان، بە بارهەڵگری بچووک هاتن و بەسەرکردایەتی فەرماندەی باڵای کەتیبەکانی حیزبوڵڵا، ناوچەی سەوزیان تەوق کرد، ئەندامانی دەزگای دژە تیرۆریان دەستبەسەرکرد. کازمی بۆ پاشەکشەی ئەو هێزە نیمچە سەربازییە، دەبوو پەنا بۆ دوژمنەکانی ببات و پەیوەندی بەهەمان ئەو فەرماندە و سەرکردە گەورەیەی عێراقەوە بکات، کە پەیوەندی لەگەڵ ئێراندا هەیە و دواتر بۆ کازمی دەرکەوت، کە ئەو سەرکردەیە، خۆی فەرمانی بە خیقانی داوە، هێزەکانی لە بەردەم هێرشی میلیشیاکاندا، دووربخاتەوە.  میلیشیاکان پاشەکشەیان کرد، بەڵام تاوەکو بەدەستهێنانی دڵنیایی لە ئازادکردنی هاوڕێکانیان، ئەو هەنگاوەیان نەنا. پاش چەند رۆژێک وەک ئەوەی ئەوان دەیانویست، گیراوەکانیان ئازادکران.  زۆر سەرچاوەی جیاوازی ناونەهێنراو، بەمەرجی ئاشکرانەکردنی ناوی سەرکردە دەستڕۆیشتووە هاوپەیمانەکەی ئێران، وردەکارییەکانی رووداوەکەی ئەو شەوەیان بۆ ' رۆیتەرز ' دووپاتکردووەتەوە.  گوتەبێژی کەتیبەکانی حیزبوڵڵا، تێوگلانی هێزەکانی خۆیانی لە هێرشەکانی ماوەی رابردووی سەر ئامانجە رۆژئاواییەکان رەتکردووەتەوە. ئەو گوتویەتی، هێزەکانمان بەشدارییان لە هەڵکوتانە سەر ناوچەی سەوزیش نەکردووە، ئەوەی ئەو کارەی کردووە، هێزە نیمچە سەربازییەکانی حەشد بوون، کە بەشێکن لە حکومەتی عێراق.  کازمی لە چەند مانگی رابردوودا، ژمارەیەک گۆڕانکاریی لە پۆستە سەربازی و ئاسایشییەکاندا کردووە. جێگرەوەی خیقانی لە بەڕێوەبردنی ئاسایشی ناوچەی سەوز، ئەفسەرێکی مەشقکردووی ئەکادیمیای ' ساندهێرست ' ی سەربازییە لە بەریتانیا.  کازمی هەروەها فەرماندەی دەزگای دژە تیرۆری گۆڕی و عەبدولوەهاب ساعدی گەڕاندەوە بۆ پۆستە کۆنەکەی، هەروەها عوسمان غانمی کردەوە بە وەزیری ناوخۆ، هەردوو کەسایەتی لای رۆژئاوا، کەسانی لێهاتووی دوور لە پەیوەندییە سیاسی و حیزبییەکانن.  بەڵام سیاسەتڤانان و دیبلۆماتکارانی رۆژئاوایی، دەڵێن هەندێک لە دامەزراندنەکانی کازمی، رازیکردنی حیزبە سیاسییەکانی لەبەرچاو گرتووە، لەنێویاندا ئەو گرووپانەی کازمی پێویستی پێیانە، بۆ هاوسەنگکردنی بەرەی لایەنگری ئێران و تەنانەت هەندێک لە کەسایەتییە هاوپەیمانەکانی ئێران.  حوسێن زەیف، بریکاری وەزارەتی ناوخۆ، ئەندامی حیزبەکەی موقتەدا سەدرە، کە بەئارەزووی خۆی هەڵسوکەوت دەکات و هەر کاتێک بۆی بگونجێت، لایەنگریی ئێران دەکات.  قاسم ئەعرەجی، راوێژکاری ئاسایشی نەتەوەیی، ئەندامی رێکخراوی بەدری هاوپەیمانی ئێرانە، کە ماوەیەکی زۆرە کۆنترۆڵی وەزارەتی ناوخۆی عێراقی کردووە.  ئێستا کازمی لەژێر گوشاری زۆری هەموو لایەنە سیاسییەکاندایە، کە داوای پۆستی دیاریکراوی بۆ پیاوەکانیان لێدەکەن. دیبلۆماتکارە رۆژئاواییەکان دەڵێن، ئەو هەوڵدەدات بەرگەی گوشارەکان بگرێت، بەڵام ناتوانێ بەتەواوی رووبەڕوویان ببێتەوە، لەبەرئەوە دەبوو بەو بەڵێنانەوە پابەندبێت، کە پێشتر بەلایەنەکانی دابوو.  کازمی دەبوو لەسەر ئاستی دەرەوەش هەمان هاوسەنگی بپارێزێت.  کازمی لەیەکەم سەردانی دەرەوەیدا کە بۆ ئێران بوو لە تەمووزی رابردوودا، بەڵێنیدا رێگە نەدات عێراق وەک خاڵی دەستپێکی هێرشکردنە سەر ئێرانی دراوسێی بەکاربهێنرێت. عەلی خامنەیی، رێبەری باڵای ئێران گوشاریکرد بۆ بەجێهێنانی داواکارییەکانی وڵاتەکەی، لەپێناو بەجێهێشتنی عێراق لەلایەن هێزەکانی ئەمریکاوە.  مانگی دواتر کاتێک کازمی سەردانی واشنتنی کرد، گوتی مانەوەی هێزەکانی ئەمریکا بۆ ماوەیەکی درێژ لە عێراقدا، بۆ مەشقدانی هێزە عێراقییەکانە، ئەمەش وەک دووپاتکردنەوەی قسەکانی دۆناڵد ترەمپ، سەرۆکی ئەمریکابوو کە گوتی، وادیارە لە کۆتاییدا "ئەمریکا دەکشێتەوە"  یەکێک لە داواکارییە سەرەکییەکانی ئەمریکا، ئەوەیە کە کازمی میلیشیاکان ناچار بکات ناوچەی سەوز بەجێبهێڵن، هەروەها هێرشە مووشەکییەکانیان و بۆمبە چێنراوەکانیان لەسەر رێگەی کاروانە دیبلۆماسی و هێزەکانی ئەمریکا وازلێبهێنن. مانگی پێشوو ئەمریکا هەڕەشەی داخستنی باڵیۆزخانەکەی لە عێراق کرد، دیبلۆماتکارانی رۆژئاوایی گوتیان، ئەوە هەنگاوێکە رێگەخۆشدەکات بۆ ئەوەی ئەمریکا گورزی ئاسمانی لەو میلیشیایانە بدات کە لە دژین.  پێشتر ئەمریکا ئەو ستراتیژەی تاقیکردووەتەوە، کاتێک سەرەتای ئەمساڵ، هێرشی فڕۆکەکانی لە نزیک فڕۆکەخانەی بەغدا، کوشتنی قاسم سولەیمانی، فەرماندەی فەیلەقی قودسی سوپای پاسدارانی ئێران و ئەبو مەهدی موهەندیس، جێگری سەرۆکی حەشدی شەعبیی عێراقیان لێکەوتەوە.  میلیشیا پشتگیریکراوەکانی ئێران، کە تائێستاش ویستی تۆڵەکردنەوەی کوشتنی سەرکردەکانیان هەیە، ئێستا هێرشەکانیان راگرتووە، هۆکارەکەش بەشێکی بۆ ئەو هەڕەشە ئازایانە دەگەڕێتەوە، کە ئەمریکا بەداخستنی باڵیۆزخانەکەی کردی، بەڵام ئەوان هێشتا سوورن لەسەر رۆیشتنی هێزەکانی ئەمریکا لە عێراق، ئەگەرنا، هێرشەکانیان دەستپێدەکەنەوە.  مایک پۆمپەیۆ، وەزیری دەرەوەی ئەمریکا، هەفتەی پێشوو گوتی، عێراق هەوڵی باشدەدات بۆ پاراستنی دیبلۆماتکارەکان لە ناوچەی سەوز، بەڵام هیچ لێدوانێکی لەبارەی ئەگەری داخستن یان دانەخستنی باڵیۆزخانەی وڵاتەکەی لە بەغدا، نەخستە روو.  تائێستا عەبدولعەزیز محەممەداوی، ناسراو بە ئەبو فەدک، فەرماندەی کەتیبەکانی حیزبوڵڵا، کە سەرکردایەتی پیاوەکانی کرد لە شەوەکەی حوزەیرانی رابردوودا لە ناوچەی سەوز، لە شوێنی خۆیەتی لە نووسینگەکەی ئەبو مەهدی موهەندیسی کوژراو لە ناو ناوچەی سەوز. ئەمەش جۆرێک لە ئامادەیی هەڵچووی لە ناوچەکەدا دروستکردووە، لە بەرامبەر هێزەکانی دەزگای دژە تیرۆری عێراق.