ئەحمەد مەلا تەڵاڵ، گوتەبێژی موستەفا كازمی، سەرۆكوەزیرانی عێراق رایگەیاند، "دەگمەنە حكومەتێك شانازی بەو جۆرە خۆپێشاندانانەوە بكات و رێگە بە گەنجانی وڵاتەكەی بدات داوای مافە زەوتكراەكانیان بكەن، ئەمە تەنیا لە عێراق هەیە. "  گوتەبێژی موستەفا كازمی ئاماژەی بەوە دا، سەرۆكوەزیران فەرمانی بە هێزە ئەمنییەكان كردووە گەنجان و خۆپێشاندەرانی ئاشتی بپارێزن، هەروەها خۆپێشاندرانی راسپاردووە ئاشتی بپارێزن و ئەو دزەپێكراوانە جیابكەنەوە كە هەوڵی بەلارێدابردنی خۆپێشاندانەكان دەدەن.  ئەحمەد مەلا تەڵاڵ باسی لەوە کرد، "حكومەت لە یەكەم رۆژی دەستبەكاربوونیەوە دەستیكردووە بە جێبەجێكردنی كارنامەی حكوم. رووداوەكانی تشرینی یەكەمی رابردووش گرنگترینی ئەو بڕگانەن كە حكومەت بەڵێنی جێبەجێكردنیانی داوە. هەفتەی رابردووش كازمی، واژۆی لەسەر پێكهێنانی تیمی بەدواداچوونی راستییەكان كرد، هەروەها حكومەت بەدواداچوونی بۆ كەیسی تیرۆركردنی هیشام هاشمی كردووە و هەندێك زانیاریی بەدەستهاتووه كە ناتوانم ئاشكرایان بكەم. "  بە گوتەی مەلا تەڵاڵ، حكومەت سوورە لەسەر سازدانی هەڵبژاردنەكان بە گوێرەی پێوەرە نێودەوڵەتییەكان و، كەیسی كۆكردنەوەی چەكیش ئاڵۆزترین كەیسە كە حكومەت دەیەوێت لە رێگەی بەهێزكردنی دەزگا ئەمنییەكانەوە چارەسەری بكات.