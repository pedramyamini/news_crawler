عەمید نیهاد مەهداوی، بەرپرسی نووسینگەی راگەیاندن و پەیوەندییەكان لە بەڕێوەبەرایەتی پۆلیسی پارێزگای دیالە بە تۆڕی میدیایی رووداوی راگەیاند: "شەوی رابردوو چەند چەكدارێكی داعش هەڵیانكوتاوەتە سەر وێستگەی كارەبای سەید جابر لە باكووری ناحیەی گوڵاڵە، پاسەوان و فەرمانبەرانی ئێشكگری وێستگەكەیان قۆڵبەست كردوون دواتر بە بۆمب وێستگەكەیان تەقاندووەتەوە، بەڵام هیچ زیانێكی گیانی نەبووە، هەروەها دوو تاوەری گواستنەوەی كارەباشیان لە نزیك گوندی ئەلبۆ محەممەد لە باكووری ناحیەی عوزێم لە پارێزگای دیالە تەقاندوونەتەوە. "  بە گوتەی عەمید نیهاد ئەو رووداوانەی شەوی رابردوو لە پارێزگای دیالە روویانداوە دەكەونە كەرتی بەرپرسیارێتی سوپای عێراق و دەڵێت: "بە مەبەستی بەدواداچوون بۆ رووداوەكە، بەیانی ئەمڕۆ هێزێكی ئەمنی بەسەركردایەتیی فەرماندەی گشتیی پۆلیسی دیالە بەرەو شوێنی رووداوەكە بەڕێكەوتوون".  لە کانوونی یەکەمی ساڵی ٢٠١٧ دا ھێزە ئەمنییە هاوبەشەكانی عێراق بە پاڵپشتیی ھاوپەیمانیی نێودەوڵەتیی دژی داعش کۆنترۆڵکردنەوەی هەموو ئەو ناوچانەی راگەیاند کە لە حوزەیرانی ٢٠١٤ داعش کۆنترۆڵی کردبوون، بەڵام تاوەكو ئێستاش شانە نووستووەکانی داعش لە پارێزگاکانی دیالە، کەرکووک، نەینەوا، سەڵاحەدین و ئەنبار جموجوڵیان هەیە.