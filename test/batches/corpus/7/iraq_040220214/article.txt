یوسف کیلابی، ئەندامی پەرلەمانی عێراق بە تۆڕی میدیایی رووداوی راگەیاند "سیاسەتڤانانی سلێمانی نزیکترن لە بەغداوە، بەراورد بە سیاسەتڤانانی هەولێر؛ هاوکات سیاسەتڤانانی سلێمانی زۆر وردەکارییان بۆ باسکردووین، کە رەنگە بەهۆیانەوە پەنا بۆ جیاکردنەوەی بودجەی سلێمانی لە هەولێر ببەین؛ بۆیە ئەگەر هەولێر بەردەوام بێت لە رەتکردنەوەی رادەستکردنی پرسی نەوت بە حکومەتی فیدراڵ یان لانیکەم بەدیهێنانی هاوبەشی راستەقینە لە بەڕێوەبردنی نەوتدا و ئاشکراکردنی چارەنووسی داهاتی نەوت، ئەوا رەنگە پەنا ببەین بۆ جیاکردنەوەی بودجەی سلێمانی لە بودجەی هەولێر".  ئەو پەرلەمانتارەی عێراق باسی لەوەش کرد "بەغدا نازانێت داهاتی نەوتیی هەرێمی کوردستان بۆ کوێ دەچێت، کە حکومەتی هەرێمی کوردستان دەڵێت رۆژانە ٢٥٠ هەزار بەرمیل نەوت رادەستی کۆمپانیای سۆمۆ دەکەم، باشە ٢٥٠ هەزار بەرمیلەکەی دیکە بۆ کوێ دەچێت؟ دەستووری فیدراڵی ناڵێت نەوت و گاز سامانی گەلی عێراقە؟ حکومەتی هەرێمی کوردستان رۆژانە ٥٠٠ هەزار بەرمیل نەوت هەناردە دەکات، بە پشتبەستن بە چ بنەمایەک رۆژانە تەنیا ٢٥٠ هەزار بەرمیل رادەست بکات؟ بۆیە دەبێت هەموو بابەتی نەوتی هەرێمی کوردستان رادەست بکرێت و کۆمپانیای نەوتی هەرێمی کوردستانیش دروستبکرێت و سەر بە وەزارەتی نەوتی عێراق بێت، چونکە نەوت و گاز بابەتێکی فیدراڵین".  کیلابی ئاماژەی بەوەش کردووە "شاندی دانووستاندنکاری هەرێمی کوردستان جیددی نییە و متمانە بە گوتەکانی ناکرێت، چونکە لە بودجەی ساڵی ٢٠١٩ دا گوتی رۆژانە ٢٥٠ هەزار بەرمیل نەوت رادەستی سۆمۆ دەکەین، کەچی حکومەتی هەرێمی کوردستان تەنانەت یەک بەرمیل نەوتیشی رادەست نەکرد، ئیتر چۆن لەسەر هەمان گوتە رێکبکەوین و متمانەیان پێبکەین؟ تەنانەت لە مانگی ئایاری ٢٠٢٠ دا کە کابینەکەی مستەفا کازمی دەستبەکاربوو و ٤٠٠ ملیار دیناری بۆ هەرێمی کوردستان نارد، حکومەتی هەرێمی کوردستان بەڵێنیدا نەوت رادەستبکات، بەڵام دیسان رادەستی نەکرد".  کیلابی، کە پێشتر پەرلەمانتاری فراکسیۆنی نەسر بوو، ئێستاش سەربەخۆیە، ئەوە دەخاتەڕوو "ئەوەی پێداگیری لە رادەستکردنی هەموو نەوتی هەرێمی کوردستان دەکات بە کۆمپانیای سۆمۆ، تەنیا لایەنە شیعەکان نین، بەڵکو سوننە و تورکمانیشمان لەگەڵدایە، بە بەڵگەی ئەوەی پێشتر لەکاتی پەسندکردنی پرۆژە یاسای پڕکردنەوەی کورتهێنانی دارایی ساڵی ٢٠٢٠ لە پەرلەمان، سوننە و تورکمانەکان و چەندین پەرلەمانتاری کوردیش لە کۆبوونەوەکەدا ئامادەبوون، بۆیە دەبێت پێش رەوانەکردنەوەی پرۆژە یاسای بودجەی ٢٠٢١ بۆ سەرۆکایەتیی پەرلەمان، بگەینە رێککەوتن بۆئەوەی گەلی کورد باجەکە نەدات، چونکە بەو شێوە و رەشنووسەی ئێستا بڕگە تایبەتەکان بە بەشە بودجەی هەرێمی کوردستان لە پەرلەمان پەسند ناکرێن".  ئەمەش لەکاتێکدایە، ئاڵا تاڵەبانی، سەرۆکی فراکسیۆنی یەکێتی لە پەرلەمانی عێراق، رۆژی چوارشەممە ٣ی شووبات بە تۆڕی میدیایی رووداوی راگەیاند "شاندی هەرێمی کوردستان لە کۆبوونەوەکەی ئەمڕۆیدا لەگەڵ فراکسیۆنی یەکێتی گوتی رادەستکردنی هەموو داهاتی نەوتی هەرێمی کوردستان قبووڵ ناکەین، بۆیە ئەگەری رێکنەکەوتن هەیە و لە قسەی شاندی هەرێمی کوردستانیش ئەوە دەردەکەوێت، بەڵام ئێمە هەوڵی ئەوە دەدەین گفتوگۆکانمان بەردەوامبن، داواشمان کردووە لیژنەی دارایی پەرلەمان ناکۆکییە سیاسییەکان وەلاوە بنێت".  بەپێی رەشنووسی پرۆژە یاسای بودجەی گشتیی ساڵی ٢٠٢١ ـی عێراق، لەپاڵ رۆژانە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، لەگەڵ ٥٠ % ـی داهاتی نانەوتیی هەرێمی کوردستان بە حکومەتی عێراق، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلابکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت، کە بە رێژە ١٢.٦٧ % ـی بودجەکەیە و بڕەکەی هێشتا دیارینەکراوە.