ئەمڕۆ چوارشەممە ٣ی شووباتی ٢٠٢١ وەزارەتی گواستنەوەی عێراق لە راگەیێندراوێكدا پرسە و سەرەخۆشیی ئاراستەی خانەوادەی عەمار ئیبراهیم، فڕۆكەوانیی عێراق كرد، كە چەند رۆژێك لەمەوبەر لە گەشتێكی مەشقكردن بە فڕۆكەكەی لە یۆنان دیارنەما.  پێشتر بەرپرسانی یۆنان بە میدیایەکی یۆنانیان راگەیاند "یەكێك لە دانیشتووانی ناوچەی زاگوری لە باكووری رۆژئاوای یۆنان، پارچەكانی ئەو فڕۆكەیان دۆزیوەتەوە، كە لە ٣١ی كانوونی دووەمی ٢٠٢١ دیارنەما".  دووشەممەی رابردوو ١ی شووباتی ٢٠٢١ كۆمپانیای هێڵی ئاسمانیی عێراق رایگەیاند، بە وردی بەدواداچوون بۆ هەواڵی دیارنەمانی ئەو فڕۆكەوانە عێراقییە دەكەن كە لە گەشتێكی مەشقكردن لە یۆنان دیارنەماوە.