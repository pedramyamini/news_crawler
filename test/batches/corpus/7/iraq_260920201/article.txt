بە گوێرەی میدیای ئەمریکی، مایک پۆمپەیۆ گوشارەکانی بۆ سەر کابینەکەی مستەفا کازمی زیاترکردووە بۆ کۆتاییهێنان بە هێرشەکانی سەر بەرژەوەندییەکانی ئەمریکا لە عێراق.  پۆمپەیۆ هۆشداری داوەتە سەرۆکوەزیرانی عێراق، بەوەی کە ئەگەر لە ئاست هێرشەکانی "ئەو گرووپە چەکدارانەی کە لەلایەن ئێرانەوە پاڵپشتی دەکرێن دژی ئەمریکا لە عێراق نەجووڵێتەوە"، ئەوا ئەمریکا باڵیۆزخانەکەی لە بەغدا دادەخات.  بە گوێرەی میدیای ئەمریکا، گوشارەکانی پۆمپەیۆ، کازمی خستووەتە بارودۆخێکی سەخت، کە تاوەکو ئێستا وەک کەسێك دەرکەوتووە کە جێگەی خواستی ئیدارەی ترەمپە. میدیای ئەمریکی دەنووسن "کازمی دەیەوێت توانای هێزەکانی نزیک لە ئێران سنووردار بکات، بەڵام لەوانەیە ئەو هەنگاوە دواجار بە کۆتاییهێنان بە دەسەڵاتەکەی بشکێتەوە".  لەلایەکی دیکەوە داخستنی باڵیۆزخانەی ئەمریکا لە بەغدا وەک سەرکەوتنێك بۆ ئێرانییەکان و هاوپەیمانەکانی لە عێراق دادەنرێت، بەڵام وەک میدیای ئەمریکی دەڵێن، دەکرێت ئەو داخستنە دەستپێکێک بێت بۆ دەستپێکردنی هێرشە سەربازییەکانی ئەمریکا بۆ سەر گرووپە چەکدارەکانی نزیک لە ئێران لە عێراق.   ماڵپەڕی ئەلمۆنیتەر بڵاویکردووەتەوە، چەند رۆژێک پێش ئێستا بەرهەم ساڵح، سەرۆککۆماری عێراق لەگەڵ ژمارەیەکی بەرچاو لە سەرکردە سیاسی و سەرۆک فراکسیۆنەکان کۆبووەتەوە. بە گوێرەی سەرچاوەیەکی بەشدار لە کۆبوونەوەکە، سەرۆککۆمار بە بەشداربووانی کۆبوونەوەکەی راگەیاندووە کە نامەیەکی لە مایک پۆمپەیۆ، وەزیری دەرەوەی ئەمریکا بەدەستگەیشتووە و تێیدا هۆشداری بە عێراق دراوە کە ئەگەر هێرشەکان دژی ئەمریکا لە عێراق نەوەستن، ئەوا باڵیۆزخانەکەی لە بەغدا دادەخات و هەموو "میلیشیاکان"یش دەکاتە ئامانج.     دوای کۆبوونەوەکە، گفتوگۆیەکی تووند دروستبووە. گفتوگۆکە لەنێوان فالح فەییاز، سەرۆکی دەستەی حەشدی شەعبی و هادی عامری، سەرۆکی فراکسیۆنیی هاوپەیمانیی فەتح لە لایەک و گرووپێک لە سەرکردەی ئەو "میلیشیایان"ە بووە کە پاڵپشتی لە هێرش بۆسەر بەرژەوەندییەکانی ئەمریکا و وڵاتانی دیکەی رۆژئاوایی دەکەن.     فەییاز و عامری داوایان لە سەرکردەکانی ئەو گرووپانە کردووە هێرشەکانیان بووەستێنن، چونکە ئەمریکا دەستیکردووە بە کشاندنەوەی سوپاکەی لە عێراق و ئاماژەیان بەوەشکردووە، دەکرێت هەنگاوەکەی ئەمریکا شتی جیاواز لەخۆی بگرێت، لەوانەش بۆردوومانکردنی بنکە و بارەگاکانی گرووپە چەکدارەکانی حەشد.     هاوکات، وادیارە فەییاز و عامری ترسی ئەوەیان هەیە لەلایەن ئەمریکاوە سزابدرێن، بەتایبەتی لەم کاتەدا کە پێگەی کازمی لە عێراق بەهێزتر دەبێت و پاڵپشتیشی لەلایەن کۆمەڵگەی نێودەوڵەتییەوە زیاتر دەبێت، ئەوەش لە هەنگاوەکانی بۆ کۆنترۆڵکردنی ئەو گرووپانەی لەژێر دەسەڵاتی حکومەتدا نیین.     وەک هەنگاوێکیش بۆ پەیامەکەی ئەمریکا، هاوپەیمانیی فەتح راگەیێندراوێکی بڵاوکردەوە و سەرکۆنەی تەواوی ئەو هێرشانەی کرد کە دەکرێنەسەر کاروانە سەربازییە بەریتانی و ئەمریکییەکان و داوایکرد ئەرکی هێز و وڵاتانی بیانی لە عێراق بپارێزرێت.     هاوکات فالح فەییاز راگەیێندراوێکی بڵاوکردەوە و سەرکۆنەی هەر هێرشێکی کرد کە بەناوی حەشدی شەعبییەوە ئەنجامدەدرێن و رایگەیاند، حەشد هێزێکی ئەمنیی یاساییە و لەژێر کۆنترۆڵی تەواوی فەرماندەی گشتیی هێزە چەکدارەکاندایە. رۆژی ٢٤ی مانگیش فەییاز دوو بەرپرسی باڵای حەشدی لە پۆستەکانیان دوورخستەوە و کەسانی دیکەی لە شوێنیان دانا.     ماوەیەکە کازمی دەستیکردووە بە ژمارەیەک گۆڕانکاری لە دامەزراوە سەربازییەکانی وڵاتدا، لەوانە دانانی خالید عوبەیدی، وەزیری بەرگریی پێشوو وەک فەرماندەی ناوەندی ئۆپەراسیۆنەکان لە هەواڵگری و قاسم ئەعرەجی، وەزیری ناوخۆی پێشووی عێراق وەک راوێژکاری نوێی ئاسایشی نیشتمانی.     لە هەمانکاتدا سەرۆکوەزیرانی عێراق دەستیکردووە بە دەستگیرکردنی هەندێک کەس کە باوەڕ وایە یارمەتیدەرن بۆئەوەی پارەی زیاتر بگاتە دەستی گرووپە چەکدارەکان، لەوانەش بەها عەبدولحوسێن، بەرپرسی کۆمپانیای "قی کارد". دوای ئەو دەستگیرکردنەش دوو بەرپرسی فرۆکەخانەی بەغدا لە پۆستەکانیان دوورخرانەوە و دەستگیرکران، لەوانەش بەرپرسی بەشی پاسپۆرت لە فڕۆکەخانە.  رۆژی ٣ - ١ - ٢٠٢٠ سوپای پاسداران و پێنتاگۆن رایانگەیاند کە قاسم سولەیمانی، فەرماندەی سوپای قودسی سوپای پاسدارانی ئێران لە هێرشێکی ئەمریکادا لە نزیک فڕۆکەخانەی بەغدا کوژراوە، دوای ئەوەی لە گەشتێکدا لە سووریاوە هاتبووە عێراق. هێرشەکە دوو ئۆتۆمبێلی لە فڕۆکەخانەی نێودەوڵەتیی بەغدا کردبووە ئامانج. حەشدی شەعبی رایگەیاند کە هاوکات مەهدی موهەندیس، جێگری سەرۆکی دەستەی حەشدی شەعبییش لەو هێرشەدا کوژرا. ئەمریکا ئەوکات رایگەیاند، قاسم سولەیمانی بەرپرس بووە لە هێرشەکەی حەشدی شەعبی بۆ سەر بنکەی سەربازیی کەی وەن لە کەرکووک و خۆپێشاندانەکەی سەر باڵیۆزخانەی ئەمریکا لە بەغدا.    دوو رۆژ دوای کوژرانی قاسم سولەیمانی و ئەبو مەهدی موهەندیس، ئێوارەی رۆژی یەکشەممە ٠٥ - ٠١ - ٢٠٢٠ بە ئامادەبوونی ١٦٨ پەرلەمانتار دانیشتنی پەرلەمانی عێراق دەستیپێکرد و لەگەڵ دەستپێکردنی دانیشتنەکەش عادل عەبدولمەهدی، سەرۆکوەزیرانی ئەوکاتەی عێراق گەیشتە هۆڵی پەرلەمان و گوتارێکی لەبارەی دەرکردنی هێزە بیانییەکان لە عێراق خوێندەوە. دواتر نامەیەکی هەشت خاڵی موقتەدا سەدر خوێندرایەوە و داوای هەڵوەشانەوەی رێککەوتننامەی نێوان ئەمریکا و عێراقی کرد. لە کۆتاییشدا پەرلەمان پرۆژەبڕیاری دەرکردنی هێزەکانی ئەمریکای لە عێراق پەسندکرد.    لە ساڵی ٢٠٠٨ ـەوە رێککەوتنێکی ئەمنیی ستراتیژی لەنێوان ئەمریکا و عێراق هەیە، کە بە رێککەوتنی سۆفا ناسراوە، لە رێگەی ئەو رێککەوتنەوە جێگیربوونی هێزە سەربازییە ئەمریکییەکان لەسەر خاکی عێراق رێکخراوە.    ٢١ ـی تەمموزی ئەمساڵ مستەفا کازمی سەرۆکوەزیرانی عێراق سەردانی ئێرانی کرد و لە کۆبوونەوەیدا لەگەڵ عەلی خامنەیی، رێبەری باڵای کۆماری ئیسلامیی ئێران باسی ئەو بڕیارەی پەرلەمانی عێراقیان کرد. بەپێی راگەیێندراوی نووسینگەکەی، خامنەیی گوتوویەتی "چاوەڕێی ئەوەین بڕیاری دەرکردنی ئەمریکییەکان جێبەجێ بکرێت، چونکە بوونی ئەمریکا هۆکاری نەمانی ئاسایشە".     عەلی خامنەیی رووداوی کوژرانی قاسم سولەیمانی لەبیر نەکردووە و بە کازمی گوتووە "ئەوان [ئەمریکییەکان] میوانەکەتانیان لە ماڵی خۆتاندا کوشت و راشکاوانەش دانیان بەم تاوانەدا نا، ئەوەش بابەتێکی بچووک نییە". جەختیشی کردووەتەوە، "کۆماری ئیسلامیی ئێران هەرگیز ئەو بابەتەی لەبیرناچێتەوە و بە دڵنیاییەوە زەبری هاوشێوە لە ئەمریکییەکان دەدات".    لەدوای کوژرانی سولەیمانی و موهەندیس، بەردەوام هێرشکراوەتە سەر باڵیۆزخانەی ئەمریکا لە بەغدا، سەربازگەکانی تاجی و عەین ئەسەد. قورسترین هێرش بۆ سەر سەربازگەکانی ئەمریکا لە عێراق شەش رۆژ دوای کوژرانی سولەیمانی بوو، کە ئێران راستەوخۆ ئەنجامیدا.