منهل عەزیز، وەزیری پیشەسازی و كانزاكانی عێراق رایگەیاند وەزارەتەکەی پلانێكی دەستپێكردووە بۆ دووبارە بەكارخستنەوەی ١٧ كارگە كە چەند ساڵێكە لەكاركەوتوون، تاوەكو ئێستاش ١٢ كارگە بەكارخراونەتەوە، لە شەش مانگی داهاتووش ٥ كارگەی دیكە بەكاردەخرێنەوە.  بە گوتەی منهل، لە دوای ساڵی ٢٠٠٣ وە زۆربەی كارگەكانی عێراق پەراوێزخراون و ژێرخانیان وێران بووە و دەڵێت: "عێراق ٢٢٥ كارگەی لە پارێزگاكان هەیە، لەو ژمارەیەش ٨٣ یان بەتەواوی لەكاركەوتوون، پلانی وەزارەتیش دووبارە بەكارخستنەوەی ئەو كارگانە و زیادكردنی بەرهەمی نیشتمانییە. "  لە بەشێکی دیکەی قسەکانیدا، وەزیری پیشەسازی ئاماژەی بەوەكرد: "گۆڕینی نرخی فرۆشتنی دۆلار هەلی لە بەردەم بەرهەمێنی عێراقی فەراهەمكرد بۆ ئەوەی ببێتە ركابەرێكی راستەقینە، وەزارەتیش لە رێگەی پلانە نوێیەكەی هاوكاری كەرتی تایبەت دەكات، بەو پێیەی رۆڵی گرنگی هەیە لە زیندووكردنەوەی پیشەسازیی نیشتمانی".  پێشتر فەلاح خەفاجی، ئەندامی لیژنەی ئابووری و وەبەرهێنان لە پەرلەمانی عێراق بە تۆڕی میدیایی رووداوی راگەیاندبوو: زیاتر لە ٣ هەزار و ٧٠٠ كارگە لە سەرتاسەری عێراق لەكاركەوتوون، بەكارخستنەوەشیان ئەركی وەزارەتی پیشەسازییە، ئێستاش وەزارەت دەستیكردووە بە پێدانی گرێبەستی هاوبەش، ئەمەش وەكو فرۆشتنی كارگەكانە بە وەبەرهێنەران و سەرمایەداران کە لە بەرژەوەندیی هاووڵاتییاندا نییە.