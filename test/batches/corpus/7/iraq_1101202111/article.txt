بۆ ئەوەی جارێکی دیکە بێھیوا نەکرێنەوە، حیزبەکانی هەرێمی کوردستان روو لە بەغدا دەکەنەوە تاوەکو مافی ھەرێمی کوردستان لە بودجەدا بچەسپێنن.  شاندێکی پارتی دیموکراتی کوردستان بە سەرۆکایەتیی رۆژ نووری شاوەیس لەپێناو تێپەڕاندنی پشکی ھەرێمی کوردستان لە بودجەی ٢٠٢١ ـدا لەگەڵ سەرکردەی لایەنە سیاسییەکانی عێراق دەستیان بە گفتوگۆ کرد.  رەخساندنی کەشێکی لەبار بۆ هەڵبژاردنی پێشوەختە و گرنگیی دەرکردنی یاسای دادگای باڵای فیدراڵی تەوەرێکی دیکەی گفتوگۆکان بوو لەگەڵ لایەنە شیعە و سوننەکان.   ڤیان سەبری، سەرۆکی فراکسیۆن پارتی دەڵێت: "ئێمە دەزانین بودجە کراوەتە بابەتێکی سیاسی. ھەرچەندە ئەمە پرسی بودجە و پارەیە، ھەندێک ماف و واجبات لە بودجەدا ھەن بە بابەتی سیاسییەوە بەستراونەتەوە، بۆیە بە پێوستمان زانی سەردانی لایەنە سیاسییەکان بکەین. ئەمڕۆش سەردانی بەرێز حەلبوسیمان کردن و دواتر عەمار حەکیم و پاشان چووینە لای بەرەی ئینقاز و تەنمییە و ئوسامە نوجێفی و ھادی عامری کە لە بودجەدا لایەنی سیاسین. "  ھەرچەندە پشکی ھەرێمی کوردستان لە پرۆژە یاسای بودجەی ٢٠٢١ دا جێگیرکراوە، بەڵام ھێشتا گەرەنتی نییە کە ئەنجامەکە ناردنی بودجە و مووچەی ھەرێمی کوردستان بەدوای خۆیدا هێنێت ئەگەر پابەندبوون نەبێت.   ماجیدە تەمیمی کە سێ خولە ئەندامی لیژنەی داراییە، دەکردنی یاسای بودجە لە ھەرێمی کوردستان بە چارەسەری کێشەکان دەزانێت.   ماجیدە تەمیمی، ئەندامی لیژنەی دارایی پەرلەمانی عێراق دەڵێت: "پێوستە ھەرێمی کوردستان یاسای بودجەی ھەبێت کە دەتوانێت کێشەکان چارە بکات. ئێستا یاسای بودجەی نییە، یاسای بودجە چی دیاری دەکات؟ نرخی نەوت دیاری دەکات، رێژەی ھەناردەکردن و تێچووی دەرھێنانی نەوت و ژمارەی فەرمانبەران و خانەنشینکراوان دەردەکات. ھەموو ئەمانە لە بودجەدا دەبینین، کەواتە شەفافیەت دەبێت. "  بڕگەی ١٠ و ١١ی پرۆژە یاسای بودجەی ٢٠٢١ تایبەتە بە ھەرێمی کوردستان. ئەگەر لە دەرەوەی پەرلەمان رێککەوتنی سیاسی نەکرێت، ئەستەمە پشکی ھەرێمی کوردستان کە کورد وەک ناچاری بە باشی دەزانێت، وەک خۆی بمێنێتەوە و گۆڕانکاریی بەسەردا نەیەت، بەتایبەتی زیادبوونی داوا و پێداگریی لایەنە شیعەکان بۆ رادەستکردنی سەرجەم داھاتە نەوتی و نانەوتییەکان.