فالح فەیاز، سەرۆکی دەستەی حەشدی شەعبی رایگەیاند، "لایەنی دژ و دەرچوو لە یاسا لە عێراق نێردە دیپلۆماسییەکان دەکەنە ئامانج. "  سەرۆکی دەستەکە دەڵێت، "حەشدی شەعبی دەستەیەکی فەرمیی نێو دەزگاکانی دەوڵەتە. "  فالح فەیاز ئاماژەی بەوە دا، "سووتاندنی بارەگای پارتی دیموکراتی کوردستان تاوانە و بە هەڵکردنی ئاڵای حەشد لەسەر بارەگاکە هەستمان بە شەرمەزاری کرد. "  سەرۆکی حەشدی شەعبی باسی لەوە کرد، ئەوان هەر هێرشێکی سەربازی دژی دەزگا عێراقییەکان یان بییانییەکان بە "تیرۆریستی" دەزانن. جەخت لەوە دەکاتەوە، حەشدی شەعبی بەرپرسیار نییە لە کەسانێک درووشمەکەی بەرزدەکەنەوە.  فەیاز لەبارەی پەیوەندییەکانیانەوە لەگەڵ سەرۆکوەزیرانی عێراق دەڵێت، گرژی و دژایەتی لەنێوان کازمی و حەشدی شەعبیدا نییە و کازمی دژایەتییان ناکات.  لەسەر هێرشە مووشەکییەکانی هەولێر فەیاز باسی لەوە کرد، "چەندان هێز لەو شوێنەبوون کە بۆ هێرشە مووشەکییەکەی سەر هەولێر بەکارهێنرا. فەرماندەی لیوای ٤٢ی حەشد ئامادەی هەموو هاوکارییەکە بۆ دۆزینەوەی بکەرانی هێرشە مووشەکییەکەی هەولێر" و ئەوەی خستەڕوو کە بۆ دۆزینەوەی تاوانبارنی هێرشە مووشەکییەکەی هەولێر هەموو کارێک دەکەن.