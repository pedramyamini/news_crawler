جەمال ئیعگاب، بەرپرسی نووسینگەی راگەیاندنی پارێزگای سەڵاحەدین بە تۆڕی میدیایی رووداوی راگەیاند: "سەرلەبەیانی ئەمڕۆ هەینی ١٢ - ٣ - ٢٠٢١ چەند چەكدارێكی داعش كە جلی سەربازیان لەبەربووە لە ناوچەی ئەلبودۆر لە باشووری شاری تكریت، سەنتەری پارێزگای سەڵاحەدین هەڵیانكوتاوەتە سەر ماڵێك و بە چەكی بێدەنگ ٨ كەسیان كوشتوون و كە ٧ یان ئەندامی خێزانێكن دواتر بۆ ناوچەیەكی نادیار هەڵاتوون. "  جەمال ئیعگاب هەروەها گوتی: "ئەو ناوچەیەی داعش تاوانەكەی تێدا کردووە، ناوچەیەكی كشتوكاڵییە، چەكدارانی داعش لەنێو بێستان و دارستانەكان هەن و ناوە ناوە هاووڵاتیان و هێزە ئەمنییەكان دەكەنە ئامانج ".  لە تشرینی یەكەمی رابردوو چەند چەكدارێكی نەناسراو لە ناوچەی فەرحاتیەی سەر بە قەزای بەلەد لە باشووری پارێزگای سەڵاحەدین ١٢ هاوڵاتیان رفاندن، دواتر هێزە ئەمنییەكان تەرمی ٨ لە رفێندراوەكانیان دۆزییەوە، كە شوێنەواری گوللە بە سەر و سینگیانەوە بوو، بەم هۆیەوە لە ١٨ی تشرینی یەكەمی ٢٠٢٠ عەمار جەبر خەلیل، پارێزگاری سەڵاحەدین سێ رۆژ پرسەی لە سەرتاسەری پارێزگاكە راگەیاند.  پێشتر لیوا قەندیل جبوری، فەرماندەی پۆلیسی پارێزگای سەڵاحەدین رایگەیاند: "لەو ١٢ هاوڵاتییەی لەلایەن چەكدارانی نەناسراو رفێندرابوون، پۆلیسی فریاكەوتن تەرمی ٨ هاووڵاتی لە ناحیەی فەرحاتیەی سەر بە قەزای بەلەد لە باشووری شاری تكریت دۆزیوەتەوە، بەڵام چارەنووسی ٤ رفێندراوەكەی دیكە نەزانراوە".