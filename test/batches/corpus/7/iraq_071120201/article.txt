ژنێک بە ئومێدی رزگاربوون لە کرێچێتی، ١٩ ساڵە پارچە زەوییەکی لە ناوچەی ئەبوو کیر لە باشووری بەغدا کڕیوە. نەبوونی ھیچ خزمەتگوزارییەک رێگربووە لە دروستکردنی خانوویێک تاوەکو تێیدا بحەسێتەوە، ئێستا ترسی دەست بەسەرداگرتنیشی ھاتووەتەسەر، تەنەنات ھەڕەشەی کوشتنیان لێکراوە لەلایەن خەڵکانێک کە چاویان بڕیوەتە ئەم زەوییانە.  لەمیا خەفاجی، خاوەنی زەوی لە ناوچەی ئەبوو کیر، دەڵێت "ھەڕەشەی کوشتمان لێدەکەن و دەڵێن دەرچن لەسەر زەوییەکانمان ئەگەرنا دەستڕێژی گوللەتان لێدەکەین، رووبەڕوو دەڵێن دەردەچن یان دەستڕێژی گوللەتان لێبکەین؟ دەیەوێت بمکوژێ لەسەر زەوییەکەی خۆم، ھەزار جار گوللەبارانم بکەن، بەڵام دەرناچم لەسەر زەوییەکەم. "  بۆ سێیەمجارە خاوەنی زەوییەکان کە ٢٣ ھەزار پارچە زەوی دەبێت گردبوونەوەی ناڕەزایەتی رێکدەخەن، داوای خزمەتگوزاریی دەکەن تا ئەوەی ھەیانە لەژێر دەستیان دەرنەھێنرێت، بەڵام حکومەت ھەر بێدەنگە، دۆخەکە بەجۆریکە ھەم سەرۆکھۆز و ھەمیش کەس و گرووپی جیاواز مامەڵە بەزەوییەکان دەکەن، ھەندێکجاریش خەڵکی ئاسایی خانووی زیادەڕۆی لەسەر دروستدەکەن لەکاتێکدا زەوییەکان تاپۆن.   سینان ئەحمەد، خاوەنی زەوی ئاماژە بەوە دەدات "زەوییەکانمان فەرمییە تاپۆی ھەیە موڵکی تایبەتی خۆمانە بەشێک لە حکومەت وەریگرتوە، بەشێکیش بەپارەی خۆی کڕیویەتی، باشە یانی چی و بۆچی نابێت بونایادی بنێین، لەسەر چی بنەمایەک ناتوانین مامەڵەی پێوە بکەین. "  لەساڵی ٢٠١٩ وەزارەتی دادی عێراق لێکۆڵینەوەی لە ٢٥٠ ھەزار موڵک لەبەغدا دەستپێکرد، کە بەبێ ئاگاداری خاوەنەکانیان مامەڵەی کڕین و فرۆشتنیان پێوەکراوە بەجۆرێک بەپێی وردبینی ئەو وەزارەتە کوڕی بەرپرس ھەبووە دەستی بەسەر ١٥٠ موڵکدا گرتووە، کە بەھای بەشێکیان زیاتر بووە لە پێنج ملیۆن دۆلار.