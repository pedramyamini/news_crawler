عەدنان زورفی، ئەندامی لیژنەی دارایی پەرلەمانی عێراق رایگەیاند، حکومەتی فیدراڵی لە دەرەوەی یاسای پڕکردنەوەی کورتهێنانی دارایی کە پەرلەمان دەنگی لەسەرداوە، هیچ بڕە پارەیەک رەوانەی هەرێمی کوردستان ناکات.  عەدنان زورفی کە سەرۆکی فراکسیۆنی نەسرە لە پەرلەمانی عێراق روونی کردەوە، بەپێی یاسا حکومەتی هەرێمی کوردستان پابەند کراوە کە نەوتی هەناردەکراو، کە ٤٦٠ هەزار بەرمیل نەوتە، لەگەڵ داهاتی دەروازەکان رادەست بکات. بۆیە شایستەکانی هەرێمی کوردستان مەرجدارە و دەبێت داهاتەکانی رادەستی بەغدا بکات.   زورفی  دەشڵێت، ناوەڕۆکی ئەو کۆبوونەوانەی لەگەڵ شاندی هەرێمی کوردستان دەکرێن بۆ تاوتوێکردنی رێکاری رادەستکردنی داهاتەکانی ئەمساڵی هەرێمی کوردستانە بە گەنجینەی گشتی.    رۆژی شەممە ٢٠٢٠/١٢/١٢ کۆبوونەوەی شاندی هەرێمی کوردستان لەگەڵ سەرۆکوەزیران و سەرۆکی پەرلەمانی عێراق بەڕێوەچوو و لە کۆبوونەوەکەدا دابەشکردنی پارە بەشێوەی دادپەروەرانە بەسەر ناوچەکانی عێراقدا تاوتوێ کرا.  کۆبوونەوەکە لە بەغدا کرا. شاندی هەرێمی کوردستان بە سەرۆکایەتیی قوباد تاڵەبانی، جێگری سەرۆکوەزیرانی هەرێمی کوردستان بەشداریی کۆبوونەوەکەیان کرد و هەریەکە لە مستەفا کازمی، سەرۆکوەزیرانی عێراق و محەممەد حەلبووسی، سەرۆکی پەرلەمانی عێراق سەرۆکایەتیی کۆبوونەوەکەیان کرد.  نووسینگەی راگەیاندنی سەرۆکوەزیرانی عێراق ئاماژەی بەوە دا، لە کۆبوونەوەکەدا ئەو شێوازانە تاوتوێکران کە پارەی تەرخانکراو دادپەروەرانە بەسەر هەموو ناوچەکانی عێراقدا دابەشبکرێت.  بەپێی یاسا پەسندکراوەکەی پەرلەمانی عێراق، هیچ پشکێک لەو قەرزەی عێراق دەیکات، بۆ هەرێمی کوردستان دیارینەکراوە. هاوکات رادەستکردنی هیچ بڕە نەوتێکیش لەسەر هەرێمی کوردستان نەسەپێنراوە، بەڵکو دانراوە کۆمپانیای سۆمۆ دیاری بکات. پێشتریش د. بەشیر حەداد، جێگری سەرۆکی پەرلەمانی عێراق بە رووداوی گوت، ئەو بڕگەیەی تێپەڕێندراوە هێشتا دەرفەتی تێداماوە بۆ ئەوەی دانوستاندن و گفتوگۆی لەسەر بکرێت.  لە دەقی بڕگەی تایبەت بە پشکی هەرێمی کوردستان لە یاسای پڕکردنەوەی کورتهێنانی دارایی ساڵی ٢٠٢٠ ـدا هاتووە: "پشکی هەرێمی کوردستان لە کۆی خەرجیی راستەقینە دیاری دەکرێت، دوای گلدانەوەی خەرجییە سەروەرییەکان کە لە یاسای بودجەی ٢٠١٩ دا دیاریکراون، بە مەرجێک حکومەتی هەرێمی کوردستان پابەند بێت بە رادەستکردنی داهاتی نەوتی هەناردەکراو لە هەرێمی کوردستانەوە، بەو بڕەی کە کۆمپانیای فرۆشتنی نەوتی عێراق (سۆمۆ) دیاری دەکات، لەگەڵ رادەستکردنی داهاتە نانەوتییە فیدراڵییەکان. ئەگەر هەرێمی کوردستان پابەند نەبێت، ئەوا نابێت خەرجییەکانی بۆ رەوانە بکرێت. "