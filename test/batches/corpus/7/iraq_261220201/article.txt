نووسراوەکەی هەواڵگری و دژە تیرۆری عێراق، ئەمڕۆ شەممە ٢٦ - ١٢ - ٢٠٢٠ دەرچووە. تێیدا بەڕێوەبەری ئێشکگری بەڕێوەبەرایەتیی هەواڵگری و دژە تیرۆر، ئاگاداری ئاژانسەکەی کردووەتەوە لەوەی لە کاژێر ٢٢: ٠٠ ـی شەوی رابردوو، هێزەکانیان لەو کەرتە کشاونەتەوە کە بەرپرسیاریەتییان پێسپێردرابوو. تایبەت بوو بە گردبوونەوەی عەسائیب ئەهل حەق، پاشئەوەی لەگەڵ ئەواندا رێککەوتوون بە رادەستکردنی گیراوەکەیان بە ئاسایشی حەشدی شەعبی.   دوای بڵاوبوونەوەی نووسراوەکە، وەزارەتی ناوخۆی عێراق لە راگەیێندراوێکدا دەڵێت، بە هەموو شێوەیەک ئەو هەواڵە رەتدەکەنەوە کە لە تۆڕە کۆمەڵایەتییەکان و هەندێک دەزگای میدیاییدا بڵاوبووەتەوە کە گوایە تۆمەتبارێکیان رادەست کردەبێتەوە.   وەزارەتی ناوخۆ دووپاتی دەکاتەوە، دیاردەی نووسراوی ساختە لەبارەی کار و بڕیارەکانیانەوە نوێ نییە، ئامانج لێی هەوڵدانە بۆ لاوازکردنی متمانەی هاووڵاتییان و رای گشتی لەبارەی وەزارەتی ناوخۆ لە راپەڕاندنی ئەرک و سووربوونی بۆ دابینکردنی ئاسایش و سەقامگیریی عێراق و دەشڵێت، "ئەو ساختەکارانە بە سزای یاسایی خۆیان دەگەیەنین. "  شەوی رابردوو لە بەغدا گردبونوونەوەی کۆمەڵێک چەکدار کە خۆیان وەک عەسائیب ئەهلی حەق ناساند، دۆخی ئاسایشی شارەکەی تێکدا، پاش ئەوەی حوسام ئەلئەزیرجاوی، سەرکردەی عەسائیب لەلایەن دەزگای دژە تیرۆری عێراقەوە، بەتۆمەتی دەستهەبوون لە مووشەک تەقاندن بەرەو باڵیۆزخانەی ئەمریکا لە بەغدا، دەستگیرکرا.    پاش دەستگیرکردنی سەرکردەکەیان و ژمارەیەک ئەندامی دیکەی هەمان گرووپ بەهەمان تاوان، چەکدارانی عەسائیب داوای رووبەڕووبوونەوەی حکومەتی مستەفا کازمییان کرد و دووپاتیانکردەوە ئەگەر قەیس خەزعەلی رێبەریان داوایان لێبکات، بۆ رووبەڕووبوونەوەی حکومەت ئامادەن.    گردبوونەوەی چەکدارەکانی عەسائیب و هەڕەشەکانیان، هێزەکانی دژە تیرۆری عێراقی هێنایە سەر شەقامەکانی شارەکە، دواتر مستەفا کازمی، سەرۆکوەزیرانی عێراق گوتی، ئامادەن بۆ رووبەڕووبوونەوەی یەکلاکەرەوە، بەرلەوەی بە یاوەریی ژمارەیەک بەرپرس، بچێتە ناوچە جیاوازەکانی بەغدا.    ئارامبوونەوەی دۆخەکە و نەتەقینەوەی پێکدادانی نێوان چەکدارەکانی عەسائیب و هێزەکانی حکومەتی عێراق، وەک نووسراوەکەی هەواڵگری دەریدەخات، بەهۆی رێکەوتنی هەردوولاوە بووە لەسەر رادەستکردنەوەی حوسام ئەلئەزیرجاوی بە هێزەکانی حەشدی شەعبی.   ئەوە لەکاتێکدایە سەرچاوەیەک لە ئەنجوومەنی وەزیرانی عێراق کە نەیویست ناوی ئاشکرا بکرێت بە رووداوی راگەیاند، ئەو نووسراوە راست نییە و هەموو ئەو کەسانەی دەستگیرکراون رادەستی ئاسایشی حەشدی شەعبی نەکراونەتەوە.  بە گوتەی ئەو سەرچاوەیەی رووداو، ئەنجوومەنی وەزیران روونکردنەوەی لەوبارەیەوە دەبێت.  سەرچاوەکەی رووداو ئاماژەی بەوەشکرد، ئەو چەکدارانە نەک هەر رادەست نەکراون، "بەهیچ شێوەیەک رادەست ناکرێنەوە و حکومەتی عێراق دەیەوێت لەگەڵ ئەو گرووپانەدا کێشەکانی یەکلایی بکاتەوە".