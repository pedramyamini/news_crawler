د. بەهار مەحموود، ئەندامی لیژنەی یاسایی لە پەرلەمانی عێراق بە تۆڕی میدیایی رووداوی راگەیاند، لە لیژنەی یاسایی بە هاوئاهەنگی لەگەڵ لیژنەی هەرێمەکانی پەرلەمان بۆ ئەو مەبەستە پرۆژە پێشنیازێک گەڵاڵە و تاوتوێکراوە.  ئەندامەکەی لیژنەی یاسایی ئاماژەی بەوە دا، بەپێی پرۆژەکە داواکراوە هەمان رێکاری یاسای هەڵبژاردنی پەرلەمانی عێراق لە یاسای هەڵبژاردنی ئەنجوومەنی پارێزگاکان بگیرێتە بەر لەگەڵ پشتبەستن بە سیستمی بایۆمەتری و جیاکردنەوەی دەنگەکان بەدەست.   د. بەهار مەحموود روونی کردەوە، بە گوێرەی پرۆژە پێشنیازەکە ژمارەیەک هێز و لایەن پشتیوانیی دەکەن، لەوانەش هاوپەیمانیی سائیروون کە ژمارەی کورسی ئەنجوومەنی پارێزگاکان هەمان کورسی پارێزگاکە بێت لە پەرلەماندا لەگەڵ هەمان بازنەکانی هەڵبژارندا. لیژنەی یاساییش رەزامەندیی لەسەر ئەو پرۆژە پێشنیازە دەربڕیوە و رەوانەی سەرۆکایەتیی پەرلەمان دەکرێت بۆ ئەوەی بخرێتە بەرنامەی کاری پەرلەمانەوە.  بە گوتەی د. بەهار مەحموود، ئاماژەی بەوە کرد، لەو پێشنیازە یاساییەدا ئەوە دەخوێنرێتەوە کە هەوڵ و نیازێک هەیە بۆ ئەوەی هەڵبژاردنی پەرلەمان و ئەنجوومەنی پارێزگاکان لە یەک کات یاخود چەند رۆژێک دواتر بەڕێوەبچن.  رۆژی ٣٠ی تەممووزی ٢٠٢٠ مستەفا کازمی، سەرۆکوەزیرانی عێراق رۆژی ٦ی حوزەیرانی ٢٠٢١ی بۆ ئەنجامدانی هەڵبژاردنی پێشوەختە دیاریکرد.  بەڵام ئەنجوومەنی وەزیرانی عێراق لە کۆبوونەوەی رۆژی سێشەممە ٢٠٢١/٠١/١٩ ـدا وادەی دواخستنی هەڵبژاردنی  پێشوەختەی بۆ ٢٠٢١/١٠/١٠ پەسندکرد کە پێشتر بڕیار بوو ٢٠٢١/٠٦/٠٦ بکرێت.    بەپێی ئامارەکانی کۆمیسیۆنی باڵای سەربەخۆی هەڵبژاردنەکانی عێراق، کە بۆ رووداوی ناردوون، تائێستا  ٤٣٣ حیزب داواکارییان بۆ خۆتۆمارکردن لە کۆمیسیۆن پێشکەش کردووە، لەو ژمارەیەش مۆڵەت بە ٢٢٥ حیزب دراوە، بەڵام ٦٣ لەو حیزبانە هێشتا لە قۆناخی دامەزراندندان، لە کاتێکدا کۆمیسیۆن داواکاری ١٢٨ لەو حیزبانەی رەتکردووەتەوە، داواجاریش ١٧ لەو حیزبانە داواکاری خۆتۆمارکردنیان کشاندووەتەوە.