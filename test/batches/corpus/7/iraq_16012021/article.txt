بەگوێرەی ئامارەکانی کۆمیسیۆنی باڵای سەربەخۆی هەڵبژاردنەکانی عێراق، تاوەکو ئێستا زیاتر لە ٤٣٠ حیزب داواکارییان بۆ خۆتۆمارکردوون لە کۆمیسیۆن پێشکێشکردووە؛ کۆمیسیۆن داواکاری ١٢٨ حیزبیانی رەتکردوەتەوە و مۆڵەتیش بە ٢٢٥ حیزب دراوە.  کۆتاییهاتنی وادەی تۆمارکردنی ناوی پارت و هاوپەیمانییەکان لەکاتێکدایە، کاتی بەڕێوەچوونی هەڵبژاردنەکە کەمتر لە ٥ مانگی ماوە، بەڵام پەرلەمانتارێکی کوردی پەرلەمانی عێراق پێیوایە، زەمینەی بەڕێوەچوونی هەڵبژاردنێکی تەندروست لە عێراقدا نییە.   موسەننا ئەمین، پەرلەمانتاری پەرلەمانی عێراق بە تۆڕی میدیایی رووداوی راگەیاند، "بەبڕوای من عێراق ئامادە نییە بۆ ئەنجامدانی هەڵبژاردنی پێشوەخت، ئەنجامدانی هەڵبژاردنی پێشوەختیش بەبێ ئامادەکردنی یاسایەکی پێشوەخت کە مایەی نیگەرانیی هێزە سیاسییەکان نەبێت ناکرێت... هەڵبژاردنێک بەبێ ئەوەی حکومەت چاودێریی بکات و حکومەت دەسەڵاتی هەبێت بەسەر هێزە چەکدارەکاندا بەڕێوەناچێت و عێراق رووبەڕووی شەڕی ناوخۆیی دەبێتەوە".   رۆژی ١٤ ـی کانوونی دووەمی ٢٠٢١، بە ئامادەبوونی سەرۆککۆماری عێراق، سەرۆکی ئەنجوومەنی وەزیران، سەرۆکی ئەنجوومەنی نوێنەران و سەرۆکی ئەنجوومەنی باڵای دادوەری کۆبوونەوەیەک ئەنجامدرا.   لە کۆبوونەوەکەدا میوانداری سەرۆک و ئەندامانی ئەنجوومەنی کۆمیسیارانی کۆمیسیۆنی باڵای سەربەخۆی هەڵبژاردنەکان و جینین هێنیس بلاسخارت، نێردەی تایبەتی سکرتێری گشتیی نەتەوە یەکگرتووەکان کرا و تاوتوێی بابەتی هەڵبژاردنی پێشوەختەی عێراق کرا.  کۆمیسیۆن پابەندبوونی خۆی بە ئەنجامدانی هەڵبژاردنێکی پاک و بێگەرد، هەوڵەکانی بۆ تەواوکردنی تۆماری بایۆمەتریی دەنگدەران و هاوئاهەنگیکردن بۆ زامنکردنی چاودێریکردنی نێودەوڵەتیی کارا راگەیاند.  پەرلەمانتارێكی هاوپەیمانیی فەتح دەڵێت، حكومەت ناتوانێ لە حوزەیرانی داهاتوودا هەڵبژاردن ئەنجامبدات.  ئەحمەد كینانی، پەرلەمانتاری هاوپەیمانیی فەتح بە تۆڕی میدیایی رووداوی راگەیاند "حكومەت ناتوانێ لە وادەی دیاریكراودا هەڵبژاردنی پێشوەختە ئەنجامبدات، چونكە ئەنجامدانی هەڵبژاردن پێویستی بە کاتی زیاترە".  پەرلەمانتارێکی رەوتی حیکمەش دەڵێت، هەندێک لایەن بە مەبەست کار لەسەر دواخستنی هەڵبژاردنەکە دەکەن.   رەحیم عەبوودی، پەرلەمانتاری رەوتی حیکمە بە رووداوی گوت، "هەمووان چاویان لە رۆژی هەڵبژاردنە و ئەو رۆژەش ٥ تاوەکو ٦ مانگ لەمەوبەر دیاریکراوە، بەڵام ئێستا دەبینین هەندێ کەس باس لە وادەیەکی دیکە دەکەن و هەوڵدەدەن کارتەکان تێکەڵی یەکدی بکەن، هەوڵی ئەو لایەنانە بۆ بەرژەوەندیی خۆیانە نەک بەرژەوندیی گەل. ئێمە وەک رەوتی حیکمە پێداگری دەکەین لەسەر ئەنجامدانی هەڵبژاردنەکان لە رۆژی ٦ ـی مانگی حوزەیرانی ئەمساڵ. بایکۆتکردنی هەڵبژاردنەکان لە بەرژەوەندیی عێراقدا نییە. هیچ کۆدەنگییەکیش بۆ دواخستنی رۆژی هەڵبژاردنەکان نییە، بەڵکو بەپێچەوانەوە کۆدەنگی لەسەر ئەنجامدانیەتی لە رۆژی ٦ ـی حوزەیراندا".  یەکێک لە داواکاری سەرەکی خۆپێشاندەرانی خۆپێشاندانەکانی عێراق کە لە تشرینی یەکەمی ٢٠١٩ دەستیان پێکرد، ئەنجامدانی هەڵبژاردنی پێشوەختە بوو. دوای ئەوەی عادل عەبدولمەهدی دەستی لەکارکێشایەوە و حکومەتێکی نوێ پێکهات، مستەفا کازمی رۆژی ٦ی حوزەیرانی ٢٠٢١ی وەک رۆژی هەڵبژاردنی پێشوەختە دیاریکرد.