عەلی عەباس، گوتەبێژی وەزارەتی کۆچ و کۆچبەرانی عێراقی بە تۆڕی میدیایی رووداوی راگەیاند، وەزارەتەکەیان بە هاوئاهەنگی لەگەڵ رێکخراوەکان و کۆمەڵگەی نێودەوڵەتی کاردەکات بۆ دروستکردنی کۆمەڵگەی نیشتەجێبوون بۆ ئەو خێزانە ئاوارانەی کە ناتوانن بگەڕێنەوە زێدی خۆیان، بە هۆکاری ناکۆکیی هۆزایەتی یاخود رووخانی خانووەکان و نەبوونی توانای دارایی بۆ چاککردنەوەیان، بۆیە وەک هەنگاوی یەکەم بڕیاردراوە ٥٠٠ یەکەی نیشتەجێبوون دروست بکرێت.  هەروەها ئیڤان فایەق، وەزیری کۆچ و کۆچبەرانی عێراقی ئاماژەی بەوەکردووە، ئەو کۆمەڵگە نیشتەجێبوونە تەنیا بۆ خێزانەکانی کەمپی جەدعەن، کە زۆربەیان کەسوکاری چەکدارانی داعشن. هەروەها ئاماژەی بەوەکرد، رێککەوتن کراوە بۆ داخستنی کەمپی جەدعە لە ناحیەی گەیارە کە ١٣٠٠ خێزانن، دوای دیاریکردنی میکانزمێک بۆ گەڕانەوە بۆ زێدی خۆیان، ئەمەش دوای لابردنی سەرجەم ئاسەتەنگییەکان لەماوەی چەند رۆژی داهاتوودا.   تاوەکو ئێستا لە عێراق دوو کەمپی ئاوارەکان ماون، کە بریتین لە کەمپەکانی جەدعە لە پارێزگای نەینەوا و عامرییەی فەللوجە لە پارێزگای ئەنبار؛ هەروەها ٢٥ کەمپیش لە هەرێمی کوردستان.  گوتەبێژی وەزارەتی کۆچ و کۆچبەرانی عێراق ئاماژەی بەوەشکرد، ئێستا نزیکەی ٣٨ هەزار خێزان لە کەمپەکانی هەرێمی کوردستان دەژین، وەزارەتەکەیان پلانی هەیە سەرجەم کەمپەکانی هەرێمی کوردستانیش دابخات، بەڵام دەبێت ئەمە بەپێی پلان و هاوئاهەنگی و گفتوگۆ بێت لەگەڵ حکومەتی هەرێمی کوردستان.  بەپێی دوایین ئاماری ناوەندی هاوبەشی هاوئاهەنگیی قەیرانەکانی سەر بە وەزارەتی ناوخۆی حکومەتی هەرێمی کوردستان، ئێستا هەرێمی کوردستان ٩٥٦ هەزار و ٧٥٩ ئاوارە و پەنابەری لەخۆگرتووە، کە ٦٩٨ هەزار و ٩٠٢ کەسیان ئاوارەی ناوخۆن. ٦ کامپ لە سنووری پارێزگای هەولێر، ١٥ کامپ لە پارێزگای دهۆک و ٤ کامپیش لە پارێزگای سلێمانین.