ئەمڕۆ سێشەممە ٥ی کانوونی دووەمی ٢٠٢١، دەستەی خانەنشینیی نیشتمانیی عێراق لە راگەیێندراوێکدا خەرجکردنی مووچەی خانەنشینیی مەدەنی و سەربازیی بۆ مانگی کانوونی دووەمی ساڵی ٢٠٢١ راگەیاند. بەپێی ئاماری بەڕێوەبەری گشتیی دەستەی خانەنشینیی نیشتمانی، دوو ملیۆن و ٤٨٦ هەزار خانەنشینی لە عێراقدا هەن.  مانگانە کۆی مووچەی خانەنشینی زیاتر لە تریلیۆنێک و ٥٠٠ ملیار دینارە.  هاوکات ئێوارەی ئەمڕۆ لە راگەیێندراوێکدا عادل روکابی، وەزیری کار و کاروباری کۆمەڵایەتیی عێراق بڵاویکردەوە، دەستیان بە خەرجکردنی مووچەی هاوکاریی کۆمەڵایەتیی مانگی کانوونی دووەمی ساڵی ٢٠٢١ بۆ زیاتر لە ملیۆنێک و ٣٠٠ هەزار خێزان لە بەغدا و پارێزگاکانی دیکە کردووە، جگە لە هەرێمی کوردستان.  وەزیری کار و کاروباری کۆمەڵایەتیی عێراق ئاماژەی بەوەش کرد، کۆی گشتیی پارەکەش زیاترە لە ٢٠٢ ملیار دینار. لەمەودا هەموو مانگێک ئەو مووچەیە دابەشدەکرێت، کە پێشتر دوو مانگ جارێک دابەش دەکرا.