باڵیۆزخانەی تورکیا لە بەغدا ئاماژەی بەوە داوە کە لە دیداری نێوان رەجەب تەیب ئەردۆغان، سەرۆککۆماری تورکیا و مستەفا کازمی، سەرۆککوەزیرانی عێراق باس لە لابردنی سیستەمی ڤیزا کراوە کە بگەڕێنەوە بۆ رێککەوتنی ساڵی ٢٠٠٩.  باڵیۆزخانەی تورکیا باس لەوە دەکات کە ئەردۆغان و کازمی رێککەوتوون نەخشەڕێیەک بۆ سیستمی ڤیزای نێوان هەردوو وڵاتەکە دابنێن بۆ ئەوەی لەو بارەیەوە بگەڕێنەوە بۆ ئەو رێککەوتنەی ساڵی ٢٠٠٩.  لە راگەیێندراوەکەدا هاتووە کە ناوه‌ندی وه‌رگرتنی ڤیزا سه‌ر به كۆمپانیای "Gateway Management"ـە كه كاری دابینكردنی ڤیزای تورکیایه.  بەپێی رێککەوتنی ساڵی ٢٠٠٩ی نێوان عێراق و تورکیا هاووڵاتیی هەردوو وڵاتەکە دەتوانن بەبێ سەردانیکردنی باڵیۆزخانە یان کۆنسوڵخانە لە دەروازە سنوورییەکاندا ڤیزای گەشت وەربگرن.  ئەو رێککەوتنە بۆ ئەوە بوو کە ئاسانکاری بۆ گەشتیارانی هەردوو وڵات بکرێت، کەچی تورکیا لەلای خۆیەوە کارکردنی بە ناوەڕۆکی رێککەوتنەکە وەستاند.