فەتح لە قەوارەکانی بەدر بە سەرۆکایەتیی ھادی عامر، سادیقوون سەر بە قەیس خەزعەلی، سەنەدی وەتەنی ئەحمەد ئەسەدی و عەتای فالح فەیاز پێکهاتووە. ئەگەری ئەوە هەیە بەهۆی ناکۆکی و تێڕوانینی جیاوازیان دوای هەڵبژاردن وا یەکگرتوو نەمێننەوە.  نەسیم عەبدوڵڵا، ئەندامی ھاوپەیمانیی فەتح دەڵێت "ھاوپەیمانیی فەتح لە چوار پێکھاتەی سەرەکی پێکھاتووە، ھەموویان پێیانوایە توانا و ھێزیان لە شەقام ھەیە، کێشەکان و ناکۆکی لە بۆچوونیان لە رابردوودا مایەوە، چونکە ئێستا ئەوان تازە لە کۆمیسیۆن تۆمارکران بە یەک ھاوپەیمانی و کەس ناتوانێت ئێستا دەربچێت، دوای ھەڵبژاردن دانوستاندن دەستپێدەکات لەگەڵ کوتلە و لایەنە سیاسییەکانی دیکە".  نەک تەنھا شیعەکان، بەڵکو سوننەکانیش پەرتەوازەن، ھەریەکەو لە ھەوڵی لاوازکردنی بەرامبەرەکەیەتی، ئێستا دوو لایەنی سوننە، ئەوانیش قەوارەی تەقەدوومی سەرۆکی پەرلەمان محەممەد حەلبووسی و خاوەنی پرۆژەی عەرەبی خەمیس خەنجەر، کە بە دوو کارەکتەری بەھێزی سوننە دادەنرێن، کێبڕکێیانە بۆ بەدەستھێنانی دەنگی دەنگدەرانی سوننە، بەڵام لەپاڵ ئەم دووانە، چەند لایەنێکی دیکەی سوننەش ھەن، وەکو بەرەی رزگاری و گەشەپێدانی ئوسامە نوجەیفی و حيزبی گفتوگۆ و گۆڕانی حامد موتلەگ، کە شەڕی سەرکەوتن دەکەن، سوننەکان ھۆکاری پەرتەوازەیی نێوخۆییان بۆ دەستتێوەردانی دەرەکی و بەرژەوەندیی تاکە کەسی دەگەڕێننەوە.  حامد موتلەگ، سەرۆکی حیزبی حیوار و گۆران دەڵێت "تاوەکو ئێستاش نێو ماڵی سوننە پەرتەوازەیە، بە بڕوای من ھۆکاری سەرەکیی بەئامانجگرتنی ئەم پێکھاتەیە و کاری بەردەوام بۆ تێکدان و ھەڵوەشاندنەوەی ئەم پێکھاتەیە، لەلایەکی دیکەوە بەشێک لە سیاسییەکانی ئەم پێکھاتەیە، بابەتی سوننەبوون یان ناوچەگەری یانیش نیشتمانی کۆی نەکردوونەتەوە، بەڵکو بەرژەوەندیی خۆیان دەوێت، دەستتێوەردانی دەرەکیش کاریگەرە، بۆیە دەبینی ئەم پەرتەوازەییە بەردەوامە".  دوای داخستنی دەرگای خۆپاڵاوتنی کەس، حیزب و ھاوپەیمانێتییەکان، ئیدی لایەنە سیاسییەکان شەڕی مان و نەمان دەکەن بۆئەوەی زۆرترین دەنگی دەنگدەران بەدەستبێنن، ھەر لە ئێستاوە زۆربەی لایەنە سیاسییەکان بە ناڕاستەوخۆ دەستیان کردووە بە کۆکردنەوەی دەنگ و بانگەشەی ھەڵبژاردن، کە بڕیارە لە ١٠ی ئۆکتۆبەری ئەمساڵ ئەنجامبدرێت.