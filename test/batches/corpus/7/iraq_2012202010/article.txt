د. محەممەد شاکر، ئەندامی پەرلەمانی عێراق بە تۆڕی میدیایی رووداوی راگەیاند، دوای بەدواداچوون و ھەوڵ و کۆششێکی زۆری بەندە و رێبوار ھادی، سەرۆکی لیژنەی یاسایی پەرلەمانی عێراق، ئەمڕۆ بۆ دواجار پاش گفتوگۆیەکی بابەتییانە و تێروتەسەل، سەرۆکی کۆمسیۆنی باڵای سەربەخۆی ھەڵبژاردنەکان و کۆمیسیارەکان رەزامەندییان دا لەسەر دامەزراندنی ٨٤٠ فەرمانبەر لە نووسینگەکانی کۆمسیۆنی باڵای ھەڵبژاردنەکان لە پارێزگاکانی ھەرێمی کوردستان (ھەولێر، دھۆک و سلێمانی).  د. محەممەد شاکر ئاماژەی بەوەش کرد، لە هەر نووسینگەیەکی کۆمیسیۆن لە پارێزگاکانی دیکەی عێراق هەشت کارمەندی هەیە، تەنیا لە هەرێمی کوردستان نەبێت لە هەر نووسینگەیەک سێ کارمەندی هەیە، بۆیە ئێمە ئەو دۆخەمان راستکردەوە و رەزامەندی ئەوەمان وەرگرت کە نووسینگەکانی هەرێمی کوردستانیش هاوشێوەی نووسینگەکانی دیکەی کۆمسیۆنی هەڵبژاردنەکان بکرێنە هەشت کارمەند، سەرئەنجام کۆمەڵێک گەنجی خۆمان دەرفەتی دامەزراندنیان بۆ دەڕەخسێت.  ئەندامەکەی پەرلەمانی عێراق زیاتر روونیکردەوە و ئاماژەی بەوە کرد، ٥٣ نووسینگە لە هەولێر ٢٦٥ کارمەند، ٧٣ نووسینگە لە سلێمانی ٣٦٥ کارمەند و ٤٢ نووسینگە لە دهۆک ٢١٠ کارمەندیان بۆ دادەمەزرێت، کە بۆ هەر نووسینگەیەک پێنج کارمەندیان بۆ دادەمەزرێت، کۆی گشتییان دەکاتە ٨٤٠ کارمەند.  سەبارەت بە میکانیزمی دامەزراندن، د. محەممەد شاکر دەڵێت، ئەفزەلییەت بۆ ئەو کەسانەیە کە پێشتر کارمەندی کۆمیسیۆن بوونە و بە گرێبەست کاریان لەگەڵیاندا کردووە.