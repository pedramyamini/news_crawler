رەشید حوسەینی، پرۆفیسۆر لە حەوزەی عیلمیی نەجەف دەڵێت "سەردانی یەکەمین پیاوی کریستیانە کاتۆلیکییەکانی جیهان بۆلای یەکەمین پیاوی مەزهەبی شیعی و رێبەری باڵا لەڕاستیدا پەیامێکی روون و گرنگ و گونجاو دەنێرێت، کە تایبەتە بە دوو پرسی گرنگ؛ یەکەمیان هاوئاهەنگییە لەپێناو ئاشتی؛ ئەوی دیکەیان پێکەوە کارکردنە لەپێناو مرۆڤایەتیدا بەبێ رەچاوکردنی ئایین".  شیعەکان دەڵێن، دوای ئەم سەردانە ئومێد دەکەن کریستیانەکانیش لە وڵاتانی جیاوازی جیهانەوە سەردانی ئەو شوێنانە بکەن کە لە ماوەی چەندین سەدەی رابردوودا شوێنی دیاری کریستیانەکانی عێراق بوون.  رەشید حوسەینی ئاماژە بەوە دەکات "ئێمە پێشوازی لە پاپا دەکەین لە وڵاتی دووەمی خۆی؛ داوا لە خودای گەورە دەکەین ئەم سەردانە ببێتە سەرەتایەک بۆ هاتنی کریستیانەکانی جیهان بۆ سەردانی ئەم ناوچە گرنگە لە  ئوور".  کۆبوونەوە لەگەڵ سیستانی یەکەم کاری پاپای ڤاتیکان نییە بۆ نزیکبوونەوە لە موسڵمانان؛ پاپا فرانسیس لە ساڵی ٢٠١٩ لەگەڵ شێخ ئەحمەد تەیب، ئیمامی ئەزهەر پەڕاوی دژایەتیکردنی پەڕگیرییان واژۆکرد.  کریستیانەکانی عێراقیش پێیانوایە، کۆبوونەوە لەگەڵ عەلی سیستانی هەوڵی دوولایەنی کریستیان و موسڵمانان بەهێزتر دەکات.  کاردیناڵ لویس رافایل ساکۆ، پاتریارکی کەنیسەی کاتۆلیکی لە بەغدا گوتی "سیستانی کاریگەریی خۆی لەسەر کۆمەڵگەی عێراقی هەیە. پاپا ئیمامی ئەزهەری بینی و دۆکیۆمێنتی رێگەگرتن لە دژایەتیکردنی مرۆڤایەتییان واژۆکرد. پێموایە بێ بینینی سیستانی، شتێک لەم پەیوەندییەدا کەمە، چونکە شیعەکانیش زۆر گرنگن، ئەم چاوپێکەوتنەش تایبەتە بە بۆچوونی هاوبەش، رێزگرتن لە یەکدی و دیالۆگی ئایینی، کە وادەکات زیاتر کراوەبین و بنەمای هاوبەشی هەردوولا پێکەوە باسبکەین".  پاپا فرانسیس پێش ئەوەی لە دووەم رۆژی سەردانەکەیدا بگاتە نەجەف، یەکەم رۆژی لە بەغدا بەسەردەبات. لەوێ سەردانی کەنیسەی سەیدە نەجات دەکات، کە لە ساڵی ٢٠١٠ دا هێرشێکی خۆکوژیی تێیدا روویدا و ٥٨ کەس کوژران.  رۆژی ٧ی مانگیش سەردانی هەرێمی کوردستان دەکات، دوای کۆبوونەوەی لەگەڵ نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان، سەردانی هەندێک ناوچەی پارێزگای نەینەوا وەکو شاری موسڵ و شارۆچکەی قەرەقووش دەکات.