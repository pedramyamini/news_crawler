رۆژی شەممە ٢٠٢٠/١٠/٢٤ لە کۆبوونەوەی ئەنجوومەنی وەزاریی ئاسایشی نیشتمانیی عێراقدا بە سەرۆکایەتیی مستەفا کازمی، سەرۆکوەزیران و سەرکردەی گشتیی هێزە چەکدارەکان جەخت لەوە کرایەوە خۆپێشاندانی ئاشتییانە بە گوێرەی ئەو ئازادییانەی دەستوور ئاماژەی پێداون، مافە. هەروەها جەختیش لە گرنگیی پاراستنی موڵکی گشتی و تایبەت لەو شوێنانەی خۆپێشاندانیان تێدا دەکرێت کراوەتەوە.  لە کۆبوونەوەکەدا باس لەوە کراوە کە گرنگە هێزە چەکدارەکان بە گیانێکی ئامادە و بەرز و پیشەیی و دڵسۆزییەوە ئەرکەکانیان راپەڕێنن و هەمووان بپارێزن و نەهێڵن هێرش بکرێتە سەر هێزە ئەمنییەکان.  هاوکات ئەنجوومەنەکە ئەوەیشی خستووتەڕوو کە دەبێت خۆپێشاندەران بە خۆپێشاندانی ئاشتییانەوە پابەند بن و هاوکاریی هێزە ئەمنییەکان بکەن کە "ئەوەیش دەبێتە هۆی ئەوەی دەنگی خۆپێشاندەران بە ئامانجی خۆی بگات. "