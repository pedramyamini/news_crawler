سعران ئاعاجیبی، پەرلەمانتاری هاوپەیمانیی سائیروون كە هاوكات ئەندامی لیژنەی ئاساییش و بەرگرییە لە پەرلەمانی عێراق بە تۆڕی میدیایی رووداوی راگەیاند: "ئەگەر سەرۆكی ئەمریكا دیموكرات یان كۆماری بێت هەر یەك سیاسەتە. جۆ بایدنیش وەكو فەرمانبەرێك سیاسەتی وڵاتەكەی جێبەجێ دەكات. پێشموایە لە ماوەی چوار ساڵی داهاتووی سەرۆكایەتیی بایدندا هیچ گۆڕانكارییەك لە ناوەڕۆكی سیاسەتی ئەمریكادا روونادات. "  لەبارەی هاوكاریی سەربازیی نێوان عێراق و ئەمریكا لەدوای دەستبەكاربوونی بایدندا ئەعاجیبی گوتی: "رێككەوتننامە سەربازییەكانی نێوان بەغدا و واشنتن لە رووی هاوكاریی هاوبەش، پڕچەككردن و كاروباری لۆجستیی دیكەوە بەردەوامن. "  ئەو پەرلەمانتارە گوتیشی: "ئێستا عێراق پێویستی بە راوێژ و زانیاریی هەواڵگری و هاوكاریی هاوپەیمانیی نێودەوڵەتییە، چونكە هێزی ئاسمانی و بەرگریی ئاسمانیی عێراقی لە هەموو كەرتە ئەمنییەكانی دیكە لاوازترن. "  لەبارەی بودجەی هێزە ئەمنییەكان لە بودجەی گشتیی ٢٠٢١ ـدا ئەو ئەندامەی لیژنەی ئاساییش و بەرگری دەڵێت: "لیژنەی ئاساییش و بەرگری لە پەرلەمان داوای كردووە گرنگیی زۆر بە هێزی ئاسمانی و بەرگریی ئاسمانی بدرێت، چونكە وڵات پێویستی بە راداری نوێ و سیستمی مووشەكیی پێشكەوتووە. "  بەپێی ئەو هەڵسەنگاندنەی پێگەی ئەلیكترۆنیی "global fire power" كردوویەتی كە تایبەتە بە هەڵسەنگاندن و پۆلێنكردنی وڵاتان بەپێی توانا سەربازیەكانی، سوپای عێراق لاواز بووە و لەنێو وڵاتانی جیهاندا بووەتە ٥٩ یەمین هێزی سەربازی، لەسەر ئاستی وڵاتانی عەرەبییش لە پلەی یەكەمەوە بۆ پلەی شەشەم دابەزیوە.