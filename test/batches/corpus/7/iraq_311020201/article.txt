شانەی راگەیاندنی ئەمنیی عێراق لە راگەیێندراوێکدا بڵاویکردووەتەوە، بۆرییەکی گواستنەوەی گاز لە پارێزگای موسەننا تەقیوەتەوە و بەهۆیەوە دوو منداڵ کوژراون و ٢٨ ـی دیکەش برینداربوون، کە ٩ یان چەکداری حەشدی شەعبین.  شانەی راگەیاندنی ئەمنیی عێراق روونیکردەوە، تاوەکو ئێستا هۆکاری تەقینەوەکە نەزانراوە و هەوڵەکان بۆ کۆنترۆڵکردنی ئاگرەکە بەردەوامن.  پێشتر سەرچاوەیەکی ئەمنیی عێراقی رایگەیاندبوو، لە نزیک بارەگایەکی حەشدی شەعبی لە پارێزگای موسەننا، بۆری گواستنەوەی گاز لە بەسرەوە بۆ پارێزگاکانی دیکەی عێراق تەقیوەتەوە.  تەقینەوەکە لە ناوچەی مسیعیدە لەسەر رێگەی خێرای نێودەوڵەتی لە قەزای رومێسە لە باکووری پارێزگای موسەننا روویداوە. وەک سەرچاوەکە ئاماژەی بۆ کردبوو، بەپێی ئامارە سەرەتاییەکان بەهۆی ئەو تەقینەوەیە، ١١ چەکداری حەشدی شەعبی کوژراون.  دوای رووداوەکە، تیمەکانی بەرگریی شارستانی گەیشتوونەتە شوێنەکە، ئێستا سەرقاڵی کوژراندنەوەی ئاگرەکەن، گواستنەوەی گاز لە بەسرەوە بۆ پارێزگاکانیش وەستاوە.