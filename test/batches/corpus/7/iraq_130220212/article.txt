د. ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، بڕیارە رۆژی یەکشەممە ٢٠٢١/٠٢/١٤ لیژنەی دارایی لە پەرلەمانی عێراق دوایین کۆبوونەوەی خۆی لەبارەی پرۆژەیاسای بودجەی ٢٠٢١ بکات.  بە گوتەی د. ئەحمەد سەفار، هەموو بڕگە و ماددەکانی پرۆژەکە تەواو بوون، جگە لە پشکی هەرێمی کوردستان کە پێویستی بە رێککەوتنی سیاسیی لایەنەکانە.  بڕیاردەری لیژنەی دارایی لە پەرلەمانی عێراق روونی کردەوە، لەبارەی پشکی هەرێمی کوردستانەوە چاوەڕێی هەڵوێستی فەرمیی یەکگرتووانەی لایەنە شیعەکانن و، بڕیارە مستەفا کازمی لەو بارەیەوە لەگەڵیاندا کۆببێتەوە.  د. ئەحمەد سەفار باسی لەوە کرد کە چاوەڕێ دەکرێت لە دوو رۆژی داهاتوودا شاندی هەرێمی کوردستانیش سەردانی بەغدا بکات بۆ ئەوەی لە دوایین سازان لەبارەی پشکی هەرێمی کوردستانەوە بەشدار و ئامادەبێت.  بڕیاردەری لیژنەی دارایی رایشیگەیاند، وەک نوێنەرانی کورد پشتیوانی لەو دەقە دەکەن کە حکومەت لە پرۆژەیاسای بودجەدا لەبارەی پشکی هەرێمی کوردستانەوە جێگیری کردووە و لایەنە شیعەکانیش داوا دەکەن دەستکاری بکرێت.  بەپێی رەشنووسی پرۆژەیاسای بودجەی گشتیی ساڵی ٢٠٢١ ـی عێراق، لە پاڵ رۆژانە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ لەگەڵ ٥٠ % ی داهاتی نانەوتیی هەرێمی کوردستان بە حکومەتی عێراق، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ ەوە تاوەکو ٢٠٢٠ یەکلایی بکرێنەوە، ئەو کات حکومەتی عێراق بەشە بودجەی هەرێمی کوردستان دەنێرێت کە بە رێژە ١٢.٦٧ % ـی بودجەکەیە و بڕەکەی هێشتا دیاری نەکراوە.  رۆژی چوارشەممەی رابردوو ٢٠٢١/٠٢/١٠ مەسرور بارزانی، سەرۆکوەزیرانی هەرێمی کوردستان، لە کۆنفرانسێکی رۆژنامەڤانیدا رایگەیاند، دەبێت لە بودجەی فیدراڵیدا شایستە داراییەکانی هەموو لایەک لە بەرچاو بگیرێن و هیچ لایەنێک لەسەر لایەنێکی دیکە نەیکاتە دەستکەوت. هاوکات گوتیشی کە کێشەی حکومەتی هەرێمی کوردستان لەگەڵ حکومەتی فیدراڵدا تەنیا مووچە نییە، بەڵکو خەرجییە سەروەرییەکان، خانەنشینی، بابەتی پێشمەرگە و زۆر لەو شایستە داراییانەی نێو بودجەن کە دەبێت تێیاندا هەرێمی کوردستان رەچاو بکرێت.