د. بەشیر خەلیل حەداد، جێگری دووەمی سەرۆکی پەرلەمانی عێراق بە تۆڕی میدیایی رووداوی راگەیاند، رۆژی سێشەممە ٢٠٢١/٠٢/٠٩، سەرپەرشتیی کۆبوونەوەیەکی لیژنەی دارایی پەرلەمانی کردووە کە تایبەت بووە بە بەدواداچوون بۆ کارەکانی لیژنەکە لەبارەی یاسای بودجەی ٢٠٢١ کە لیژنەکە نزیکەی ٤٠ رۆژە لە کۆبوونەوەکانی بەردەوامە.  بە گوتەی د. بەشیر حەداد، لیژنەی دارایی نزیکەی ٤٥ کۆبوونەوەی کردووە و ٣٠٠ بەرپرسی وڵاتی بینوە لە وەزیر تاوەکو بەرپرسانی دیکەی وڵات.   جێگری سەرۆکی پەرلەمانی عێراق باسی لەوە کرد کە لە کۆبوونەوەکەدا جەختی لەوە کردووەتەوە پێویستە یاسای بودجە بە شێوەیەکی دادپەروەرانە دابڕێژرێت بەسەر تەواوی پێکھاتەکانی عێراق و بە یەک چاویش سەیری تەواوی پارێزگاکانی عێراق و پارێزگاکانی ھەرێمی کوردستانیش بکرێت، بە پێی رێژەی دانیشتووان و شایستەی دەستووری پشکەکان دابەشبکرێن لە بەسرە تاوەکو زاخۆ.   د. بەشیر حەداد دەڵێت: "ھەر بژارەیەکیش لەبارەی پشکی ھەرێمی کوردستان لە یاسای بودجەی ساڵی ٢٠٢١ دابنرێت، دەبێت دەستووری بێت و قبووڵ ناکرێت ھیچ بژاردەیەکی دیکە دیاری بکرێت کە لە مافە دەستوورییەکانی ھەرێمی کوردستان کەم بکاتەوە. "  جێگری دووەمی سەرۆکی پەرلەمانی عێراق باسی لەوە کرد کە لە کۆبوونەکەدا گوتوویەتی پێویستە لیژنەی دارایی کارێک بکات کە پرۆژەیاسای بودجە بە ھائاھەنگی و سازانی نیشتمانی و رەزامەندیی هەرسێ پێکهاتە سەرەکییەکە تێبپەڕێت نەک بەشێوەی زۆرینە و کەمینە. پێویستە کارەکان بە شێوەیەک بەڕێوەبچن کە بودجەی ساڵی ٢٠٢١ ببێتە دەرگایەک بۆ لێکنزیکبوونەوەی نێوان ھەولێر و بەغدا لەلایەک و نێوان لایەنە سیاسییەکانی عێراق بە شێوەیەکی گشتی.  حەداد ئاماژەیشی بەوە داوە کە پێوستە ئەو هاتنەپێشەوەی ھەرێمی کوردستان بە ھەند وەربگیرێن و لیژنەی دارایی پەرلەمان و حکومەتی فیدراڵییش ھەنگاو بنێت بۆ گەیشتن بە رێککەوتن و چاوەڕوانیش دەکرێت لە ئاییندەیەکی نزیکدا ئەو پرۆژەیاسایە لە لیژنەی دارایی تەواو ببێت و لە پەرلەمان دەنگی لەسەر بدرێت. لە کۆبوونەوەکەدا هەڵوێستی ئەندامانی لیژنەی دارایی ئەرێنی بووە.  د. بەشیر حەداد گوتیشی دوای ئەو کۆبوونەوەیە سەرپەرشتیی کۆبوونەوەیەکی ئەو لیژنە لاوەکییەی کردووە کە لەنێو لیژنەی داراییدا بە سەرۆکایەتیی د. ماجیدە تەمیمی دروست کراوە بە مەبەستی بەدواداچوون بۆ پشکی ھەرێمی کوردستان لە پرۆژەیاسای بودجەی ساڵی ٢٠٢١ و ئامادەکردنی راپۆرتێک بۆ لیژنەی دارایی.   بە گوتەی د. بەشیر حەداد، لیژنەکە باسیان لەوە کردووە، ئەو داتا و زانیارییانەی لە هەرێمی کوردستان داوایان کردبوو بە دەستیان گەیشتووە، رۆڵی گرنگی لە بەرچاوڕونیدا هەبووە لەگەڵ لێکنزیکبوونەوەی هەردوو دیوانی چاودێریی دارایی هەرێمی کوردستان و عێراق.    جێگری سەرۆکی پەرلەمان گوتی لە کۆبوونەوەکەدا داوای کردووە ئەو راپۆرتەی ئامادە دەکرێت ھەموو داتا و زانیارییەکانی ھەرێمی کوردستانی تێدا بێت و ئاماژە بکرێت بە ھاتنەپێشی ھەرێمی کوردستان و کۆبوونەوەی نێوان ھەردوو دیوانی چاودێریی دارایی ھەرێمی کوردستان و فیدراڵ کە لێکتێگەیشتنێکی باش لەنێوانیاندا ھەبووە.