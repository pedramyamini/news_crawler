سەڵاح عوبێدی، گوتەبێژی موقتەدا سەدر، رابەری رەوتی سەدر رایگەیاند، کوشتنی ئەبومەهدی موهەندیس و قاسم سولەیمانی لە فڕۆکەخانەی بەغدا پێشێلکردنی سەروەریی عێراق بوو، بەڵام ئەو رووداوە وەکو پاساوێک بەکارهێندراوە بۆئەوەی عێراق بخزێنرێتە ناو ململانێیەکەوە کە زیان بە عێراق دەگەیێنێت.  عوبێدی ئاماژە بەوەش دەکات، سەدر روونیکردووەتەوە، ئەمریکا و ئێران لەسەر هەژموونی ناوچەکە لە ململانێدان، بۆیە راست نییە گەلی عێراق لێکەوتەکانی ئەو ململانێیە لەئەستۆبگرێت و عێراق باجی ئەو ناکۆکییە بدات.  گوتەبێژەکەی سەدر روونیکردووەتەوە، رووداوەکەی فڕۆکەخانە لەڕێگەی فڕۆکەی بێفڕۆکەوان ئەنجامدراوە، کە لە بنکەی سیلیەی قەتەری فڕیوە و ئەوانی لە بەغدا کردووەتە ئامانج.  سەڵاح عوبێدی جەخت لەوە دەکاتەوە، رووداوەکەی فڕۆکەخانە لە سەردەمی حکومەتەکەی عادل عەبدولمەهدی روویدا و ئەوکاتەش گرووپە چەکدارەکان لە نووسینگەی عەبدولمەهدی نزیکبوون و دەستێکی گەورەیان لە نووسینگەی سەرۆکوەزیران هەبوو. بۆیە پێویستە پرسیارێک رووبەڕووی ئەو گرووپانە بکرێتەوە کە ئایا ئەنجامی لێکۆڵینەوەکان لە کوێیە، لەکاتێکدا عادل عەبدولمەهدی سێ مانگ دوای ئەو رووداوە لە پۆستەکەیدا مایەوە، ئایا ئەو ماوەیە بەس نییە بۆ ئاشکراکردنی ئەنجامەکان؟  لەدوای کوژرانی قاسم سولەیمانی و ئەبومەهدی موهەندیس لە ٣ی کانوونی دووەمی ٢٠٢٠، ململانێکانی ئێران و ئەمریکا زیاتر رووی لە هەڵکشان کرد، بەشێوەیەک کە لە دوای یەک ساڵ لە کوژرانیان، هێشتا ئەو دوو وڵاتە هەڕەشە لەیەکدی دەکەن و رۆژی ٣ی کانوونی دووەمی ٢٠٢١ یش لە مەیدانی تەحریر لە بەغدا گردبوونەوە لەلایەن لایەنگرانی سولەیمانی و موهەندیسەوە بەڕێوەچوو و بڕیارە بۆ چەند رۆژێک بەردەوامیی هەبێت.