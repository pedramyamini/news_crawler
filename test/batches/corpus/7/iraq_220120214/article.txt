ئیبتیهال داینی، بەڕێوەبەری نووسینگەی كۆچ لە پارێزگای دیالە بە تۆڕی میدیایی رووداوی راگەیاند: "دەنگۆكانی كۆچكردنی خێزانە کریستیانەکان لە پارێزگای دیالە هیچ بنەمایەكی دروستیان نییە، ١٦ خێزانی کریستیانیش لە شاری بەعقووبە هەن. "  بە گوتەی داینی، نە پێش داعش نە دوای داعش لە هیچ ناوچەیەكی سنووری پارێزگای دیالە خێزانە کریستیانەکان رووبەڕووی كۆچپێكردن نەبوونەتەوە و دەڵێت: "دوای هاتنی داعش پڕۆسەی كۆچكردن دەستی پێكرد و ژمارەیەكی زۆری خێزانەكانی سوننە و شیعە لە ناوچەكانی خاڵس، شارەبان، مەنسورییە، سەعدیە و گوڵاڵە بەرەو ناوچە و شارەكانی دیكەی عێراق كۆچیان كرد. "  دوای ساڵی ٢٠٠٣ خێزانە کریستیانەکانی عێراق لەلایەن گرووپە چەكدارەكانەوە رووبەڕووی كردەوەی تووندوتیژی بوونەوە و كەنیسەكانیان تەقێندرانەوە. دوای هاتنی داعشیش لە ناوەڕاستی ساڵی ٢٠١٤ دا دەیان هەزار کریستیانی ناوچەكانیان جێهێشت.  لە ٣٠ ـی كانوونی یەكەمی ٢٠٢٠ ـدا بەشار وەردە، سەرۆكی قەشەكانی ئەبرەشیەی كلدانییەكان لە كەنیسەی مار یوسف لە شاری هەولێر بە تۆڕی میدیایی رووداوی راگەیاند: "بەراورد بە ساڵانی رابردوو ساڵی ٢٠٢٠ كاریگەریی زۆر زیاتری لەسەر پێكهاتەكانی عێراق هەبوو. ئێستا كەمتر لە ٥٠٠ هەزار کریستیان لە عێراق ماون، نزیكەی ملیۆنێکیش كۆچیان كردووە. پێیشم وانییە جارێكی دیكە بگەڕێنەوە؛ بەهۆی نالەباریی رەوشی ئەمنی و نەبوونی ماف و هەلی كارەوە. "