جومانە غەلایی، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە (تۆڕی میدیایی رووداو)ی راگەیاند، دوای هەژمارکردنی لە دایکبووی نوێ ٢٠٠١، ٢٠٠٢ و ٢٠٠٣ ئێستا ژمارەی دەنگدەران لە عێراق گەیشتووەتە زیاتر لە ٢٥ ملیۆن دەنگدەر، کە زیاتر لە ٢ ملیۆن دەنگدەر زیادیانکردووە. نزیکەی ٦١ % ناویان لە بایۆمەتری تۆمارکردووە، کە دەکاتە ١٥ ملیۆن دەنگدەر. نزیکەی ١٣ ملیۆن کارتی دەنگدانیشیان دابەشکردووە.  گوتەبێژی کۆمیسیۆنی باڵای سەربەخۆی هەڵبژاردنەکان دەڵێت، کۆمسیۆن هیچ داتایەکی نوێی لەبارەی ژمارەی دەنگدەرانی دەرەوەی وڵات نییە، لە کاتێکدایە ساڵی ٢٠١٨ نزیکەی ٨٠٠ هەزار دەنگدەر بوون، بەهۆی بڵابوونەوەی پەتای کۆرۆنا ناتوانێت بە ئاسانی لە دەرەوەی وڵات کاربکات.  هەروەها غەلایی  دەشڵێت، ژمارەی ئامێرەکانی لێکۆڵینەوە ٧٠ هەزار و ٧٠٤ ئامێرن، نزیکەی ٦٣ هەزار ئامێری جیاکردنەوەی دەنگەکانیان هەیە.  هەمان ئامێری هەڵبژاردنی پێشوون، بەڵام داتاکانیان نوێکراوەتەوە، ئەو ئامێرانە تایبەتمەندی ئەوەیان هەیە دەتوانن خۆیان بارگاویی بکەنەوە، لەکاتێکدا ئەگەر کارەبا پچڕا لە ناوەندەکانی دەنگداندا.  ئێوارەی رۆژی سێشەممەی رابردوو ١٢/١/٢٠٢١، حەسەن نازم، گوتەبێژی ئەنجوومەنی وەزیرانی عێراق لە کۆنگرەی رۆژنامەڤانیدا رایگەیاند، ئەنجوومەنی وەزیران بڕیاریدا کارتی بایۆمەتری بۆ درێژخایەن لە فەرمانگەکانی دەوڵەتدا یەکێک بێت لە بەڵگەنامە فەرمییە پشتپێبەستراوەکان.  ئەنجوومەنی وەزیرانی عێراق جەختی لەوە کردووەتەوە کە دەبێت لە ماوەی ٦٠ رۆژدا فەرمانبەران داتاکانی بایۆمەترییان نوێ بکەنەوە.   گوتەبێژی ئەنجوومەنی وەزیرانی عێراق داوای لە فەرمانبەران کرد لە نوێکردنەوەی داتای بایۆمەتری پەلە بکەن و گوتیشی حکومەت بەرەنگاری بیرۆکەی بەرتەسککردنەوەی بەشداریکردن لە هەڵبژاردنەکان دەبێتەوە.  یەکێک لە ئەرکی حکومەتەکەی مستەفا کازمی، سەرۆکوەزیرانی عێراق بەڕێوەچوونی هەڵبژاردنی پێشوەختەیە، بۆیە سەرۆکوەزیران رۆژی ٢٠٢١/٠٦/٠٦ی بۆ هەڵبژاردنی پێشوەختە دیاری کردووە.