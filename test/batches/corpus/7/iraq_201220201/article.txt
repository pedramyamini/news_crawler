لە كۆبوونەوەی ئاسایی ئەنجوومەنی وەزیران كە رۆژی شەممە ١٩ - ١٢ - ٢٠٢٠ بۆ تاوتوێكردنی پرۆژەیاسای بودجەی گشتیی ٢٠٢١ بەڕێوەچوو، مستەفا كازمی، سەرۆكوەزیرانی عێراق ئاماژەی بەوە کردووە، "لە ساڵی ٢٠٠٣ وە بەدەست بونیادنانی هەڵەوە دەناڵێنین، كە هەڕەشەی داڕووخانی تەواو لە سیستەمی سیاسی و كۆمەڵایەتی دەكات".  بەگوتەی كازمی، حكومەتەكەی دوو رێگەی لەبەردەمە، "داڕووخان و پشێوی یان چاكسازیی تەواو" دەشڵێت "جێگەی قبووڵ نییە ملكەچی هاوكێشەی گەندەڵی پێشوو بین، یان دەبێ رەوشەكە چاك بكەینەوە یان گاڵتە بە خەڵكی بكەین".  لەبارەی چاکسازییەوە، مستەفا کازمی دەڵێت، "كارتی چاكسازی سپیمان كردووەتە بنەما، هەموو وڵاتانی پێشكەوتووی وەكو كۆریای باشوور، سەنگاپوور و ئیمارات بڕیاری سەختیان داوە و بە هەنگاوی بوێرانە دەستیان پێكردووە، قەیرانی سیاسیش لە عێراق بە سێ پرسەوە بەندە، دەسەڵات، پارە و گەندەڵی. ئێمەش سەرەتا بە گرتنەبەری بڕیاری بوێرانە بۆ كەمكردنەوەی گەندەڵی كار لەسەر چارەسەركردنی قەیرانی ئابووری دەكەین".  بەپێی راگەیێندراوی نووسینگەی كازمی، سەرۆكوەزیران ئاماژەی بەوەكردووە كە خۆی "زیانمەندترینە" لە بودجەی ساڵی داهاتوو، چونكە رووبەڕووی رەخنەی زۆر دەبێتەوە، دەڵێت "دەكرێت بچمە نێو هەڵبژاردن و فێڵ لە خەڵك بكەم، بەڵام ویژدانم رێگەم پێنادات ئەوە بكەم".  کازمی بە وەزیرەکانی گوتووە، "كەس بۆی نییە دوودڵ بێت، هەر كەسێكیش دەترسێت جێگەی لە ئەنجوومەنی وەزیران نابێتەوە، بۆیە دەبێ لە ئاست بەرپرسیاریێتیدابین، چونكە پرسەكە مێژوویی و یەكلاكەرەوەیە".  نێوەڕۆکی کۆبوونەوەی ئەنجوومەنی وەزیران لە رۆژی شەممە  کۆبوونەوەی ئەنجوومەنی وەزیران ئەمڕۆ یەکشەممەش بەردەوامە و وا بڕیارە لە کۆبوونەوەکە بڕیار لەبارەی پرۆژەیاسای بودجەی ٢٠٢١ بدرێت.