دوێنێ هەینی لە ناوچەی بەلەدیات لە رۆژهەڵاتی شاری بەغدا، لە نێو ئۆتۆمبێڵێکدا سێ منداڵ کە تەمەنیان لە نێوان ٣ بۆ ٤ ساڵان بووە خنکاون. ئەو منداڵە لەلایەن خێزانەکەیان لە نێو ئۆتۆمبێل جێهێڵدراون و بەهۆی داخستنی جامی ئۆتۆمبێلەوە خنکاون.   لیوا روکن ماجد فالح موسەوی، فەرماندەی پۆلیسی بەغدا هەواڵەکەی بۆ تۆڕی میدیایی رووداو پشڕاستکردەوە و رایگەیاند، لێکۆڵینەوە لە رووداوەکە بەردەوامە، بەپێی زانیارییە سەرەتاییەکان، ئەو منداڵانە لە نێو ئەو ئۆتۆمبێڵە بەجێهێڵدراون، دەرگەی ئۆتۆمبێلەکەش لە ژوورەوە نەکراوەتەوە تەنیا لە دەرەوە دەکرێتەوە.  لیوا روکن ماجد فالح موسەوی، هۆکارەکە رووداوەکەی بۆ "کەمتەرخەمیی" دایک و باوکەکان گەڕاندەوە و گوتیشی، ئەوەی روویداوە بە مەبەست نەبووە و ناچێتە خانەی تاوانەوە.  فەرماندەی پۆلیسی بەغدا ئاماژەی بەوەکرد، کەس لەسەر ئەو رووداوە دەستگیرنەکراوە، لێکۆڵینەوەکانی پۆلیس و بەڵگەی تاوان و دادپزیشکی بەردەوامە، دواتر ئەنجامەکەی بۆ رای گشتی بڵاودەکەنەوە.