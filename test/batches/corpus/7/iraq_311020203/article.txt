بەپێی راگەیەندراوێکی نووسینگەکەی، مستەفا کازمی، سەرۆکوەزیرانی عێراق رۆژی شەممە ٢٠٢٠/١٠/٣١ لە کردنەوەی دیداری ئابووری و بازرگانیی نێوان عێراق و میسر بە ئامادەبوونی مستەفا مەدبوولی، سەرۆکوەزیرانی میسر، لە بەغدا رایگەیاند، "ئەو قەیرانەی ئێستا عێراق پێیدا تێدەپەڕێت، بەهۆی لێکەوتەکانی پەتای کۆرۆنا و دابەزینی نرخەکانی نەوت لە جیهاندا، هانی حکومەتی دا پلان بۆ بەدیهێنانی چاکسازیی ئابووری دابڕێژێت. "  مستەفا کازمی ئەوەیشی خستەڕوو، "پلانی چاکسازیی حکومەت هەوڵی پاڵپشتیکردنی کەرتی تایبەت دەدات بۆ ئەوەی کارا و کاریگەر بێت لە پرۆژەکانی پەرەپێدان و چالاککردنی بازاڕی ناوخۆ، هاوکات ئەو پەڕە سپییەی کە حکومەت ئامادەی کردووە نەخشەڕێگەیەکی روونە بەو ئاراستەیە. "  لە پەڕەی سپیدا کە حکومەت لە ناوەڕاستی ئەم مانگەدا پێشکەشی پەرلەمانی کرد بۆ بەدیهێنانی چاکسازی هاتووە: لە ساڵی ٢٠٠٤ تاوەکو ٢٠٢٠ مووچەی فەرمانبەران و خانەنشینکراوان لە عێراق ٤٠٠ % زیاد بووە. ژمارەی فەرمانبەرانی دەوڵەتیش سێ هێندە زیاد بووە، بۆیە مووچەی فەرمانبەران و خانەنشینکراوان لە ٢٠٢٠ ـدا ٧٤ % ی تێکڕای خەرجییەکان دەبات.  هەر لە پەڕەکەدا هاتووە: هەژاری لە عێراقدا گەیشتووەتە ٤٠ % و چارەسەریش بریتییە لە کەمکردنەوەی کورتهێنانی بودجەی گشتی، راگرتنی پڕکردنەوەی کورتهێنانی سندووقی خانەنشینی بە بودجەی گشتی، گونجاندنی نرخی تەزووی کارەبا لەگەڵ نرخی راستەقینەی سووتەمەنی لە جیهاندا و فرۆشتنی بەشێکی سامانی دەوڵەت بۆ بەدیهێنانی بەرژەوەندیی گشتیی.