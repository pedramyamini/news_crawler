ئەحمەد ساعیدی کە یەکێک لە بەشداربووانی خۆپێشاندانەکانی ئۆکتۆبەری ٢٠١٩ یە، بە دواخستنی ھەڵبژاردنی پێشوەختە تووڕە و نیگەرانە.  خۆپێشاندەران چاوەڕێی مستەفا کازمین بەڵێنەکەی بەرێتە سەر کە رایگەیاند ٢٠٢١/٠٦/٠٦ ئەو پرۆسەیە سازدەکەن و داوایەکی سەرەکی خۆپێشاندەران جێبەجێ دەکەن.  ئەحمەد ساعیدی، خۆپێشاندەری ئۆکتۆبەری گۆڕەپانی تەحریرە و دەڵێت: "وەک ئەو گەنجانە قسە دەکەم کە بۆ خۆپێشاندان دەچووین. ماندووبوین و شەھیدمان دا و خوێن رژا. بە ھەموو شێوەیەک رەتی دەکەینەوە بیرۆکەی حیزبەکان جێبەجێ بکرێت بۆ مانگی نۆ. ھەمووان  لەپێناو ھەڵبژاردنی پێشوەختەدا خۆپێشاندانمان کرد؛ لەپێناو گۆڕانکاریدا. ھەر ھیچ نەبێت قەرەبووی خوێنی شەھیدەکان بکرێتەوە. پشتیوان بە خوا مانگی شەش وەک سەرۆکوەزیران، مستەفا کازمی، رایگەیاند ھەڵبژاردن و گۆڕانکاری دەکرێت. "   کۆمیسیۆنی باڵای ھەڵبژاردنەکانی عێراق ھەرچەندە لە راگەیاندنەکانەوە دەڵێن دەتوانن لەو وادەیەی سەرۆکوەزیران پێشنیازی کردووە پرۆسەکە سازبکەن، بەڵام ھێشتا ئامادەکارییەکانیان تەواو نەکردووە. رووداو زانیویەتی پێشنیازی دوای ٢٠٢١/٠٩/٠١ ـیان بۆ بەڕێوەچوونی ھەڵبژاردن کردووە.   دکتۆر قاسم فەھداوی، پەرلەمانتاری عێراقە و دەڵێت: "لە راستیدا بۆ بەڕێوەچوونی ھەڵبژاردن لەو کاتەی کە راگێیندراوە کە مانگی شەشی ئەمساڵە، ھیچ ئامادەکارییەک نییە. بە داخەوە کەس نایەوێت بە راشکاوی ئەو قسەیە بکات. ھەر لایەنەو درۆ لەسەر یەکتر دەکەن. ئەمە کێشەی عێراقە، لەبەر ئەوەی سستی لە بەڕێوەبەردندا ھەیە. سەرکردە درۆ لەگەڵ گەلەکەی ناکات. "   ھێزە سیاسییەکان، ئەوانەی کوتلەی گەورەی نێو پەرلەمانن، بە دووری دەزانن ھەڵبژاردنی پێشوەختە لە مانگی شەشی ئەمساڵدا سازبکرێت، لە کاتێکدا پەرلەمان ھێشتا دەنگی ھەڵوەشاندنەوەی تێدا کزە و پرۆژەیاسای دادگای فیدراڵییش لەسەر رەفەی مێزەکاندا ماوەتەوە و لە پەرلەمان تێنەپەرێنراوە.