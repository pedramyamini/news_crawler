لیوا یەحیا رەسوول، لە هەژماری خۆیدا لە تویتەر رایگەیاند، ئەو چەکدارەی داعشیان لەڕێگەی چاودێری و هەوڵی چڕەوە و لەلایەن دەزگای دژە تیرۆرەوە کە ئەو بە "چەتە تیرۆریستەکانی داعش"ی ناوی دەبات، دەستگیرکردووە.  گوتەبێژی فەرماندەی گشتیی هێزە چەکدارەکانی عێراق راشیگەیاند: "دەستگیرکراوەکە فەرماندەی یەکەیەک بوو لە ناوچەی کەرخ لە بەغدا، پێشتریش لە ساڵی ٢٠١٤ دا بەناو (دیوانی حیسبەی داعش) لە پارێزگای ئەنبار کاری کردووە".  ئاژانسی هەواڵگری سەر بە وەزارەتی ناوخۆی عێراق رۆژی یەکشەممە رایگەیاندبوو، تیمەکانی هەواڵگری پۆلیسی فیدراڵ، لە خانووییەکی چۆڵدا لە گوندی سدرە لە شارۆچکەی دوبز لە پارێزگای کەرکووک دەستیان گرت بەسەر، دوو سەکۆی مووشەک هاوێشتن، ١٤ قەوانی مووشەکی عەیار ٥٧، لەگەڵ شەش مووشەکی مامناوەند، ٢٤ گوللە هاوەن عەیار ٦٠ ملم و ٥٥ حەشوەی گوللە هاوەن.  هەروەها پۆلیسی فیدراڵی عێراق رایگەیاندبوو، هێزێکی لیوای ١٠ی سەر بە فیرقەی سێی پۆلیسی فیدراڵ، داواکراوێکی لە شارەدێی ریاز لە شارۆچکەی حەویجە لە پارێزگای کەرکووک دەستگیرکرد، کە بەپێی ماددەی ٤ ـی یاسای بەرەنگاربوونەوەی تیرۆر داواکراوە.