محەممەد حەلبووسی، سەرۆكی پەرلەمانی عێراق لە تویتێكدا رایگەیاند "عێراق پێویستی بە گەڕانە بەدوای سەرچاوەی ئابووریی دیكە و بەهێزكردنی دەسەڵاتی یاسا لە دەروازە سنوورییەكان و رێگرتن لە قاچاخچێتی، ئەمەش جگە لە زیادكردنی داهاتی نانەوتی، كردنەوەی هەلی وەبەرهێنانی راستەقینە بۆ دابینكردنی كار بۆ بێكاران و پێشكەشكردنی خزمەتگوزاری بۆ هاووڵاتییان".  هەروەها سەرۆكی پەرلەمان دەستبردن بۆ مووچەی فەرمانبەران رەتدەكاتەوە و دەڵێت "لەژێر دروشمی چاكسازیی ئابووری، مووچەی فەرمانبەران كراوەتە ئامانجی حكومەتە یەك لەدوای یەكەكانی عێراق".  حەلبووسی دەشڵێت "دادپەروەریی كۆمەڵایەتی بە كەمكردنەوەی مووچەی پلە باڵاكان، نەهێشتنی فەرمانبەرانی بندیوار و دوو مووچە دەكرێت".  ئەنجوومەنی وەزیرانی عێراق رۆژی دووشەممە ٢١ی کانوونی یەکەمی ٢٠٢٠، لە کۆبوونەوەی نائاسایی خۆیدا پرۆژەیاسای بودجەی فیدراڵیی ساڵی ٢٠٢١ ـی پەسندکرد، دیارترینی بڕگەکانی پرۆژەیاساکە بریتین لە "بڕینی ٤٠ % ـی مووچەی سێ سەرۆکایەتییەکەی عێراق، بڕینی ٣٠ % ـی مووچەی وەزیرەکان و پەرلەمانتارەکان، بڕینی بڕێکی مووچەی فەرمانبەرانی پلەدار".  دوای پەسندکردنی پرۆژەیاسای بودجەی ٢٠٢١، مستەفا کازمی، سەرۆکوەزیرانی عێراق لە کۆنگرەیەکی رۆژنامەڤانیی هاوبەشدا لەگەڵ چەند وەزیرێکی کابینەکەی رایگەیاند "پێشوەخت رەشنووسی پرۆژە یاسای بودجەی فیدراڵیی ساڵی ٢٠٢١ لە کۆبوونەوەیەکی سەرکردە باڵاکانی هەموو لایەنە سیاسییەکان خراوەتەڕوو، زۆرینەی ئەو سەرکردانەش پەسندیان کردووە، کەچی ئێستا رەخنەی لێدەگرن".