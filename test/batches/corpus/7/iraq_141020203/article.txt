حەسەن کەعبی، جێگری یەکەمی سەرۆکی پەرلەمانی عێراق کە سەرۆکایەتی کۆبوونەوەی ئەمڕۆی پەرلەمانی عێراق دەکات گوتی، رێگەنادەین بێڕێزی بە هیچ دامەزراوەیەکی فەرمی دەوڵەتی عێراقی فیدراڵ و هەرێمیش بکرێت، لێدوانەکەی هۆشیار زێباری رەتدەکەنەوە. داواشی لە هۆشیار زێباری کرد کە داوای لێبووردن لە حەشدی شەعبی بکات.   ناسر هەرکی پەرلەمانتاری فراکسیۆنی پارتی دیموکراتی کوردستان بە (تۆڕی میدیایی رووداو)ی گوت، یوسف کیلابی کە یەکێکە لە پەرلەمانتاری شیعە و حەشدی شەعبی لە کۆبوونەوەی ئەمڕۆی پەرلەماندا باسی ئەوەی کرد، کە هۆشیار زێباری بێڕێزی بە حەشدی شەعبی کردووە، بۆیە لەسەر رۆشنایی ئەو قسانە حەسەن کەعبی جێگری یەکەمی سەرۆکی پەرلەمان داوایکرد، زێباری داوای لێبووردن بکات.  هەروەها مەیادە محەممەد، پەرلەمانتاری فراکسیۆنی پارتی بە تۆڕی میدیایی رووداوی گوت، بۆ ماوەیەک لە هۆڵی پەرلەمان گرژی دروست بوو، ئەو پەرلەمانتارەی پارتی ئاماژەی بەوەشدا وەک پەرلەمانتارانی پارتی وەڵامی پەرلەمانتارانی شیعەیان داوەتەوە و گوتوویانە قسەکانی هۆشیار زێباری بەهۆی ئەو هێرشەوە بووە کە حەشدی شەعبی کردوویەتییە سەر هەولێر.   مەیادە محەممەد گوتیشی، دواتر گرژییەکە کۆنترۆڵکرا و دۆخەکە ئاسایی بووەوە، حەسەن کەعبی کۆبوونەوەی پەرلەمانی کۆتایی پێهێنا و بڕیارە هەفتەی داهاتوو وادەی کۆبوونەوەی پەرلەمان دیاری بکرێت.   چەند رۆژێک لەمەوبەر هۆشیار زێباری لە هەڤپەیڤێنکدا لەگەڵ کەناڵی دیجلە رایگەیاندبوو، هۆکاری هێرشکردنە سەر هەولێر بۆ ئەوە دەگەڕێتەوە کە گروپە چەکدارەکان، پێیانوایە هەرێمی کوردستان لە ئەمریکا نزیکە و بەشێکە لە پرۆژەی ئەمریکا، هەروەها بنکەی ئەمریکی لێیە، ئەو گرووپانە وەک داعش وان، چۆن داعش هێرشی کردە سەر بەغدا و دواتر هێرشی کردە هەولێر، ئەوانیش هەمان کاریان کرد.  زێباری ئاماژەی بەوەشکرد، هەندێک گروپی چەکدار مستەفا کازمی سەرۆکوەزیران بە پیاوی یەکەمی ئەمریکا تۆمەتبار دەکەن و بە ئاشکراش ئەو قسانە دەکەن. هەروەها گوتی رووبەڕووبوونەوەی ئەو گروپانە پێویستی بە پاڵپشتی جەماوەریی هەیە. بەڵام ئەو قسانەی زێباری بە دیدی هەندێک شیعەوە بە سوکایەتیی بە حەشدی شەعبی لێکدرایەوە.