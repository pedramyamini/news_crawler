مستەفا کازمی، فەرماندەی گشتیی هێزە چەکدارەکان لە تویتێکدا لە تۆڕی کۆمەڵایەتیی تویتەر رایگەیاند، رۆژی سێشەممە ٢٠٢١/٠٢/٠٢ ئەبو حەسەن غەریباوی، فەرماندەی باشووری عێراقی رێکخراوی داعش و غانم سەباح، بەرپرسی گواستنەوەی خۆکوژەکانی ئەو رێکخراوە کوژراون.  مستەفا کازمی کوژرانی ئەوانەی بە تەواوکردنی بەڵێنەکان بۆ لەنێوبردنی سەرکردەکانی داعش و وەفاداریی خوێنی شەهیدەکانی عێراق ناوبردووە.  ئەوە لە کاتێکدایە کە هەمان رۆژ لە هێرشێکی چەکدارانی داعشدا لە سنووری نەفتخانەی گەرمیان پێنج چەکداری حەشدی شەعبی لەلایەن چەکدارانی داعشەوە کوژران.  هەروەها رۆژی ٢٠٢١/٠١/٢٨ مستەفا کازمی، سەرۆکوەزیرانی عێراق لە تویتێکدا کوژرانی جێگری خەلیفە و والیی داعشی لە عێراق رایگەیاند.