هۆشیار عەبدوڵڵا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، فراكسیۆنە شیعەكان "بەشێكیان كە كەمن لەگەڵ ئەوەن دەقەكەی حكومەت وەكو خۆی تێپەڕێندرێت كە داوای داهاتی ٢٥٠ هەزار بەرمیل نەوتی رۆژانە دەكات، بەشێكی دیكەیان داوای كۆی دۆسیەی نەوتی هەرێمی كوردستان دەكەن، بەشی سێیەمیش داوای كۆی نەوتی بەرهەمهێندراو دەكەن، نەک كۆی دۆسیەی نەوت و داوادەکەن ئەو نەوتەی بەرهەمدەهێنرێت رادەستی سۆمۆ بكرێت و حكومەتی هەرێمیش خۆی سەرپەرشتیی بكات".  بە گوتەی هۆشیار عەبدوڵڵا، تاوەكو ئێستا فراكسیۆنە شیعەكان لەسەر دەقێكی دیاریكراو یەكلایی نەبوونەتەوە، بەڵام بڕیارە هەفتەی داهاتوو لەسەر دەقێك رێکبکەون و "ئەو دەقە رەوانەی لیژنەی دارایی بكەن بۆئەوەی گفتوگۆی لەسەر بكەین، چونكە چاوەڕوان دەكرێت لە ناوەڕاست یان لە كۆتایی هەفتەی داهاتوودا دەنگ لەسەر پرۆژە یاسای بودجەی گشتی بدەین".  لە رەشنووسی بودجەی ساڵی ٢٠٢١ ـی عێراقدا پشکی هەرێمی کوردستان رێژەی ١٢.٦٧ % ـی بودجە پێکدەهێنێت، بەڵام دەبێت رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات.  پشکی هەرێمی کوردستان لەو پرۆژە یاسایەدا ١٣ تریلیۆن و ٩٠٤ ملیار و ١٢ ملیۆن و ٤٥٢ هەزار دینارە.