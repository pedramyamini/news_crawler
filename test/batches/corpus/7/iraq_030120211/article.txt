محەممەداوی کە قسەی بۆ ' ئاژانسی دەنگوباسی عێراق ' کردووە، رایگەیاندووە "لیستی تۆمەتبارە رەوانەکراوەکان بۆ دادگاکان ٢٠ کەسایەتی پلەداری وەزیری تێدایە کە رەوانەی دادگاکان کراون"، روونیکردووەتەوە، "ئەمە دەریدخات نابێ کەسانی خاوەن دوو وڵاتینامە، پۆستی باڵایان لە وڵاتدا بدرێتێ".  ئەو رایگەیاندووە، ٢٠ تۆمەتباری گرنگ کە پلەی وەزیریان هەیە، لە نێو ٣٣٣ تۆمەتباری دیکەدان کە بەبێئامادەبوونیان، دراونەتە دادگا. هەرچی کەسانی خاوەن پلەی بەڕێوەبەری گشتییە، ئەوان ژمارەیان ٢٧ کەسە کە تۆمەتبارن لە کەیسەکانی تاوانکاری تایبەت بە وەزارەتی کارەبا.  محەممەداوی روونیکردووەتەوە، ئەو کەسانەی دیکەی پۆستیان لە بەڕێوەبەری گشتی کەمترە، ژمارەیان دەگاتە ٢٨٦ کەس، هەموویان بەبێئامادەبوونی خۆیان، دراونەتە دادگا.  پەرلەمانتارەکە روونیدەکاتەوە، "تۆمەتبارکردنەکان چوار وەزیری پێشوو، لەگەڵ حەوت بەڕێوەبەری گشتی لە ماوەی دوو ساڵی رابردوودا گرتووەتەوە، لە کاتێکدا کۆی کەسانی تۆمەتبار بە تاوانەکانی گەندەڵی لە وەزارەتی کارەبا کە پلەکانیان نزمترە، ژمارەیان ١٩٨ کەسە".  کێشەی کارەبا لە عێراقدا، یەکێکە لە تەنگژە قووڵەکانی وڵاتەکە، کەرتی کارەبای عێراق وێرای خەرجکردنی پارەیەکی زۆر تێیدا لەماوەی حەڤدە ساڵی رابردوو، بەڵام بەردەوام کێشەی هەیە و کارەبا وەک پێویست بە خەڵک ناگات. بەشێکی ئەو کەموکورتییانە بۆ بوونی گەندەڵییەکی فراوان لە نێو وەزارەتی کارەبا دەگەڕێتەوە.  بانکی نێودەوڵەتی دەڵێ، عێراق ساڵانە لانیکەم ١٨ ملیار مەتر سێجا گاز دەسووتێنێت، پلەی دووەمی لە دوای رووسیا و ئەمریکاوە هەیە، لە سووتاندنی بێسوودی غازی هاوتای نەوتی دەرهێنراو لە کێڵگەکان.