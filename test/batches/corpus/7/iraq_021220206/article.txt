فەلاح خەفاجی، پەرلەمانتاری هاوپەیمانیی نەسر بە تۆڕی میدیایی رووداوی راگەیاند "داواكەی موقتەدا سەدر، رێبەری رەوتی سەدر لەكاتی خۆیدایەتی. پێویستمان بە هەنگاوێکی لەو جۆرەیە؛ داواکەی بۆ رێكخستنەوەی نێو ماڵی شیعە لە بەرژەوەندیی عێراق و حكومەت و هەموو لایەنەكاندایە".  ئەو پەرلەمانتارەی هاوپەیمانیی نەسر گوتیشی "بە شێوەیەكی گشتی حكومەت و سەرجەم لایەنەكانی عێراق لەو داوایەی سەدر سوودمەند دەبن. ئەو دەستپێشخەرییە بەرز دەنرخێنین و بە هەموو شێوەیەك پشتگیریی دەكەین".  بە گوتەی ئەو پەرلەمانتارەی هاوپەیمانییەکەی عەبادی، لێكترازان و بەشبەشبوون لەنێو پێكهاتەی سوننە، شیعە و كورد هەیە، بۆیە تەواوی فراكسیۆنەكانی شیعە پشتگیری لەو داوایەی سەدر دەكەن".  هاوکات حەسەن شوێرد، پەرلەمانتاری هاوپەیمانیی وەتەنیە بە سەرۆکایەتی ئەیاد عەلاوی ئەو داوایەی سەدر بە پرسێكی ناوخۆی شیعەكان دەزانێت. ئەو پەرلەمانتارە بە تۆڕی میدیایی رووداوی راگەیان "رەنگە مەبەستی سەدر بۆ رێكخستنەوەی نێو ماڵی شیعە بۆ چارەسەركردنی ناكۆكییەكانی نێوان لایەنەكان بێت، بەتایبەتی ئێستا وڵات بە قۆناخێكی مەترسیداردا تێپەڕدەبێت؛ سەدریش لەلایەن شیعە و سوننە و كورد و كۆی پێکهاتە سیاسییەكانی دیكەوە كەسێكی پەسندە، سەرجەم لایەنە شیعەكان بەدەم داواكارییەكەی سەدرەوە دەچن".  ئەمڕۆ چوارشەممە ٢ی کانوونی یەکەمی ٢٠٢٠ موقتەدا سەدر، رێبەری رەوتی سەدر لە تویتێكدا داوای لە لایەنە شیعەكان كرد پەلەبكەن لە رێكخستنەوەی نێوماڵی شیعە و واژۆكردنی "پەیماننامەی شەرەف"، ئەوەش لەپێناو بەرەنگاربوونەوەی ئاستەنگە دەرەكی و ناوخۆییەكان.