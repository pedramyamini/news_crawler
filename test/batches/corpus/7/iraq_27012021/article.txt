د. ناسر هەرکی، ئەندامی لیژنەی ئاسایش و بەرگریی پەرلەمانی عێراق بە تۆڕی میدیایی رووداوی راگەیاند، لیژنەی ئاسایش و بەرگریی پەرلەمانی عێراق کاژێر ١١: ٠٠ی رۆژی چوارشەممە میوانداریی ژمارەیەک بەرپرسی ئەمنی و سەربازی دەکات.  ئەو بەرپرسانەی میوانداری دەکرێن پێکهاتوون لە بریکاری وەزارەتی ناوخۆ، فەرماندەی ئۆپەراسیۆنەکانی بەغدا، بەڕێوەبەرانی هەواڵگری و ئاسایشی بەغد.  لە دیدارەکەدا بەدواداچوون و گفتوگۆ لەسەر دۆخی ئەمنیی بەغدا و هۆکاری نارامییەکانی ئەو شارە و گرتنەبەری رێکارە ئەمنی و هەواڵگرییەکان دەکرێت.  ئەندامەکەی لیژنەی ئاسایش و بەرگری لە پەرلەمانی عێراق ئاماژەی بەوە دا، بەشێک لە ئەندامانی لیژنەی ئاسایش و بەرگری پێیانوایە بڕیاری گۆڕانکارییەکان لە پۆستە ئەمنی و هەواڵگرییەکاندا پەلەی تێدا کراوە، پێویستە وردتر بن و کەسانی شیاو و گونجاو دیاری بکرێن. بەپێی ماددەی ٦١ بڕگە پێنج - جیم دیاریکردنی فەرماندە ئەمنییەکان لە پەرلەمان دەنگیان لەسەر بدرێت.  هەروەها د. ناسر هەرکی رایشیگەیاند، بڕیارە رۆژی پێنجشەممە هەر لەبارەی دۆخی ئەمنییەوە لیژنەی ئاسایش و بەرگریی پەرلەمانی عێراق لەگەڵ سەرۆککۆمار و رۆژی شەممەیش لەگەڵ سەرۆکوەزیران کۆببێتەوە.   پێشنیوەڕۆی رۆژی پێنجشەممە ٢٠٢١/٠١/٢١ دوو خۆكوژ لە گۆڕەپانی تەیەران لە ناوەڕاستی شاری بەغدا خۆیان تەقاندەوە. بە گوێرەی دوایین ئاماری وەزارەتی تەندروستی و ژینگەی عێراق، ٣٢ كەس كوژراون و ١١٠ كەسی دیكەش بریندار بوون.