تەندروستی جیهانی هۆشداریدەدات و دەڵێت: "ئەگەر بەزووترین کات ئەم هەموو خۆکوشتنە رێگری لێنەکرێت، خەڵکی ئەم وڵاتە قوربانییەکی گەورە دەدەن".  بەگوێرەی ئامارەکانی رێکخراوەکە، لە ساڵی ٢٠١٩ دا ٥٩٠ کەس لە عێراق خۆیان کوشتووە، ١١١٢ هەوڵی خۆکوشتن دراون، ٨٠ % ی ئەوانەی خۆیان دەکوژن ئافرەتن، بەگوێرەی ئەم ئامارەبێت، لە عێراق لە هەر رۆژێکدا زیاتر لە کەسێک خۆی دەکوژێت و سێ کەسیش هەوڵی خۆکوشتن دەدەن.  ژمارەی هەوڵەکانی خۆکوشتن کە لە ٢٠١٩ دا بە بەراورد بە ساڵانی پێشتر زۆر زیادیکردووە، لە ٢٠١٨ دا ٥١٩ هەوڵی خۆکوشتن هەبوون، لە ٢٠١٧ شدا ٤٢٢ هەوڵی خۆکوشتن هەبوون.  تەندروستیی جیهانی دەڵێت: "دەتوانین رێگری بکەین لە هەوڵی خۆکوشتن، بەتایبەتی ئەگەر هۆکارەکانی خۆکوشتن بزانین و بەوەش بزانین کە کێن ئەو کەسانەی بارودۆخ ناچاریان دەکات پەنا بۆ کارێکی واببەن؟ ".  تەندروستیی جیهانی بەرەنگاربوونەوەی خۆکوشتن بە ئەركێکی تەندروستی لەپێشینە ناودەبات، رێکخراوەکە دەڵێت ئامانجمانە رێژەی مردن بەم رووداوانە کەمبکەینەوە.  ساڵانە لەسەرتاسەری جیهاندا ٨٠٠ هەزار کەس خۆیان دەکوژن، لە بەرامبەر هەریەکێک لەو کەیسانە ٢٠ هەوڵی خۆکوشتنیش هەن، لە هەر ٤٠ چرکەیەکیشدا کەسێک خۆی دەکوژێت.  تەندروستیی جیهانی دەڵێت لەگەڵ دامودەزگا نێوخۆییەکان کاردەکات بۆ بڵاوکردنەوەی هۆشیاری لە دژی خۆکوشتن و هەوڵی خۆکوشتن.  لەماوەی چەند ساڵی رابردو چەندین خێزانی عێراقی بەهۆی شەڕ و قەیرانی ئابووری تووشی کێشەی دەروونی بوون، ئەمانەش تەنیا هۆکارنین بۆ هەوڵی خۆکوشتن. چەندین خێزان دوای قەدەخەی هاتووچۆ و مانەوەیان لە ماڵەوە بە ناچاری دووچاری پەراوێزی کۆمەڵایەتی، نیگەرانی، ترس لە تووشبوون بە کۆڕۆنا، نادڵنیایی، لەدەستدانی کار، سترێس و ئاستەنگییە ئابوورییەکان هاتوونەتەوە.  رێکخراوە نێودەوڵەتییەکە دەڵێت ئەم فاکتەرانە دەکرێت خەمۆکی و نیگەرانی و خۆئازاردانیش بێننە ئاراوە. هۆکارەکەشی دەگەڕێنێتەوە بۆ ئەوانەی تووشی خەمۆکی، بێخەوی بوونەتەوە، لەگەڵ پزیشکانی پسپۆڕ، بە ئاسانی دەستیان بە خزمەتگوزارییە تەندروستییەکان ناگات کە بە کەرەستەی بنەڕەتی بۆ بەرەنگاربوونەوەی خەمۆکی دەزانرێن.  هۆکاری دیکەی خۆکوشتن لە عێراق بۆ کێشەی نێوان ژن و پیاو، کەموکوڕی جەستەیی، ئاستەنگییە داراییەکان ئاستەنگییە یاساییەکان دەگەڕێندرێنەوە.  ئەوانی دی کێشەی کەسی یاخود خێزانین، لە تووندوتیژی خۆیان دەبیننەوە، بۆ نموونە چەوساندنەوەی منداڵان، فەرامۆشکردنیان، دووبارەبوونەوەی مێژووی خۆکوشتن لەنێو خێزان لەگەڵ هۆکاری گەورەتری نێو کۆمەڵگە وەکو زۆربوونی تاوان و تووندوتیژی.  دکتۆر عیماد عەبدولرەزاق، راوێژکاری نیشتمانی بۆ نەخۆشییە دەروونییەکان لە وەزارەتی تەندروستیی عێراق دەڵێت: "باشترین چەک بۆ نەهێشتنی خۆکوشتن لە عێراق باشترکردنی خزمەتگوزاریی تەندروستیی دەروونییە".  عیماد عەبدولرەزاق دەڵێت: "لە رێگەی هەوڵی هەمەلایەنە، دەکرێت توانای بنچینەیی زیادبکەین، دڵنیایی خزمەتگوزاری تەندروستی بەهێزبکەین، هۆشیاری زیاتر بڵاوبکەینەوە و هەڵمەتی دژایەتیکردنی نەخۆشی دەروونی رابگەیێنین".