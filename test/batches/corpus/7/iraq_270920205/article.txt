بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ یەکشەممە، مستەفا کازمی سەرۆکوەزیرانی عێراق پێشوازی لە شاندێکی پزیشکانی نیشتەجێی خولاو کرد، کە مانیان لە کارکردن گرتووە و گوێی لە داواکاری و پێویستییەکانیان گرتووە.   کازمی لەگەڵ پزیشکەکان ئەو ئاڵنگارییانەی تاوتوێکردووە کە بەهۆی ڤایرۆسی کۆرۆنا رووبەڕوویان بووەتەوە.   مانگرتنی پزیشک و کارمەندانی تەندروستیی عێراق لە سەرەتای ئەم مانگەوە دەستی پێکردووە، پێکهاتوون لە پزیشکانی گرێبەست و هەمیشەیی، ئەوانەی گرێبەستن داوای دامەزراندن دەکەن، ئەوانەیشی کە هەمیشەیین داوای دەرماڵە دەکەن.   دابەشکردنی مووچەی ئەم مانگە لە عێراق دواکەوتووە، بەڵام ئەو پزیشکانە دەڵێن، کێشەی سەرەکییان هەژمارنەکردنی کاری زیادە، و خراپیی دەرماڵەکانیانە. بەشێک لە پزیشکانی خولاویش داوا دەکەن، ماوەی خولاو بکرێت بە یەک ساڵ.  سەرۆکوەزیرانی عێراق جەختی لە رەوایەتیی داواکارییەکانی ئەو پزیشکانە و لابردنی ئاستەنگەکانی بەردەمیان کردەوە، داوای کرد بە زووترین کات کۆتایی بە مانگرتنی گشتی بهێنن، بگەڕێنەوە سەر کارەکانیان و پشتیوانی و هاوکاریی هاوڕێ پزیشک و کارمەندانی تەندروستی و پەرستارەکان بن بۆ تێپەڕاندنی ئەو قەیرانە مەترسیدارە.  کۆی گشتیی تووشبووانی کۆرۆنا لە عێراق و هەرێمی کوردستان گەیشتووەتە ٣٤٩ هەزار و ٤٥٠ کەس. لەو ژمارەیەش هەشت هەزار و ٩٩٠ کەس گیانیان لەدەستداوە و ٢٨٠ هەزار و ٦٧٣ کەسیش چاکبوونەتەوە کە دەکاتە لە ٨٠ % ـی تووشبووان.