دادگاکە لە نووسراوێکی فەرمیدا بە واژۆی دادوەر زیا جەعفەر، بڕیارەکەی راگەیاندووە و تێیدا دەڵێت، "لێکۆڵینەوە لە دۆسیەی تایبەت بە تۆمەتبار خالید موتعەب عوبەیدی، وەزیری پێشووی بەرگری و ئەندامی ئێستای پەرلەمانی عێراق دەکرێت لەسەر مامەڵەکردن بەو چەکانەوە کە لەنێو فڕۆکەیەکی بارهەڵگری نیشتووەوە لە فڕۆکەخانەی بەغدا بەبێ چاوەڕێکردنی ئەنجامی لێکۆڵینەوەکان کردوونی. "  هەروەها نووسراوەکە داوای لە ئەنجوومەنی نوێنەرانی عێراق کردووە، گفتوگۆ بکات لەبارەی هەڵگرتنی پارێزبەندیی سەر عوبەیدی "لەپێناو تەواوکردنی رێوشوێنە یاساییەکان لە دژی. "  عوبەیدی پێشتر پۆستی وەزیریی بەرگریی لە حکومەتی عێراقیدا بەڕێوە بردووە کاتێک حەیدەر عەبادی سەرۆکوەزیرانی وڵات بوو.  ئەنجوومەنی نوێنەرانی عێراق لە مانگی ئابی ٢٠١٦ دا عوبەیدیی لە ئەندامێتیی خۆی دەرکرد، بەزۆرینەی دەنگ متمانەشی لێسەندەوە، ئەوەش پاش تۆمەتبارکردنی بە تاوانەکانی گەندەڵی، لە کاتێکدا ئەو تاوانەکان رەتدەکاتەوە.