عەبدولزەهرە هینداوی، گوتەبێژی وەزارەتی پلادانانی عێراق رایگەیاند، ئەم مانگە بە بەشداری هاوبەشە نێودەوڵەتییەکان کۆنگرەیەک رێکدەخەن، بەمەبەستی دانانی پلانێک بۆ رووبەڕووبوونەوەی ئاڵنگارییە ئابووری و کۆمەڵایەتییەکان کە بەهۆی پەتای کۆرۆنا و قەیرانی نەوت دروست بوون.  گوتەبێژی وەزارەتی پلادانانی عێراق ئاماژەی بەوەکرد، عێراق پێویستی بە پارەیە بۆ پشتیوانیکردن لە پلانی چارەسەرکردنی لێکەوتەکانی ئەو قەیرانە. دەشڵێت "کێشەی عێراق لە زۆریی خەرجی بەکاربردنە".  باربارا ئان کریگزمان، رێکخەری یەکەم بۆ هەڵسەنگاندنی کاریگەری کۆمەڵایەتی و ئابووری لە بەرنامەی پەرەپێدانی سەر بە نەتەوەیەکگرتووەکان رایگەیاند، بەپێی توێژینەوەیەکی نوێ کە بەهاوبەشی لەگەڵ رێکخراوی یونیسێف و بانکی نێودەوڵەتی کردوویانە، رێژەی هەژاریی لە عێراق لە ساڵانی ٢٠١٧ و ٢٠١٨ کەمتر بووە لە ٢٠ %، بەڵام  پێشبینیدەکرێت ئەمساڵ بۆ ٣١ % بەرزبێتەوە.   گوتەبێژی وەزارەتی پلادانانی عێراق رایگەیاندووە، حکومەتی عێراق کۆمەڵێک رێکار دەگرێتەبەر بۆ کەمکردنەوەی کاریگەرییەکانی پەتای کۆرۆنا، لەوانە هەڵوەشاندنەوەی قەدەخەی هاتووچۆ بۆ پشتیوانیکردن لە کەرتی تایبەت.  وەزارەتی تەندروستی و ژینگەی عێراقیش رایدەگەیێنێت بڕیاری قەدەخەی هاتووچۆ دەخەنەوە بەردەم لیژنەی باڵای تەندروستی و سەلامەتی نیشتمانی و گفتوگۆی لەسەر دەکرێت.  حازم جومەیلی، بریکاری وەزارەتی تەندروستی عێراق رایگەیاند، دۆخی پەتای کۆرۆنا لە گۆڕانکاریدایە، ژمارەی تووشبووان بە ڤایرۆسی کۆرۆنا لەسەر ئاستی جیهانی لە بەرزبوونەوەیەدا، بەتایبەتی رۆژی پێنجشەممەی رابردوو زۆرترین ژمارەی تووشبووانی کۆرۆنا تۆمارکراوە لەسەرەتای سەرهەڵدانی ئەو پەتایەوە.  جومەیلی روونیکردەوە، زیادبوونی ژمارەی تووشبووان لە وڵاتانی دراوسێ ئاگادارکردنەوەیەکی ترسناکە، پێویستی بە رێکاری خۆپارێزی زیاترە لەلایەن حکومەتی عێراقی و لایەنە پەیوەندیدارەکان و هاووڵاتیانەوە. دەشڵێت "نزمبوونەوەی پلەکانی گەرما هۆکارێکی یارمەتیدەرە بۆ گواستنەوەی ڤایرۆسەکە بەتایبەتی لە ناوچە داخراوەکاندا".  بریکاری وەزارەتی تەندروستی عێراق دووپاتیکردەوە لیژنەی راوێژکاری باڵای لەسەر ئەو بابەتە کۆدەبێتەوە و راسپاردەکانی بۆ لیژنەی باڵای تەندروستی و سەلامەتی نیشتمانی بەرزدەکاتەوە، تاوەکو بۆ قۆناخی داهاتوو رێکاری پێویست بگیرێتەبەر.