بەپێی ئەو بەڵگەنامەیەی ئەمڕۆ سێشەممە ٥ی کانوونی دووەمی ٢٠٢١ لەلایەن سكرتێری تایبەتی فەرماندەی گشتیی هێزە چەكدارەكانی عێراق بڵاوكراوەتەوە، مستەفا كازمی، سەرۆكوەزیرانی عێراق فەرمانی بە دەزگا ئەمنی و سەربازییەكان كردووە، بەبێ وەرگرتنی رەزامەندیی فەرمی، نابێت كارمەندانی دەزگا ئەمنی و سەربازییەكان لێدوان بدەن و چاوپێكەوتن لەگەڵ دەزگاكانی راگەیاندن بکەن.  بەهۆی لێدوانێكی لەبارەی قاسم سولەیمانی، كە مشتومڕی زۆری لەلایەن لایەنەكانی نزیك لە تاران لێكەوتەوە، ئەمڕۆ كازمی یەكێك لە راوێژكارەكانی سڕكرد.  هیشام داوود، راوێژكاری كازمی بۆ كاروباری دیالۆگی نیشتمانی لە دیدارێكیدا لەگەڵ كەناڵی BBC، گوتی "سولەیمانی پێیوابوو ئەو تەنیا هاوئاهەنگیكارێك نییە لەگەڵ عێراق، بەڵكو بەرپرسی بەشێكە لە عێراق، هەروەها بە ئارەزووی خۆی هەر كاتێك ویستبای دەهات و دەڕۆیشت و پرەنسیپە گشتییەكانی دەوڵەتی عێراقیشی بەلاوە گرنگ نەبوو".  بە گوتەی هیشام داوود، دیدارەكەی لەگەڵ كەناڵی BBC لە چوارچێوەی فیلمێكی مێژووییدا بووە و دوو مانگ پێش پەخشكردنی تۆماركراوە و لە راگەیێندراوێكدا گوتی "من بە زمانێكی ئازاد لەو فیلمە قسەم كردووە بەو پێیەی كەسێكی ئەكادیمی و شارەزام لەو بوارەی عێراق، بە شێوەیەكی فەرمی قسەم نەكردووە".