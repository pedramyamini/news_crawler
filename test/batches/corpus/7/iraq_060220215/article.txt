عەدنان ساڵحی، بەڕێوەبەری ناوەندی موستەقبەل بۆ توێژینەوەی ستراتیژی لە عێراق بە تۆڕی میدیایی رووداوی راگەیاند: "سرووشتییە هەموو حیزبە بەشداربووەکان لە پرۆسەی سیاسیدا، چ لە عێراق بێت یان لە هەر وڵاتێکی دیکە، ئامانجیان گەیشتن بێت بە دەسەڵات، هاوکات بێگومان بەشێکی پرۆسەی گەیشتن بە دەسەڵات بەدەستهێنانی لووتکەی دەسەڵاتە، چ سەرۆکایەتیی کۆمار بێت، یان سەرۆکایەتیی وەزیران، بۆیە بە رای من مالیکی یان هەر کەسایەتییەکی دیکە کاتێک باسی بەدەستهێنانی سەرۆکایەتیی وەزیران دەکەن، ئەوا شتێکی ئاساییە، چونکە لە گەمەی سیاسیدا هیچ شتێک مەحاڵ نییە، دەکرێ ئەوانەی ئەمڕۆ دووژمنن سبەی ببنە هاوڕێ، یان بە پێچەوانەوە".  سەبارەت بەوەی کە چۆن باسی گەڕانەوەی نووری مالیکی دەکرێت بۆ پۆستی سەرۆکوەزیرانی عێرا؟ بەڕێوەبەری ناوەندی موستەقبەل بۆ توێژینەوەی ستراتیژی لە عێراق گوتی "راستە باسی گەڕانەوەی نووری مالیکی بۆ پۆستی سەرۆکوەزیران لە ناوەندە سیاسییەکان ئاساییە، بەڵام ئاخۆ لە پاش بەڕێوەچوونی هەڵبژاردن ئەو باسە هەر ئاسایی دەبێت؟ واتا ئاخۆ ئەو ئەنجامەی کە مالیکی بەدەستیدەهێنێت رێگەی بۆ خۆش دەکات بگاتە ئەو پۆستە؟ ئێستا نەک تەنیا مالیکی، بەڵکو هەمووان باسی سەرۆکایەتی وەزیران دەکەن، وەک ئەو لایەنانەی کە لە شەقامدا پێگە و کاریگەرییان دیارە، بەڵام دوور نییە لە پاش هەڵبژاردن گفتوگۆ و هەماهەنگی سیاسی بکرێت بۆ بەدەستهێنانی سەرۆکایەتی وەزیران، چونکە حیزبی دەعوە لە کابینەی یەکەمدا بە ١٥ کورسی پەرلەمانەوە پۆستی سەرۆکوەزیرانی بەدەستهێنا، ئەوەش بەهۆی رێککەوتنی سیاسی بوو بۆ دەربازبوون لە قەیران، ئیدی رەنگە ئەوە دووبارە ببێتەوە یان دووبارە نەبێتەوە، بەڵام پێشی هەڵبژاردن وەک پاش هەڵبژاردن نییە".  بەڕێوەبەری ناوەندی موستەقبەل دۆخی ئەمڕۆی ناوچەی رۆژهەڵاتی ناوەڕاست بە "زۆر تەمومژاوی" ناودەبات و دەشڵێت "کەسیش نازانێ سیاسەتی ئیدارەی نوێی ئەمریکا چۆن دەبێت، کەس نازانێ رێکخستنەوەی کارتەکان لە سووریا و عێراق و یەمەن چۆن دەبێت، بەڵام پرسیارەکە ئەوەیە ئاخۆ ڤیتۆ لەسەر کەسێکی دیاریکراو هەیە، بەوەی نابێ خۆی بۆ پۆستی سەرۆکوەزیران بەربژێر بکات؟ من دەڵێم نەخێر، هەموو ئەگەرەکان لە ئارادان".  سەبارەت بە رێگری موقتەدا سەدر، رابەری رەوتی سەدر لە عێراق لە گەڕانەوەی نووری مالیکی بۆ پۆستی سەرۆکوەزیران بۆ جاری سێیەم، بەهۆی ململانێی ئاشکرا و دوورخایەنی نێوان سەدر و مالیکی، عەدنان ساڵحی دەڵێت: "لە هەڵبژاردنی ساڵی ٢٠١٨ رەوتی سەدر گەورەترین براوە بوو، بەڵام نەتوانی بە ئارەزووی خۆی لە پەرلەمان بڕیار بدات، چونکە لە ترسی زۆرداربوونی رەوتی سەدر هاوپەیمانی دروست بوو، بە رادەیەک تەنانەت بابەتی گەورەترین فراکسیۆن لەبیرچوو و بووە هێزێک دەیتوانی بڕیاردان لە پەرلەمان پەکبخات، بەڵام دیسان دانوستاندنی درێژخایەن کرا و لە کۆتاییدا گەیشتنە رێککەوتن، بۆیە دەکرێ پاش هەڵبژاردنی داهاتوو هەمان سیناریۆ دووبارە ببێتەوە".  نووری مالیکی، سەرۆکی هاوپەیمانی دەوڵەتی یاسا، کە لە ساڵی ٢٠٠٦ ـەوە تاوەکو ساڵی ٢٠١٤ سەرۆکوەزیرانی عێراق بوو، لە هەڤپەیڤینەکەدا کە پێنجشەممەی رابردوو پەخش کرا و دوای دەستبەکاربوونی جۆ بایدن، سەرۆکی ئیدارەی نوێی ئەمریکا هات، رایگەیاند: "بەڕێوەنەچوونی هەڵبژاردن زۆر باشترە لە بەڕێوەچوونی بە ساختەکارییەوە بەهۆی بەکارهێنانی چەک، چونکە من نیگەرانم، بۆیە داوای بەدەست ژماردنی دەنگەکان دەکەم، لە پاڵ ژماردنی ئەلیکترۆنی".  نووری مالیکی گوتیشی: "هەرچەندە من سەرۆکایەتی وەزیرانم ناوێ، بەڵام ئەگەر راسپێردرام قبووڵی دەکەم و چاکسازیش دەکەم، وەک چۆن پێشتر رێگەم نەدا، ئێستاش رێگە نادەم مراوییەک یان هەرچییەکی دیکە بێت خەڵکی بترسێنێت، بە دووریشی دەزانم لە پاش هەڵبژاردن هەلێکی دیکە بدرێتە مستەفا کازمی، سەرۆکوەزیرانی عێراق، بەڵام ئەو بابەتە لە دەسەڵاتی پەرلەماندایە".