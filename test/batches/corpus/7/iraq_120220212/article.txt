عەبدولڕەحمان جەزائیری، فەرماندەی حەشدی شەعبی لە وەزارەتی بەرگریی عێراق، لە کاتی بەشداریکردنی لە هەواڵەکانی کاژێر ١٦: ٠٠ی تۆڕی میدیایی رووداوی رایگەیاند: "ئەو هێرشانەی تورکیا لەناو خاکی عێراق دەیانکات مایەی قبووڵکردن نین.  حکومەتی عێراق لە دەستدرێژییەکانی تورکیا بێدەنگە. تورکیا بۆ رەوایەتیدان بە هێرشەکانی، پەکەکە وەک پاساو بۆ داگیرکردنی عێراق بەکاردەهێنێت. "  هەروەها عەبدولرەحمان جەزائیری باسی لەوە کرد: "دەبێت سوپای عێراق و پێشمەرگە هەڵوێستیان بەرامبەر سوپای تورکیا هەبێت. "  لەبارەی هەڵوێستی ئەوانەوە بەرامبەر هێرشەکانی تورکیا لە ناوچەی گارە و شوێنەکانی دیکە، ئەو فەرماندەیەی حەشدی شەعبی باسی لەوە کرد ئەوان هێزێکی حکومەتن و گوتیشی: "حەشدی شەعبی فەرمان لە سەرۆکوەزیران وەردەگرێت. ئاسمانی عێراق بە دەستی حەشدی شەعبییەوە نییە. "  هەروەها ئەو فەرماندەیەی حەشدی شەعبی لە وەزارەتی بەرگریی عێراق گوتی: "رووبەڕووی هەموو ئەو دەستدرێژییانە دەبینەوە دەکرێنە سەر عێراق. قبووڵ ناکەین دەستدرێژی بکرێتە سەر هەرێمی کوردستان و، نابێت رێگە بە تورکیا بدەین هێرش بکاتە سەر هەرێمی کوردستان. "  عەبدولرەحمان جەزائیری گوتیشی: "ئۆپەراسیۆنەکانی تورکیا لە سنووری عێراق زۆر ئاشکرایە بۆ هەموو جیهان و دەبینین حکومەتی عێراق و لایەنە سیاسییەکانیش بێدەنگن. بەشداربووانی پرۆسەی سیاسییش هیچ هەڵوێستێکیان لەو بارەوە نییە. وەزیری بەرگریی تورکیا باسی لەوە کرد، رەنگە لە رۆژانی داهاتوودا پێکدادان هەبێت و زیاتر بێنە ناوچەکانی کوردستان لە باکووری عێراق، بەتایبەت لە شنگال و ناوچەکانی دیکە. ئەم بێدەنگییە ئەمڕۆ زۆر سەیرە و حکومەت بێدەنگە و دەرهاویشتەی زۆری هەیە. تورکیایش دان بە حکومەتی هەرێمی کوردستاندا نانێت. "  جەزائیری باسیشی لەوە کرد، لەگەڵ نووسینگەی سەرۆکوەزیرانی عێراق لەو بارەوە گفتوگۆی کردووە و پێیانگوتووە کە "هەرێمی کوردستان پارتی کرێکارانی کوردستان (پەکەکە)ی تێدایە، ئەوەش لەلایەن حکومەتی عێراقەوە بەپێی بڕیاری نەتەوە یەکگرتووەکان رێکخراوێکی تیرۆریستییە و تورکیاش مامەڵە لەگەڵ بڕیارەکانی حکومەتی عێراق ناکات. "  ئەو فەرماندەیەی حەشد دەڵێت: "بۆیە ئەمڕۆ لەپێش ئەو راستیەداین کە هێرشەکان بە ناوی هێرشکردنە سەر پارتی کرێکارانی کورستانن، بەڵام پێمانوایە ئەوە بیانووێکە لەلایەن تورکیاوە. تەنانەت حکومەتی هەرێمی کوردستان بە داخەوە، با گوێیان لێبێت هەموویان، لە بەرامبەر ئەو پرسەدا بێدەنگن. عێراقیش بە داعش و کێشەکانی نێوان هەولێر و بەغداوە سەرقاڵە. ئەوەش ناکرێت و دەبێت لە پەرلەمان بڕیارێک بۆ دیاریکردنی هەڵوێستیان هەبێت و ناکرێت ئەمڕۆ چاوپۆشی لە زێدەڕۆییەکانی تورکیا و ئەوانەی دیکەش بکرێت. "  عەبدولرەحمان جەزائیری پێیوایە بناخەی بابەتەکە ناکۆکیی سیاسییە و گوتی: "دەبێت حکومەتی هەرێمی کوردستان و حکومەتی عێراق لەسەر مێزی گفتوگۆ دابنیشن بۆ چارەکردنی ئەو زێدەڕۆییانە. چونکە ئەو زێدەڕۆییانە ئەمڕۆ دروست نەبوون، کۆنن و ساڵانێکە تورکیا زێدەڕۆیی دەکاتە سەر سنووری عێراق، کەچی دەبینین پەرلەمان و حکومەتی عێراق بێدەنگن. بۆیە ئەمڕۆ لە رێگەی کەناڵەکەی ئێوەوە داوا دەکەم و دەڵێم دەبێت پەرلەمان بۆ نواندنی هەڵوێستی یەکلاکەرەوە و بڕیاردان بە نائاسایی کۆببێتەوە. "  هەروەها جەزائیری جەختی لەوە کردەوە کە دەبێت باڵیۆزی تورکیا لە عێراق بانگ بکرێت و لێپێچینەوە لەو هەموو زێدەڕۆییانە بکرێت، "ئەگەرنا دەبێت سوپای عێراق و پێشمەرگە بێنە سەر هێڵ و وەڵامی هەموو ئەو هێرشانە لە سنووری نێوان تورکیا و عێراق بدەنەوە و سنووری عێراق بە دەست بهێننەوە. دواتر دەکرێت بۆ چارەکردنی کێشەکە دانوستاندن لەگەڵ پارتی کرێکارانی کوردستان بکرێت. "  بە گوتەی عەبدولرەحمان جەزائیری، ئەمشەو هەینی ٢٠٢١/٠٢/١٢ نووسینگەی سەرۆکوەزیرانی عێراق بۆ بڕیاردان لەبارەی ناردنی هێزی پاڵپشتیکار کۆدەبێتەوە، نەک تەنیا سێ لیوا، بەڵکو رەنگە هێزی زیاتر رەوانە بکات، چونکە فڕۆکەکانی تورکیا ئاسمانی ناوچەکانی ژێر کۆنترۆڵی حەشدی شەعبییان بەزاندووە، بەڵام ئاسمانی عێراق لەژێر دەسەڵاتی حەشدی شەعبی و هێزە سەربازییەکانی عێراقدا نییە، بەڵکو لەژێر دەسەڵاتی ئەمریکادایە، ئەوەیش بەپێی رێککەوتنی هاوپەیمانیی نێودەوڵەتی و حەیدەر عەبادی، سەرۆکوەزیرانی پێشووتری عێراق لە ساڵی ٢٠١٤ دا. "  ئەو فەرماندەیەی حەشی شەعبی باسیشی لەوە کرد، عەبدوڵڵا ئۆجەلان کە لە ساڵی ١٩٧٩ وە پارتی کرێکارانی کوردستانی دامەزراندووە دانوستاندنی لەگەڵدا نەکراوە و دەبێت دانوستاندنی لەگەڵدا بکرێت.  لەبارەی جووڵەپێکردنی هێزی تورکیا بۆ شنگال و مەترسی لەسەر حەشدی شەعبی لە ناوچەکە، جەزائیری گوتی: "رۆژی شەممە فەرماندەیی ئۆپەراسیۆنە هاوبەشەکان کۆدەبێتەوە. دەستەی حەشدی شەعبی بەشێکە لە فەرماندەیی ئەوە ئۆپەراسیۆنە هاوبەشە. هەر هێرشێک بۆ سەر حەشد لەلایە ئێمەوە وەڵامی دەبێت. وەڵامەکە زیاتریش دەبێت لەوەی تورکیا پێشبینی دەکات. بەتایبەت لە ناوچەکانی موسڵ و ناوچە سنوورییەکانی دهۆک و تورکیا ئامادەباشی تەواومان کردووە. چاوەڕوانی فەرمانی سەربازیین. "  جەزائیری باسی لەوە کرد کە بەهۆی رێککەوتنی هەولێر - بەغدا لەبارەی شنگال هێزەکانیان هەندێک بۆ دواوە کشاندوونەتەوە و گوتی: "بەڵام ئێمە رامان زۆر روونە، ئەمڕۆ دەستەی حەشد و هەموو هێزە سەربازیەکان بەرگری لە خاک دەکەن و ئێمە لە بابەتی زێدەڕۆییەکان بۆ سەر ناوچەکان لە باکوور بە هیچ شێوەیەک لە رووی سەربازییەوە ناکۆک نیین، هەرچەندە ئەگەر لە رووی سیاسییەوە ناکۆکین، بەڵام لە رووی سەربازییەوە کۆکین. ئەردۆغان و سیاسەتی ئەردۆغان ئاشکرایە. "  لەبارەی ناردنی سێ لیوای حەشدی شەعبی بۆ شنگال گوتی: "لە کۆبوونەوەی فەرمادەندەیی ئۆپەراسیۆنە هاوبەشەکان و کۆبوونەوەی نووسینگەی سەرۆکوەزیران بڕیاری لێوە دەدرێت. نەک تەنیا سێ لیوا، بەڵکو هێزی زیاتری پشتیوانی رەوانەی ناوچەکە دەکرێت. یادداشتنامەیەک لەلایەن وەزارەتی دەرەوەی عێراقەوە بۆ نەتەوە یەکگرتووەکان لەبارەی ئەو زێدەڕۆییانە بەرز کراوەتەوە. بە دووری نازانین کۆماری ئیسلامیی ئێرانیش بێتە سەر هێڵ، چونکە ئەوە بابەتێکی زۆر گرنگە و ئەمنییە. پەیوەندیی هەیە بە سیاسەتی ئەردۆغان و تورکیا لەگەڵ پرسی کوردستان و ئەو تەماحەی ئەوان هەیانە لە ناوچەکە. ئێمە هەرچەندە لەگەڵ هەرێمی کوردستاندا ناکۆکین، بەڵام ئێستا هەڵوێستەکە هەڵوێستێکی عێراقییە. "  جەزائیری رەتیشی کردەوە ئەوان لەگەڵ تورکیا بەشداریی ئۆپەراسیۆن دژی پەکەکە بکەن.  لەبارەی هەوڵی وەزارەتی بەرگریی عێراق لەگەڵ تورکیا بۆ کۆتاییهێنان بە ئۆپەراسیۆنەکەی تورکیا ئەو فەرماندەیەی حەشد گوتی: "بەڵێ پەیوەندی بە وەزیری بەگریی تورکیاوە کراوە. ئەو بیانوو و پاساوی زۆری هێناوەتەوە کە ئەوان شەڕێکی درێژخایەنیان هەیە. ناکرێت بە تەلەفۆن دانوستاندن بکرێت، بەڵکو شاندێکی سەربازیی عێراق سەردانی تورکیا دەکات و رەنگە وەزیری بەگریی عێراق بچێت بۆ دانوستاندن لەسەر پرسی پارتی کرێکارانی کوردستان و زێدەڕۆیی پەلهاویشتنی سوپای تورکیا و هەواڵگریی تورکیا لە ناوچەکە و بۆ شنگالیش. "  لەبارەی هەڵوێستی حەشدی شەعبییەوە بەرامبەر پەکەکە لە ناوچەکە، عەبدولرەحمان جەزائیری باسی لەوە کرد: "نابێت رێگە بدەین تورکیا زێدەڕۆیی بکات و تەماحی لە خاکی عێراق هەبێت. تەنانەت بڕیارێکیش لە حکومەتی ناوەند دەربچێت حەشد دەستەوەستان ناکات. ئێمە لەگەڵ تورکیایش دانوستاندن دەکەین بۆ ئەوەی بابەتەکە چارە بکەین و لە عێراق بکشێتەوە. "  رۆژی پێنجشەممە ١١ی شوباتی ٢٠٢١ خولوسی ئاکار وەزیری بەرگریی تورکیا لەبارەی ئۆپەراسیۆنەکانی سوپای وڵاتەکەی لە باشووری کوردستان دژ بە گەریلاکانی پەکەکە رایگەیاند، هێرشەکانیان تووندتر و فراوانتر دەبن.  هاوکات هەر رۆژی پێنجشەممە ئیبراهیم کاڵن، گوتەبێژی سەرۆکایەتیی کۆماری تورکیا لەبارەی ئۆپەراسیۆنی سوپای تورکیا لە چیای گارە دژی گەریلاکانی پەکەکە بە میدیای فەرمیی وڵاتەکەی راگەیاند: "تا ریشەکێشکردنی تیرۆر ئۆپەراسیۆنەکانمان بەردەوام دەبن. "  لەبارەی ئەگەری ئۆپەراسیۆنی سەربازیی بۆ سەر شنگال، گوتەبێژی سەرۆکایەتیی کۆماری تورکیا رایگەیاند: "چاودێریی پێشهاتەکان دەکەین، ئەگەر بێتو هەڕەشەکان کۆتاییان نەیەت، ئۆپەراسیۆن بۆ سەر شنگال یەکێک دەبێت لە ئەگەرە کراوەکان. "  کاژێر ٠٢: ٥٥ خولەکی بەرەبەیانی رۆژی چوارشەممە ١٠ی شوباتی ٢٠٢١، سوپای تورکیا ئۆپەراسیۆنی چڕنووکی هەڵۆ - ٢ی لە چیای گارەی باشووری کوردستان لە دژی پەکەکە راگەیاند.  سوپای تورکیا تائێستا کوژرانی سێ ئەفسەری خۆی راگەیاندووە، بەڵام هێزەکانی پاراستنی گەل (هەپەگە) ئاماژەیان بە هیچ زیانێکی خۆیان نەداوە و دەڵێن "بە لای کەمەوە نۆ سەرباز و ئەفسەری تورکیا کوژراون و فڕۆکەی تورکیا کەمپێکی لە گارە بۆردوومان کردووە کە دیلەکانی شەڕی تێدا بووە. "