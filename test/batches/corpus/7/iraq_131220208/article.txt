لە بەرنامەی رووداوی ئەمڕۆی تۆڕی میدیایی رووداو لەبارەی ئەوەی کە "سبەی کورد پەلکانە چۆڵدەکات یان بەرگریی دەکات؟ " هەریەکە لە محەممەد ئیسماعیل، نوێنەری جووتیارانی کورد لە گوندەکانی سەرگەڕان و جەمال شوکر، پەرلەمانتاری یەکێتی لە پەرلەمانی عێراق بەشداریی بەرنامەکەیان کرد و باسی کێشەکانی جووتیارانی سەرگەڕان و ئەو هێزەیان کرد کە لە گوندەکە جێگیرکراوە.  "پەلکانە بە هەمەر دەورەدراوە"  محەممەد ئیسماعیل، داکۆکیکار لە مافی جووتیارانی سەرگەڕان بە تۆڕی میدیایی رووداوی راگەیاند "لە پەلکانەوە هاتووم و هەموو گوندەکەش بە هەمەر لەلایەن سوپای عێراق دەوردراوە، سبەی هەرچی عەرەبی سنووری دوبز هەیە دێنە گوندەکە بەبیانوی دەعوت کردن و دەیانەوێت هێرش بکەنە سەر خەڵکی گوندەکە. ئەم خانووانە و گوندەکەش هی کوردە. ئەگەر بێت و ئەمشەو شتێک نەکرێت دۆخەکە بۆ ئێمە خراپ دەبێت. "  ئەو نوێنەرەی جووتیارانی کورد لە سنووری سەرگەڕان ئاماژە بەوەش دەدات، "پێشتر سەعد حەربی لەگەڵمان کۆبووەتەوە و گوتوویەتی یاسا و دەستوور بخەنە ئەولاوە و با بە عەشائیری ئەو کێشەیە چارەسەر بکەین، بەڵام ئێمە ئەوەمان رەتکردەوە و یەکێک لە کوردەکانی گوندەکە بە تووندی قسەی بە سەعد حەربی گوت و ئەویش زۆر پێی ناخۆش بوو. بۆیە ئەوان دەیانەوێت ئێمە لەو گوندە دەربکەن. ئێستاش سەعد حەربی دەڵێت تاوەکو دووشەممە دوایین مۆڵەتتان هەیە. "   "حەوت ماڵی عەرەب لەناو پەلکانە جێگیرکراون"  بەگوتەی محەممەد ئیسماعیل، حەوت ماڵی عەرەب لەنێو گوندەکە جێگیرکراون و ئەوانەیشی دەیانەوێت بێنە گوندەکە زیاتر لە ٢٠٠ کەس دەبن و چەکدارن و دەشڵێت "عەرەبی سوننەن و لە پێکهاتەی شەممەرن. بەڵام ئەگەر بێت و ئەمشەو شتێک نەکرێت، سبەی ئەو هێزە گوێ بە هیچ نادەن. "  "کوردی پەلکانە لەژێر مەترسییەکی زۆردایە"  لە بەشێکی دیکەی قسەکانیدا ئەو نوێنەرەی جووتیارانی سنووری سەرگەڕان ئاماژەی بەوەدا "ئەو عەرەبانە بە پشتیوانی سوپا هاتوونەتە ئەو شوێنە، بۆیە ئەگەر سوپا لەوێ نەبێت ئەوان ناوێرن بێن، ئێستاش لەژێر مەترسییەکی زۆرداین. بۆیە پێموایە سبەی هەرچی موڵک و ماڵی خەڵک هەیە تاڵان دەکرێت. "  بەگوتەی محەممەد ئیسماعیل، ئەو عەرەبانەی دەیانەوێت بێنە نێو گوندەکە هەموویان لەلایەن حکومەتی عێراقەوە قەرەبوویان وەرگرتووەتە. دەشڵێت "ئەو لیژنەیەی کە پەرلەمانی عێراق پێکهێناوە دەبێت ئێستا فشار لە سەعد حەربی بکات، ئەگەرنا سبەی کار لەکار دەترازێت. "  جەمال شوکر، پەرلەمانتاری یەکێتی لە پەرلەمانی عێراق بەشداری بەرنامەکەی کرد و بە رووداوی راگەیاند "ئێمە سەردانی سەعد حەربیامان کردووە و ئاگادارمان کردووەتەوە لە مەترسییەکان. بە دڵنیاییشەوە ئەو سوپایەی لەوێیە بۆ ئەوە نییە کە دژی کوردی ناوچەکە بێت، بۆیە هەر شتێک رووبدات حکومەتی عێراق لێی بەرپرسە. "  "ئەو هێزەی لە پەلکانەیە هێزی حکومەتی عێراقە"  ئەو پەرلەمانتارەی یەکێتی ئاماژە بەوە دەدات کە "بە دڵنیاییەوە ئەو هێزەی لە پەلکانەیە لە سەرووی یاسا و دەستوورەوە نییە و قبووڵیشی ناکەین هیچ بەرامبەر بە کوردەکان بکەن. کەسایەتییەکی سەربازیی هەبووە لە گوندەکە لەسەرووی ئەو هێزەی لەوێیە هەڕەشەی کردووە. بەڵام ئەو هێزە بۆ ئەوەیە کە شەڕ و پێکدادان لەنێوان کورد و عەرەبەکان روونەدات. بۆیە هەر شتێک لە دەرەوەی دەستوور و یاسا بێت لای ئێمە قبووڵ نییە. "   "سبەی لیژنە پەرلەمانییەکە ناچێتە پەلکانە"  نوێنەری جووتیارانی کورد لە سەرگەڕان هۆشداریی دا کە ئەگەر بێت و ئەمشەو شتێک نەکرێت کار لە کار دەترازێت. بەڵام جەمال شوکر دەڵێت "سبەی شاندەکەی پەرلەمانی عێراق ناتوانێت بچێت بۆ گوندی پەلکانە و سبەی بڕیار دەدرێت کە کەی سەردانی گوندەکە بکەن. بەڵام سبەی ئاماد دەبین بۆ هەر پێشهاتێکی مەترسیدار. "  محەممەد ئیسماعیل، نوێنەری جووتیارانی کورد لە سەرگەڕان پێیوایە کە مەترسییەکەی ئەوان لەوەدایە کە نازانن چی بۆ خەڵکی گوندی پەلکانە دەکرێت و دەشڵێت "راکان جبووری و دوو گرووپی دیکە دەیانەوێت ناوچەکانی ئێمە تەعریب بکەنەوە. "  "سەرۆکایەتیی کۆماری عێراق ئاگاداری ئەو کێشەیە"  جەمال شوکر ئامادەیی خۆی دەربڕی کە هاوکاریی تەواوی خەڵکی پەلکانە بکەن و گوتیشی "خۆم ئامادەم بچمە پەلکانە و یەکێک بم لەوانەی بەرگریی لەو خەڵکە بکەم. " دەشڵێت "سەرۆکایەتیی کۆماری عێراق ئاگاداری ئەو کێشەیە و لە رابردووشدا سەرۆککۆمار ئەو جووتیارانەی بینیوە. بۆیە ئەو ناوچانە لەنێوان حکومەتی عێراق و هەرێمی کوردستان کێشەلەسەرە، بۆیە دەبێت کۆدەنگییەکی کوردی هەبێت و ئێمەی پەرلەمانتار پێویستیمان بە هەماهەنگی هەموولایەک هەیە. بۆیە هیچ هێزێکی عەسکەری ئێستا ناتوانێت تەحەدا لە خەڵکی کورد لەو ناوچەیە بکەن. "  سەبارەت بە بوونی ئەو هێزە عەسکەرییەی لە پەلکانە هەیە، جەمال شوکر دەڵێت " ئەو هێزە بۆیە لەو ناوچەیە بۆ ئەوەی سبەی عەرەبەکان نەتوانن پەلاماری کوردەکان بدەن، بۆیە ئێمە ئامادەین بۆ بەرگرییکردن لە خەڵکی ئەو ناوچەیە و ئەگەر پێویستیش بکات دەگەینە ئەو ناوچەیە. "  لە کۆتایی قسەکانیدا، محەممەد ئیسماعیل گوتی، "داوا لە کاک مەسعود دەکەین بە شەخسی تەداخولی ئەو کێشەیە بکات. هەروەها دەبێت دکتۆر بەرهەم ساڵحیش قسەی تێدا بکات. "