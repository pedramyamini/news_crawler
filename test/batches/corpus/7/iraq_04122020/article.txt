هەینی پێشوو، گەنج و لاو و چالاکڤانەکانی ناسریە (سەنتەری پارێزگای زیقار) لە باشووری عێراق، لەسەر زەوتنەکردن و بەدەستەوەنەدانی گۆڕەپانی ' حەبووبی ' لە شارەکەیاندا بە لایەنگرانی سەدر، لەگەڵ سەدرییەکاندا پێکداهەڵپژان و ژمارەیەک قوربانیی کەوتەوە، ئەمڕۆش هەینییە و دڕدۆنگی و ترسێکی زۆر باڵی بەسەر شارەکەدا کێشاوە، ئەگەری زۆر هەیە پێکداهەڵپژانی ئەمڕۆی نێوان ناسریەکان و سەدرییەکان، لە هەینی پێشوو مەترسیدارتر و قووڵتر بێت.  هەرچەندە قاسم ئەعرەجی، راوێژکاری ئاسایشی نەتەوەیی عێراق، بە نوێنەرایەتی مستەفا کازمی، سەرۆکوەزیرانی وڵات، چەند رۆژێکە لە شارەکەیە و دەیەوێت خۆپێشاندەران و سەدرییەکان رازیبکات، بەوەی دوای نوێژی هەینی نەڕژێنە سەر شەقام و گۆڕەپانەکانی شارەکە، بەڵام ناسریەکان سوورن لەسەر ئەنجامدانی ئەو کارە و داوای تۆڵەی خوێنی هاوڕێ کوژراوەکانیان دەکەن، سەدرییەکانیس بە مافی خۆیانی دەزانن لە گۆڕەپانەکانی شارەکەدا دەربکەون و پڕوپاگەندە بۆ موقتەدای رێبەریان بکەن. هەموو ئەو دۆخانە، ترسی پێکدادانی گەورەی لە شارەکەدا دروستکردووە، لە کاتێکدا حکومەتی عێراق هێزی زۆری سەربازیی رەوانەی شارەکە کردووە.  ساڵی رابردوو، کاتێک ناسرییەکان لە دژی بێکاری و گەندەڵی راپەڕین، یەکەمجار نەبوو ئەو شارە ئاڵای یاخیبوون لە دژی بەغدا و کارنامەی دەسەڵاتدارانی وڵاتەکە بەرز بکاتەوە، بەڵکو ناسریە خاوەنی مێژوویەکی دێرینی ملنان بەملی دەسەڵات و ناڕەزایەتییەکانە. گەنجانی ئەو شارە خۆیان بەقوربانییەکی گەورەی کەڵەکەبوونی ستەمی دەیان ساڵی رابردوو دەزانن، چاویان لە گۆڕانکاری گەورەیە. سرووشتی خۆپێشاندانەکانی شارەکە لە زۆر رووەوە لە کۆی پارێزگاکانی دیکەی عێراق جیاوازە، ئەو شارە یەکەم شار بوو، سووتاندنی بارەگای حیزبە سیاسییەکانی عێراق بەخۆوە ببینێت، لە کاتێکدا ساڵی ١٩٢٨ ناسریە یەکەم شاری باشووری عێراق بووە حیزبی شیوعی عێراق، لقی خۆی تێدا بکاتەوە.  هەندێک لە پێناسەیەکی کورتدا بۆ شارەکە دەڵێن: "ناسریە ئەو شارە شیعەیەیە کە ملکەچی ئێران نابێت".  ململانێی ئەمجارەی سەدرییەکان و ناسریەکان لەسەر گۆڕەپانی حەبووبی، نوێ نییە. لە خۆپێشاندانەکانی ساڵی رابردوودا، ناسریە بووە هەڵگیرسێنەری خۆپێشاندانەکان، بەڵام ژمارەی بەرچاوی چالاکڤانانی شارەکە، رووبەڕووی راوەدوونان و بێسەروشوێنکردن بوونەوە، ناکۆکییەکان لەگەڵ سەدر ئەوکاتە سەریانهەڵدا، کە رەوتی سەدر کۆنترۆڵی گۆڕەپانی تەحریری بەغدایان کرد، ئەوکات خۆپێشاندەرانی ناسریە وایاندانا تەحریر لەلایەن ' کڵاو شینەکان ' ەوە زەوتکراوە کە سەر بەسەدرن، ئەمەش پاش ئەوەی ئەوان کۆنترۆڵی باڵەخانە بەرزەکەی ناوەڕاستی بەغدایان کرد بەناوی ' چێشتخانەی تورکی '، کە بە ' چیای ئوحود ' یش ناسراوە، لەگەڵ دەستگرتن بەسەر چەندین بڵندگۆی ناو گۆڕەپانی تەحریر و خێوەتەکانی ناو گۆڕەپانەکەدا.  زیقار لە ٢٥ی تشرینی یەکەمی رابردووەوە، بووەتە قیبلەنومای هەموو خۆپێشاندانێک کە لە عێراقدا روودەدات، شارە شیعەنشینەکەی باشووری عێراق، پێشتر پێگەیەکی گەورەی موقتەدا سەدر بوو، بەڵام خۆپێشاندەرانی شارەکە هەم دژی کوڕی شارەکەی خۆیان، عادل عەبدولمەهدی، سەرۆکوەزیران وەستانەوە، هەم هێرشیانکردە سەر سەدر، دواتریش کونسوڵخانەی ئێرانیان لە شارەکەدا سووتاند، پەیامێک کە دووپاتیدەکاتەوە، شارەکە دەیەوێ لە هێڵەکانی شوێنکەوتن و ملکەچبوونی ئەوانیدیکە بێتە دەرەوە و بەدوای سەربەخۆییدا دەگەڕێت.  لایەنگرەکانی سەدر لە شارەکەدا، ساڵی رابردوو رێبەرەکەی خۆیان بە ' دەستخەڕۆکردنیان ' تۆمەتبارکرد، رەخنەی تووندیان لێگرت بەهۆی پاڵدانە پاڵ هادی عامری، سەرۆکی هاوپەیمانیی فەتح، ئەمە جیا لەوەی ئەوان، لە بێدەنگییەکانی ساڵی رابردووی سەدر زۆر تووڕەبوون، چونکە لە کاتێکدا لە شەقامەکانی شارەکەدا گەنجەکان بە گوللەی هێزە ئەمنییەکانی عێراق دەکوژران، ئەو چووە ئێران و لەوێوە بەبێدەنگی لە رووداوەکانی ناو شارەکەی دەڕوانی. دواتریش کاتێک گەڕایەوە، پشتی لێکردن و چیدی لەگەڵیاندا نەمایەوە.  ساڵی رابردوو، لە چەندین بۆنە و کاتی جیاوازدا، خۆپێشاندەرانی ناسریە رووبەڕووی هێرش و تووندوتیژییەکانی هێزەکانی عێراق بوونەوە. چەندینیان لێکوژرا و گیرا.  رۆژی ٢٨ی تشرینی دووەمی ساڵی رابردوو، بەبێ هیچ هۆشدارییەکی پێشوەخت، هێزەکانی عێراق هێرشیانکردە سەر خۆپێشاندەرانی شارەکە لەسەر پردی زەیتوون لە ناوەڕاستی شارەکە، هێرشەکە کوژرانی ٣٢ خۆپیشاندەر و ٢٢٥ی دیکەی لێکەوتەوە.  سەرپەرشتیاری قەسابخانەی سەر پردی زەیتوونە، لیوا جەمیل شمەری بوو، ئەوکات بەرپرسی شانەی ئەمنیی ناسریە بوو، هێزە عەشایەرییەکانی شارەکە، کە زۆرینەیان چەکدارن، هەڕەشەی بەدەنگهاتن بۆ تۆڵەکردنەوەی منداڵەکانیان کرد، عەبدولمەهدی بەر لە وازهێنانی خۆی لە پۆستەکەی، لیوا شمەری لە پۆستەکەی دوورخستەوە.  هەر ئەو رووداوانە سەریانکێشا بۆ وازهێنانی حکومەتەکەی عەبدولمەهدی، چونکە هەینیی پاش رەشەکوژییەکەی سەر پردی زەیتوون، حەوزەی نەجەف، کە عەلی سیستانی گەورە پیاوی ئاینیی نوێنەرایەتی دەکات، لە گوتاری هەینیدا داوای لە پەرلەمانی وڵاتەکە کرد، متمانە لە حکومەتەکەی عەبدولمەهدی وەربگرێتەوە، بۆ ئەوەی رێگری بکات لە "هەڵخلیسکانی عێراق بەرەو تووندوتیژی و بێسەرەوبەرەیی". پاش چەند کاژێرێک لەو داوایە، عەبدولمەهدی دەستلەکارکێشانەوەی خۆی لە پۆستەکەی راگەیاند.  ناسریە لە دوای بەغداوە، زۆرترین رووداو و ژمارەی هێرشکردنە سەر خۆپێشاندەرانی بەخۆوە بینیوە، بەپێی ئامارەکانی مانگی شوباتی ئەمساڵ ١٠٥ خۆپێشاندەر کوژراون، کە لانیکەم ٣٠ کەسیان لە خوار تەمەنی بیست ساڵان بوون، ژمارەی بریندارەکانیش ٢٧٦٨ کەس بووە. شارەکە هەروەها سێ چالاکڤانی تیرۆرکراون.  لە دوای ئەو رووداوانە، جارێکی دیکە ' کڵاو شینەکان ' ی سەر بە سەدر هێرشیان کردەوە سەر خۆپێشاندەرانی شارەکە لە گۆڕەپانی حەبووبی، خێوەتەکانیان سووتاند و ئەو رووداوە لە کۆتاییەکانی کانوونی دووەمی رابردوودا روویاندا. لە پەرچەکرداری ئەو هێرشەدا، خۆپێشاندانی ' ملیۆنی ' لە گۆڕەپانەکەدا هەڵگیرسا، خۆپێشاندەرەکان سەدر و لایەنگرەکانیان بە بادانەوە لە پشتگیریکارەوە بۆ دژ، لە بەرامبەر خۆپێشاندەرانی شارەکەدا، تۆمەتبار کرد.  ئەوە پرسیارێکە لە ساڵی رابردووەوە هەوڵی وەڵامدانەوەی دەدرێت، بۆچی ئەو شارە بووەتە قیبلەنومای هەموو خۆپێشاندانەکان و پڕیشکی ناڕەزایەتییەکان لە دژی گەندەڵی و بەتاڵانبردنی سامانی عێراق لە دوای ساڵی ٢٠٠٣ ەوە؟ لەوانەیە پرسیارەکە بەشێوەیەکی سادە وەڵام بدرێتەوە، کاتێک بزانین زۆرینەی سەرکردەکانی حەشدی شەعبی، کە ئێستا دەستڕۆیشتووترین گرووپە چەکدارییەکانی عێراقن، خەڵکی ناسریەن، بەڵام خەڵکە سادەکەی نیشتەجێی شارەکە، بەدەست بێکاری و قەرەباڵخییەوە دەناڵێنن. جاسم هاشم، ئەکادیمیستی خەڵکی شارەکە دەڵێ، رێژەی بێکاری لە شارەکەدا، لە هەموو عێراق بەرزترە.  بەبڕوای هاشم، ناسریە خۆبەگەورەزانینی حیزبە سیاسییەکانی عێراق و میلیشیاکانی شکاند، بارەگاکانیان لە شارەکەدا سووتێنران، چالاکڤانەکانی زۆر خۆنەویستانە سووربوونی خۆیان لەسەر داواکانیان بەئاشکرا دووپاتکردەوە، سیمبولەکانی خۆپێشاندانەکان، زۆرینەیان خەڵکی ئەو شارەن.  ئەو ئەکادیمیستە پێیوایە جیاوازییەکی دیکەی ناسریە لە شارەکانی دیکە ئەوەیە، کە خۆپێشاندانەکان تێیدا تەنیا لە سەنتەری شارەکەدا قەتیس نەمان، بەڵکو ناوچە و شارۆچکە بچووکەکانی چواردەوری هەمان رووداویان بەخۆوە بینی، بەوەش وەک ئەو دەڵێ، شڵەژان لە هەڵوێستی بەرپرسە ئەمنییەکاندا دروستبوو کە هەوڵیاندەدا بەر بە ناڕەزایەتییەکان بگرن. ئەمە جیا لەوەی پەرچەکرداری تووندی دەزگاکانی حکومەت و ژمارەی بەرزی قوربانییانی خۆپێشاندەران لە شارەکەدا، سۆزی هەموو دونیای بۆ شارەکە راکێشا.  حەیدەر یەعقوبی، چالاکڤانی خەڵکی شارەکە دەڵێ، ناسریە نەک خەڵکی عێراقی فێرکرد بێنە سەر شەقام و داوای مافەکانیان بکەن، بەڵکو چەندین وانەی جیاوازی لە سووربوون لەسەر مافەکان پێدان. ئەو دەڵێ لە ناسریە کارەکە ساڵی رابردوو، تەنیا لە کەسە کامڵەکاندا خۆی پێشاننەدا، بەڵکو هەستی شۆڕشگێڕی لەو کچۆڵەیەشدا بەرجەستەبوو، کە گوارەکانی خۆی فرۆشت تاوەکو بەپارەکەی خێوەتی نوێ بۆ مانگرتووەکان بکڕدرێتەوە، دوای ئەوەی لە هێرشێکی پێشتردا خێوەتەکانیان سووتێنرابوو.  عەلا هاشم پێیوایە، ناسریە مێژوویەکی دێرینی لە رووبەڕووبوونەوەی هەموو دەسەڵاتەکاندا هەبووە، لە کاتێکدا لە دوای ٢٠٠٣ ەوە کەسانی لەدایکبووی شارەکە لە پۆستەکانی دەوڵەتن، بەڵام ئەوە هیچی لەو راستییە نەگۆڕیوە کە خەڵک رازی نین.  ئەو دەڵێ منداڵانی ناسریە لەسەر رەتکردنەوە گەورە دەبن، ئەوان عاشقی یاخیبوون لە دەسەڵاتن، گەنجانی شارەکە کەللەرەقن و لە دژی نادادوەرین.  عەلی گرێفی، کە شاعیرێکی دانیشتووی شارەکەیە، سێ هۆکار بۆ درەوشانەوەی زیقار وەک شارێکی یاخی دەخاتەڕوو، ئەو دەڵێت یەکەمیان ئەوەیە کە جیناتی رەگداکوتاوی ناخی گەنجانی شارەکەیە، کە توانای رووبەڕووبوونەوەی زەحمەتییەکان و لە ئەستۆ گرتنی بەرپرسیاریەتییان هەیە، هۆکارێکی دیکە ئەوەیە کە شارەکە قوربانیی زۆریدا لە خۆپێشاندانەکاندا و ئەوەش وایکرد خەڵک بەئاسانی ئارام نەبنەوە.  هۆکاری سێیەم بەبڕوای هۆزانڤانە ناسرییەکە، ئەوەیە کە خەڵکی عێراق متمانەیان بە خەڵکی ناسریە هەیە، بەوەی کە شارەکە مێژوویەکی گەورەی شارستانی هەیە، توانای هەیە لەسەر پاشماوەی داروپەردووی کاولکارییەکانی رابردوو، شارێکی نوێ بونیادبنێت.  مێژووی شاری ناسریە بۆ ٧ هەزار ساڵ لەمەوبەر دەگەڕێتەوە، شاری ' ئوور ' ی شوێنەواری، بناخەی شارەکەیە و دواتر ناوەکەی بووە زیقار، کە بەمانای ' خاکی قار ' دێت، قار گیراوەیەکی رەشی پاشماوەی پاڵاوتنی نەوتە، کە لە کوردیدا زفتی پێدەڵێن..  سەرەتای سەرهەڵدانی ناوی ' زیقار ' بۆ ئەو جەنگە دەگەڕێتەوە، کە ساڵی ٦٠٩ زاینی لە نێوان فارس و عێراقییەکاندا روویدا لەسەر خاکی شارەکە، لەو جەنگەدا عێراقییەکان سەرکەوتن و ئەوەش وایکرد ناوەکە بەپیرۆز بمێنێتەوە و ببێتە ناوی شارەکە.  دیارترین پاشماوەی مێژوویی شارەکە، ناوچەی ' ئوور ' ە، ٢١٠٠ ساڵ بەر لە زایین دروستکراوە، شێوەی هێلکەیی هەیە و لەسەر رووباری فورات بووە، بەڵام دواتر بەهۆی گۆڕانی ئاراستەی رووبارەکەوە، ئور لە کەناراوەکانی فورات دوورکەوتووەتەوە. ئەو بەیەکێک لە دێرینترین شارستانیەتەکانی مێژوو دادەنرێت، یەکەم ناوچە بووە نووسینی پیتی تێدا داهێنراوە.  هەرچی ناوی ناسریەیە، بۆ شێخ ناسر پاشا دەگەڕێتەوە، ئەو سەرپەرشتیاری ناوچەکە و هۆزەکانی نزیکی بووە، بەشداربووە لە هاوکاریکردنی مولازمێکی ئەندازیاری بەلجیکی بەناوی ' جۆلسن تێلی ' و بڕی ٤٢٥٠ لیرەی زێڕی بەخشیووەتە ئەو ئەندازیارە، بۆ دروستکردنی بەشێکی شارەکە، شێخ ناسر هەروەها هەزار لیرەی زێڕی دیکەی بۆ دروستکردنی پردێکی تەختە لەسەر رووباری فورات، بۆ پێکەوە بەستنەوەی هەردوو بەرەی شارەکە، بەخشیووە.  بەر لە عەبدولمەهدی کە دووەم کوڕی شارەکەیە دەبێتە سەرۆکوەزیران، عەبدولموحسین سەعدوون، کە ئەویش لەدایکبووی ناسریە بووە، ساڵی ١٩٢٣ بووەتە سەرۆکوەزیرانی عێراق، لە سییەکانی سەدەی رابردوودا پێگەیەکی بەهێزی حیزبی شیوعی عێراقی بووە، دواتر لە پەنجاکاندا بووەتە پێگەیەکی بەهێزی حیزبی بەعسی عەرەبی.  شارەکە دواتر بووەتە ئامێزی بزووتنەوە شیعییە چەکدارییەکان لە دژی دەسەڵاتی سەدام حوسێن، هۆڕەکانی شارەکە بوونە پەناگەی گرووپە چەکدارییەکان، کە لە ساڵانی دەسەڵاتی بەعسدا هێرشیان دەکردە سەر بارەگا و سەرکردەکانی ئەو حیزبە، ناسریە هەروەها رۆڵی گەورەی لە راپەرینی باشووری وڵاتەکەدا هەبوو لە ١٩٩١، بەرلەوەی سەدام سەرکوتی بکات.  ئێستا عێراق شەپۆلی گەورەی بێئومێدبوون و هاندەر بۆ خۆکوشتن لە نێو دانیشتووانەکەیدا بەخۆوە دەبینێت. بێگومان کەڵەکەبوونی بێکاری و نادادوەری و بێئومێدبوون لە بەدەستهێنانی ژیانێکی باشتر، لە پاڵنەرە سەرەکییەکانی ئەو راستیەن کە ناوەندە ئەکادیمی و حکومییەکانی وڵاتەکە دانیپێدادەنێن، لەبارەی هەڵکشانی بەردەوامی ژمارەکانی خۆکوشتن لە وڵاتەکەدا.  تۆڕی ' نیریج ' بۆ رۆژنامەڤانی بنکۆڵکاری، سەرپەرشتی بەرهەمهێنانی لێکۆڵینەوەیەکی درێژی هەردوو رۆژنامەڤان ئەحمەد روبەیعی و حەسەن ناسری کردووە، لەبارەی تووندوتیژییە کۆمەڵایەتییەکانی عێراق لە دەیان ساڵی رابردوودا، راپۆرتەکە هەڵوەستەی لەسەر ژمارە، پاڵنەر و هۆکارەکانی بەرفراوانبوونی هۆکارەکانی خۆکوشتن، تووندوتیژیی دژی ژنان و رووداوە کۆمەڵایەتییەکان کردووە. بێگومان داتا و ژمارەکانی ناو کوردستانیش لە هەمان رووەوە لە راپۆرتەکەدا بەرچاو خراون.  لە بەرهەمە بنکۆڵکارییەکەدا، ناوی شاری ناسریە وەک خاڵی گەرمی خۆکوشتن لە عێراقدا هێنراوە. لێکۆڵینەوەکە دەڵێ، ژمارەی دانیشتووانی پارێزگاکە نزیکەی دوو ملیۆن و نیوە، یەکێکە لەو پارێزگایانەی تایبەتمەندی عەشایەری و ئاینیی زۆر بەسەریدا زاڵە. هەرچەندە ژمارەیەک کێڵگەی گەورەی نەوتی تێدایە، بەڵام بەدەست رێژەی بەرزی بێکارییەوە دەناڵێنێت، رێژەی هەژاری بەر لە بڵاوبوونەوەی پەتای کۆرۆنا لە پارێزگاکەدا، گەیشتبووە ٤٤ لەسەد. بەپێی وەزارەتی پلاندانانیش، ئەو پەتایە دۆخەکەی ئاڵۆزتر کردووە.  لە لێکۆڵینەوەکەدا هاتووە، کۆمیسیۆنی باڵای مافەکانی مرۆڤ لە عێراق، لە سەرژمێرییەکدا دەریخست زیاتر لە ٣ هەزار حاڵەتی خۆکوشتنی لە ماوەی نێوان ساڵانی ٢٠١٥ تا ٢٠١٧ لە کۆی عێراقدا تۆمارکردووە، لە هەموو ناوچەکانی عێراقدا، جگە لە هەرێمی کوردستان. پارێزگای زیقار بەرزترین ئاستی بەخۆوە بینیووە لەو ماوەیەدا. ساڵی دواتریش ٢٠١٨، ژمارەکانی خۆکوشتنەکانی ئەو پارێزگایە بەڕێژەی ٦٠ % زیادیان کردووە.  ئەو سەرژمێرییانەی کەوتوونەتە بەردەستی لێکۆڵەرەکان لەبارەی ژمارەکانی خۆکوشتنەوە لە شارەکەدا، جیاوازی زۆر گەورە لە نێوان ژمارەکانی هەریەکە لە کۆمیسیۆنی مافەکانی مرۆڤ لەلایەک و پزیشکی دادی ناسریە و بەرپرسانی حکومەتی ناوخۆییدا دەردەخەن.  کۆمیسیۆنەکە دەڵێ لە ماوەی نێوان ٢٠١٧ و ٢٠١٨ دا ٢٢٥ حاڵەتی خۆکوشتن لە پارێزگاکە تۆمارکراوە، بەڵام فەرمانگەی دادپزیشکیی زیقار و سەرژمێرییەکانی حکومەتی ناوخۆیی لە شارەکەدا، ژمارەکان زۆر کەمتر پێشاندەدەن،  دادپزیشکی دەڵێت ٩٧ حاڵەتی خۆکوشتن هەبووە.   عادل دەخیل، پارێزگاری زیقار بەر لەوەی بەهۆی ناڕەزایەتییە میللییەکانەوە دەستلەپۆستەکەی هەڵبگرێت، ئاشکرایکردووە لە ساڵانی ٢٠١٧ و ٢٠١٨ دا ٩٨ حاڵەتی خۆکوشتن تۆمارکراون.  کۆمیسیۆنی مافەکانی مرۆڤ ئاشکرای کردووە لە نیوەی یەکەمی ساڵی ٢٠١٩ دا ٣٢ حاڵەتی خۆکوشتن لە پارێزگاکە هەبووە.  ئەم ژمارانە هاوکاتن لەگەڵ تەمومژاویکردن و شاردنەوەی حاڵەتەکان بەتایبەت لەلایەن ' دەزگا حکوومییەکان ' ەوە، بۆ ژمارەی راستەقینەی خۆکوشتن لە پارێزگاکەدا، هەروەها هەوڵەکانی ئەو لایەنانە، بۆ پەردەپۆشکردنی حاڵەتە کۆمەڵایەتییە نێگەتیڤەکانی وەک، خۆکوشتن و سێکس و بەرزبوونەوەی رێژەی بەکارهێنانی هۆشبەرەکان.  شاری ناسریە ناوەندی پارێزگای زیقار (٣٧٥ کیلۆمەتر لە باشووری بەغدای پایتەخت) دوورە. یەکێکە لە شارە نەوتییەکانی عێراق. کۆمپانیای بەرهەمهێنانی نەوتی زیقار، کە سەرپەرشتی بەرهەمهێنانی نەوت لە شارەکەدا دەکات، ساڵی ٢٠١٦ دامەزراوە.  پێشتر یەحیا ناسڕی، پارێزگاری شارەکە رایگەیاندبوو، یەدەگی نەوتی پارێزگاکە ٢٠ ملیار بەرمیلە، شارەکە خاوەنی چوار کێڵگەی گەورەی نەوتە، کە پێکهاتووە لە غەراف، ناسریە، ئەبو عەموود و سەبە، ساڵی ٢٠١٦ توانای بەرهەمهێنانی نەوت لەو چوار کێڵگەیەدا بەپێ قسەی پارێزگاری پێشووی شارەکە ١٧٠ هەزار بەرمیلی رۆژانە بووە.  بەپێی داتاکانی وەزارەتی نەوتی عێراق، کۆی یەدەگی نەوتی هەر سێ پارێزگای بەسڕە، میسان و ناسریە  ٨٠ ملیار بەرمیل نەوتە و ئەوەش ٧١ لەسەدی کۆی رێژەی یەدەگی نەوتی هەموو عێراقە.  وێڕای هەموو ئەو سامانە گەورەیەی لە شارەکەدا هەیە، کەچی زیقار هەژارترین پارێزگای عێراقە. لە ئۆکتۆبەری ئەمساڵدا، نازم وائلی، پارێزگاری ناسریە ئاشکرایکرد رێژەی هەژاری لە ناسریەدا گەیشتووەتە ٤٠ %. ئەو نەیشاردەوە رێژەکە تادێت زیاتر بەرز دەبێتەوە.  توێژینەوەیەکی ' سەنتەری بەیان بۆ توێژینەوە و پلاندانان ' کە ساڵی ٢٠١٨ بڵاوکراوەتەوە، بەپێی داتای دامەزراوە فەرمییەکانی حکومەتی عێراق ئاشکرایکردووە، رووبەری ناسریە ٥ ملیۆن و ١٦٠ هەزار دۆنمە، لەو رووبەرە، تەنیا ٣١ % ی بۆ کشتووکاڵ گونجاوە، ١٤ % ی رووبەری پارێزگاکە بیابانە، ٢٨، ٦ % ی رووبەری پارێزگاکەش هۆڕە.  چەندینجار بەرپرسانی شارەکە هۆشدارییانداوەتە حکومەتی ناوەندی، لەوەی هۆڕەکانی شارەکە کە سەرچاوەیەکی گەورەی دابینکردنی ژیان و کارە بۆ دانیشتووانی شارەکە، لەبەردەم مەترسی وشکبوون و فەوتاندایە. حکومەتی عێراق هیچ هەنگاوێکی کردەنی بۆ رێگرتن لەو چارەنووسە خراپە نەناوە.  هەمان ئەو توێژینەوەیە بەپشتبەستن بە داتاکانی وەزارەتی پلاندانانی عێراق، باسی لە رێژەی بێبەشبوون لە پێویستییە سەرەکییەکانی ژیان لە شارەکەدا کردووە، تێیدا روونکراوەتەوە، پێویستییە سەرەکییەکانی ژیان بۆ دانیشتووان بریتین لە، فێرکردن، تەندروستی، کارەبا، ئاوەڕۆ، نیشتەجێبوون. توێژینەوەکە ناسریەی بە بێبەشترین و هەژارترین شار لەسەر ئاستی عێراق ناوبردووە.  ئەو توێژینەوەیە دەڵێت، بێبەشبوون لە خوێندن لە شارەکەدا ٣٥، ٨ % ە، لە تەندروستی ٢١، ٨ %، لە کارەبا ٧١، ٨ %، لە نیشتەجێبوون ٢٧ % ە. هەمان ئەو توێژینەوەیە ژمارەیەکی تۆقێنەر لەبارەی بێکاری گەنجانەوە دەخاتە روو و دەڵێ ٤٤ % ی کچان و ٤٤، ٨ % ی کوڕانی شارەکە بێکارن، لە کاتێکدا دیارترین بێکارانی شارەکە ئەوانەن کە تەمەنیان لە نێوان ١٥ بۆ ٢٤ ساڵیدایە و کۆی ٦١، ٢ % ی بێکارانی شارەکە لە نێوان ئەو تەمەنەدان.