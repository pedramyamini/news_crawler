ئەحمەد مەلا تەڵاڵ، گوتەبێژی سەرۆکوەزیرانی عێراق لە هەژماری تویتەری تایبەتی خۆی بڵاویکردەوە، مستەفا کازمی، سەرۆکوەزیرانی عێراق لە کۆبوونەوەی ئەمڕۆی ئەنجوومەنی وەزیران داوای لە وەزارەتی دارایی کرد، چارەسەرێکی بەپەلە بۆ خەرجکردنی مووچەی خانەنشینان بدۆزنەوە.  ئێوارەی یەکشەممە ١ی تشرینی دووەمی ٢٠٢٠ د. عەلی عەللاوی، وەزیری دارایی عێراق بە میدیای فەرمیی عێراقی راگەیاند، حکومەتی ئێستای عێراق رووبەڕووی قەیرانی دارایی بووەتەوە و پارەی نەختینەی نییە، گوتیشی "دەکرێت مووچەی مانگی تشرینی یەکەم دوای دوو یاخود سێ هەفتەی دیکە دابەشبکرێت، ئەگەر یاسای پڕکردنەوەی کورتهێنانی دارایی پەسندنەکرا".  وەزارەتی دارایی عێراق مانگانە لە ١٥ بۆ ١٨ی مانگ فەرمانی دەستکردن بە خەرجکردنی مووچەی فەرمانبەرانی دەردەکات، بەڵام دابەشکردنی مووچەی مانگی ئەیلوول دواکەوت و رۆژی چوارشەممە ٧ی تشرینی یەکەم دەستی بە دابەشکردنی مووچە کرد؛ مووچەی مانگی ١٠ ش تاوەکو ئێستا دابەشنەکراوە.