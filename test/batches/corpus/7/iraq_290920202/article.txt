پسپۆڕان هۆکارێکی دیکەی هەڵنەگرتنی پارە لە بانکەکاندا لەلایەن خەڵکەوە بۆ خراپیی رێوشوێنەکانی دەستگەیشتنی خەڵک بە پارەکانیان دەگێڕنەوە، بەهۆی رووداوە لەناکاوەکان و زۆریی پشووە فەرمییەکانەوە.  بەشێکی ئەو پسپۆڕانە پێیانوایە، داڕووخانی کەرتی بانکیی لوبنان و نەمانی پارە لە بانکەکاندا کە بڕێکی زۆری پارەی دانیشتووانی وڵاتەکەی تێدا بوو و بانکەکان خەرجیان کردوون، هاندەرێکی دیکە بووە بۆ زیاتر بێمتمانەیی زۆربەی خەڵکی عێراق بەرامبەر کاری بانکەکان.  ریاز مەسعودی، ئەندامی پەرلەمانی عێراق، بە "ئەلعەرەبی ئەلجەدید"ی راگەیاندووە، "بڕی پارەی نەختی عێراق لەنێو وڵاتەکەدا زۆرە و دەگاتە نزیکەی ١٠٠ تریلیۆن دینار، لەو بڕە زیاتر لە ٣٥ تریلیۆنی لەلایەن خەڵکەوە لە ماڵەکاندا هەڵگیراوە. "  ئەو ئەندامەی پەرلەمانی عێراق باسی لەوە کردووە، "ئەگەر خەڵک متمانەیان بە سیستمی بانکی هەبووایە و وڵاتەکە سەقامگیربووایە، نزیکەی ٩٠ % ی ئەو پارەیە ئێستا لە بانکەکاندا دەبوو و حکومەت دەیتوانی لە وەبەرهێنان لە رێگەوبان و پرۆژەکان و نیشتەجێکردندا سوودیان لێوەربگرێت. "  مەسعودی ئاشکرای کردووە، "کێشەی گەورە لەو بڕە نەختەی پارە کە لە بانکەکاندا هەبوون، ئەوەیە کە حکومەت کوشتویەتی، چونکە قەرزی لە بانکەکان کردووە بۆ دانی مووچە. ئێستا زۆر بانکی عێراق هەن کە ناتوانن چیدی قەرز بدەنە حکومەت، چونکە پارەی نەختیان لەبەردەستدا نییە. "  پەتای کۆرۆنا کە بووە هۆی دابەزینی نرخی نەوت و پاشەکشەی چالاکییە ئابوورییەکان، حکومەتی عێراقی ناچارکرد لەپێناو پڕکردنەوەی کورتهێنانی بودجە بۆ خەرجکردنی مووچەی فەرمانبەران، خانەنشین، هێزە سەربازییەکان و مووچەی کەسانی نێو سیستمی چاودێریی کۆمەڵایەتی و پارەدارکردنی پرۆژە گرنگەکانی وەک کارەبا و ئاو و کردەوە سەربازییەکان لە دژی تیرۆر پەنا بباتە بەر قەرزکردن لە بانکەکان.  کۆی ئەو پارەیەی حکومەت بە قەرز مانگانە لە بانکەکانی وەردەگرێت بە حەوت تریلیۆن دینار خەمڵێنراوە.  حکومەتی عێراق کاتێک توانیی دەست بۆ قەرزکردن ببات کە پەرلەمانی وڵاتەکە یاسای قەرزکردنی ناوخۆیی و دەرەکیی بۆ دەرکرد، بەڵام حکومەتی مستەفا کازمی تائێستا لەسەر ئاستی دەرەوە قەرزی نەکردووە و تەنیا لە ناوخۆدا قەرز لە بانکەکان وەردەگرێت، ئەوەش مەترسیی ئەوەی هێناوەتە ئاراوە کە ئیدی بانکەکان توانای قەرزدانیان بە حکومەت نەبێت.  پێشتر بانکی ناوەندیی عێراق داوای لە هاونیشتمانییانی وڵاتەکە کرد پارەکانیان بخەنە بانکەوە لە بری هەڵگرتنی لە ماڵ و کۆمپانیاکاندا.  ئەحمەد مەزهەر جبووری، ئەندامی لیژنەی دارایی پەرلەمانی عێراق، وای داناوە متمانەی نێوان خەڵک و حکومەت "سفرە. " ئەو بە ماڵپەرە عەرەبییەکەی راگەیاندووە، "لە ماوەی رابردوودا و لە ئەنجامی چەندین ئەزموونی جیاوازی نێوان خەڵک و حکومەت، ئەو بێمتمانەییە سەریهەڵدا. ئێستا ئەگەر من بۆ نموونە ١٠ ملیار دینارم هەبێت و بیبەمە بانک، ناتوانم نە ئەمڕۆ و نە لە داهاتووی نزیکدا پارەکەم رابکێشم. "  ئەو دووپاتی دەکاتەوە، "بەڵێ بێمتمانەیی هەیە، ئەوەش ئەمڕۆ سەریهەڵنەداوە، بەڵکو لە ٢٠٠٤ وە تائێستا بەردەوامە" و دەشڵێت "کێشە لە نێوان هاونیشتمانی، حکومەت و پرۆسەی سیاسیدا هەیە. هاونیشتمانییان متمانەیان بە حکومەت و سیاسییەکان و تەنانەت فەرمانبەرانی حکومەتیش نییە، لەبەر ئەوە قۆناخی داهاتووی وڵاتەکە زۆر قورس دەبێت و ماوەیەکی زۆر بۆ دروستکردنەوەی متمانەی نێوان خەڵک و حکومەت پێویستە".  ئەندامەکەی لیژنەی دارایی هۆکارێکی بێمتمانەییەکە بۆ ئەوە دەگەڕێنێتەوە کە خەڵک ناتوانن بە یەک جار ئەو پارەیەی هەیانە لە بانک رایبکێشن، بەڵكو دەبێت بە چەند جارێک ئەو کارە بکەن و لەوانەیە لەنێوان هەر جارە و جارێکی دیکەی راکێشانی پارەکاندا ماوەی زۆر هەبێت.  عەلی سەفار کە پێشتر بەڕێوەبەری لقی بانکێکی عێراقی بووە، ئاشکرای کردووە، "زۆرینەی بانکە ئەهلییەکانی ئێستا یان سەر بە حیزبەکانن یان سیاسییە دەستڕۆیشتووەکانی وڵاتیان لەپشتە. هەندێک لەو بانکانەش کەوتوونەتە ژێر سزاکانی ئەمریکا یان دەستبەسەرداگرتنی بانکی ناوەندی بەهۆی مایەپووچبوونیانەوە، بۆیە لە کاتێکدا سەتان بانکی جیاوازی ئەهلی لە عێراقدا هەن، وێڕای هەردوو بانکی رەشید و رافیدەینی حکومی، تەنیا هەشت یان نۆ بانکیان جێگەی متمانەن. "  ئەو هاونیشتمانییانەی قسەیان بۆ ماڵپەرەکە کردووە ئاماژەیان بەوە داوە، وێڕای بوونی ترس لە دزی و چەتە لە وڵاتەکەدا، بەڵام خەڵک هێشتا هەڵگرتنی پارە لە ماڵەکانیاندا بە پاریزراوتر دەزانن تا بانکەکان.