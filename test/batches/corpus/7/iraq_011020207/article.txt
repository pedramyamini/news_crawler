به سه‌رپه‌رشتی عوسمان غانمی، وه‌زیری ناوخۆی عێراق و ئاماده‌بوونی راوێژكاری ئاسایشی نیشتمانی، سكرتێری تایبه‌تی مسته‌فا كازمی، نوێنه‌ری ده‌زگای هه‌واڵگری بۆ كاروباری ده‌روازه سنوورییه‌كان، جێگری سه‌رۆكی ده‌سه‌ڵاتی فڕۆكه‌وانیی مه‌ده‌نی و سه‌رۆكی ده‌سته‌ی ده‌روازه سنوورییه‌كان، كۆبوونه‌وه‌ی لیژنه‌ی باڵای ئاسایشی فڕۆكه‌خانه‌كان له فڕۆكه‌خانه‌ی نێوده‌وڵه‌تیی به‌غدا و به‌مه‌به‌ستی جێبه‌جێكردنی فه‌رمانی دیوانی سه‌رۆكایه‌تیی ئه‌نجوومه‌نی وه‌زیران ژماره ١٦، به‌ڕێوه‌چوو.  له كۆبوونه‌وه‌كه‌دا تاوتوێی گرتنه‌به‌ری زنجیره‌یه‌ك رێوشوێنی تایبه‌ت بۆ راسپارده‌كانی لیژنه‌ی باڵای ئاسایشی فڕۆكه‌خانه‌كان و جێبه‌جێكردنی بڕیاره په‌یوه‌ندیداره‌كانی مسته‌فا كازمی، سه‌رۆكوه‌زیرانی عێراق كرا.  به‌گوێره‌ی بڕیاره‌كانی سه‌رۆكوه‌زیرانی عێراق، وەکو لە فەرمانی دیوانی سەرۆکایەتیی ئەنجوومەنی وەزیران ژمارە ١٦، هاتووە، پێویسته سه‌رجه‌م نووسینگه‌كانی نێو فڕۆكه‌خانه‌كان کە په‌یوه‌ندیدار نین به كاروباری فڕۆكه‌خانه‌كانەوە، چۆڵبكرێن و له شوێنی ئه‌وان فه‌رمانگه‌كانی تایبه‌ت به گەشتە ئاسمانییه‌كان كارابكرێن.  هەروەها بەپێی بڕیاری سەرۆکوەزیرانی عێراق، هاتووچۆی هه‌ر كه‌س و ئۆتۆمبێلێك بۆ نێو فڕۆكه‌خانه‌کان كه ئه‌ركی فه‌رمییان نه‌بێت یان ره‌زامه‌ندیی لایه‌نی به‌رپرسیاری نه‌بێت، قەدەخەیە و دەبێت ده‌سه‌ڵاتی یاسا و شكۆی ده‌وڵه‌ت و ده‌ستنه‌بردن بۆ كاروباری فڕۆكه‌خانه‌كان، جێبەجێبکرێت.