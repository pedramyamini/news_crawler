جێنین پلاسخارت، نێردەی تایبەتی ئەمینداری گشتیی نەتەوە یەكگرتووەكان لە عێراق كە لە كۆنگرەیەکی رۆژنامەڤانی كۆمیسیۆنی باڵای هەڵبژاردنەكانی عێراقدا ئامادەبوو، گوتی "كۆمیسیۆنی هەڵبژاردنەكان رووبەڕووی ئاڵنگاریی زۆر دەبێتەوە، بەڵام توانیوویەتی تێیان بپەڕێنێت".  نێردەی تایبەتی ئەمینداری گشتیی نەتەوە یەكگرتووەكان لە عێراق دەشڵێت "نەتەوە یەكگرتووەكان شوێنی كۆمیسیۆن ناگرێتەوە و تاوەكو ئێستاش لەڕووی هونەرییەوە پشتگیریی هەڵبژاردنەكان دەكات، رۆڵی ئێمەش لە هەڵبژاردنەكان سەرپەرشتی و چاودێریكردنە".  پلاسخارت ئاماژەی بەوەش كرد "كۆمیسیۆن ماوەی تۆماركردنی ئەنجامدانی هاوپەیمانێتیی سیاسی بۆ ئەو فراكسیۆنانە درێژدەكاتەوە كە دەیانەوێت بەشداری لە هەڵبژاردنەكان بكەن، ئەنجامدانی هەڵبژاردنیش ئاڵنگارییەکی گەورەیە لەو رەوشەی ئێستای عێراق".  لە ١٩ - ٠١ - ٢٠٢١ ئەنجوومەنی وەزیرانی عێراق بڕیاریدا هەڵبژاردنی پەرلەمان بۆ ١٠ی تشرینی یەكەمی داهاتوو دوابخرێت کە بڕیاربوو لە ٦ی حوزەیرانی داهاتوو بەڕێوەبچێت.  پێشتر جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند "تاوەکو ئێستا ٤٣٨ پارت و هاوپەیمانی داواکاریی خۆتۆمارکردنیان پێشکێش کردووە، ٦٧ لەو پارتانە لە قۆناخی دامەزراندندان، ٢٣٢ یان مۆڵەتیان پێدراوە، ١٢٨ داواکاریی تۆمارکردنی پارتەکان رەتکراونەتەوە، ١٧ پارتیش داواکاریی خۆتۆمارکردنیان کشاندووەتەوە".