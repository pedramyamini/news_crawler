دادوەر جەلیل عەدنان خەلەف، سەرۆکی ئەنجوومەنی کۆمیسیارانی عێراق رایگەیاند، نزیکەی ٤٠٠ هەزار فەرمانبەری وەزارەت و دامەزراوەکانی دیکە پرۆسەی هەڵبژاردن بەڕێوەدەبەن، کە بڕیارە لە ١٠ی ئۆکتۆبەری ئەمساڵ بەڕێوەبچێت.  سەرۆکی ئەنجوومەنی کۆمیسیاران ئاماژەی بەوەکرد، کۆمیسیۆن هەنگاوی باشی ناوە بۆ بەدەستهێنانی متمانەی خەڵک و گوتیشی، لەسەر راسپاردەی نەتەوەیەکگرتووەکان، نوێکردنەوەی تۆماری دەنگدەران بەڕێوەچوو و پلانی ئەوەشی هەیە هانی دەنگدەران بدرێت بەشداری هەڵبژاردنەکە بکەن.   جەلیل عەدنان خەلەف راشیگەیاند، کۆمیسیۆن بانگهێشتنامەی بۆ ژمارەیەک وڵاتانی جیهانی ناردووە بۆئەوەی چاودێرانی خۆیان بۆ هەڵبژاردن بنێرن و ئاماژەی بەوەشکرد، ئێستا کۆمیسیۆن پەیام و نامە بۆ سەرجەم عێراقییەکان دەنێرێت تاوەکو متمانە بە وردەکارییەکانی هەڵبژاردن بکەن بۆئەوەی بەشداری لە پرۆسەی هەڵبژاردنەکەدا بکەن، بەتایبەتی ئەوانەی لە هەڵبژاردنی ساڵی ٢٠١٨ دا بەشداریان نەکردووە.   سەرۆکی ئەنجوومەنی کۆمیسیارانی عێراق جەخت لەوەدەکاتەوە، کۆمپانیای هانسلدی ئەڵمانیا کاری وردبینیی ئامێرەکانی هەڵبژاردن دەکات، کە کۆمپانیایەکی زۆر باشە و کاری هاوشێوەی لە زۆر وڵات کردووە.   هەروەها جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی رایگەیاند، " ٤٤ هاوپەیمانی پەسندکراون، ٢٦٧ حیزب تۆمارکراون، ژمارەی بەربژێرەکان زیاترە لە ٣ هەزار و ٥٠٠ کەس، کە لەنێویاندا ٨٨٧ بەربژێریان سەربەخۆ و ٩٦٣ بەربژێری دیکەش لە هەموو بازنەکانی هەڵبژاردن کۆتای ژنانن".   جومانە غەلای ئاماژەی بەوەکرد، "ئێستا کۆمیسیۆنی هەڵبژاردنەکان پرۆسەی وردبینی و پێداچوونەوەی بەرایی و دروستیی زانیاریی بەربژێرەکانی دەستیپێکردووە. دوای تەواوبوونی قۆناخی وردبینی، ناوی بەربژێرەکان رەوانەی لایەنی پەیوەندار دەکرێت لەوانە دەستپاکی، بەڵگەی تاوان، وەزارەتەکانی پەروەردە، خوێندنی باڵا و توێژینەوەی زانستی. دواتر ژوورێکی ئۆپەراسیۆن پێکدەهێنرێت بۆ دیاریکردنی شایستەیی بەربژێرەکان لەماوەی ١٥ رۆژدا".  گوتەبێژی کۆمیسیۆنی باڵای سەربەخۆی هەڵبژاردنەکانی عێراق جەخت لەوەدەکاتەوە، هەموو ئەو ژمارانە کۆتایی نین، بەڵکو لیستی کۆتایی ئەو کاتە دەبێت کە لەلایەن ئەنجوومەنی کۆمیسیارانەوە پەسنددەکرێت.