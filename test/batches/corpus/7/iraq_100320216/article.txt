ئەو ژنەی گیانی  لەدەستدا ناوی حەلە خەڵەفە لە مەدینە سەدر، لەکاتی زیارەتکردنی بۆ ئیمام موسای کازم لە بەغدا لەنزیک پردی ئەئیممە لەنێوان ئەعزەمییە و کازمییە کەوتە بەر تەقینەوە و کوژرا، پێنج ساڵ لەمەوبەر ھاوژینەکەی ھەر لەکاتی زیارەتکردن و بە ھەمان رێگە و لە ھەمان شوێندا بە تەقینەوە کوژرا، لەدوای خۆیان پێنج منداڵیان لە ژیانێکی ھەژار و گوزەرانێکی سەخت جێھشتووە.  باقر ئەحمەد، کوڕی ژنە کوژراوەکە دەڵێت "ئاواتەخوازم دایکم بمایە، سوێند بە عەلی زۆر زۆر تامەزرۆیانم، ئیدی رۆژی من ھەمووی تاریک دەبێت، ئیدی تەنانەت ناتوانم بگەڕێمەوە ماڵەوەش".  محەممەد جەبار، برای ھاوژینی ژنە کوژراوەکە ئاماژە بەوە دەکات "کوا دەوڵەت؟ کوا شوێنیان لە کوێیە؟ براکەم رۆشت و ئێستا ھاوژینەکەشی ھاتەسەر، منداڵیان ھەیە، ھەموویان بێ دایک و باوک مانەوە، بۆ کوێ بچن ئەو منداڵانە؟ منداڵێکیان تەمەنی پێنج ساڵە، دەوڵەت چی دەکات؟ باشە چارەسەر چییە؟ "  ساڵانە شیعە مەزھەبەکان رێگەیەکی دوور و درێژ بە پیادە دەبڕن بۆ زیارەتی ئیمام موسای کازم، فواد جاسمی تەمەن ٥١ ساڵ لە پارێزگای بابلەوە زیاتر لە ١٠٠ کیلۆمەتری بە پیادە بڕیوە تاوەکو بگاتە مەزارگەی ئیمام موسا.  بە دەگمەن دەبینیت کەسێک ترسی تووشبوون بە ڤایرۆسی کۆرۆنای ھەبێت و ماسک ببەستێت، بڕوای ئەوان وایە گەر بۆ زیارەتی ئیمام موسای کازم بچن، ھیچ شتێک کاریگەریی خراپی لەسەریان نابێت.  زیارەتکارێک بەناوی فوئاد جاسم دەڵێت "من لە کۆرۆنا ناترسم، کۆرۆنا کۆتاییھات لە رۆژی ١٠ی عاشوور مانگی موحەڕەم، ئەوەی لەسەر ئەم رێگەیە بڕوات ھیچ کارەساتێک دووچاری نابێت، ھیچ ڤایرۆسێک تووشی نابێت، ھیچ شتێک کاریگەریی لەسەر نابێت، نە داعش و نە تیرۆریستان".  موسا جەعفەر کازم حەوتم ئیمامی شیعەکانە و دەگوترێت زیاتر لە نیوەی تەمەنی لە زیندانەکانی سەردەمی دەسەڵاتی ھارونە رەشید بووە، پاشان دەکوژرێت و لەسەر یەکێک لە پردەکانی بەغدا فڕێدەدرێتە خوارەوە، شیعە مەزھەبەکان تەنیا بۆ ئیمام موسای کازم و ئیمام حوسێن ئامادەن بە پیادە سەدان کیلۆمەتر ببڕن، چونکە بڕوایان وایە کەس ھێندەی ئەوان غەدری لێ نەکراوە.