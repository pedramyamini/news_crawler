تاوەكو ئێستاش كاردانەوەكان بەردەوامن و لایەنگرانی حەشدی شەعبی داوا لە حكومەتی عێراق دەكەن بە پەلە بڕیاری پەرلەمان لەبارەی دەركردنی هێزە بیانییەکان جێبەجێ بكات.  محەممەد شبر حوسەینی، خۆپێشاندەرە و دەڵێت: "داوا لە حكومەت و پەرلەمان دەكەین هێزە داگیركارە بیانییەكان دەربكەن، بەتایبەتیش هێزە دڕندە و گاور و خراپەکارەکانى ئەمریكا. ئەوانەی پاڵەوانان و سەركردەكانی سەركەوتنیان كوشت. "  لە ٢٠٢٠/٠١/٠٥ ـدا پەرلەمانی عێراق پرۆژە بڕیاری دەركردنی هێزە بیانییەكانی پەسند كرد و حكومەتی پابەند كرد کۆتایی بە بوونی هێزی بیانی بهێنێت، بەڵام وادەی دەرچوونی هێزەکان هێشتا ماوە و گوشاریش دەخرێتە سەر حکومەت بۆ پابەندبوون بەو بڕیارە.  حەسەن نەسروڵڵا، ئەمینداری گشتیی حیزبوڵڵای لوبنان گوتی: "دەرچوونی ئەمریكییەكان لە ناوچەكە نەدەبووە درووشم ئەگەر ئەو رووداوە مێژووییە گەورەیە رووینەدابا. رووداوەكە ئەمریكییەكانی خستە سەر رێڕەوی كشانەوە لە عێراق. "  دوای تێپەڕبوونی ساڵێک بەسەر هێرشەکەدا، ٤٠ کەس بە تۆمەتی تێوەگلان لە کوشتنی ئەبو مەهدی موهەندیس و قاسم سولەیمانی و هاوەڵانیان دەستگیر کراون و گوتەبێژی حەشدی شەعبییش دەڵێت، لە چەند رۆژی داهاتوودا دادگە حوکمەکەیان رادەگەیێنێت.  موهەنەد عیقابی، بەڕێوەبەری راگەیاندنی حەشدی شەعبی رایگەیاند: "بوونی هێزەكانی ئەمریكا، كە سەركردەكانی سەركەوتنیان كوشت، نایاساییە. پێشموایە دەوڵەت و گەلی عێراق و دامەزراوەی ئایینی لەگەڵ بوونی ئەو هێزانەدا نین، بۆیە چارەنووسیان هەر كشانەوەیە. پشت بە خودا لیژنەی لێكۆڵینەوە و دادگای عێراقیش لە رێكارەكانی لێكۆڵینەوە لەو تاوانە بەردەوامن. ئێمەش كار لەسەر دەستگیركردنی هەموو ئەوانە دەكەین كە لەو تاوانە گەورەدا بەشدار بوون. "  بەرەبەیانی رۆژی ٢٠٢٠/٠١/٠٣ سوپای ئەمریکا لە رێگەی فڕۆکەی بێفڕۆکەوانەوە کاروانێکی حەشدی شەعبیی لە فڕۆکەخانەی بەغدا بۆردومان کرد، لە ئەنجامدا هەریەکە لە ئەبومەهدی موهەندیس، جێگری سەرۆکی دەستەی حەشدی شەعبی و قاسم سولەیمانی، فەرماندەی فەیلەقی قودسی سوپای پاسدارانی ئێران و ٩ بەرپرس و چەکداری دیکەی حەشدی شەعبی کوژران.