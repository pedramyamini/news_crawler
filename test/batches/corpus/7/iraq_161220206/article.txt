پۆڵ برێمەر، حاکمی مەدەنیی ئەوکاتی عێراق، پاشنیوەڕۆی هەمان رۆژ، پاش دڵنیابوونەوە لەوەی دەستگیرکراوەکە داواکراوی پلە یەکە لە جیهاندا، بەدڵخۆشییەوە هەواڵی دەستگیرکردنی سەدام حوسێن، سەرۆکی پێشووی عێراقی راگەیاند. سوپای ئەمریکا لە باسکردنی وردەکاری کردەی گرتنەکدا ئاشکرایکرد سەدان سەرباز، لە فیرقەی یەکەم، فیرقەی سوارچاکان و هێزە تایبەتەکان، لە پڕۆسەی ئابڵووقەدان و دەستگیرکردنی سەدام حوسێندا بەشدارییانکردووە.  بڵاوکراوە ئەمریکییەکە ئەوەی خستە روو کە سەدام حوسێن، لەنێو چاڵی ژێرزەمینێکدا لە کێڵگەیەکی نزیک تکریت (سەنتەری پارێزگای سەڵاحەدین، باکووری عێراق)، دەستگیرکراوە، لە کاتی دەستگیرکردنەکەدا، چەک و پارەی کاش لە چاڵەکەدا دۆزراونەتەوە.  بڵاوکراوەی سوپای ئەمریکا، تائێستاش لای هەندێک لە عێراقییەکان جێگەی گومانە، ئەوانەی پێیانوایە دەستگیرکردنی سەدام لە بارەگایەکی تایبەتی ژێر زەویدا بووە، کە پێشتر تەرخانکرابوو بۆ ئەو حاڵەتە لەناکاوە، نەک ئەو چاڵە بچکۆڵەیەی سەدامی تێدا پێشاندرا، بەڵام زۆرینەی چیرۆکەکانی ئەوانەی سەروکاریان لەگەڵ پڕۆسەی پاش دەستگیرکردنەکەدا هەیە، چیرۆکە ئەمریکییەکە تاڕادەیەکی زۆر، پشتڕاستدەکەنەوە.  لە بەدواداچوونێکدا، ' جەزیرەنێت ' هەوڵیداوە دیوێکی دیکەی چیرۆکی دەستگیرکردنەکەی سەدام و بارودۆخی پێش و پاش دەستگیرکردنەکە بگێڕێتەوە.  مستەفا کامل، میدیاکاری سەردەمی دەسەڵاتی سەدام حوسێن، باسلەوەدەکات بەر لە هاتنی هێزەکانی ئەمریکا، چەندین جێگەی جیاواز لە چەندین ناوچەی عێراق بۆ بارودۆخی لەو شێوەیە ئامادەکرابوو، ئەو شوێنانە وەک بارەگای جێگرەوەی بەرپرسە گەورەکانی حکومەت و خودی سەدام تەماشا دەکران.  کامل دەڵێت، سرووشتی هەندێک لەو شوێنانە، بریتیبوو لە خانووی چۆڵ، هەندێکی دیکەشیان کێڵگە یان کۆشکی هاوینەی ئاساییبوون لە ناوچە دەشتاییەکاندا.  ئەو روونیدەکاتەوە، دۆخی خۆشاردنەوە پێویستی بە دۆزینەوەی ژێرزەمین و شوێنی نەناسراو هەیە، بەڵام هەموو ئەوەی گوتراوە لەبارەی دۆزینەوەی سەدام لە چاڵێکی بچووکی ژێر زەویدا، دوورە لە راستییەوە.  میدیاکارە عێراقییەکە، پێشتر سکرتێری نووسین بووە لە رۆژنامەی ' جمهوریەت ' زمانحاڵی دەوڵەتی عێراق، ئەو لە زاری کەسە نزیکەکانی سەدامی دەگێڕێتەوە، کە ئەو لەدوای خۆشاردنەوەی، هیچ کات دوو رۆژ زیاتر لە هیچ جێگایەک نەماوەتەوە، بەردەوام شوێنی دەگۆڕی، لەبەرئەوە ئەو شوێنەی کە دواجار تێیدا دەستگیرکرا، تەنیا رۆژێک پێشتر بۆی هاتبوو، ئەو شوێنەش کێڵگەیەک بوو لە ناوچەی دۆرەی نزیک تکریت، لەسەر کەناراوەکانی رووباری دیجلە.  کامل پێیوایە ئەو جێگەیە مانایەکی سیمبولی تایبەتی لای سەدام هەیە، نزیکە لەو ناوچەیەی بۆ یەکەمجار لێیەوە لە رووباری دیجلە پەڕییەوە، لە ساڵی ١٩٥٩ دوای بەشداریکردنی لە هەوڵی کوشتنی عەبدولکەریم قاسم، سەرۆکوەزیرانی پێشووی عێراق.  هادی جلو مەرعی، سەرۆکی سەنتەری ' بڕیاری سیاسی بۆ توێژینەوەکان '، دەڵێ کەسێکی وەک سەدام لەگەڵ ئاڵنگارییە قورسەکاندا ژیاوە بۆ چەندین ساڵ، لە ژیانیدا دۆخی زۆر ناهەمواری بینیوە، دەیتوانی لەگەڵ دۆخی لەناکاوی وەک ئەوەدا بژی، کە بەرلە دەستگیرکردنی رووبەڕووی بووەوە.  هێزەکانی ئەمریکا، پڕۆسەی دەستگیرکردنی سەدامیان ناونا ' سپێدەی سوور '، کارەکە پڕۆسەیەکی سەربازی پشکنین و گەڕان بوو، نزیکەی هەشت مانگی خایاند. پڕۆسەکە لە ٩ی نیسانی ٢٠٠٣ ەوە دەستیپێکرد و تاوەکو ١٣ی کانوونی یەکەمی هەمان ساڵ بەردەوامبوو.  تارق حەرب، مێژوونووسی عێراقی، دەڵێت پڕۆسەی دەستگیرکردنی سەدام لەسەر بنەمای هەواڵدانی یەکێک لە کەسە نزیکەکانی سەدام بەڕێوەچوو، ئەو هەواڵی بە ئەمریکییەکاندابوو لەبارەی شوێنی خۆشاردنەوەی سەدامەوە، بەرلەوەی پۆل برێمەری دەسەڵاتداری مەدەنیی ئەوکاتی عێراق، هەواڵی دەستگیرکردنی سەدام حوسێن رابگەیێنێت.  حەرب زیاتر دەڵێ، سەدام هەوڵی هیچ بەرهەڵستییەکی نەدا بەرامبەر ئەو هێزەی گرتیان، ئەو لە دۆخی ئاسایی خۆیدا نەبوو، نازانین هۆکارەکە ئەوەبوو کە ئەو دەرمانی تایبەتی خواردبوو، یان بەهۆی ئەوە بوو ماوەیەکی زۆر لە نێو تونێلەکەدا مابووەوە.  حەرب بەڵگەی بۆ قسەکانی بەوە دەهێنێتەوە: "کاتێک لە دادگا بینیمان، کەسێکی هاوسەنگ و بەهێز بوو، قسەی لەسەر هەموو شتێک دەکرد و بۆچوونی خۆی دەخستەڕوو، بەپێچەوانەی ئەو دۆخەوە کە ئەوی تێدا گیرا و سەروقژێکی ئاڵۆسکاوی هەبوو".  هەرچی کاملە، لەبارەی پڕۆسەی گرتنەکەی سەدامەوە گومانی هەیە، ئەو دەڵێ بەدووری دەزانم کەس هەواڵی لەسەدام دابێت، دووپاتیدەکاتەوە، ئەو کاتێک گیرا کە چاودێری خرایە سەر خزمێکی ساجیدەی هاوژینی، ئەو کەسە چاودێریکراوە، محەممەد ئیبراهیم عومەر موسڵەت بوو، ئەو دوا ئەفسەری پاسەوانی سەدام بوو، کە لەگەڵیدا دەرکەوت لە نیسانی ٢٠٠٣ لە ناوچەی ئەعزەمییەی بەغدا.  سکرتێری نووسینی رۆژنامەی جمهوریە دەڵێت عومەر موسڵەت، لەلایەن هێزەکانی ئەمریکاوە دەستگیرکرا، ئەوان گوشاریان لێکرد بۆ ئەوەی زانیاری بدرکێنێت، دیارە ئەو هەندێک شتی گوتووە و ئەوە لە کۆتاییدا سەریکێشا، بۆ دۆزینەوەی شوێنی خۆحەشاردانی سەدام.  کامل بەدڵنیاییەوە باس لەوەدەکات، کە زانیاری دروستی هەن لەسەر شوێنی دەستگیرکردنەکەی سەدام حوسێن و روونیدەکاتەوە، هێزەکانی ئەمریکا بڕێکی زۆر گازی کیمیاییان بەکارهێناوە، لەمیانی پڕۆسەی تەوقکردن و هەڵکوتانە سەر ئەو شوێنەی سەدامی تێدا گیراوە، هەر ئەوەش زیانی زۆری بە جووتیارەکانی چواردەوری ناوچەکە گەیاندووە.  ئەو زیاتر دەڵێ، ئەو وێنانەی سەرۆکی پێشووی عێراق بێگومان ئەو بەبێهۆشی پێشاندەدەن، بەشێوەیەک ئەو لەو کاتەدا هەستی پێویستی نییە بۆ کۆنترۆڵکردنی جووڵەکانی، چونکە وەک ئەو گوتوویەتی، ئەوەندەی من سەدام بناسم، لەوێدا لە دۆخی ئاسایی خۆیدا نییە، توانای کەسایەتی و هێزی ئەو، لە میانی دادگاییکردنەکە و لە کاتی لەسێدارەدانەکەیدا دەرکەوت.  کامل زیاتر دەڵێت: "ئەو دۆخەی سەرۆکی تێدا دەرکەوت لەکاتی بەدیلگرتنیدا، لە ئەنجوومەنی ئەوکاتی دەسەڵات قسەیان لەبارەوەکرا، هەندێک لە ئەندامەکانی ئەو ئەنجوومەنە داوایانکرد، سەدام حوسێن بەنەشیاوترین شێوە پێشانبدرێت لە کاتی دەستگیرکردنەکەیدا، بۆ ئەوەی کەسایەتی ئەو لەبەرچاوی لایەنگرەکانی بشکێنرێت".  لای خۆیەوە، شێخ فەلاح حەسەن نەدا، کوڕە گەورەی سەرۆکی هۆزی ئەلبوناسڕ، کە سەدام حوسێن سەر بەو هۆزەیە، ئاماژە بە چیرۆکەکانی شێوازی دەستگیرکردنی سەدام دەدات و دەڵێ گێڕانەوەکان دژبەیەکن، بەڵام بەدڵنیاییەوە ئەوەی گومانی تێدا نییە، ئەو لە ماڵی قەیس نامق دووری بووە لە شارۆچکەی دۆرەی سەر رووباری دیجلە.  زیاد نەجداوی، پارێزەری ئوردنی، کە یەکێک بوو لە ئەندامانی تیمی بەرگریکردن لە سەدام حوسێن لە کاتی دادگاییکردنیدا، سەرنجدەخاتە سەرئەوەی کە هێزەکانی ئەمریکا، بەهاوکاری بەکرێگیراوی ناوخۆیی توانییان بگەنە یەکێک لە یاوەرەکانی سەدام حوسێن، کە ئاگاداری دۆخ و شوێنی سەدام بوو، نەک وەک ئەوەی هێزەکانی ئەمریکا پێشانیاندا، کە لەنێو چاڵێکدا دەریانهێنا، بەڵکو ئەو لە ماڵی قەیس نامق دووری بوو. لەو ماڵەدا ژێرزەمینێک هەبوو لەرۆژانی جەنگی ئێران - عێراقەوە دروستکرابوو، هاوشێوەی زۆرینەی ماڵەکانی عێراق.  نەجم قەساب، شرۆڤەکاری سیاسی، پێیوایە گرتنی سەدام حوسێن سوپرایز نەبوو، چونکە هەموو لایەنەکان دەستبەرداری بوون و نزیکەکانی وازیان لێهێنا، تەنانەت ماڵباتەکەی خۆی و عەشیرەتەکەشی.  قەساب زیاتر دەڵێ، سەدام پێیوابوو دامودەزگاکانی بەرەنگاری هێزەکانی ئەمریکا دەبنەوە و چەندین ساڵ شەڕ دەکەن نەک چەند مانگێک، پێیوانەبوو وا بەئاسانی بگیرێت و نزیکەکانی دەستبەرداری ببن.  شێخ نەدا لە زاری پارێزەرانی سەدامی دەگوازێتەوە، ئەو هێزانەی هێرشیان کردە سەر حەشارگەکەی سەدام، دەستیان بەسەر بڕێک پارە و چەکی بچووکی کەسیدا گرت، کە پێکهاتبوو لە کڵاشینکۆفێک و دەمانچەیەکی جۆری ' براوننگ ' ی ٩ ملیم.  ئەو دەڵێ سەدام لە رۆژی گرتنەکەیدا تەنیا چەک و دەمانچەکەی پێبوو، لەگەڵ هەندێک خواردن و جلوبەرگ، ئەو کەلوپەلانەش کە یارمەتیدەرن بۆ بەردەوامبوون لە ژیان.  لە هەمان چوارچێوەدا، کامل دووپاتیدەکاتەوە، ئەوەی لەگەڵ سەدامدا دۆزرایەوە، پێویستی کەسیی ئاسایی کەسیبوون، لەگەڵ بڕێک پارەی کاش کە نزیکەی ٧٥٠ هەزار دۆلار بوو، ئەو پارەیە خەرجدەکرا بۆ ئەو گرووپانەی لە دژی هێزەکانی ئەمریکا لە عێراقدا دەجەنگان.  لەبارەی شوێنی دەستبەسەرکردنی سەدام حوسێنەوە، نەجداوی دەڵێ، ئەو لە یەکێک لە کۆشکەکانی سەرۆکایەتیدا دەستبەسەربوو، کە هێزەکانی ئەمریکا کۆشکەکەیان گۆڕیبوو بۆ شوێنی گرتن.  زیاتر دەڵێ، بەشێوەیەکی گشتی مامەڵەی ئەمریکییەکان لەگەڵیدا باشبوو: "بۆ ئەوەی وێنەیەکی باش بدەنە دەرەوە، لەبارەی رێزگرتنی مافەکانی مرۆڤ و رێزگرتنی یاسا نێودەوڵەتییە مرۆییەکان".  پارێزەرەکەی سەدام، باس لە هەوڵی ئەمریکییەکان دەکات بۆ کۆبوونەوە و دانیشتن لەگەڵیدا، لە شوێنی دەستبەسەرییەکەی، لە نێویاندا ژەنەراڵێکی ئەمریکی، کە دانوستاندنیان لەگەڵدا کرد و سەرپشکیانکرد لە نێوان چارەنووسێکی وەک ناپلیۆن یان شتێکی دیکە، ئەگەر داوا لە گرووپە عێراقییەکان نەکات واز لە بەرهەڵستی ئەمریکییەکان بهێنن و هێرشەکانیان رابگرن.  ئەو زیاتر دەڵێ، دەزگا هەواڵگرییەکانی ئەمریکا لێکۆڵینەوەیان لەگەڵیدا دەکرد، بەڵام ئەو خۆی دەدزییەوە و خاوەخاوی دەکرد، نەیانتوانی هیچی لێبەدەست بهێنن.  لەپاش لەسێدارەدانی لەسەر رەشەکوژیی خەڵکی دوجێل، تەرمی سەدام لە ناوچەی عۆجە لە نزیک تکریت بەخاکسپێردرا، نەدا دەڵێ ئەو لە هۆڵێکی ئاهەنگەکاندا شاردرایەوە.  روونیدەکاتەوە، بەفەرمانی وەزارەتی ناوخۆی عێراق، تەرمەکەی لە گۆڕە تایبەتەکە دەرهێنرایەوە و گواسترایەوە بۆ گۆڕێکی ئاسایی، کە شوێنەکەی دیار نییە.  هەرچی مەرعییە باسلەوەدەکات، کە گۆڕەکەی سەدام شوێنبزر نییە و دیارە، بەڵام ترس هەیە لە چاودێریکردنی ئەوانەی سەردانی دەکەن، ئەمە جیا لەوەی ئاوەزی گشتی بەهۆی قەبارەی کارەساتە یەک بەدوای یەکداهاتووەکانی عێراقەوە، گۆڕانی بەسەردا هاتووە.  زۆرینەی بۆچوونەکان بەو ئاراستەیەن کە گۆڕەکەی سەدام، چیدی هێزە سیمبولیکییەکەی خۆی نەماوە، چونکە ئەوەی ئەمڕۆ رووبەڕووی عێراقییەکان بووەتەوە، هەمووی رەگەکەی بۆ رۆژانی حوکمڕانیی ئەو دەگەڕێتەوە، وایکردووە کەس بایەخ بە گۆڕەکەی نەدات، تەنانەت لایەنگرەکانیشی.  مۆفەق روبەیعی، راوێژکاری پێشووی ئاسایشی نەتەوەیی عێراق دەڵێ، کەس نایەوێ قسە لەسەر بابەتەکانی پەیوەست بە سەدامەوە بکات، "هەموو سیاسییەکان دەیانەوێ خۆیان لەو رووداوە مێژووییە دووربخەنەوە". ئەمە لە کاتێکدایە، هێشتا شوێنە راستەقینەکەی گۆڕەکەی سەدام، مشتومڕ و ناکۆکی لەسەرە.