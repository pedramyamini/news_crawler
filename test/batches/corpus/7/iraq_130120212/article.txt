رۆژی چوارشەممە ٢٠٢١/٠١/١٣ عەلی عەباس جەهانگیر، گوتەبێژی وەزارەتی کۆچ و کۆچبەرانی عێراق، بە تۆڕی میدیایی رووداوی راگەیاند: "دەستمان بە پرۆسەی داخستنی کەمپی سەلامییەی ئاوارەکان لە پارێزگای نەینەوا کردووە، بۆیە لە چەند رۆژی داهاتوودا ئەو کەمپە بە یەکجارەکی دادەخەین، هەموو خێزانە ئاوارەکانی نێو کەمپەکە دەگەڕێنینەوە ناوچەکانی خۆیان و ئەوانەشی ناتوانن بگەڕێنەوە دەیانگوازینەوە بۆ کەمپی جەدعە لە نەینەوا. "  عەلی عەباس جەهانگیر ئاماژەی بەوە دا، ئەو خێزانانەی کە ناتوانن بگەڕێنەوە زیاتر کێشەی ئەمنییان هەیە یان کێشەیان لەگەڵ هۆزەکانیاندا هەیە، بۆیە ئەو خێزانانە لە کەمپی جەدعە کۆدەکرێنەوە. ئەو خێزانانەشی کە لە کەمپی سەلامییە نیشتەجێن و بە هەمان شێوە کێشەیان هەیە و ناتوانن بگەڕێنەوە، دەگوازرێنەوە بۆ کەمپی جەدعە.   گوتەبێژی وەزارەتی کۆچ و کۆچبەرانی عێراق باسی لەوە کرد کە پێشبینی دەکەن ژمارەی خێزانەکان لە کەمپی جەدعە لە ٢٤٠٠ خێزانی ئاوارەوە بگاتە نزیکەی ٣ هەزار خێزان کە دواتر بە جیا هەوڵی چارەکردنی گرفتی هەریەک لەو خێزانانە دەدرێت.  لەبارەی کەمپی ئاوارەکان لە ناوچەی عامرییەی فەللوجە لە پارێزگای ئەنبار، گوتەبێژی وەزارەتی کۆچ و کۆچبەرانی عێراق ئاشکرای کرد کە ئێستا ٩٠٠ خێزانی ئاوارە لە کەمپی عامرییەی فەللوجە نیشتەجێن، تاوەکو کۆتایی ئەم مانگەش ئەو خێزانانە دەگەڕێنرێنەوە ناوچەکانیان و کەمپەکە دادەخرێت.  عەلی عەباس جەهانگیر باسی لەوەش کرد کە بڕیارە بەمزووانە ئیڤان فایق، وەزیری کۆچ و کۆچبەرانی عێراق، لەگەڵ شاندێکی وەزارەتدا سەردانی هەرێمی کوردستان بکەن بۆ تاوتوێکردنی چۆنیەتیی داخستنی کەمپەکانی ئاوارەکان لە هەرێمی کوردستان کە تائێستا ٣٨ هەزار خێزانی ئاوارە تێیاندا نیشتەجێن.  ئیڤان فایق، وەزیری کۆچ و کۆچبەرانی عێراق، سەرەتای ئەم هەفتە رایگەیاند، وەزارەتی کۆچ و کۆچبەران لە ٦ مانگی رابردوودا ٤٧ کەمپی ئاوارەکانی لە هەموو عێراقدا داخستووە، لەو پرۆسەشدا نزیکەی ٦٦ هەزار خێزانی ئاوارە گەڕاونەتەوە ناوچەکانیان.