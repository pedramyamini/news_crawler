شانەی راگەیاندنی ئەمنیی عێراق، ئەمڕۆ دووشەممە، لە راگەیێندراوێکدا رایگەیاند: "بەرەبەیانی ئەمڕۆ قۆناخی یەکەمی ئۆپەراسیۆنی سەربازی (ئوسوود ئەلجەزیرە) بۆ پشکنینی ناوچەکانی رۆژئاوای عێراق دەستیپێکرد، بۆ گەڕان بە دوای تیرۆریستان لە ناوچە بیابانییەکان و خاپوورکردنی مۆڵگەکانیان".  شانەی راگەیاندنی ئەمنی راشیگەیاند: "ئەو هێزانەی کە لە ئۆپەراسیۆنی (ئوسوود ئەلجەزیرە) بەشدارن بریتین لە فەرماندەیی ئۆپەراسیۆنەکانی جەزیرە، فەرماندەیی ئۆپەراسیۆنەکانی سەڵاحەددین، لەگەڵ فەرماندەیی ئۆپەراسیۆنەکانی رۆژئاوای نەینەوا، ئۆپەراسیۆنەکەش لە نۆ بەرەوە دەستیپێکردووە و هێزی ئاسمانیی عێراق و هێزی ئاسمانیی سوپای عێراق پاڵپشتی دەکەن".  دەستپێکردنی ئەم ئۆپەراسیۆنە پاش پێنج رۆژ هات لە کوشتنی ئەبو یاسر ئەلعیساوی، یاریدەدەری خەلیفەی رێکخراوی داعش و والی رێکخراوەکە لە عێراق، لەسەر دەستی هەواڵگری و هێزە ئەمنییەکانی عێراق.