هەموو ئەو ئامار و ژمارە نێگەتیڤانە، بە دەیان کوژراو و بریندار لە شەوی سەری ساڵدا، کۆتاییانهات.  کازمی لە تویتێکدا بەبۆنەی ساڵی نوێوە نووسی، "هیوای ئاشتی بۆ گەلەکەم و جیهان دەخوازم، لە ساڵی رابردوودا بەرگەی بەرپرسیارییەتییەکانمان گرت و رووبەڕووی ئاڵنگارییەکان بووینەوە، لە ساڵی نوێدا درێژە بە کاروانی گەشەپێدان و بیناکاری دەدەین، بە هاوشانبوونی عێراقییەکان بۆ ئەوەی نیشتمان بگەیەنینە کەناری ئارامی، گەلەکەمان شایستەی چاکسازییەکە هاوتای قوربانیدانەکانی بێت".  کازمی رۆژی پێشتر گوتبووی، عێراق رووبەڕووی سەرسەختییە ئاسایشییە مەترسیدارەکانی پەیوەندیدار بە چەکی لەدەستدەرچوو، چەتەکانی تاوان و بازرگانیی هۆشبەر و ململانێ عەشایەرییەکان بووەتەوە، دووپاتیکردەوە لە پێویستی هاوئاهەنگی بۆ رووبەڕووبوونەوەیان و پاراستنی هەڵبژاردنەکان و دابینکردنی کەشێکی پڕ ئاسایش بۆ ئەنجامدانیان.  ٢٠٢٠ ساڵێکی ' مەرگەساتاوی بوو '  لەگەڵ کۆتاییهاتنی ساڵی ٢٠٢٠ دا، کۆمیسۆنی باڵای مافەکانی مرۆڤ، ساڵەکەی بە مەرگەساتاوی بۆ عێراقییەکان ناوبرد، ئەوەش بەهۆی "پێشێلکارییەکان کە سیستمی مافەکانی مرۆڤی گرتەوە، بەتایبەت کە ژمارەکانی ئەو بوارە تۆقێنەر بوون".  فازڵ غەراوی، ئەندامی کۆمیسیۆنی باڵای مافەکانی مرۆڤ، ئاشکرایکرد ساڵی رابردوو ٣٣٣ حاڵەتی خۆکوشتن لە وڵاتەکەدا تۆمارکراون. بەغدای پایتەخت پشکی شێری هەوڵەکانی خۆکوشتنی بەخۆوە بینیووە بە ٧١ حاڵەت، دواتر شاری بەسڕە لە باشووری وڵات بە ٤٩ حاڵەت.  ئەو زیاتر ئاشكرایکردووە، ژمارەی راگیراوان و سزادراوان لە دۆسییەکانی وەک بازرگانی و بەکارهێنانی ماددەی هۆشبەر گەیشتووەتە هەشت هەزار و ٧٧٧ کەس، لە کاتێکدا کۆی گیراوان و سزادراوان لە بەندیخانەکانی عێراقدا گەیشتووەتە ٦٤ هەزار و ٣٠٢ کەس.  کۆمیسیۆنەکە لە بڵاوکراوەیەکدا لەبارەی ئامارەکانی ساڵەکەوە روونی کردووەتەوە، کۆی گیانلەدەستدانی ٥٨١ کەس لە کەسانی سڤیل و سەربازی لە میانی خۆپێشاندانەکانی ناڕەزایەتی لە وڵاتەکەدا تۆمارکراون، لەگەڵ برینداربوونی ٢٥ هەزار و ٣٠٠ کەس لە سڤیل و سەربازی. لە کاتێکدا ساڵەکە بە ئامانجکردن و تیرۆرکردنی ٧٨ چالاکڤان و بلۆگەری بەخۆوە بینیوە.  هەرچی ژمارەکانی پەیوەست بە رۆژنامەڤانانە زیاتر بووە و لە ساڵەکەدا ٣٠٠ حاڵەتی بەئامانجکردن و تیرۆرکردنی رۆژنامەڤان و میدیاکاران تۆمارکراوە لە هەموو پارێزگاکانی عێراقدا. ئەمەش وەک ئاماژەیەک بە تاوانەکانی میلیشیا چەکدارییە عێراقییە لایەنگرەکانی ئێران.  لە بەشێکی دیکەی قسەکانیدا غەراوی ئاماژەی بەوە داوە، چوار هەزار و ٩٠٠ تاوانی کوشتن تۆمارکراون، لە کاتێکدا ژمارەی تەڵاق و جیابوونەوەی هاوسەران لە ساڵانی ٢٠١٩ و ٢٠٢٠ دا ٨٧ هەزار و ٨٧١ بووە.  لە لایەنی تەندروستیشەوە، لە سەرجەم پارێزگاکانی عێراق، ٥٩٥ هەزار و ٢٩٢ تووشبوون بە پەتای کۆرۆنا تۆمارکراون، لەگەڵ گیانلەدەستدانی ١٢ هەزار و ٨١٣ کەس بە هەمان نەخۆشی. جیا لەوەش زیاتر لە ١٥ هەزار حاڵەتی تووندوتیژی خێزانی تۆمارکراون.  هەروەها غەراوی دەڵێت، "سیستەمی خزمەتگوزارییەکان و ژێرخانی زۆرینەی پارێزگاکان هێشتا کۆن و بێکەڵکە، زۆر ناوچە هێشتا بە وێرانی ماونەتەوە، لەگەڵ بوونی زیاتر لە ٦٠ هەزار ئاوارە، کە هێشتا لە کەمپەکاندان و زیاتر لە یەک ملیۆن کەسیش تاوەکو ئێستا قەرەبوونەکراونەتەوە، بەهۆی لەدەستدانی ماڵوموڵکەکانیان لە ئەنجامی تاوانەکانی رێکخراوی داعش و جەنگ لە دژیان".  ئەندامی کۆمیسیۆنە باڵاکە دووپاتیدەکاتەوە، کێشەکانی نیشتەجێبوون، هەژاری، نەبوونی هەلی کار، بەرزبوونەوەی رێژەی هەژاری، کەمبوونەوەی خزمەتگوزارییە تەندروستی و ژینگەیی و فێرکارییەکان، لەگەڵ بەرزبوونەوەی رووداوەکانی هاتووچۆ و دەرنەکردنی یاسا پەیوەستەکان بە ئاسایشی هاووڵاتییان و مافەکانیان، دیمەنی هەرەباوی دۆخی مافەکانی مرۆڤە لە عێراقدا لە ساڵی ٢٠٢٠.  غەراوی داوای لە حکومەتی عێراق و هەموو دەسەڵاتە دەستوورییەکانی دەوڵەت کردووە، پێداچوونەوەی گشتگیری مافەکانی مرۆڤ بکەن، بۆ ئەوەی دەستەبەری مافەکانی هاووڵاتییان بکات لە هەموو بوارەکاندا.  کۆتایی ساڵەکە کوژراوێک و دەیان بریندار  عێراق ساڵی ٢٠٢٠ی بە کوژران و برینداربوونی دەیان کەس لە میانی ئاهەنگەکانی سەری ساڵ بەڕێکرد. سەیف بەدر، گوتەبێژی وەزارەتی تەندروستیی عێراق ئاشکرایکرد، "لانیکەم کەسێک کوژراوە و ٣٠ کەسی دیکەش بەهۆی یارییە ئاگرینەکان و تەقەی هەواییەوە برینداربوون، لە کاتی ئاهەنگگێڕان بەبۆنەی هاتنی ساڵی نوێوە لە شاری بەغدا".  سەیف بەدر ئاماژە بەوەش دەکات، "زیاتر لە ٢٥ بریندار بەهۆی یارییە ئاگرینەکان تۆمارکراون، لەگەڵ ٧ برینداری دیکە بە فیشەکی هەڕەمەکی"، هەروەها ئاماژەی بە برینداربوونی ٣٠ کەسی دیکە داوە لە شاری کەرکووک، بەهۆی ئاگرکەوتنەوە لە سەنتەرێکی بازرگانی لەکاتی ئاهەنگەکانی سەری ساڵدا.  کۆمەڵەی بەرگری لە ئازادییە رۆژنامەڤانییەکان ٣٠٥ پێشێلکاریی بەرامبەر رۆژنامەڤانان تۆمارکردووە لە ساڵەکەدا، لە نێویاندا ٤ کوشتن و ١٧٦ حاڵەتی لێدان کە زۆرینەیان گرووپە چەکدارەکان ئەنجامدەریبوون.  ئەو کۆمەڵەیە لە راپۆرتێکدا روونیکردووەتەوە، ئەو پێشێلکارییانەی لە چەندین شاری عێراقدا روویانداوە، بریتیبوون لە "تیرۆرکردن، هەڕەشە بەکوشتن، دەستبەسەرکردن، لێدان و رێگری لە رووماڵی رووداوەکان، دەستبەسەرداگرتنی کەلوپەلی رۆژنامەڤانی، هێرشی چەکداری بۆ سەر رۆژنامەڤانان و دامەزراوە میدیاییەکان و بریندارکردنی رۆژنامەڤانان، ئەمە جیا لە داخستنی دامەزراوە میدیاییەکان".  هەروەها ئاماژەی بەوەش داوە، جگە لە چوار کردەی کوشتنی رۆژنامەڤانان، "هەڕەشەکانی لەناوبردنی جەستەیی میدیاکاران زیادیکردووە، لەگەڵ گرتنی ٧٤ رۆژنامەڤان و برینداربوونی ١٠ رۆژنامەڤانی دیکە". هەروەها ١٤ جار هێرشی چەکداری بۆ سەر رۆژنامەڤانان و دامەزراوە میدیاییەکان تۆمارکراون، لەگەڵ ١٦٧ دەستدرێژی لێدان و رێگری لە کارکردن و ٣١ جار داخستنی کەناڵە ئاسمانییەکان و دامەزراوە میدیاییەکان، ئەمە جگە لە ٣ سکاڵای دادگا و فەرمانی دەستگیرکردنی رۆژنامەڤانان.  راپۆرتی کۆمەڵەکە روونیدەکاتەوە، مەترسیدارترین پێشێلکارییەکان بەرامبەر رۆژنامەڤانان لە سێ مانگی یەکەمی ساڵی ٢٠٢٠ دا تۆمارکراون، کە هاوکات بووە لەگەڵ بەردەوامبوونی ناڕەزایەتییەکان لە ناوەڕاست و باشووری عێراق. زۆرینەی حاڵەتەکان هاوکاتی رێوشوێنەکانی خۆپاراستن و کەرەنتینەی گشتیدا بوون، لەگەڵ پێشێلکاری لە بڕیاری هەڵاوێردی رۆژنامەڤانان لە کەرەنتینە و قەدەخەی هاتووچۆ.  لە بەشێکی دیکەی راپۆرتەکەدا هاتووە، وێڕای مەترسییە گەورەکانی گواستنەوەی هەواڵ و زانیاری و ناچاربوون بۆ سەردانی مەیدانی ناوچەکان، بەڵام ئەو رووبەڕووبوونەوانەی مەترسی لەلایەن هەندێک لە دەزگاکانی ئاسایشی وڵاتەوە بە رێگریکردن لە رووماڵی میدیایی و پێشێلکاری دیکە وەڵامدراونەتەوە.  کۆمەڵەکە ئاشکرایکردووە، لە ساڵەکەدا ١٧٦ حاڵەتی دەستدرێژی لێدان و رێگریکردن لە رووماڵی دۆکۆمێنتکردووە، پێیوایە ئەوە "رادەی گەورەیی خنکاندنی ئازادیی کاری رۆژنامەڤانی دووپاتدەکاتەوە".  لەبارەی دابەشبوونی پێشێلکارییەکان بەسەر شارەکانی عێراقدا، کۆمەڵەکە ئەوەی خستووەتە روو کە ١٧ پارێزگا پێشێلکارییەکانیان بەخۆوە بینیوە، سەرتۆپی شارەکانیش بەغدای پایتەختە کە زۆرترین تەسککردنەوەی ئازادیی کاری رۆژنامەڤانی بۆ دووەم ساڵی لەسەریەک بەخۆوە بینیوە، لەو شارەدا ٦١ پێشێلکاری تۆمارکراوە، کەرکووکیش لە پلەی دووەمە بە ٥٨ پێشێلکاری.  لەبارەی هەرێمی کوردستانەوە، کۆمەڵەکە پێیوایە پاشەکشەی مەترسیداری لە بواری ئازادیی رۆژنامەڤانی بەخۆوە بینیوە، وێڕای کارابوونی یاسا ناوخۆییەکان، کە پشتگیریی ئازادیی رۆژنامەڤانی و میدیایی دەکات، لەگەڵ مافی گەیشتن بە زانیارییەکان، بەتایبەت دوای ناڕەزایەتییەکانی ماوەی رابردووی داواکار بە چاکسازی لە هەرێمی کوردستاندا.  کۆمەڵەکە روونیدەکاتەوە، گۆڕەپانی عێراق لە ماوەی ساڵی رابردوودا، جۆرێکی نوێی پێشێلکاری بەخۆوە بینیوە، کە بریتیبووە لە هێرشکردن و هەڕەشەی ئەو گرووپانەی سەر بە لایەنە سیاسییەکانن، لە ئاماژەیەکدا بۆ ئەو میلیشیایانەی هێرشیانکردووەتە سەر ژمارەیەک میدیا، بەمەبەستی فشار دروستکردن لەسەریان، لەپێناو گۆڕینی گوتارەکانیاندا.  وادیارە دۆخە خراپەکەی عێراق، بە ئاستێک گەیشتووە، دەسەڵاتدارە سیاسییەکانیش چیدیکە تەنگژەکان پەردەپۆش ناکەن، وەک ئەوەی بەرهەم ساڵح، سەرۆککۆماری عێراق بەبۆنەی ساڵی نوێوە گوتی، "سیستەمی حوکمڕانی ئێستا شکستیهێناوە" و داوای سەردەمێکی نوێی کرد، کە دەوڵەتێکی خاوەن سەروەریی تەواو بەرهەمبهێنێت.  لەبەردەم کۆتاییهاتنی ٢٠٢٠ و پێنانە ٢٠٢١ دا، زۆرینەی عێراقییەکان ئاهەنگیان بۆ کۆتاییهاتنی ساڵێک گێڕا، کە بەبۆچوونی ئەوان یەکێکبووە لە ناخۆشترینەکان، بەڵام هیچ دەستەبەرێک نییە بۆ ئەوەی ساڵە هاتووە نوێیەکە، لە ساڵە رۆیشتووە کۆنەکە، باشتر بێت.