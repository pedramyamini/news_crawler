ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، وادەی ناردنی ٣٢٠ ملیار دینارەکە بۆ مووچەی فەرمانبەرانی هەرێمی کوردستان لە بەغداوە، دوای دابەشکردنی مووچەیە لە عێراق، ئەوەش کەمتر لە ٥ رۆژی ماوە و بڕیارە دوای ئەوە دەستبەجێ پارەکەی هەرێمی کوردستانیش بنێردرێت.  بڕیاردەری لیژنەی دارایی لە پەرلەمانی عێراق باسی لەوە کرد، "بەپێی ئەو رێککەوتنەی لەنێوان شاندی هەرێمی کوردستان و عێراقدا کراوە، دەبێت عێراق تاوەکو سەری ساڵ مانگانە ٣٢٠ ملیار دینار بۆ فەرمانبەرانی هەرێمی کوردستان بنێرێت، بەڵام تێپەڕاندنی یاسای پڕکردنەوەی کورتهێنانی بودجەی ٢٠٢٠ کێشەی بۆ رێککەوتنەکە دروست کرد و لەدوای ئەم مانگەوە دەبێت هەولێر دیسان شاند بنێرێتەوە بۆ رێککەوتن لەگەڵ کۆمپانیای نەوتی سۆمۆ و وەزارەتی دارایی. "  ئەحمەد سەفار ئاماژەی بەوەش دا، گوشارەکان بۆ سەر کازمی بۆ ئەوەی ٣٢٠ ملیار دینارەکە نەنێرێت کاریگەرییان هەیە، بەڵام کازمی بڕیاری خۆیی داوە و سوورە لەسەر ئەوەی ئەم مانگەش بینێرێت.  پێشتر جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانیدا رایگەیاندبوو، هەر کاتێک بەغدا ٣٢٠ ملیار دینارەکە بنێرێت، دەستبەجێ مووچە دابەش دەکرێت.