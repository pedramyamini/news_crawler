لە تویتێکیدا، مستەفا کازمی، سەرۆکوەزیرانی عێراق ئاماژەی بەوە کردووە، ئەو قۆناخەیان "پێکەوە" تێپەڕاندووە کە براکان بۆ مەبەستی سیاسی بکەنە دووژمنی یەکدی و بگەڕێنەوە بۆ "پێکدادانی تائیفی".     هەر ئەمڕۆ ئەنجوومەنی وەزاریی ئاسایشی نیشتمانیی عێراق بە سەرۆکایەتی مستەفا کازمی سەرۆکوەزیران کۆبووەوە بۆ تاوتوێکردنی رەوشی عێراق بەگشتیی و هێرشی سەر بارەگای لقی پێنجی پارتی و سووتاندنی ئاڵای کوردستان بەتایبەتی. کۆبوونەوەکە سەرکۆنەی هێرشەکە و سووتانی ئاڵای کوردستانی کرد.     بەپێی راگەیێندراوی ئەنجوومەنەکە، کۆبوونەوەکە نائاسایی بووە و دوو کاژێری خایاندووە. رووداوی هێرشکردنە سەر بارەگای لقی پێنجی پارتی دیموکراتی کوردستان لە بەغدا سەرکۆنە کراوە و مستەفا کازمی بڕیاری داوە لێکۆڵینەوە لە رووداوەکە دەستپێبکات و راوێژکاری ئاسایشی نیشتمانیی عێراق سەرپەرشتی لێکۆڵینەوەکە دەکات.      لە راگەیێندراوەکەدا ئەوەش خراوەتەڕوو، "حکومەت هەموو رێوشوێنێکی تووند دەگرێتەبەر دژی هەموو ئەوانەی شکۆی دەوڵەت و دەسەڵاتی یاسا دەشکێنن". ئاماژە بەوەش کراوە کە ١٥ کەس دەستگیرکراون کە بەپێی راگەیێندراوەکە لەو رووداوەدا یاساشکێنییان کردووە.     بەیانی ئەمڕۆ شەممە ١٧ - ١٠ - ٢٠٢٠، لایەنگرانی حەشدی شەعبی بارەگای لقی ٥ی پارتی دیموکراتی کوردستان و ئاڵای کوردستانیان لە بەغدا سووتاند. ئەم رووداوە کاردانەوەی زۆری بەدوای خۆیدا هێنا و بەرپرسانی هەرێمی کوردستانیش بە تووندی سەرکۆنەی ئەو رووداوەیان کرد و شەرمەزاریان کرد.