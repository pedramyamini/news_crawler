بڵاوکراوەیەکی نووسینگەی سەرۆکوەزیرانی عێراق، ئاشکرایکردووە مستەفا کازمی، سەرۆکوەزیران لەمیانی سەرپەرشتیکردنی کۆبوونەوەیەکی فراواندا، باسی لە میکانیزمەکانی پشتگیریی کۆمیسیۆنی هەڵبژاردنەکان و پڕۆسەی هەڵبژاردنەکان کردووە. لە راگەیێندراوی نووسینگەکەدا هاتووە "ئامانجی سەرەکیی حکومەتەکەمان ئەنجامدانی هەڵبژاردنی پێشوەختەیە، لەبەرئەوەی حکومەتەکەمان ریزپەڕە بە هەموو پێوەرەکان، چونکە بەرهەمی بزاوتی میلییە لە لایەک، هەروەها داخوازیی مەرجەعییەت و هێزە سیاسییەکانە کە داوای گۆڕانکارییان دەکرد".  لە بەشێکی دیکەی راگەیێندراوەکەدا هاتووە، حکومەتە یەک لەدوای یەکەکان لە ساڵی ٢٠٠٣ وە، وایانکردووە ماوەی راگوزەر درێژببێتەوە، ئەوەش یەکێکە لە گەورەترین هۆکارەکانی نەزۆکبوونی میکانیزمەکان.  مستەفا کازمی گوتوویەتی "ئێمە لەبەردەم دووڕیانێکداین، پاش ئەوەی سێ ئامانجی سەرەکیمان لە ماوەی گواستنەوەدا بەدەستهێنا، یەکەمیان سەرۆکوەزیران بێلایەنە و سەر بە هیچ پارتێکی سیاسی نییە، کۆمیسیۆنی هەڵبژاردنەکانیش سەربەخۆیە، هەروەها یاسای هەڵبژاردنەکانیش هاوتایە و ئەوە دەبێتە براوە کە زۆرترین دەنگ بەدەستدەهێنێت".  لە خاڵێکی دیکەی بڵاوکراوەکەی نووسینگەی سەرۆکوەزیرانی عێراقدا ئاماژە بەوە کراوە، "هەلی سەرکەوتنمان هەیە بۆ بەدەستهێنانەوەی متمانەی گەل بە دەوڵەت و سیستەمی سیاسی و میکانیزمەکانی دیموکراتی، ئەمەش بە ئەنجامدانی هەڵبژاردنی خاوێن و دادوەرانە کە دەکرێت سەقامگیری بۆ وڵاتەکە بهێنێت".  کازمی لە میانی هەمان کۆبوونەوەدا گوتوویەتی "لای من دەسەڵات خۆڕازیکردن نییە، بەڵکو ئەرکێکە دەبێت جێبەجێ بکرێت، هەروەها ئەنجامدانی هەڵبژاردنی پێشوەختە، ئەوکات دەتوانین بڵێین ئەرکە مێژووییەکەی سەرشانمان جێبەجێ کرد و ئێمە لێبڕاوین بۆ تەواوکردنی ئەو کارە".  سەرۆکوەزیرانی عێراق باسی لەوەش کرد "رێگەنادەین چەکی لەدەستدەرچوو بە ئاراستەی هەڕەشە لە ئازادیی هاووڵاتییان و ئاسایش و متمانەیان بە پرۆسەی هەڵبژاردن، جووڵە بکات".  وەکو کازمی دەڵێت ئەوان بەرگەی ئەو ئەمانەتەیان گرت و شەرەفمەندبوون پێی، "وادەی هەڵبژاردنەکانمان دەستنیشانکردووە، یاسای بودجەی هەڵبژاردنمان رەوانە کردووە، پێشتریش سەردانی کۆمیسیۆنمان کرد و داوامان لێکردن پێویستییەکانیان دەستنیشان بکەن، بە مەبەستی دەنگدان لەسەری لە ئەنجوومەنی وەزیران، کۆبوونەوەی ئەمڕۆشمان بەڵگەیەکی دیکەیە لەسەر لێبڕاویمان بۆ ئەنجامدانی ئەو ئەرکە مێژووییە".