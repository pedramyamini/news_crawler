رەشنووسی پرۆژە یاسای بودجەی فیدراڵیی عێراق بۆ ساڵی ٢٠٢١ قەبارەی زیاتر لە ١٦٤ تریلیۆن دینارە. داهاتی عێراق زیاتر لە ٩٣ تریلیۆن دینارە کە ٧٣ تریلیۆن دیناری داهاتی نەوتە و ٢٠ تریلیۆن دیناریشی داهاتی نانەوتییە.  لە پرۆژەیاساکەدا نرخی نەوتی خاو بە ٤٢ دۆلار خەمڵێندراوە و عێراق بە تێکڕا رۆژانە سێ ملیۆن و ٢٥٠ هەزار بەرمیل نەوت هەناردە دەکات.  بودجەکە زیاتر لە ٧١ تریلیۆن دینار کورتهێنانی هەیە و بەهای یەک دۆلار بە ١٤٥٠ دینار هەژمار دەکرێت. بودجەی ٢٠٢١ پێویستی بە قەرزکردنی ٤٧ تریلیۆن و ٨١٧ ملیار دینارە.  لە پرۆژەیاسای بودجەی ساڵی ٢٠٢١ی عێراقدا پشکی هەرێمی کوردستان ١٣ تریلیۆن و ٩٠٤ ملیار و ١٢ ملیۆن و ٤٥٢ هەزار دینار دەبێت.  پشکی هەرێمی کوردستان لە خەرجیی راستەقینە و دوای لێدەرکردنی خەرجیی سەروەری دیاریدەکرێت. خەرجیی سەروەری وەکو خەرجییەکانی پەرلەمان، سەرۆکایەتیی کۆمار و ئەنجوومەنی وەزیران لەگەڵ دەستەی حەشدی شەعبی، وەزارەتەکانی دەرەوە و بەرگری و چەندین دەزگای فیدراڵی دیکەیە.  پشکی هەرێمی کوردستان بەپێی ژمارەی دانیشتووانی دیاریدەکرێت. دەبێت شایستەکانی نێوان حکومەتی فیدراڵ و هەرێمی کوردستان لە ساڵی ٢٠١٤ تاوەکو ٢٠٢٠ یەکلایی بکرێنەوە. هەروەها دەبێت هەرێمی کوردستان رۆژانە ٢٥٠ هەزار بەرمیل نەوت هەناردە بکات و داهاتی رادەستی حکومەتی عێراق بکات؛ داهاتە نانەوتییەکانیشی رادەستی حکومەتی عێراق بکات.  ئەگەر هەرێمی کوردستان داهاتەکانی رادەست نەکات، ئەوا بڕی ئەو داهاتانە لە پشکەکەی دەبڕدرێت. دەبێت هەرێمی کوردستان لە ماوەی ٣٠ رۆژدا هەموو زانیارییەکانی ئەو قەرزانەی لەسەریەتی رادەستی وەزارەتی دارایی عێراقیان بکات. لیژنەیەکی هاوبەشی نێوان هەردوولا لە ماوەی ٩٠ رۆژدا بەو زانیارییانەدا دەچێتەوە.  بەگوێرەی پرۆژەیاساکە، وەزارەتی دارایی عێراق لەژێر رۆشنایی بڕگەکانی سەرەوەدا قەرزەکانی سەر هەرێمی کوردستان دەداتەوە.