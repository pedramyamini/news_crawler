سامر زبیان، پەرلەمانتارێكی فراكسیۆنی سادیقوون لە پەرلەمانی عێراق، باڵی سیاسیی بزووتنەوەی عەسائیبی ئەهلی حەق كە قەیس خەزعەلی، سەرۆكایەتیی دەكات، گوتی "لێدوانی بەرپرسانی ئەمریكی، بوونی هێزەكانیان، باڵیۆزخانە و بنكە سەربازییەكانیان لە عێراق، جێگای بێزاری و ئیستیفزازین بۆ عێراقییەكان".  ئەو پەرلەمانتارەی سادیقوون گوتیشی "حەشدی شەعبی دامەزراوەیەكی سەربازیی حكومییە و بەپێی رێوشوێنە یاسایی و سەربازییەكان لەژێر فەرمانی فەرماندەی گشتیی هێزە چەكدارەكان كاردەكات، لەگەڵ ئەوەش لەلایەن ئەمریكا دەكرێتە ئامانج".  سامر زبیان باسی لەوەش کردووە، حەشدی شەعبی، بە هاوكاری لەگەڵ هێزە چەكدارەكانی دیكەی عێراق پرۆژەی داعشی شكستپێهێناوە و خاكی عێراقیان رزگاركردووە، "تاوەکو ئێستاش حەشد هیچ هەڵسوكەوتێكی لە دەرەوەی رێوشوێنە یاساییەكان نەكردووە، یان هەڕەشە لە ئاسایشی عێراق یان ئاشتەوایی كۆمەڵایەتی بكات، وەكو ئەمریكییەكان باسی دەكەن"، گوتیشی "كەسانێك هەن خۆیان بە حەشد دەناسێنن، بۆیە ئێمە بە ئامانجكردنی نێردە دیپلۆماتییەكان، كۆمپانیا بیانییەكان و بەرزكردنەوەی چەك بەڕووی هاووڵاتیی عێراقی رەتدەكەینەوە".  لە میانی ئامادەبوونی لە كۆبوونەوەی ئەنجوومەنی پیرانی ئەمریكا، پێنجشەممەی رابردوو ٢٣ی ئەیلوولی ٢٠٢٠ دەیڤد هیڵ، یاریدەدەری وەزیری دەرەوەی ئەمریكا گوتی "حەشدی شەعبی هەڕەشەیە بۆسەر ئاسایشی عێراق".