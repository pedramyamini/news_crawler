عەبدعەلی دیراوی، یاریدەرەی بەڕێوەبەری ئۆپەراسیۆنەکانی حەشدی شەعبی بە تۆڕی میدیایی رووداوی راگەیاند، "گرووپە چەکدارەکانی دەرەوەی حەشدی شەعبی بابەتێکی دیکەیە. ئەرکی سەرەکیی حەشدی شەعبی بریتییە لەوەی بەپێی فەرمانی فەرماندەی گشتیی هێزە چەکدارەکان کاردەکات و پەیوەندیی بەو کار و کردەوانەوە نییە ئێستا لە میدیا و گۆڕەپانەکەدا باسیان لێوە دەکرێت. "  عەبدعەلی دیراوی دەڵێت، "هێرشێکی سەخت لەسەر حەشد هەیە بۆ شێواندنی ئابڕووی حەشد. ئەو کردەوانە هیچ پەیوەندییەکیان بە حەشدەوە نییە کە رۆژانە دەیانبیستین. ئەرکی سەرەکیمان دابینکردنی ئاسایشە بۆ هەموو عێراقییەکان، ئەرکمان دوورە لە پێشێلکاری و ئاراستەکردنی مووشەک کە هەندێک کات روودەدەن. حەشد چەک و تەنانەت میدیاش بەکارناهێنێت، چونکە گرێدراوە بە چوارچێوەی ئەمنیی خۆیەوە. "   سەرچاوەیەکی ئەمریکی لە عێراق ئاشکرای کردووە، ئەمریکا زانیاریی هەیە پلانێک بۆ هێرشکردنە سەر باڵیۆزخانەکەی لە بەغدا و بەبارمتەگرتنی کارمەندەکانی هەیە. حکومەتی عێراقیش بڕیاری داوە ناوچەی سەوز لە هەموو هێزە ئەمنییەکان چۆڵ بکات و تەنیا هێزێکی تایبەت ئەرکی پاراستنی ئاسایشی ناوچەی سەوزی پێ بسپێردرێت.   د. ناسر هەرکی، بڕیاردەری لیژنەی ئاسایش و بەرگریی پەرلەمانی عێراق بە رووداوی راگەیاند، "تەنیا فیرقەیەکی تایبەتی سەر بە ئەنجوومەنی وەزیران ئەرکی پاراستنی ناوچەی سەوزیان لە ئەستۆدایە لەگەڵ فەوجێکی پێشمەرگە کە تایبەتە بە پاراستنی پەرلەمانی عێراق. هیچ هێزێکی حەشدی شەعبی و دژەتیرۆر لەناوچەی سەوز نی.، تەنیا بۆ ئەرکی تایبەت هەندێک کات هێزەکانی دژەتیرۆر دێنە نێو ناوچەی سەوز. "  بڕیاردەری لیژنەی ئاسایش و بەرگری پێیوایە، ئێستا بابەتی هەڕەشەکانی سەر باڵیۆزخانەی ئەمریکا گەرمە و رەنگە نزیکبوونەوەی هەڵبژاردنی ئەمریکا و عێراقیش یەکێک بێت لە هۆکارەکانی ئەو بابەتە.  مایک پەمپەیۆ وەزیری دەرەوەی ئەمریکا ژمارەیەک داواکاریی لە مستەفا کازمی، سەرۆکوەزیرانی عێراق کردووە بۆ رێگریکردن لە هێرشکردنە سەر باڵیۆزخانەکەیان تاوەکو خۆیان لە داخستنی باڵیۆزخانەی وڵاتەکەیان بە دوور بگرن. مۆڵەتی داوەتە کازمی بۆ جێبەجێکردنی ئەو داواکاریانە پێش ئەوەی باڵیۆزخانەکە دابخەن کە بڕیارە ئەمریکا بۆ ماوەی ٩٠ رۆژ دایبخات.   ئەحمەد مەلا تەڵاڵ، گوتەبێژی سەرۆکوەزیرانی عێراق رایگەیاندووە، خوازیارن ئیدارەی ئەمریکا چاو بە بڕیارەکەیدا بخشێنێتەوە؛ هەندێک گروپی لە یاسا دەرچوو هەوڵی تێکدانی ئەو پەیوەندییە دەدەن و داخستنی باڵیۆزخانەی ئەمریکاش پەیامێکی نەرێنییە.   پێشتریش رۆژنامەی واشنتن پۆستی ئەمریکی لە وتارێکدا بڵاویکردەوە کە ئەگەری هەیە وەک سوپرایزی ئۆکتۆبەر پێش بەڕێوەچوونی هەڵبژاردنی سەرۆکایەتی، ئەمریکا هێرش بکاتە سەر ملیشیاکانی حەشد شەعبی.