بەپێی راگەیێندراوێکی نووسینگەکەی، مستەفا کازمی سەرۆکوەزیرانی عێراق لە کۆبوونەوەی رۆژی سێشەممە ٢٠٢٠/١٠/٢٧ ـی ئەنجوومەنی وەزیراندا رایگەیاند، گەشتەکەیان بۆ ئەوروپا ئەنجامی باشی هەبووە و بووەتە هۆی روونکردنەوەی وێنەی هەڵبەزین و دابەزینی عێراق.  سەرۆکوەزیرانی عێراق هەر لەبارەی گەشتەکەی ئەوروپایەوە ئاماژەی بەوە داوە، لە بواری گواستنەوە، کشتوکاڵ، خوێندن و رۆشنبیریدا یاداشتی لێکتێگەیشتنیان لەگەڵ ئەو وڵاتانە واژۆکردووە.   کازمی ئاماژەی بەوە کردووە، فەرەنسا، بەریتانیا و ئەڵمانیا پێشوازیان کردووە لە جێبەجێکردنی چاکسازیی ئابووری و کارگێڕی و پەڕەی سپی و بە هاندەر وەسفیان کردووە. هەروەها ئەو وڵاتانە ئاسوودەن لە دیاریکردنی وادەی هەڵبژاردن و پشتیوانیی خۆیان بۆ رێکارەکان دەربڕیوە.  سەرۆکوەزیرانی عێراق، ستایشی رێکخراوەیی گەورەی خۆپێشاندەران و ئارامی و پیشەیی هێزە ئەمنییەکانی کرد و گوتیشی، "هەندێک گرووپی پەرش و بڵاو و چەتە هەن کە دەیانەوێت خۆپێشاندانەکان لە رێڕەوی ئاشتییانە لابدەن و خۆپێشاندەرانیش ئەمەیان رەتکردووەتەوە. "