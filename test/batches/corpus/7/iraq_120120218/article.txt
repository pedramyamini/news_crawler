جووڵەی شاندە سیاسییەکانی ھەرێمی کوردستان بۆ بەغدا دەستی پێکردووە کە ئامانج لێیان بە لایەنی کەمەوە ھێشتنەوەی بڕگەکانی ١٠ و ١١ی پرۆژەیاسای بودجەیە کە تایبەتە بە ھەرێمی کوردستان و شیعەکان دەیانەوێت بە داواکاری گۆڕانکاریی زیاتری تێدا بکەن و ھەرێمی کوردستان بە رادەستکردنی سەرجەم داھاتە نەوتی و نانەوتییەکان پابەند بکەن.    محەممەد شاکر، پەرلەمانتاری فراکسیۆنی پارتی بە تۆڕی میدیایی رووداوی راگەیاند: "بە دڵناییەوە زۆر گرنگە کە ئەم شاندە ئێستا لە بەغدان. زۆر گرنگە شاندی لایەنەکانی دیکەش بێن کە بڕیاریشە بێن گفتوگۆ لەگەڵ لایەنەکان بکەن بەتایبەتی لایەنی شیعی بۆ ئەوەی پرۆژەیاسای بودجە چۆن ھاتووە ئاوا لە پەرلەمان تێپەرێنرێت، چونکە بە راستی ئەوەی ئێستا لە عێراق دەگوزەرێت بابەتەکان دەستووری و یاسایی نین. ئێستا ئێمە لە پرۆژەیاسای بودجەدا نە کێشەی دەستووریمان ھەیە نە کێشەی یاسایی، ئەوەی ھەیە کێشەی سیاسییە. "  یەکێتیی نیشتمانیی کوردستان نیگەرانە لەوەی لایەنە سیاسییەکانی ھەرێمی کوردستان بە پەرتەوازیی بەرامبەر لایەنە عێراقییەکان دەردەکەون کە مەبەست لێی پارتی دیموکراتی کوردستانە کە ماوەی سێ رۆژە شاندێکی لە بەغدایە بۆ گفتگۆی پرۆژەیاسای بودجە و ھەڵبژاردنی پێشوەختەی عێراق.   رابیحە حەمد عەبدوڵڵا، بەرپرسی مەڵبەندی یەکێتی لە بەغدا بە رووداوی راگەیاند: "پێوستە لایەنە سیاسییە کوردیەکان ھەموویان بە یەکڕیزی و تەبایی روو لە بەغدا بکەن بۆ ئەوەی بتوانین بەرنامەیەکمان ھەبێت، بەڵام بە داخەوە ئەم قسانە زیاتر لە راگەیاندنەکانەوە دەکرێن و لە واقیعدا یەکڕیزیی ماڵی کورد نییە. بە پێچەوانەوە لایەنە عێراقییەکان ئیستغلالی ئەم درزەیان کردووە کە تیمێک لەنێو لایەنە کوردییەکان دەچن و ئەو درزەیان فراوانتر کردووە. "   رووداو زانیویەتی بڕیارە ھەفتەی داھاتوو شاندێکی باڵای سیاسیی ھاوبەش کە لایەنە کوردستانییەکانی وەک پارتی، یەکێتی و گۆڕانی تێدایە،  بچنە بەغدا لەسەر پشکی ھەرێمی کوردستان رێککەوتنی سیاسی بکەن.