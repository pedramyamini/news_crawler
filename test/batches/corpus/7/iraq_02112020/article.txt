شێخ عەلی حوسەینی، گوتەبێژی لای باكووری حەشدی شەعبی بە تۆڕی میدیایی رووداوی راگەیاند "هەفتەیەك دوای تووشبوونی بە ڤایرۆسی كۆرۆنا بەرەبەیانی ئەمڕۆ دووشەممە ٠٢ - ١١ - ٢٠٢٠ ئەبو كەوسەر شەبەكی، فەرماندەی لیوای ٣٠ی حەشدی شەعبی بەو هۆیەوە گیانی لەدەستدا".  لیوای ٣٠ی حەشدی شەعبی كە ئەبو كەوسەر شەبەكی فەرماندەی بوو، لە ناوچەكانی دەشتی نەینەوا و رۆژهەڵاتی شاری موسڵ سەنتەری پارێزگای نەینەوا جێگیركراوە.  لەسەرەتای بڵاوبوونەوەی كۆرۆنا لە عێراق تاوەكو ئێستا دەیان فەرماندەی ئەمنی و بەپرسی ناوخۆیی بەو هۆیەوە گیانیان لەدەستداوە.  تاوەکو ئێستا لە عێراق ٤٧٥ هەزار و ٢٨٨ تووشبووی ڤایرۆسی کۆرۆنا دەستنیشانکراون، لەو ژمارەیە ٤٠٢ هەزار و ٧٨٢ تووشبوویان چاکبوونەتەوە و ١٠ هەزار و ٩٦٦ تووشبووش گیانیان لەدەستداوە.