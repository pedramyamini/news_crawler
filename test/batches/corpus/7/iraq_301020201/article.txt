ئەو کەسانەی کوژراون لە هۆزی بەنی کەعبن، هیوا حوسامەددین، پەیامنێری رووداو رایگەیاند، یەکێک لە ئەندامانی ئەو هۆزە کە شێخ بووە و بەلای گامێشەوە بووە، دوای ئەوەی لەلایەن چەند چەکدارێکەوە دەستگیردەکرێت، پەیوەندیی لەگەڵ ماڵەوەیان دەپچڕێت و چەکدارەکانیش پەیوەندییان بە کەسوکاریەوە کردووە و بە کوڕەکانیان گوتوون "ئەگەر ئازان، ئەوە باوکتان لای ئێمەیە و بێن بیبەنەوە".  کاتێک کوڕەکان چوونەتە شوێنەکە، دەبینن باوکیان کوژراوە، کوڕەکانیش لەکاتێکدا شیوەن دەگێڕن و خۆیان بەسەر تەرمی باوکیاندا دەدەن، بۆمبێکی چێنراو کە لەژێر تەرمەکەدا جێگیرکراوە، پێیاندا دەتەقێتەوە و گیان لەدەستدەدەن، لەو رووداوەشدا پێنج کەس کوژراون و دوو کەسیش بە سەختی برینداربوون.  دەگوترێت، کردەوەکە لەلایەن داعشەوە ئەنجامدراوە، یەکێک لە خزمانی کوژراوەکانیش بە رووداوی گوت، چوار رۆژ مۆڵەت بە حکومەت دەدەن و ئەگەر حکومەت شتێکیان بۆ نەکات ئامادەن ئۆپەراسیۆن بکەن، "چونکە فەرماندەی ئۆپەراسیۆنەکان و سوپا هیچ شتێکیان نەکردووە"، ئاماژەی بەوەش کرد، گوێ بەوە نادەن ئەگەر کارەکەیان ببێتە هۆی شەڕی تایەفەگەری و مافی خۆیان وەردەگرن.  ئەو خزمەی کوژراوەکان ئاماژەی بەوەش کرد، بەرپرسان دێن و بەڵێنی دڵخۆشکەر دەدەن، بەڵام هیچ شتێکیان بۆ نەکردوون.  یەکێکی دیکە لە خزمانی کوژراوەکان قسەی بۆ رووداو کرد و باسی لەوە کرد، کوڕەکانی ئەو شێخە پەیوەندییان بە فەرماندەی سریە کردووە بۆئەوەی هاوکارییان بکەن، بەڵام ئەوان وتیان نە دەتوانن لەگەڵیان بچن و نە دەتوانن هاوئاهەنگییان بکەن. هەروەها رەخنەی گرت لەوەی فەرماندەی ئۆپەراسیۆنەکان پێنج خولەک چووەتە لایان و سەرۆکوەزیرانیش نایەوێت بێتە لایان "دەچێتە سەلاحەددین، بۆ لای کەسانێک کە نازانین شەهیدن یاخود تیرۆریست، بەشداریی پرسەکەشیان دەکات، بەڵام ئێمە رۆژانە قوربانی دەدەین و رۆژێکیش سەردانی نەکردین، چەندین جار بانگەوازمان کردووە بەڵام تاوەکو ئێستا رێکارێکیشیان نەکردووە، ئەمە دیارە رێککەوتنە".