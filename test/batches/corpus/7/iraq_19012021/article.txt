کاپتن بیڵ ئوڕبان، گوتەبێژی فەرماندەی ناوەندیی هێزەکانی ئەمریکا دەڵێت ئەم بەیانییە بەدووری ٤٠ میل لە بەغدا، تەقینەوەیەک لە شارۆچکەی جەرف سەخەر لە دەرەوەی بەغدا روویداوە،  بەڵام رەتیدەکاتەوە هێزەکانی ئەمریکا پەیوەندییان بە رووداوەکەوە هەبێت.  هەروەها عەمید عادل ئەلعناوی، بەڕێوەبەری نووسینگەی راگەیاندنی پۆلیسی پارێزگای بابل بە تۆڕی میدیایی رووداوی راگەیاند "بەپێی زانیارییەكان بەربەیانی ئەمڕۆ سێشەممە ١٩/١/٢٠٢١ چەند شوێنێك لە ناحیەی جرف سەخڕ لە باكووری پارێزگای بابل بۆردوومان كراون، بەڵام تاوەكو ئێستا زانیاری وردمان لەبارەی جۆری بۆردوومانەكە و زیانە گیانی و مادییەكان بەدەست نەگەیشتووە".  بەڵام شانەی راگەیاندنی ئەمنی ئەو هەواڵەی رەتکردەوە و رایگەیاند: "ئەو هەواڵانە رەتدەکەینەوە کە باس لە بە ئامانجکردنی هێزە ئەمنییەکان دەکەن لە باکووری پارێزگای بابل".  میدیاكانی ناوخۆی عێراق دەڵێن بەیانی ئەمڕۆ دەنگی تەقینەوە لە ناحیەی جرف سەخر لە باكووری پارێزگای بابل بیستراوە، دەگوترێت نۆ ئەندامی هێزە ئەمنییەکانی عێراق کوژراون، بەڵام هیچ سەرچاوەیەکی فەرمی ئەو زانیارییەی پشتڕاست نەکردووەتەوە.  سەرەڕای تێپەڕینی نزیكەی ٧ ساڵ بەسەر رزگارکردنی ئەو ناوچەیە لە دەست داعش، تاوەكو ئێستا میلیشیاكان رێگەنادەن ئاوارەكانی ناحیەكە و ناوچەكانی دەوروبەری کە زۆربەیان سوننە مەزهەبن، بگەڕێنەوە سەر زێدی خۆیان.  لەدوای  كۆنتڕۆڵكردنەوەی ناحیەكە لە دەست داعش، میلیشیاكانی نزیك لە ئێران بەتایبەتی كەتائیبی حیزبوڵڵا، سەرایای خوراسانی، عەسائیبی ئەهلی حەق و كەتائیبی ئیمام عەلی ناحیەكەیان كۆنتڕۆڵكردووە.