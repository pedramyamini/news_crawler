ئەمڕۆ یەكشەممە ١٨ - ١٠ - ٢٠٢٠ باڵیۆزخانەی ئەڵمانیا لە بەغدا لە راگەیەندراوێكدا رایگەیاند: "سەرەڕای ئالنگارییەكان بەهۆی بڵاوبوونەوەی كۆرۆنا، ئەنگێلا مێركڵ، راوێژكاری ئەڵمانیا پێشوازی لە مستەفا كازمی، سەرۆكوەزیرانی عێراق دەكات، پێشمانوایە بە گرتنەبەری سیاسەتی خۆپارێزیی باش، دەكرێت ئەو جۆرە كۆبوونەوە گرنگانە بکرێن".[بەپێی راگەیێندراوەكە سێشەممەی داهاتوو ٢٠/١٠/٢٠٢٠ كاژێر ١٠ی پێش نیوەڕۆ بە كاتی بەرلین، ئەنگێڵا مێركل، راوێژكاری ئەڵمانیا و مستەفا كازمی، سەرۆكوەزیرانی عێراق لە بەرلین کۆدەبنەوە. لە کۆبوونەوەکە بەهێزكردنی پەیوەندییە دووقۆڵیەكانی نێوان هەردوو وڵات، هاوكاری ئابووری، بەرەنگاربوونەوەی كۆرۆنا، شەڕی دژی داعش و چەند پرسی دیكە تاوتوێ دەكرێن".  رۆژی ١٢ - ١٠ - ٢٠٢٠ سەرچاوەیەكی ئاگادار بە میدیاكانی عێراقی راگەیاند، بڕیارە هەفتەی داهاتوو كازمی سەردانی  بەریتانیا، فەرەنسا و ئەڵمانیا بكات.  پێشتریش فوئاد حوسێن، وەزیری دەرەوەی عێراق رایگەیاندبوو، كازمی لە سەردانەكەیدا داوا لە پەرلەمانی ئەوروپا دەكات، بە مەبەستی ئاگاداربوون لە بەڕێوەچوونی هەڵبژاردنی پەرلەمانی عێراق، كە بڕیارە حوزەیرانی داهاتوو بەرێوەبچێت. چاودێر بنێرن.