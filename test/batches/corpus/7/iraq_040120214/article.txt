بەپێی راگەیێندراوێکی وەزارەتی دادی عێراق، کۆی گشتیی ئازادکراوان لە مانگی رابردوودا گەیشتووەتە ٦٦ کەس کە ٤٥ ـیان بەهۆی نەبوونی بەڵگەی پێویستەوە ئازادکراون، چوار زیندانی سزاکانی خۆیان تەواوکردووە و سیانیان بەر لێبووردن کەوتوون و ١٤ی دیکەش بە ئازادکردنی مەرجدار بووە.  وەزارەتی دادی عێراق جەخت لەوە دەکاتەوە، فەرمانگەی چاکسازیی سەر بە وەزارەتەکەیان دوای تەواو بوونی رێکارە یاساییەکان بە بەردەوامی بەداداچوون بۆ رێکاری دەستگیرکراوان دەکات و ئەوەش سووربوونە لەسەر ئەوەی کارەکان بەشێوەیەکی نموونەیی بەڕێوەبچن.  هێمن باجەلان، ئەندامی کۆمیسیۆنی باڵای مافەکانی مرۆڤی عێراق بە تۆڕی میدیایی رووداوی راگەیاند، ژمارەی سزادراو و راگیراوان لە عێراق زیادیکردووە. وێڕای تیرۆر، زۆربەیان  لەسەر مادەی هۆشبەر و دزی گیراون. بەپێی دوایین ئاماری فەرمانگەی چاکسازیی سەر بە وەزارەتی داد، ژمارەی سزادراو و راگیراوان گەیشتووەتە ٤١ هەزار و ٩٣٩ کەس.  هەفتەی رابردوو ساڵح موتڵەگ، سەرۆکی بەرەی دیالۆگی نیشتمانی کە هێزێکی عەرەبی سووننەیە بە تۆڕی میدیایی رووداوی راگەیاند: "بەپێی ئەو ئامارەی لە بەردەستیاندایە زیاتر لە ١٢ هەزار عەرەبی سوننە لە عێراق بێسەرشوێنن. "  رۆژی ٢٠١٩/٠٧/١٥ ئەکرەم بەیاتی، ئەندامی کۆمیسیۆنی باڵای مافەکانی مرۆڤی عێراقی رایگەیاند، بەپێی دوایین ئاماری فەرمانگەی چاکسازیی وەزارەتی داد ژمارەی سزادراو و راگیراوان لە عێراق نزیکەی ٣٥ هەزار زیندانییە.