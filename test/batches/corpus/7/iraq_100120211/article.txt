عەلی عەباس جهانگیر، گوتەبێژی وەزارەتی كۆچ و كۆچبەرانی عێراق بەتۆڕی میدیایی رووداوی راگەیاند: "وەزارەت لە هەوڵەكانی بەردەوامە بۆ گەڕاندنەوەی ئاوارەی كەمپەكان بۆ ناوچەكانیان، رۆژی شەممەش ٦٩٤ خێزانی ئاوارە لە كەمپی سەلامیە لە باشووری شاری موسڵ سەنتەری پارێزگای نەینەوا، بەشێوەیەكی ئارەزوومەندانە گەڕێندرانەوە ناوچەكانیان، لە سەنتەری شاری موسڵ، بەعاج، رەبیعە، تەلەعفەر، تەل عەبتە، زومار، ناحیەی قەیرەوان و گوندەكانی دەوروبەری، وەكو ئاسانكاری بۆ داخستنی یەكجاری كەمپەكان لە قۆناخی داهاتوو".  بەگوتەی گوتەبێژی وەزارەتی كۆچ و كۆچبەرانی عێراق، ساڵی رابردوو زیاتر لە ٦٦ هەزار خێزانی ئاوارە گەڕاونەتەوە ناوچەكانیان و دەڵێت: "لە كۆی ٢٩ كەمپی ئاوارەكان هێشتا نزیکەی ٤٢ هەزار خێزانی ئاوارە لە كەمپەكاندا ماون بە كەمپەكانی پارێزگاكانی هەرێمی كوردستانیشەوە".  پێشتر ئیڤان فایەق، وەزیری كۆچ و كۆچبەرانی عێراق رایگەیاند بوو وەزارەتەکەیان پلانێكی نیشتمانی ئامادەكردووە بۆ داخستنی سەرجەم كەمپەكانی ئاوارەكان لە سەرەتای ساڵی ٢٠٢١، جگە لە كەمپەكانی هەرێمی كوردستان، بەمەش ملیۆنێک و ٥٠٠ هەزار ئاوارە دەگەڕێنەوە ناوچەكانیان.  بەپێی ئامارە نافەرمیەكان دوای كۆنترڕۆڵكردنی چەند پارێزگایەكی عێراق لەلایەن چەكدارانی داعش، لە حوزەیرانی ساڵی ٢٠١٤ زیاتر لە ٥.٥ ملیۆن عێراقی ئاوارەبوون و روویان لە پارێزگاكانی دیكەی عێراق و هەرێمی كوردستان كرد، نزیكەی یەك ملیۆنیش عێراقیان جێهێشت و لە وڵاتانی دەوروبەر و ئەوروپا نیشتەجێبوون.