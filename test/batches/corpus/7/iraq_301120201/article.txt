ژمارەیەک پەرلەمانتاری عێراق، داوایان لە حکومەتی عێراقی کرد، بە تووندی وەڵامی بڕیارەکەی ئیمارات بداتەوە، کە پێدانی ڤیزای وڵاتەکەی بە  هاووڵاتییانی ١٣ وڵاتە راگرتووە، لە نێویاندا عێراق.  ئەو پەرلەمانتارانە وەک ' حورە ' ئاشکرایکردووە، داوای رێوشوێنی تووندیان لە حکومەت کردووە، لەوانەش بانگهێشتکردن و دەرکردنی باڵیۆزی ئیمارات لە عێراق، هەروەها رێگەنەدان بەهاتنە ناوەوەی ئیماراتییەکان بۆ ناو عێراق، ئەمە جیا لە هەڵپەساردنی تەواوەتی پەیوەندییە دیپلۆماسییەکانی نێوان بەغدا و ئەبوزەبی.  داواکاری پەرلەمانتارەکان، لە دوای بڵاوکردنەوەی بەڵگەنامەیەک لەلایەن ئاژانسی دەنگوباسی ' رۆیتەرز ' هات، کە ئاشکرایکردبوو ئیمارات بڕیاریداوە ڤیزای چوونە ناو خاکەکەی بە دانیشتووانی ١٣ وڵات نەدات، لەنێویاندا عێراق، لوبنان و سووریا.  مەنسوور بەعیجی، ئەندامی هاوپەیمانیی ' دەوڵەتی یاسا ' کە نووری مالیکی سەرۆکایەتی دەکات، دەڵێت: "بڕیارەکەی ئیمارات سەروەریی عێراق و هاووڵاتییەکانی کردووەتە ئامانج، کە دەیانەوێت سەردانی ئیمارات بکەن".  بەعیجی داوایکردووە وەڵامی ئەو وڵاتە بدرێتەوە، ئەویش بەپچڕاندنی پەیوەندییە دیپلۆماسییەکان و دەرکردنی باڵیۆزی ئیمارات، ئەمەش وەک کەمترین پەرچەکرداری گونجاو بۆ بڕیارەکەی ئیمارات، نەک تەنیا بانگهێشتی باڵیۆزی ئیمارات و پێدانی یاداشتنامەی ناڕەزایەتی.  هاوپەیمانیی ' فەتح ' یش هەمان هەڵوێستی دەربڕیووە و داوایکردووە، حکومەتی کازمی ' رێوشوێنی راستەقینە ' لە بەرامبەر بڕیارەکەی ئیماراتدا بگرێتەبەر، دووپاتیکردووەتەوە کە "پێویستە باڵیۆزی ئیمارات بانگبکرێت و یاداشتی ناڕەزایەتی پێبدرێت".  عامر فەیاز، ئەندامی لیژنەی پەیوەندییەکانی دەرەوەی پەرلەمانی عێراق، داوایکردووە: "حکومەت هەڵوێستی فەرمی خۆی لە بەرامبەر بڕیارەکەی ئیماراتدا دەرببڕێت، چونکە ئەوە سووکایەتییە بە عێراق و گەلەکەی".  لە بەرامبەر داواکاری ئەو پەرلەمانتارانەدا، رائید عەزاوی، شرۆڤەکاری سیاسی گوتوویەتی: "داواکاری پەیوەندی هەڵپەساردن لەگەڵ ئیمارات، لە چوارچێوەی کارنامەی ئێران و هاوپەیمانەکانیدایە، بۆ دوورخستنەوەی عێراق لە دەوروبەرە عەرەبییەکەی".