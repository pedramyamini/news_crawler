ئەم هەفتەیە دوو رووداوی گەورە، بوونە سەرتۆپی دیمەنی ئێستای عێراق، لەبیر خەڵکیان بردەوە وڵاتەکە لە چ گێژاوێکی ئابوورییەوە گلاوە و داراییەکەی لە دەرگای داڕووخان دەدات. لە بەغدا هێرشکرایە سەر لقی پێنجی پارتی دیموکراتی کوردستان، بارەگاکە سووتێنرا، لەگەڵیدا وێنەی سەرکردەکانی کورد و ئاڵای کوردستانیش ئاگریان تێبەردرا.   رووداوی هێرشکردنە سەر بارەگای لقی پێنجی پارتی لە بەغدا، پاش چەند رۆژێک لە بانگەوازی بەردەوام لە پێگەکانی ' سابرین نیوز ' و ' رەبعوڵڵا ' لەسەر تێلێگرام هاتن، کە داوای هێرشکردنە سەر بارەگای پارتی کردبوو، بەهۆی لێدوانەکانی وشیار زێباری، ئەندامی مەکتەبی سیاسی ئەو پارتە لەسەر میلیشیاکانی عێراق.  کاردانەوەکانی هێرشەکە لە ناوخۆ و دەرەوە تووند و سەرکۆنەکارانەبوون. هێشتا دووکەڵی ناو باڵەخانەکەی پارتی لە بەغدا لە ئاسمانی شارەکەدا سەمای دەکرد، کاتێک لە شاری سەڵاحەدین کوشتنێکی بە کۆمەڵ روویدا، کە تێیدا ٨ گەنج بەدەستبەستراوی گوللەبارانکران. زۆربەی بەرپرسیاریەتییەکان لە رووداوەکە، دەخرێنە ئەستۆی ئەو یەکانەی حەشدی شەعبی، کە دەسەڵاتی ناوچەکەیان بەدەستەوەیە.  ئەوەی ئەم هەفتەیە روویدا، دیمەنێکی نوێ نییە بۆ وڵاتێکی نوقمبووی ناو حەزی تایفەگەری و ویستی مەزهەبییانە و بەپیرۆز زانینی بۆچوونەکان و کوشتن لەسەر دەنگهەڵبڕین. نوێ لە رووداوەکاندا، ئاستی پەرەسەندنی تووندوتیژییە لەو وڵاتەدا، کە هەموو هەفتەیەک، بەرووداوێکی تووندتر و مەرگەساتاویتر لەوەی پێشخۆی، رۆژەکانی دەستپێدەکات.  رووداوەکانی بەغدا و سەڵاحەدین، جارێکی دیکە دەستڕۆیشتووی و بێباکی میلیشیا چەکدارییە، لەدەستدەرچووەکانی وڵاتەکەی بەبیری هەمووان هێنایەوە. دووپاتیکردەوە هەم تاکتیکی میلیشیاکان لە وڵاتەکەدا گۆڕاوە، هەم راوەستانەوەیان لە بەرامبەر حکومەت و دامەزراوەکانیدا، بەئاستێکی پێشتر نەبینراو گەیشتووە.  پەنجەی تۆمەتبارکردن لە هێرشەکەی سەر لقی پێنجی پارتیدا، رووی لە میلیشیاکانی رەبعوڵڵایە، ئەوان ناوی خۆیان لەسەر دیوارەکانی لقەکەی پارتی نووسی و نەیانشاردەوە. ئەوە یەکەمجاریش نییە ئەو میلیشیایە ئەو جۆرە کارانە بکات، بەڵام سەرهەڵدانی ئەو گرووپە، لە بازاڕی سیاسیی پڕ میلیشیای عێراقدا، مێژوویەکی دێرینی نییە. چونکە ئەو میلیشیایەی پێشتر بێباکانە لەسەر گۆرانییەک، کەناڵی ئاسمانیی ' دیجلە ' یان سووتاند، هێواش هێواش خۆی وەک هێزێکی نوێی تۆقێنەری ناو عێراق دەردەخات. رەبعوڵڵا، زنجیرەیەکی نوێی ئەو میلیشیا چەکدارییە پشتگیریکراوانەی ئێرانە، کە بەپارەی حکومەتی عێراق دەژی و لە وڵاتەکەدا تەراتێندەکات، بۆ بێدەنگکردنی هەموو دەنگێکی دژ بەدەنگی ئەوان و لەناوبردنی هەر کەس و لایەنێک، کە وەک خۆیان بیر ناکاتەوە.  بەپێی سەرچاوەیەکی هەواڵگریی وەزارەتی ناوخۆی عێراق، رەبعوڵڵا "گرووپێکی تازە دروستبووە، وا دێتە بەرچاو پەیوەستی گرووپەکانی پێشخۆی بێت". ئەو سەرچاوەیە دەڵێ، پێمانوایە رەبعوڵڵا، سەر بە میلیشیاکانی حیزبوڵڵایە، لەوانەیە لقێکی ئەوان بن.  لەبارەی سرووشتی کاری ئەو میلیشیایەوە، سەلمان دەهام، پسپۆری ئاسایش دەڵێت: "هێرشەکانی ئەو میلیشیایانە لەسەر یەک ئاوازە، سەرەتا هاندان لە رێگەی دەیان پێگەی ناڕاستی سەر توویتەرەوە، لەدژی بابەتێکی دیاریکراو دەستپێدەکەن، وای پێشاندەدەن کە بابەتەکە داواکارییەکی میللییە و خەڵک لە پشتیەتی، پاشان کارەکە بەسووتاندنی بارەگای پارت و کەناڵەکانی دژبەری ئەوان کۆتاییدێت".  ئەو گوتویەتی دێڕی ' رەبعوڵڵا ' لە شێوەزاری عێراقیدا هیچ مانایەکی نییە، بەڵام ئەو گرووپانە هەمیشە ئەو جۆرە ناوانە بەکاردەهێنن، وەک ' سابرین نیوز ' بۆ ئەکاونتەکەیان لەسەر تێلیگرام، یان ' بەرەی ئەبو گەداحە ' بەواتای ' باوکی چەرخ ' بۆ ئەو کۆمەڵەیەی گرووپەکە کە کاری سووتاندن ئەنجامدەدەن.  دەهام پێیوایە هەرچەندە ناوەکان کۆمیدی و جێگەی سەرنجن، بەڵام لە سۆشیال میدیا رەواجی زۆریان بۆ دەکرێت، ئامانج لێی پێشاندانیەتی وەک گرووپی گەنجانی تووڕە.  محەمەد جوبران، شرۆڤەکاری سیاسی، لەسەر ئەو بابەتە بە ' حورە ' ی راگەیاندووە، کارێکی سەرنجڕاکێشی ئەو گرووپە ئەوەیە، لە هێرشەکانیاندا قوربانی ناخەنەوە، ئەمەش پشتگیری زیاتری خەڵکیان بۆ بەدەستدەخات و تووڕەیی لە دژیان ناوروژێنێت.  ئەو پێیوایە ئەندامەکانی رەبعوڵڵا، ئێستا سوورن لەسەر هێرشکردنە سەر ئەو لایەنانەی کە دەکرێ بەهۆیانەوە خۆشەویستی خەڵک بەدەست بهێنن، وەک کەناڵی ' دیجلە ' کە موڵکی سیاسییە سوننەکانە، هەروەها پارتی دیموکراتیش.  میلیشیاکان لە عێراقدا نوێ نین و چالاکی و کار و پەلامارەکانیان، مێژوویەکی بەرچاوی لە وڵاتەکەدا هەیە، بەڵام ئەوەی نوێیە، گۆڕانکارییە تاکتیکی و ستراتیژییەکانی ئەو میلیشیایانەیە، لەگەڵ فراوانبوون و گەشەکردن، بەناوی جیاواز جیاوازەوە.  وتارێکی ماڵپەری ' وار ئۆن زە رۆک ' تیشکی خستووەتە سەر وردەکاریی سەرنجڕاکێشی پەیکەربەندی رێکخستنەکانی میلیشیاکانی حیزبوڵڵا و چۆنیەتی دروستکردنی لەلایەن ئێرانەوە، ئەمە جیا لە شێوازی ناونانی سەرکردە دیارەکانی ئەو میلیشیایانە، لە شێوەی ناونانی سەرکردەکان بە ' مام، ریشسپی و مامۆستا '.  حەمدی مالک، کە نووسەرە لە ماڵپەرەکانی ' مۆنتیۆر ' و ' بی بی سی ' فارسی، دەڵێت حیزبوڵڵا مەترسیدارترین نوێنەری ئێرانە لە عێراقدا، بەشداری ژمارەی بێشووماری چالاکییەکانی پاراستنی هەژموونی تارانی لە عێراق و ناوچەکەدا کردووە.  ئەو پێیوایە ئەو میلیشیایە دەستی هەبووە لە سەرکوتکردنی خۆپێشاندانەکانی عێراق و پەلاماردانی دەوڵەتانی دراوسێ و هەڕەشەکردن لە مستەفا کازمی، سەرۆکوەزیرانی عێراق.  ئەو نووسەرە ئاشکرایکردووە، لە لوتکەی هەڵمەتەکانی ئێراندا بۆ سەر هێزەکانی ئەمریکا لە ساڵی ٢٠١٧ دا، قاسم سولەیمانی، فەرماندەی فەیلەقی قودسی سەر بە سوپای پاسداران و بەرپرسی یەکەمی میلیشیاکانی ئێران لە عێراق، سووریا، لوبنان و یەمەن، گەیشتە ئەو بڕوایەی پێویستە میلیشیای دەستبڵاوتر لە عێراقدا دروست بکات، تاوەکو زۆرترین زیان بە ئەمریکییەکان بگەیەنێت.  بەبڕوای ئەو نووسەرە، سولەیمانی پێیوابووە سوپای مەهدی و بەدر، ناتوانن ئامانجەکانی بەتەواوی بپێکن، بۆیە وایبینیووە دەبێ گرووپی باشتر مەشقدراو و چەکدارکراو دروست بکات، کە بەتەواوی لە ژێر کۆنتڕۆڵی ئێراندا بن و کاربکەن، بۆ بەرەوسەربردنی کردەکان لە دژی سوپای ئەمریکا.  سولەیمانی لەو چوارچێوەیەدا، ژمارەیەکی کەمی بەرپرسی میلیشیا عێراقی و لوبنانییەکانی کۆکردەوە (لە نێویاندا ئەبو مەهدی موهەندیس) بۆ پێکهێنانی پێنج میلیشیای بچووکتر لە کەتیبەکانی حیزبوڵلا، ئەو گرووپانەی ناونان ' فەیلەقی نهێنی '.  ئەو میلیشیایانە وەک نووسەرەکە دیاریکردوون، ناونراون لیوای ئەبو فەزڵ عەباس، کەتیبەکانی کەربەلا، کەتیبەکانی زەید بن عەلی، کەتیبەکانی عەلی گەورە و کەتیبەکانی سەجاد، هەموویان لەژێر یەک ئاڵادا کۆکرانەوە و نوێترین چەکی ئێرانییان پێدرا، سەرکردەکانی حیزبوڵڵای لوبنانیش، مەشقیان پێدان.  حیزبوڵڵای عێراق، خاوەنی پەیوەندییەکی پتەوە لەگەڵ حیزبوڵڵای لوبنانی، ئەمەش لە رێگەی عیماد مەغنیەی سەرکردەی حیزبە لوبنانییەکە، کە رۆڵی کارای هەبووە لە دروستکردنی میلیشیا عێراقییەکان و مەشقدانیاندا.  راپۆرتەکە ئاماژەی بەگەشەی خێرای ئەو میلیشیایە داوە بەناوی حیزبوڵڵاوە، پاش پلانەکەی سولەیمانی، روونیکردووەتەوە ژمارەی چەکدارەکانی لە چەند سەد کەسێکەوە، بۆ دەیان هەزار زیادیکردووە.  ئەو گرووپە تەنیا بەشداری کردە و شەڕەکانی عێراق و سووریا ناکات، پێگەی میدیایی هەیە، سەنتەری رۆشنبیری و بنکەی توێژینەوەش.  حیزبوڵڵا نازهەڵگیراوترین گرووپی ناو حەشدی شەعبی بوون، وەک نووسەرەکە گوتویەتی، بەرلە کوشتنی موهەندیس لەسەرەتای ئەمساڵ لە هێرشی فڕۆکەکانی ئەمریکادا لە نزیک فڕۆکەخانەی بەغدا، ئەبو مەهدی پۆستی جێگری سەرۆکی حەشدی هەبوو. پاش کوژرانی ئەبو مەهدی، حیزبوڵڵا سووربوو لەسەر هێشتنەوەی ئەو پلەیە لەدەستی سەرکردەکانیدا، بۆیە وێڕای ناڕەزایەتی گرووپەکانی دیکە، بەڵام ئەبو فەدک محەمەداوی، کرایە سەرۆک ئەرکانی هێزەکانی حەشد. راپۆرتی ماڵپەرە ئەمریکییەکە ئاوهای باسکردووە.  بەرپرسی دەزگای مووشەکەکانی حەشد بەدەست حیزبوڵڵاوەیە، کە بەرپرسە لە دابینکردنی مووشەک و کردەکانی لۆجیستی بۆ حەشد و ئەوەش ئاسانکاری کردووە بۆ حیزبوڵڵا، لەدەستخستنی مووشەکەکان بۆ خۆی.  حیزبوڵڵا بۆ هێشتنەوەی کارەکانی بەنهێنی و دوورخستنەوەی لەچاوی حکومەت، ناوچەی ' جەرف سەخر ' ی لە باشووری بەغدا کردووەتە ناوچەیەکی قەدەخە، تاوەکو ساڵی ٢٠١٤ ئەو ناوچەیە دانیشتووانەکەی سوننە بوو، ئێستا کەس بۆی نییە بچێتە ناوی و سەربازگە نهێنییەکان و کۆگاکانی حیزبوڵڵا لەوێیە.  کەتیبەکانی حیزبوڵڵا، زنجیرەیەکی هەڕەمەکی بێوێنەیان بۆ دەستەبەرکردنی ئەوپەڕی نهێنی لە کارەکانی خۆیاندا دروستکردووە، بەپێی قسەکانی نووسەرەکە، ئەندامانی پێشووی حیزبوڵڵا پێیانڕاگەیاندووە، ئەو گرووپە چەکدارییە، چەکدارەکانی خۆی بەسەر دوو بەشی سەرەکیدا دابەشکردووە، بەشی یەکەمیان پێیاندەگووترێت ' لەشەکان ' ئەمان ئەو شەڕکەرانەن کە تاقیکراونەتەوە و متمانەی سەرکردەکانیان بەدەستهێناوە.  ئەندامانی بەشی دووەم کە زۆرینەی چەکدارەکانن، پێیان دەگوترێ ' ژمارەکان ' و ئەو کەسانەن کە زانیاری کەمیان پێدەدرێت، لەسەر چالاکییەکانی کەتیبەکە و زنجیرەی سەرکردایەتییەکەی، بەشێوەیەک هەندێکجار تەنانەت ناوی راستەقینەی فەرماندە راستەوخۆکانی خۆیان نازانن.  ' لەشەکان ' سەرپەرشتیاری تایبەتیان هەیە کە بە ' مامۆستاکان ' ناسراون. ئەوان تەنیا رێنوێنیدەری سەربازی نین، بەڵکو ئەزموونی بەرچاویان هەیە و مەشقدەری چەکدارەکانی ژێر دەستیانن.  پلەیەکی دیکەی تایبەتی ناو زنجیرەی پەیکەربەندی کەتیبەکانی حیزبوڵڵا، وشەی ' مام ' ە کە بەو سەرکردە کەمانە دەگوترێت، کە لە نێو حەشددان و سەرکردە پلە باڵاکان دەگرێتەوە.  هەندێک سەرچاوە بەنووسەری بابەتەکەیان راگەیاندووە، تاکە کەس کە نازناوی ' مام ' ی پێدراوە، ئەبو فەدکە. لە کاتێکدا پێشتر ئەبو مەهدی موهەندیس بە ' ریشسپی ' ناودەبرا و ئێستاش لە یادکردنەوەیدا بە هەمان ناوەوە ناویدەهێنرێت.  وتارەکە وایدەبینێت، راکێشانی گەنجان پێشینەی حیزبوڵڵایە، ئەوان لە رێگەی کۆمەڵەی ' نەوجەوانانی ئیمام حوسێن ' ەوە بەهۆی چالاکی کۆمەڵایەتی و سیاسیی جیاوازەوە، پەلکێشی ناو کەتیبەکان دەکرێن و هەندێک لەوان بۆ سیخوڕیکردن بەسەر هێزەکانی ئەمریکاوە مەشقدەدرێن.  حیزبوڵڵا هەروەها بنکە و سەنتەری رۆشنبیری لە بەغدا و شارەکانی دیکەی خاوەن زۆرینەی دانیشتووانی شیعەدا کردووەتەوە، لە باشووری وڵاتەکە. لەرێگەیانەوە هەوڵی کەمەندکێشکردنی گەنجان و ئافرەتان و کەسوکاری چەکدارە کوژراوەکانی حەشد دەدرێت بۆ لایەنگیریکردنی کەتیبەکانی حیزبوڵڵا.  سولەیمانی لە بەغدا و وردکردنەوەی میلیشیاکان  پێدەچێت ئەوەی ئێستا لە عێراقدا روودەدات، بەتایبەت ئەو میلیشیایانەی رۆژ لە دوای رۆژ ژمارەیان زۆرتر دەبێت و بەناوی جیاوازەوە دەردەکەون، پلانێکی پێشتر داڕێژراوی قاسم سولەیمانی، فەرماندەی فەیلەقی قودس بێت، کە فڕۆکەکانی ئەمریکا لەسەرەتای ئەمساڵدا لە بەغدا کوشتیان.  دەرکەوتنی میلیشیا ناو جیاواز و سەرنجڕاکێشەکان و گرووپە چەکدارییە هەمەچەشنە نوێیەکان لە عێراقدا، هەموویان بۆ دوای کوژرانی سولەیمانی دەگەڕێنەوە.  ماڵپەری ' ئەلعەرەبی ئەلجەدید ' لە راپۆرتێکی چواری ئەم مانگەدا، ئاشکرایکردووە لە ماوەی دە مانگی رابردوودا، ٩ میلیشیای جیاوازی نوێی چەکدارە شیعییەکان لە عێراقدا سەریانهەڵداوە. ماڵپەرەکە دروستبوونی ئەو گرووپە نوێیانە، بەتۆڵەسەندنەوە بۆ کوژرانی سولەیمانی ناودەبات.  ماڵپەرەکە دەڵێ لە دوای کوژرانی سولەیمانییەوە، هێرشەکان لە فۆکەس خستنە سەر ناوچەی سەوزەوە، گۆڕاون بۆ هێرشی نیمچە رۆژانەی سەر ئامانجە ئەمریکییەکان.  بەپێی ' ئەلعەرەبی ئەلیەوم '، لە شوباتی رابردووەوە، نۆ گرووپی نوێ خۆیان راگەیاندووە: ' ئەسحاب ئەلکەهف '، ' عوسبەت ئەلسائیرین '، ' سریەکانی شۆڕشی دووەمی تشرین '، ' هێزەکانی زولفەقار '، ' سەرایا ئەلمونتەقیم '، ' تۆڵەی موهەندیس '، ' تێکشکێنەری تووڕە ' و ' ئەلغاشیە '، کە هەموویان تۆڵەکردنەوەی خوێنی سولەیمانی و موهەندیسیان کردووەتە تاکە ئامانجی خۆیان.  بەپێی هەمان ماڵپەر، ئەو گرووپانەی بەتازەیی هاتوونەتە گۆڕەپانەکەوە، هەموویان لقی نوێ و جیاکراوەی میلیشیاکانی پێشووی سەر بە حەشدی شەعبین، کە پێشتر هەبوون، لە وێنەی ' کەتیبەکانی حیزبوڵڵا '، ' نوجەبا '، ' خوراسانی '، ' سەید شوهەدا ' و ' تفوف '.  ئەو ماڵپەرە ئاشکرایکردووە، لەدایکبوونی میلیشیا نوێیەکانی عێراق، پلانێکی تێکەڵکردنی کارتەکانە لەبەرچاوی حکومەتی کازمی و هێزەکانی ئەمریکادا، بەشێوەیەک کە دیزەبەدەرخۆنەکردنی رووداوەکانی دواتری لێبکەوێتەوە.  ' ئەلعەرەبی ئەلجەدید ' لە هەمان راپۆرتدا باس لەوەدەکات کە ئەو میلیشیا نوێیانە، بۆ پڕوپاگەندە بۆ چالاکییەکانیان، ئەپلیکەیشنی ' تێلیگرام ' بەکاردەهێنن، لەپێناو باسکردنی چالاکییەکان و گەیاندنی بەهەوادارەکانیان. لە تێلیگرامدا ئەو گرووپانە چەندین گرووپی جیاوازیان بەناوەکانی ' سابرین نیوز '، ' ئەبوو چەرخ '، ' رەبعوڵڵا ' و ' کوڕە پیرەکە ' دروستکردووە و بەردەوام پڕوپاگەندەی بۆ ئەو چالاکییانە تێدا دەکرێت کە گرووپەکان ئەنجامیدەدەن.  پێدەچێ وەک پێشتر سەلمان دەهام، پسپۆری ئاسایش گوتبووی، هەنگاوەکانی ئەو میلیشیا نوێیانە، سەرەتا لەسەر سۆشیال میدیا بێت و دواتر لەسەر زەوی خۆیان پێشانبدەن، چونکە بەپێی ئەوەی کە گرووپێکی وەک ' رەبعوڵڵا ' لە ماوەی رابردوودا لە ئەستۆی خۆی ناوە، ئەندامەکانی ئەو گرووپە پێشتر چەندین چالاکی کردەیی و بەرچاویان لەسەر زەوی ئەنجامداوە، لەوانەش هێرشکردنە سەر کەناڵی ' ئێم بی سی ' عێراق کە، ئەو کەناڵە ئەبومەهدی موهەندیسی بە ' تیرۆریست ' ناوبردبوو، پاشان هێرشکردنە سەر کەناڵی ' دیجلە ' لەبەرئەوەی لە عاشوورادا، گۆرانیی لێدابوو، دواتر هەڕەشەکردن لە چالاکڤانان و رۆژنامەڤانانی گوێزەرەوەی هەواڵەکانی تیرۆر و تۆقاندن لە عێراق و دوایەمینیشیان، هێرشکردنە سەر بارەگای لقی پێنجی پارتی لە بەغدا.  هەمان ئەو گرووپە، لە ٢ی ئەم مانگەدا، نامەیەکی ئاراستەی جینین بلاسخارت، نێردەی نەتەوە یەکگرتووەکان لە عێراق کردووە و هەڕەشەی لێدەکات، لەبەکارهێنانی ئۆتۆمبێلەکانی ' سوپای ئەمریکای داگیرکەر ' لە گواستنەوە و هاتووچۆکانیدا و بە بوونی ' هێزە داگیرکەرەکانی ئەمریکا ' ی لەناو کاروانی ئۆتۆمبێلەکانیدا ناوبردووە.  ئەو گرووپە، لە بڵاوکراوەکەدا، بە بلاسخارتی راگەیاندووە، بینینی ئۆتۆمبێلەکانی سوپای ئەمریکا لە نێو کاروانی ئۆتۆمبێلەکانیدا، وادەکات کاروانەکەی ئەو ببێتە ئامانجی هێرشەکانی. ئەوەشی بەبیرهێناوەتەوە کە ئەوان پێشتر هێرشیان کردووەتە سەر ئۆتۆمبێلێکی ئەو لە ٢٦/٨/٢٠٢٠ لەبەرئەوەی ' ئەفسەرانی سی ئای ئەی ' تێدا بووە و پێیدەڵێت، دەمانتوانی بەتەواوی بیسووتێنین، بەڵام ئەوەمان نەکرد، چونکە ' دەمانویست پەیامەکەت پێبگات '.  ئەم وردکردنەوەیەی میلیشیاکان لە مانگەکانی رابردووی عێراق، بەئاستێکی بەرز و خێرا زیادیکردووە. ئامانج لەو وردکردنەوەیە، پەرتکردنی سەرنجی هێزە ئاسایشییەکانی عێراق و هێزەکانی ئەمریکاشە لەسەر گرووپە گەورە و ناسراوەکانی حەشدی شەعبی.  ئاژانسی دەنگوباسی ' رۆیتەرز ' هەنگاوی وردکردنەوەی میلیشیاکان لە عێراق، لە گرووپێکی گەورەی وەک حیزبوڵڵا یان نوجەباوە، بۆ گرووپێکی بچووکی وەک ' رەبعوڵڵا ' یان ' ئەبو چەرخ '، بەپلانێکی پێشتر داڕێژراو لەلایەن قاسم سولەیمانی، فەرماندەی فەیلەقی بەدری سوپای پاسداران دادەنێت کە بەر لە کوشتنی، ئەو راسپاردەیەی بە بەرپرسەکانی نزمتر لە خۆی داوە لە عێراقدا.  ئاژانسەکە لە ٤ی کانوونی دووەمی ئەمساڵ، واتە تەنیا یەک رۆژ لە دوای کوشتنی سولەیمانی لەلایەن هێزەکانی ئەمریکاوە لە عێراق، لە راپۆرتێکدا بەناوی "لەنێو پلانەکانی سولەیمانییەوە بۆ هێرشکردنە سەر هێزەکانی ئەمریکا لە عێراق"، باسی لە کۆبوونەوەیەکی نهێنی نێوان سولەیمانی و سەرکردە دیارەکانی میلیشیا شیعییەکانی عێراق دەکات، لە نێوایاندا ئەبومەهدی موهەندیس.  ئاژانسەکە ئاشکرایکردووە، کۆبوونەوەکە لە ڤێلایەکی سەر رووباری دیجلە لە بەرامبەر کونسوڵخانەی ئەمریکا بەستراوە، لە مانگی تشرینی یەکەمی ساڵی پێشتردا، لەو کۆبوونەوەیەدا سولەیمانی داوای لە سەرکردە هاوکارەکانی کردووە، میلیشیای بچووکی نیمچە سەربازی دروست بکەن بۆ هێرشکردنە سەر ئامانجەکانی ئەمریکا و هێزەکانی لە عێراقدا.  لە کۆبوونەوەکەدا، سولەیمانی گوتویەتی "دروستکردنی گرووپی بچووکتری نەناسراو لای ئەمریکییەکان، ئاسانکاری دەکات بۆ ئەنجامدانی هێرشی زیاتر و سەرلێشێواندنی هێزەکانی ئەمریکا، لە دۆزینەوەی ئەو گرووپانەی هێرشەکان ئەنجامدەدەن".  ' میدڵ ئیس ئۆنلاین ' لە راپۆرتێکی رۆژی ٩ی ئەیلوولی ئەمساڵدا، باسی لە بەرزبوونەوەی ژمارەی هێرشە مووشەکییەکان بۆ سەر بەرژەوەندییەکانی ئەمریکا لە عێراق کردووە.  ئەو ماڵپەرە لە زاری ئەفسەرێکی ناونەهێنراوی هەواڵگریی عێراقی گواستووەتەوە، میلیشیاکان بۆ ئەوەی ئەنجامدەری راستەقینەی کردە سەربازییەکان لە نێو خۆیاندا بزر بکەن، ئێستا لە دوای هێرشەکانەوە زۆرجار بەناوی گشتیی وەک ' بەرهەڵستی ئیسلامی ' ییەوە چالاکییەکانیان بڵاودەکەنەوە.  ' میدڵ ئیست ' ئاماژەی بەهێرشی سەر کاروانێکی نەتەوە یەکگرتووەکانداوە لە شاری مووسڵ و ئاشکرایکردووە، ئەو گرووپەی بەرپرسیاریەتی خۆی لە هێرشەکە راگەیاندووە، ناوی خۆی ناوە ' بەرهەڵستیی ئیسلامی '، بەڵام ئەفسەرەکەی هەواڵگریی عێراق، بەماڵپەرەکەی راگەیاندووە، ئەم گشتاندنەی ناوی لایەنی ئەنجامدەری کارەکە، بۆ شاردنەوە و دیزەبەدەرخۆنەکردنیەتی لە نێوان گرووپە جیاوازەکاندا، چونکە وەک ئەو دەڵێ "پێنج کۆمەڵەی جیاواز، لە نێویاندا حیزبوڵڵا و عەسائیبی ئەهلی حەق و ئەوانیدیکەش، لەپشتی پشێوییەکانی ماوەی رابردووی وڵاتەکەوەن".  ماڵپەرەکە دەڵێ، میلیشیاکانی حەشدی شەعبی، دوای کوژرانی سولەیمانی، بەرەیەکی هاوبەشیان بۆ تۆڵەکردنەوە دروستکردووە. جیا لەوەش ئەوان ناوی خوازراو لە کارەکانیاندا بەکاردەهێنن، چونکە لە رووی کارگێڕییەوە سەر بە حکومەتی عێراقن، بەڵام ئێران هەڵیاندەسووڕێنێت.  بەپێی قسەی بەرپرسانی حکومەتی عێراق بۆ ' میدڵ ئیست ئۆنلاین ' ئەو گرووپانە، بەبەکارهێنانی ناوی خوازراو لە کاتی هێرشەکانیاندا، حکومەتی عادل عەبدولمەهدییان لە هەر شەرمەزارییەک بەرامبەر ئەمریکا پاراست، چونکە نەبوونی ناوی ئەوان بەسەر هێرشەکانەوە، عەبدولمەهدی لە پشتگیری و پارەپێدانیان بێتاوان دەکات.   لە رۆژهەڵاتی ناویندا، کەمنین ئەو گۆڕەپان و باخچانەی پشتەوەی ئێران وەک گۆڕەپانی رووبەڕووبوونەوەی هێز و دەوڵەتە دژەکانی خۆی بەکاریاندەهێنێت. ئەو دەوڵەتانەی لە سیاسەت و فیکری دەوڵەتی کۆماری ئیسلامیدا، دوژمنانی هەمیشەیی ئێرانن.  حکومەتی ئێران لە یەمەندا، بەپشتگیری حووسییەکان، بەرەیەکی فراوانی جەنگی لەگەڵ سعودیە، ئیمارات، بەحرەین و دەوڵەتانی سوننەی کەنداودا کردووەتەوە و ملیناوە بە ملیانەوە بۆ کۆنترۆڵکردنی ئەو وڵاتە و چەندین ساڵە جەنگ لەوێ بەخەستی بەردەوامە.  بەرەی دووەمی پەلهاویشتنی ئێران بۆ لێدانی دوژمنەکانی لە ناوچەکەدا، لوبنان و فەڵەستینە، کە حکومەتی کۆماری ئیسلامی لە رێگەی پشتگیریکردنی حیزبوڵڵا لە لوبنان و حەماس لە فەڵەستین، سەرئێشەیەکی گەورەی بۆ ئیسرائیل دروستکردووە.  بەرەی سێیەمی جەنگە دەرەکییەکانی ئێران لە ناوچەکەدا، کە بەرەی هەرە گەورەیە دژ بە دوژمنە هەرە گەورەکەی کۆماری ئیسلامی، عێراقە کە بووەتە مەیدانی گورزوەشاندن لە ئەمریکا و هەڕەشەکردن لە بوونی ئەو لەسەر خاکی عێراق. ئەمە جیا لە سووریاش، کە ئێران چەندین ئامانجی جیاواز بەهۆیەوە بەدەستدەهێنێت.  لە هەرسێ بەرە جیاوازەکەدا، ئێران لە رێگەی میلیشیا و هێزە جیاوازەکانەوە، کێشەی زۆری لەو وڵاتانەدا دروستکردووە، بەڵام لەبەرئەوەی گۆڕەپانی عێراق، هەم لە رووی جوگرافی، هەم لە رووی سیاسی و هەم لە رووی ئابووریشەوە، گرنگ، سنووریی و شادەمارە، ئێران زۆرترین کار لەسەر عێراق و زەمینەلەبارەکەی لەو وڵاتەدا دەکات.  گوشارەکانی میلیشیا پشتگیریکراوەکانی ئێران لە عێراقدا، ماوەی رابردوو کێشەی زۆریان بۆ ئەمریکییەکان دروستکرد. کوشتنی قاسم سولەیمانی و بڕیاری پەرلەمانی عێراق بەدەرکردنی هێزەکانی ئەمریکا لە وڵاتەکە، ئاسانکاری بۆ ئێرانکرد لە رێگەی میلیشیاکانەوە گوشاری زیاتر لەسەر هەردوو حکومەتی عێراق و ئەمریکا دروستبکات.  ئێستا ئەمریکا لە هەموو کات زیاتر بیر لە کشانەوەی هێزەکانی لە عێراق دەکاتەوە. کشانەوەیەک کە جێگەی ناکۆکی لایەنەکانی عێراقە، کورد و زۆرینەی سوننە لە دژین، زۆرینەی شیعەش لەگەڵیدان و کار بۆ سەرگرتنی دەکەن. بەڵام وەک نوێترین راپۆرتی ئەنجوومەنی پەیوەندییەکانی دەرەوەی ئەمریکا دەڵێت، پاشەکشەی تەواوی ئەمریکا لە عێراق، ئەو وڵاتە دەکاتە لوبنانێکی دیکە.  ماکس پۆت، شرۆڤەکاری ' ئەنجوومەنی پەیوەندییەکانی دەرەوەی ئەمریکا '، کە ئەنجوومەنێکی سەربەخۆی شرۆڤەکارییە، باس لەوەدەکات لەسایەی بەردەوامبوونی هەڕەشە و هێرشی میلیشیاکاندا بۆ سەر دیبلۆماتکارە ئەمریکییەکان، لۆژیکییە باس لە کشانەوەی بەشێک لە دیبلۆماتکارەکانی ئەمریکا بکرێت لە عێراق، بەڵام پاشەکشەی هێزەکان بەتەواوی، بەدیهێنانی ئەوەیە کە ئێران بەشوێنیدا دەگەڕێت بەتایبەت، چونکە بوونی هێزەکانی ئەمریکا لە عێراق، واتای بەرگرتن لە هەژموونی ئێران.  ئەو شرۆڤەکارە پێیوایە، ئێران هەوڵی بە لوبنانکردنی عێراق دەدات، واتە گۆڕینی عێراق بۆ ئێرانێکی دیکە، چونکە ئێران رێگە بەدەسەڵاتێکی رووکەشییانەی لایەنگری رۆژئاوا لە عێراق دەدات، بەڵام لەراستیدا میلیشیا پشتگیریکراوەکانی هێزی راستەقینەی سەر زەوین، وەک ئەوەی حیزبوڵڵا لە لوبناندا دەیکات. بەڵام ئەوەی عێراق بە میلیشیاکانی حیزبوڵڵا و عەسائیب و گرووپەکانی دیکە، جێبەجێدەکات.  هیشام هاشمی، یەک لە توێژەرە دیارەکانی عێراق بوو، ئەو توێژینەوە و هەڵوەستەی لەسەر بوون و ئێستا و داهاتووی میلیشیاکانی ئێران لە عێراقدا دەکرد. هاشمی رۆژی ٦ی حوزەیرانی ئەمساڵ، لە ناو جەرگەی بەغدا و لەبەردەم ماڵەکەی خۆیدا، لەلایەن چەکدارانی نەناسراوەوە تیرۆرکرا. هاشمی دژ بە هەژموونی میلیشیاکانی ئێران بوو لە عێراقدا، هەر ئەوەش بووە پاساو بۆ کوشتنی.  پۆت لە قسەکانیدا لەسەر میلیشیاکانی ئێران لە عێراق، هەمان بۆچوونی هاشمی دووبارە دەکاتەوە، کە بەر لە دوو کاژێر لە تیرۆرکردنی لە رێگەی تەلەفۆنەوە بە حەسەن حەسەن، شرۆڤەکاری هاوڕێی گوتبوو.  هاشمی گوتبووی: "کۆنترۆڵکردنی پلەبەپلەی دەوڵەت لەلایەن میلیشیاکانەوە، بەبیانووی ئاوەدانکردنەوە و بەرژەوەندییەکانی پاش جەنگی ناوخۆیی، بەشێکە لە جەنگێکی تایفی و تاوانێکی رێکخراوە".  هاشمی هەروەها گوتبووی "میلیشیاکان کۆنترۆڵی فراوانی بەشی گەورەی ئابووریی عێراقیان کردووە، گومرگەکان، فڕۆکەخانەکان، پڕۆژەکانی بیناسازی، کێڵگەکانی نەوت، ئاوەڕۆ، ئاو، رێگەوبانی خێرا، کۆلێژەکان، ماڵوموڵکی گشتی و تایبەتی، شوێنە گەشتیارییەکان، کۆشکەکانی سەرۆکایەتی، هەروەها سەرانەوەرگرتن لە چێشتخانە، بارهەڵگرەکان، راوچییەکان، جووتیاران و تەنانەت ماڵباتە ئاوارەکانیش".  بەبڕوای پۆت، هەموو ئەم بوونە فراوانەی میلیشیاکانی ئێران لە عێراقدا، بێگومان بەنەمانی هێزەکانی ئەمریکا، سنووری کارەکانی ئەوان فراوانتر و خۆشتر دەکات، زەمینەی بە لوبنانکردنی عێراقیش لەلایەن ئێرانەوە، خێراتر و بەرفراوانتر دەکات. پۆت داوای مانەوەی لانیکەمی سێ هەزار سەربازی ئەمریکا لە عێراق دەکات.