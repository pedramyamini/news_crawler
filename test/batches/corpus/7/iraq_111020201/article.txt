هێشتا عێراق لە بارودۆخێکی ناهەمواری سیاسیدایە و توانای ئەوەی نییە هێزە چەکدارەکانی سەر بە ئێران کۆنترۆڵ بکات، بە شێوەیەک میلیشیا شیعەکان لە مانگی ئەیلوولدا نزیکەی ٣٠ هێرشیان کردووەتە سەر ناوچەی سەوز، فڕۆکەخانەی نێودەوڵەتیی بەغدا، کاروانەکانی هاوپەیمانان و تەنانەت بنکە سەربازییەکانیش لە هەرێمی کوردستان.  ئەمریکا هەڕەشەی کشاندنەوەی باڵیۆزخانەکەی لە عێراق دەکات، ئەم هەوڵە لێکەوتەی سیاسی و سەربازیی ترسناکی لەسەر عێراق و هەموو ناوچەکەش دەبێت.  مستەفا کازمی، سەرۆکوەزیرانی عێراق، چەند رۆژێک لەمەوپێش رایگەیاند کە واشنتن هەڕەشەی داخستنی باڵیۆزخانەی لێ نەکردوون و تەنیا نیگەرانیی دەربڕیوە و، لە هیچ وڵاتێکیش قبوڵ ناکەن هەڕەشەیان لێ بکات. بەڵام رێکخراوی میدڵ ئیست ئای لە راپۆرتێکدا وردەکارییەکانی هەڕەشە و پلانەکانی ئەمریکا و پەیوەندییەکی تەلەفۆنیی خستووەتەڕوو.   رۆژی ٢٠ی ئەیلوول مایک پۆمپەیۆ، وەزیری دەرەوەی ئەمریکا لە پەیوەندییەکی تەلەفۆنیدا لەگەڵ بەرهەم ساڵح، سەرۆککۆماری عێراق، پلانەکەی بە سەرۆککۆماری عێراق گوتووە، ئەگەرچی واشنتن تاوەکو ئێستا ناوەڕۆکی ئەو پەیوەندییەی ئاشکرا نەکردووە.  مایک پۆمپەیۆ، وەزیری دەرەوەی ئەمریکا بە سەرۆککۆماری عێراقی گوتووە، "ئەگەر عێراق پەرچەکرداری بەرامبەر هێزە چەکدارەکان نەبێت، ئێمە دەمانبێت. ٨٠ پێگەمان دەستنیشانکردووە و دەیانکەینە ئامانج. " لە ٨٠ پێگەکەدا ماڵی هادی عامری، قەیس خەزعەلی و بارەگای کەتائیبی حیزبوڵڵا هەن.  دوای شەش رۆژ فوئاد حسێن، وەزیری دەرەوەی عێراق، سەردانی ئێرانی کرد و داوای کردبوو کە ماوەی ٤٠ رۆژ هێزە چەکدارەکان بوەستێنێت، بەڵام تاران راستەوخۆ بە بەغدای گوتبوو هیچ پەیوەندییەکی بەو هێرشانەوە نییە و با حکومەتی عێراق خۆی رێگرییان لێ بکات.  دەنگۆی زەنگی ئاگادارکردنەوە لە ناوچەی سەوز و ئەگەری لێدانی هێزە شیعەکان شەقام و تۆڕە کۆمەڵایەتییەکانی عێراقی تەنیووە و نیگەرانیی زۆری دروست کردووە.  پێشبینییش دەکرێت لێدان لە میلیشیاکان هاوشێوەی کوشتنی قاسم سولەیمانی، فەرماندەی پێشووی فەیلەقی قودسی سوپای پاسداران، لەپڕ و بە نهێنی بێت و جیهان بتاسێنێت.