ئەبو عەلی عەسکەری، بەرپرسی سەربازیی کەتیبەکانی حیزبوڵڵای عێراقی لە تویتێکدا لە هەژماری تایبەتی خۆی لە تۆڕی کۆمەڵایەتیی تویتەر نوسیوویەتی، "داوا لە سەرجەم موجاهیدانی زەوی دەکەین، بەردەوامبن لە کۆکردنەوەی زانیارییەکان و چەکەکانتان راستەوخۆ روو لە بەرژەوەندییەکانی دوژمن و پێگە و تەواوی کەرەستە سەربازییەکانیان بێت لەسەر زەوی، یاخود ئەوانەی سەروەریی ئاسمانی عێراق پێشێلدەکەن".  هەر لەو پەیامەدا، بەرپرسی سەربازیی کەتیبەکانی حیزبوڵڵای عێراقی دەڵێت "لە ئامادەباشیی تەواودابن بۆ ئەنجامدانی هەر کارێکی فراوان دژ بە دوژمن، کە دەربازیان نابێت، تەنیا بە ئەنجامی جموجۆڵی سیاسی نەبێت بۆ دانانی خشتەیەکی دەرچوونیان لە عێراقدا".  هەروەها ئەبو عەلی عەسکەری داوا لە چەکدارانیان دەکات، هەوڵەکان چڕبکەنەوە لەسەر "شاندەکانی زایۆنیی دوژمن کە لە هەندێک پێگەی ئەمریکییەکاندان. هەروەها راپۆرتی رۆژانە ئامادە بکەن بۆ ئاگادارکردنەوەی گەلی عێراق لە پێشێلکارییەکانی زایۆنی - ئەمریکی لە ئاسمانی عێراقدا، لە کۆتایی هەفتەدا چالاکیی تێکدەرانی ئەمریکا، دەزگای هەواڵگری، ژمارەی سەرباز و جموجۆڵەکانیان ئاشکرابکرێت".  ئەو بەرپرسەی حیزبوڵڵای عێراق دەشڵێت، گرووپە بەرهەڵستکارەکان "مقاوەمە" دووپاتدەکەنەوە ئەو دەرفەتە مەرجدارەی کە دراوەتە دوژمن، هەڵدەوەشێتەوە و ناگەڕێنەوە سەری، "ئەگەر بێتو ستەم لە هەر کەسێکی حەشدی شەعبی یاخود بەرهەڵستکارانی عێراق بکرێت (سەربازی، سیاسی یاخود جەماوەریی) بێت، ئیدی ئەو ستەمە لەلایەن حکومەتی کازمی بێت یاخود ئەمریکا و زایۆنی".  دوێنێ یەکشەممە، ١١ی تشرینی یەکەم محەممەد موحی، گوتەبێژی کەتیبەکانی حیزبوڵڵای عێراق رایگەیاند، گرووپە چەکدارەکان رەزامەندییان داوە لەسەر راگرتنی هێرشە مووشەکییەکانیان بۆسەر هێزەکانی ئەمریکا، بەو مەرجەی حکومەتی عێراقی خشتەیەکی کاتی بۆ کشانەوەی هێزەکانی ئەمریکا پێشکەش بکات.  گوتەبێژی کەتیبەکانی حزبوڵڵای عێراق دەڵێ، بەپێی ئەو مەرجە، گرووپە چەکدارەکان هێرشە مووشەکییەکانیان راگرتووە، رێککەوتنەکەش هەموو گرووپە بەرهەڵستکارەکانی "مقاوەمە" دژی ئەمریکا دەگرێتەوە.  محەممەد موحی دەشڵێت، هەڕەشەکانی ئەمریکا بە داخستنی باڵیۆزخانەکەی دۆخەکە لە عێراق  زۆر ئاڵۆز دەکات، پێویستە  گرژییەکان هێوربکرێنەوە. گرووپەکانیش رەزامەندییان داوە لەسەر ئاگربەستی مەرجدار بۆسەر هێزەکانی ئەمریکا.  میلیشیا شیعەکان لە مانگی ئەیلوولدا نزیکەی ٣٠ هێرشیان کردووەتە سەر ناوچەی سەوز، فڕۆکەخانەی نێودەوڵەتیی بەغدا، کاروانەکانی هاوپەیمانان و تەنانەت بنکە سەربازییەکانیش لە هەرێمی کوردستان.  ئەمریکا هەڕەشەی کشاندنەوەی باڵیۆزخانەکەی لە عێراق دەکات، ئەم هەوڵە لێکەوتەی سیاسی و سەربازیی ترسناکی لەسەر عێراق و هەموو ناوچەکەش دەبێت.  رۆژی ٢٠ی ئەیلوول مایک پۆمپەیۆ، وەزیری دەرەوەی ئەمریکا لە پەیوەندییەکی تەلەفۆنیدا لەگەڵ بەرهەم ساڵح، سەرۆککۆماری عێراق، پلانەکەی بە سەرۆککۆماری عێراق گوتووە، ئەگەرچی واشنتن تاوەکو ئێستا ناوەڕۆکی ئەو پەیوەندییەی ئاشکرا نەکردووە.  وەزیری دەرەوەی ئەمریکا بە سەرۆککۆماری عێراقی گوتووە "ئەگەر عێراق پەرچەکرداری بەرامبەر هێزە چەکدارەکان نەبێت، ئێمە دەمانبێت. ٨٠ پێگەمان دەستنیشانکردووە و دەیانکەینە ئامانج. " لە ٨٠ پێگەکەدا ماڵی هادی عامری، قەیس خەزعەلی و بارەگای کەتائیبی حیزبوڵڵا هەن.