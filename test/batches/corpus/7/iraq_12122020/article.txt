بەپێی رێککەوتنی حکومەتی هەرێمی کوردستان و حکومەتی عێراق، عێراق دەبێت بۆ مانگی تشرینی یەکەم ٣٢٠ ملیار دینار بۆ هەرێمی کوردستان بنێرێت، بەڵام هێشتا ئەو بڕەپارەیەی رەوانە نەکردووە.  فەیسەڵ عیساوی، ئەندامی لیژنەی دارایی لە پەرلەمانی عێراق و ئەندامی لیژنەی چارەسەرکردنی کێشەکانی هەولێر و بەغدا کە لەلایەن پەرلەمانی عێراقەوە پێکهێندراوە بە تۆڕی میدیایی رووداوی راگەیاند، لە کۆبوونەوەکانی شاندی حکومەتی هەرێمی کوردستان لەگەڵ لایەنە عێراقییەکان پێشنیازی جیاواز کراون بۆ ئەو بڕەپارەیەی بەغدا بۆ مانگی تشرینی یەکەم بۆ هەرێمی کوردستانی بنێرێت، "دوایین پێشنیاز ئەوەیە، داهاتی مانگی تشرینی یەکەمی ئەمساڵ بە داهاتی نەوتی و نانەوتی بخرێتە بەردەم حکومەتی عێراق، دوای ئەوە حکومەتی عێراق داهاتەکان کۆبکاتەوە و لەسەر ئەو بنەمایە بڕێک پارە رەوانەی هەرێمی کوردستان بکات".   فەیسەڵ عیساوی شەوی رابردوو بە رووداوی گوت، کۆبوونەوەیان لەگەڵ شاندی باڵای هەرێمی کوردستان "زۆر باش و راشکاوانە" بووە. هەموو لایەک هەوڵدەدەن کێشەکان چارەسەر بکەن، "بەمەرجێک هەموو لایەک پابەند بن". هاوکات "رۆژی شەممە یان یەکشەممە ٣٢٠ ملیار دینارەکە خەرج دەکرێت".   مستەفا گۆران، پەیامنێری رووداو لە بەغدا ئاماژەی بەوە کرد، شەوی رابردوو شاندەکەی هەرێمی کوردستان لەگەڵ سەرۆکایەتیی هەرێمی کوردستان قسەیان کردووە و بڕیارە دوانیوەڕۆی ئەمڕۆ شاندەکە لەگەڵ مستەفا کازمی، سەرۆکوەزیرانی عێراق، بەرهەم ساڵح، سەرۆککۆماری عێراق و محەممەد حەلبووسی، سەرۆکی پەرلەمانی عێراق و وەزارەتی دارایی عێراق کۆببنەوە.   بڕیارە لە کۆتایی ئەو کۆبوونەوەیە، بەپێی زانیارییەکانی رووداو، بڕیارێک بدرێت لەبارەی ئەوەی چەندێک پارە بۆ مانگی تشرینی یەکەم رەوانەی هەرێمی کوردستان بکرێت.   سەبارەت بە رێککەوتنی بودجە، پەیامنێری رووداو گوتی، تاوەکو ئێستا حکومەتی عێراق سوورە لەسەر ئەوەی پشکی هەرێمی کوردستان ١٢.٦٧ بێت بەرامبەر ٢٥٠ هەزار بەرمیل نەوتی رۆژانە و نیوەی داهاتی دەروازە سنوورییەکان. "لە کۆبوونەوەی شاندی هەرێمی کوردستانیش لەگەڵ وەزارەتی نەوت، وەزارەتەکە پێشنیازێکی دیکەی کردووە کە حکومەتی هەرێمی کوردستان هەموو نەوتەکەی رادەست بکات، بەڵام تاوەکو ئێستا وەڵامی شاندەکەیان نەداوەتەوە کە لەبەرامبەر رادەستکردنی هەموو نەوتی هەرێمی کوردستان چەندێک پارە بە هەرێمی کوردستان دەدرێت".