چەند کاژێرێکی دیکە ساڵێک بەسەر کوشتنی قاسم سولەیمانی و ئەبو مەهدی موهەندیس دا تێدەپەڕێت، عەباس عەرداوی، شرۆڤەکاری سیاسی نزیک لە حەشدی شەعبی لە میانی بەشداریکردنی لە بەرنامەی رووداوی ئەمڕۆ کە هەوراز گوڵپی پێشکەشی دەکات قسەی لەسەر هەڵوێستی گرووپە شیعەکان و شێوازی یادکرنەوەی کوشتنی سولەیمانی و موهەندیس کرد.  عەباس عەرداوی، شرۆڤەکاری سیاسی نزیک لە حەشدی شەعبی راگەیاند، چەند کاژێرێکی دیکە رێوڕەسمی جەماوەری لە شوێنی کوشتنی قاسم سولەیمانی و ئەبومەهدی موهەندیس ئەنجامدەدرێت و دەشڵێت گرووپە شیعەکان توانای تۆڵەکردنەوەیان لە ئەمریکا هەیە، بەڵام پەلەیان نییە لەوەدا، بەیانی تەنها لە مەیدانی تەحریر خۆپیشاندان دەکرێت و بڕیار نییە کەس ئاڵۆزیی دروستبکات و بچنە ناوچەی سەوز. "  عەباس عەرداوی، باسی لەوەکرد ئەمشەو لە شوێنی کوشتنی قاسم سولەیمانی و مەهدی موهەندیس رێوەڕەسمی جەماوەری ئەنجام دەدرێت، بەیانیش تەنها لە گۆڕەپانی تەحریر خۆپیشاندان دەکرێت، "بڕیار نییە کەس بچێتە ناوچەی سەوز، کۆکردنەوەی هێز لە ناوچەی سەوز بۆ چەواشەکردنی رای گشتییە. "  عەرداوی، لەبارەی تۆڵەکردنەوەی قاسم سولەیمانی و مەهدی موهەندیس لەلایەن ئێرانەوە یان گرووپەکانی حەشدی شەعبییەوە گوتی: "ئێران گوتوویەتی لەناو ئەمریکا تۆڵەیان دەکاتەوە، تۆڵەکردنەوەی قاسم سولەیمانی و مەهدی موهەندیسی لە عێراق سپاردووە بە عێراقییەکان، چونکە سولەیمانی میوانی عێراق بوو مەهدی موهەندیسیش لە پلەی وەزیردا بوو، بۆیە دەبێت عێراقییەکان تۆڵەی بکەنەوە. "  عەرداوی لەبارەی ئەگەری تۆڵەکردنەوەی قاسم سولەیمانی و مەهدی موهەندیس لەلایەن ئێران و گرووپە شیعەکانەوە پێش تەواوبوونی دەسەڵاتی ترەمپ، رایگەیاند، "تۆڵەکردنەوە لای پێکهاتەی شیعە بابەتێکی قوڵە و هیچ پەلەیان نییە رەنگە دەیان ساڵ بخایەنێت، بەڵام کاری یەکەم بۆ تۆڵەکردنەوە دەرکردنی هێزەکانی ئەمریکایە لە عێراق. "  ئەو شرۆڤەکارەی نزیک لە حەشدی شەعبی، ئاماژە بەوەدەکات کە گرووپە چەکدارەکانی شیعە توانای تۆڵەکردنەوەیان هەیە لە ئەمریکا، ئەوەشیان لە رابدوودا پیشانداوە، لە هەموو شوێنێک دژی ئەمریکا چالاکیان ئەنجامداوە، بەهۆی بەهێزی گرووپە شیعەکانەوە ئەمریکا ناچاربوو لە رێگەی نوێنەری نەتەوەیەکگرتووەکانەوە لە عێراق داوای رێککەوتن لەگەڵ گرووپە شیعەکان بکات تاوەکو کۆتایی هاتنی دەسەڵاتی ترەمپ.  عەباس عەرداوی، لەبارەی هەوڵەکانی ئێران بۆ پەلکێشکردنی عێراق بۆ ناو شەڕی ئەمریکا و ئێران رایگەیاند، "ئێران بەرژەوەندی لەوەدا نییە عێراق سەقامگیرنەبێت، لە بنەڕەتدا عێراق گۆڕەپانی ململانێ نییە، بەڵکو بەشێکە لە ململانێکە، بەڵام ئەمریکا دەیەوێت رایبکێشێت بۆ بەرەی خۆی. "  عەرداوی سەبارەت بە لێکۆڵینەوە لە کەیسی کوشتنی قاسم سولەیمانی و مەهدی موهەندیس لە دادگای عێراق، ئاماژەی بەوەکرد، "لە کەیسەکەدا ٤٠ کەس تۆمەتبارکراون، ئەو کەسانە خەڵکی شەش وڵاتن، خەڵکی ئەمریکا و بەریتانیا و سووری و عێراقییان تێدایە، دادگەی عێراق چاوەڕوانی تەواوبوونی دەسەڵاتی ترەمپ دەکات بۆ ئەوەی ناوەکانیان رابگەیێنێت. "