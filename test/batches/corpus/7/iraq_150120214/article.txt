شێروان دووبەردانی، پەرلەمانتارێكی پارێزگای نەینەوا بە تۆڕی میدیایی رووداوی راگەیاند: "لە كۆبوونەوەی چوار سەرۆكایەتییەكەی عێراق كە ئێوارەی دوێنێ پێنجشەممە لە كۆشكی سەلام لە بەغدا بەڕێوەچوو، سەرۆك و ئەندامانی كۆمیسیۆن داوایانكردووە ئەنجامدانی هەڵبژاردنی پێشوەختە بۆ مانگی ئەیلولی داهاتوو دوابخرێت".  بەگوتەی دووبەردانی بۆ تاوتوێكردنی دواخستنی ئەنجامدانی هەڵبژاردنەكان بڕیارە سبەی مستەفا كازمی، سەرۆكوەزیرانی عێراق لەگەڵ فراكسیۆنەكانی پەرلەمان كۆببێتەوە.  ئەو پەرلەمانتارەی کورد دەڵێت: "بەپێی داتاكانی كۆمیسیۆن ٢ ملیۆن و ٦٠٠ هەزار كەسی دیكە كە تەمەنیان دەگاتە ١٨ ساڵ و مافی دەنگدانیان دەبێت پێویستیان بە كارتی بایۆمەتریە، تاوەكو ئێستاش كۆمیسیۆن پارەی پێویستی بەدەست نەگەیشتووە بۆ راییكردنی كارەكانی، بۆیە چوار سەرۆكایەتییەكە و كۆمیسیۆن لەسەر ئەوە رێككەوتوون هەڵبژاردن بۆ مانگی ئەیلول دوابخرێت، دواخستنەكەش لەسەر داوای كۆمیسیۆن بووە".  ئاماژەی بەوەشكرد "لە چەند رۆژی رابردوودا ئەندامانی كۆمیسیۆنی باڵای سەربەخۆی هەڵبژاردنەكان لەگەڵ لێژنەی یاسایی لە پەرلەمان كۆبوونەوە و گوتیان، گوشارێكی زۆرمان لەسەرە و ناتوانین بەپێی ئەو خشتەیەی دامانناوە لە حوزەیرانی داهاتوو هەڵبژاردنی پێشوەخت بکەین، چونكە هێشتا چەندین حیزب هەیە كۆنفراسیان نەكردووە و ناتوانن بەشداری هەڵبژاردنەكان بكەن. "  گوتەکانی ئەو پەرلەمانتارە لە کاتێکدان، کۆمیسیۆنی باڵای سەربەخۆی هەڵبژاردنەکانی عێراق لە دوایین راگەیێندراویدا کە شەوی رابردوو بڵاوی کردووەتەوە رایگەیاندووە کە ئامادەن هەڵبژاردن لە وادەی خۆیدا لە شەشی حوزەیرانی داهاتوودا بکەن.   هەروەها ئەحمەد كینانی، پەرلەمانتاری هاوپەیمانی فەتح، كە هادی عامری سەرۆكایەتی دەكات بە تۆڕی میدیایی رووداوی راگەیاند: "حكومەتی كازمی ناتوانێت لە وادەی دیاریكراودا هەڵبژاردنی پێشوەختە بکات، چونكە ماوەكەی كەمە و ئەنجامدانی هەڵبژاردنیش پێویستی بە کاتی زیاترە".  سەبارەت بە كۆبوونەوەی ئەمدواییەی چوار سەرۆكایەتییەكەی عێراق، كینانی گوتی: "بەپێی زانیارییەكان لە كۆبوونەوەی چوار سەرۆكایەتییەكەی عێراق باس لەوە كراوە هەڵبژاردنەكان بۆ مانگی كانوونی یەكەمی داهاتوو دوابخرێن، چونكە ژمارەیەك هێزی سیاسی هێشتا ئامادەنین بۆ بەشداریكردن لە هەڵبژاردنەكان، بەتایبەتی ئەو هێزانەی لەلایەن مستەفا كازمی، پاڵپشتی دەكرێن. "  ئێوارەی رۆژی پێنجشەممە ١٤ - ١ - ٢٠٢١ چوار سەرۆکایەتییەکەی عێراق بە ئامادەبوونی د. بەرھەم ساڵح، سەرۆککۆماری عێراق و مستەفا کازمی، سەرۆکی ئەنجوومەنی وەزیران و محەممەد حەلبووسی، سەرۆکی ئەنجوومەنی نوێنەران و فائق زێدان، سەرۆکی ئەنجوومەنی باڵای دادوەری کۆبوونەوە.  بەپێی راگەیێندراوی کۆبوونەوەکە چوار سەرۆکایەتییەکە دووپاتیانکردووەتەوە هەڵبژاردن لە وادەی خۆیدا بکرێت، بەڵام چاودێرانی سیاسی بە دووری دەزانن هەڵبژاردن لەو وادەیەدا بکرێت کە پێشتر کازمی دیاریکردووە.