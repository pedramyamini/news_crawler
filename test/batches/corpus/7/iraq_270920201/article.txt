باڵیۆزخانەکە ئاماژەی بەوە کردووە، دانیشتووانی دەوروبەری باڵیۆزخانەکە لەوانەیە گوێیان لە زەنگی ئاگادارکردنەوە و دەنگەدەنگی تاقیکردنەوە و راهێنانەکان بێت. بەو بۆنەیەوە داوای لێبووردنیش لەو کەسانە دەکات کە رەنگە بەوهۆیەوە بێزار ببن.  ئەوە لەکاتێکدایە لە ماوەی رابردوودا هێرشەکان بۆ سەر شاندە دیپلۆماسییەکان و تەقینەوەکان لە بەغدا زیادیانکردووە. باڵیۆزخانەی ئەمریکا لە ناوچەی سەوز، فڕۆکەخانەی نێودەوڵەتی بەغدا، لەگەڵ بنکە سەربازییەکانی هێزەکانی ئەمریکا و هاوپەیمانی نێودەوڵەتیی دژی داعش لە عێراق بە مووشەک دەکرێنە ئامانج، زۆر جاریش گرووپە چەکدارە نزیکەکان لە ئێرانەوە بە ئەنجامدانی ئەو هێرشانە تۆمەتبار دەکرێن.  رۆژی هەینی، نێچیرڤان بارزانی، سەرۆکی هەرێمی کوردستان لە تویتێکدا رایگەیاند، نیگەرانن لە هێرش و هەڕەشەی ئەم دواییەی سەر ئەرکە دیپلۆماسییەکان و بنکەکانی هاوپەیمانیی نێودەوڵەتی، ئامادەشن هاوکاریی عێراق بکەن بۆ دابینکردنی ئاسایش و سەقامگیری.   سەرۆکی هەرێمی کوردستان ئەوەشی گوتبوو، پاڵپشتیی هەوڵی سەرکردە عێراقییەکان دەکەن بۆ رێگریکردن لەو هێرشانە. ئامادەی هاوکاریین بۆ دڵنیابوونەوە لە ئاسایش و سەقامگیریی لە وڵاتدا.