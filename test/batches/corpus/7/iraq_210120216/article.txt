سومەیە ئەحمەد کە پاکەتفرۆشە دەڵێت "سوێند بە خودا لەبەرچاوم، بە گیانی دایک و باوکم، خەڵک لەسەر شەقام گۆشت و خوێنی دەڕوات تاوەکو ئێستاش گۆشت ماوە، بۆچی ئەمانە بۆ بژێوی ھاتوون بۆ ئێرە؟ لە ساردی و گەرمی کار دەکەن ئەی ھاوار خودایە بۆچی؟ "  شێخ سەباح حاجی دووکاندارە و لەبارەی تەقینەوەکانەوە دەڵێت "ئێمە لەبەردەم دووکانەکەمان بووین، یەکەم تەقینەوە روویدا کابرا خۆی خست بە زەویدا، کاتێک خەڵک کۆبوونەوە لە دەوری، خۆی تەقاندەوە، خەڵک ھاتن بۆ کۆکردنەوەیان دوای ١٠ خوولەک لەولاوە تەقینەوەیەکی دیکە روویدا، ئەوەی دووەم گەورە بوو".  دوای تەقینەوەکانیش تیمی لێکۆڵینەوە و پۆلیسی فیدراڵی گەیشتنە شوێنی رووداوەکە و لێکۆڵینەوە لە رووداوەکە دەستیپێکردووە.  ماوەی نێوان هەردوو تەقینەوەکە تەنیا پێنج خوولەک بوو. بەپێی لێکۆڵینەوە سەرەتاییەکان، هێرشەکە لەلایەن شانە نووستووەکانی داعش ئەنجامدراون، بەڵام خەڵک بۆ کێشەی نێوان لایەنە سیاسییەکانیان دەگەڕێننەوە.  دایکی بەدر دەڵێت "ئەم حکومەتە دانیشتووە و زۆربەیان لە دەرەوەی وڵاتن. ژن و منداڵیان لە دەرەوەیە و کەیف و خۆشی دەکەن. تاوەکو ئێستا پەرلەمانتارێک مردووە؟ ھیچیان بەسەر ھاتووە؟ نەخێر کەسیان ھیچیان بەسەر نەھاتووە".  حازم سەلمان دووکاندارە و ئاماژەی بەوە کرد "بە پشتێنەی بۆمبڕێژکراو دێت خۆی دەتەقێنێتەوە بۆچی؟ چونکە ھەڵبژاردن دواخراوە، بە شەو دوایدەخەن و بە رۆژ تەقینەوە ئەنجامدەدرێت. ئەم خەڵکە ھاتووە لێرە بژی، شەڕی سیاسیی نێوانیان باجەکەی ھاووڵاتیی عێراقی ھەژار دەیدات".  ئەحمەد خەلیل کە خاوەن عەرەبانەیە لەسەر رووداوەکان گوتی "ئەمە حیزبەکانن لەنێوان خۆیاندا، کێ ھێناویەتی؟ ئێستا ئەوان چییان لە ئێمە دەوێت؟ کورسیەکانیان بردووە و تەنھا شەقام ئێمەی لەخۆگرتووە، دامەزراندن نادەن بە ئێمە، کاری ئەھلی نادەن بە ئێمە، کۆمپانیاکان بۆ ئێمە نییە، چییان دەوێت؟ ئاوا بە کوێ دەگەین؟ "  تەقینەوەکان کاردانەوەی نێوخۆیی، ناوچەیی و جیهانییان لێکەوتەوە و پەیامی زۆربەیان پێویستیی پاراستنی ئاسایشی عێراق بوو، ئاسایشێک کە لای زۆربەی عێراقییەکان لەرزۆکە و بە بچووکترین گۆڕانکاریی سیاسی، دەکەوێتە مەترسییەوە.