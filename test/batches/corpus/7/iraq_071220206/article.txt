فوئاد حوسێن، وەزیری دەرەوەی عێراق بە رۆژنامەی بیلادی بەحرەینی راگەیاند: "عێراق و ئێران دوو وڵاتی هاوسێن، لە كاتی بوونی هەر ناكۆكیەكدا راشكاوانە گفتوگۆ لەگەڵ ئێرانییەكاندا دەكەین بەتایبەتی بەشێك لەوانەی پەیوەستن بە دەستوەردان. "  فوئاد حوسێن باسی لەوە کرد، لە پرسە هاوبەشەكاندا لەگەڵ ئێراندا پێكەوە كاردەكەن، بۆ نموونە ئێران لە بەرەنگاربوونەوەی هێرشی چەكدارانی داعش بۆ سەر عێراقدا هاوكاریی كردوون.  وەزیری دەرەوەی عێراق ئەوەی خستەڕوو: "لاوازیی زۆربەی جومگەكانی دەوڵەت هاوكار بووە لە بڵاوبوونەوەی گەندەڵی و پەیدابوونی مافیاكان، پلان و هەوڵی واقیعی و سیاسی و رێكخراوەییش هەیە بۆ ئامادەكردنی بنەماكانی بەرەنگاربوونەوەی گەندەڵی، لەكاتێكدا ماوەی نیو سەدەیە شەڕ لە عێراق هەیە، چ شەڕی ناوخۆ یان جەنگی دەرەكی لەوانە جەنگی عێراق ئێران، كۆنترۆڵكردنی كوێت، سەرەڕای شەڕی تایفەگەری لەدوای ساڵی ٢٠٠٣. "  فوئاد حوسێن ئاماژەی بەوە دا، تاوەكو ئێستا دەوڵەت قەرزی جەنگ لەگەڵ ئێران دەداتەوە كە بە دووەم درێژترین جەنگ لە جیهاندا دەژمێردرێت و ماوەی ٨ ساڵ بەردەوام بوو.  ئێستا عێراق بە دەست قەیرانێكی ئابووریی سەختەوە دەناڵێنێت، چاودێرانیش بەشێكی ئەو قەیرانە بۆ ئەوە دەگەڕێننەوە كە عێراق لە رووی ئابوورییەوە تەنیا پشت بە فرۆشتنی نەوت دەبەستێت.  بڵاوبوونەوەی ڤایرۆسی كۆرۆناش خواستی لەسەر نەوت كەمكردەوە و بەهۆیەوە نرخی نەوت لەسەر ئاستی جیهان بەشێوەیەكی بەرچاو دابەزی.