بەپێی راگەیێندراوی وەزارەتی كۆچ و كۆچبەرانی عێراق، بە فەرمانی ئیڤان فایەق، وەزیری كۆچ و كۆچبەران و بە هاوئاهەنگی لەگەڵ باڵیۆزخانەی عێراق لە توركیا و وەزارەتی گواستنەوەی عێراق، ئەمڕۆ هەینی ٢٠٢٠/١٢/٢٥ نووسینگەی وەزارەتی كۆچ لە توركیا ٨٢ پەنابەری دیكەی عێراقیی گەڕاندنەوە.  وەكو لە راگەیێندراوەكەدا هاتووە، ئەو پەنابەرانە لە كەمپی ئەكدە لەسەر سنووری نێوان تورکیا - سووریا لە رێگەی دەروازەی ئیبراهیم خەلیل لە پارێزگای دهۆك گەڕێنراونەتەوە، زۆربەشیان گەڕانەوە ناوچەكانیان لە پارێزگاكانی سەڵاحەدین، دوو خێزانیش گەڕانەوە پارێزگای ئەنبار و خێزانێكیش گەڕایەوە پارێزگای نەینەوا.  پێشتر ئیڤان فایەق، وەزیری كۆچ و كۆچبەرانی عێراق رایگەیاند، وەزارەتەکەیان پلانێكی نیشتمانیی ئامادەكردووە کە سەرجەم كەمپەكانی ئاوارەكان لە سەرەتای ساڵی ٢٠٢١ ـدا دابخات، جگە لە كەمپەكانی هەرێمی كوردستان. بەوەش ملیۆنێک و ٥٠٠ هەزار ئاوارە دەگەڕێنەوە ناوچەكانیان.