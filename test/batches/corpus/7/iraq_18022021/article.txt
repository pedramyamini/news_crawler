ئەمڕۆ پێنجشەممە ١٨ - ٠٢ - ٢٠٢١، دەستەی حەشدی شەعبی لە راگەیێندراوێکدا بڵاویکردەوە، لە هێرشێکی چەکدارانی داعش بۆ سەر هێزەکانی لیوای ٢٨ ـی حەشدی شەعبیدا لە سنووری قەزای خانەقینی پارێزگای دیالە، سێ چەکداری حەشدی شەعبی کوژران و پێنجی دیکە برینداربوون.  لە بەشێکی دیکەی راگەیێندراوەکەدا حەشدی شەعبی رایدەگەیێنێت، هێزەکانیان توانیویانە ئەو هێرشەی داعش تێکبشکێن و ناچار بە پاشەکشەیان بکەن.  عەقید شەماڵ عەبدولڕەحمان، بەڕێوەبەری ئاسایشی شارۆچکەی کۆکس بە تۆڕی میدیایی رووداوی راگەیاند، کاژێر ٨: ٣٠ی شەوی چوارشەممە ١٧ی شووباتی ٢٠٢١ چەکدارانی داعش چەند هاوەنێکیان گرتە بنکەیەکی چەکدارانی حەشدی شەعبی لە گوندی دەکەی حاجی برایم، لەنێوان قەزای خانەقین و شارۆچکەی گوڵاڵە و دواتر بە نیشانشکێن تەقەیان لە حەشدی شەعبی کرد.