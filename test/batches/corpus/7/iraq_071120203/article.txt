لیوا سەعد مەعن، بەڕێوەبەری فەرمانگەی پەیوەندییەکان و راگەیاندنی وەزارەتی ناوخۆی عێراق لەبارەی رێکارە یاساییەکان دژی ئەفسەرەکە رایگەیاند، کارەکەی ئەو ئەفسەرە رەفتارێکی کەسییە، تەواوی رێکاری یاسایی لە دژی دەگیرێتەبەر.   مستەفا کازمی، فەرماندەی گشتی هێزە چەکدارەکان و سەرۆکوەزیرانی عێراق رایگەیاند، دەوڵەت نەرمی لەگەڵ هیچ کارمەندێکی ئەمنی نانوێنێت، کە سەرپێچی فەرمانی بەکارنەهێنانی گوللە دژی خۆپێشاندەران دەکات، وەک ئەوەی لە بەسرە روویداوە.  هەر لەو بارەیەوە مستەفا کازمی ئاماژەی بەوەکرد، هێزە ئەمنییەکان جددیین لەسەر رێگە نەدان بەو کەسانەی کە وێنەی دەزگا ئەمنییەکان ناشرین دەکەن، تۆمەتباری بکوژی عومەر فازڵ سزای دادپەروەریی خۆی وەردەگرێت.  سەرۆکوەزیرانی عێراق جەخت لەوەدەکاتەوە، "متمانەمان بە گەل و هێزە ئەمنییەکان و سوپا قارەمانەکانمان هەیە، لەگەڵ ئێمەدا ئەو ئاڵەنگارییانە تێدەپەڕێنن".   شەوی رابردوو لە گرژی و ئاڵۆزی لەنێوان خۆپێشاندەران و هێزە ئەمنییەکاندا، خۆپێشاندەرێک بەناوی عومەر فازڵ کوژرا.  پێشتر لە رووداوێکی هاوشێوەدا لە ١٤ ـی ئابی ٢٠٢٠ تەحسین ئوسامە کە یەکێک بوو لە چالاکڤانەکانی بەسرە لەلایەن ژمارەیەک چەکداری نەناسراو تەقەی لێکرا و بەو هۆیەوە گیانی لەدەستدا.