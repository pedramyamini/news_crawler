رۆژی شەممە ٢٠٢٠/١٢/٠٥ ئاژانسی هەواڵگریی عێراق لە راگەیەندراوێکدا رایگەیاند: "تیمەکانی بەشی هەواڵگریی نەوتی باکوور لە بەڕێوەبەرایەتیی پۆلیسی وزەی سەر بە وەزارەتی ناوخۆ سێ تیرۆریستیان دەستگیرکرد کە بەپێی ماددەی ٤ ـی یاسای بەرەنگاربوونەوەی تیرۆر داواکراون، چونکە ئەندامی داعشی تیرۆریستن. "  ئاژانسی هەواڵگریی عێراق دەڵێت: "یەکێک لە تیرۆریستە دەستگیرکراوەکان پێشتر سزای لەسێدارەدانی دراوە، یەکێکی دیکەشیان برای سەرکردەیەکی داعشە لە کەرتی کەرکووک، ئەو دوو تیرۆریستە لە پارێزگای سەڵاحەددین دەستگیرکراون. هاوکات تیرۆریستی سێیەم لە پارێزگای کەرکووک دەستگیرکرا. "  هەر رۆژی شەممە دەزگای ئاسایشی نیشتمانیی عێراق لە راگەیەندراوێکدا رایگەیاند: "ژنە تیرۆریستێکی ئەندامی داعشمان لە باشووری پارێزگای سەڵاحەددین دەستگیرکرد کە بەپێی ماددەی ٤ ـی یاسای بەرەنگاربوونەوەی تیرۆر داواکراوە، چونکە ئەندامی داعشی تیرۆریستە و مۆڵگەیەکی هەبوو بۆ پێشکەشکردنی هاوکاریی لۆجستی بۆ ئەندامانی داعشی تیرۆریست. "  هەروەها هەر شەممە شانەی راگەیاندنی ئەمنی لە عێراق، لە راگەیەندراوێکدا بڵاویکردەوە: "هێزی ئاسمانیی هاوپەیمانیی نێودەوڵەتی ئەمڕۆ لە بۆردومانێکی ئاسمانیدا پێنج مۆڵگەی داعشی لە زنجیرە چیای مەکحوول لە پارێزگای سەڵاحەددین خاپوورکرد. "