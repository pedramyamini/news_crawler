لیوا یەحیا رەسوڵ، گوتەبێژی فەرماندەی گشتیی هێزە چەكدارەكانی عێراق لە هەژماری تایبەتی خۆی لەسەر توویتەر بڵاویکردەوە: "لەچوارچێوەی بەدواداچوونی بەردەوام و پشت بەستن بە زانیاریی هەواڵگری، ئەمڕۆ دووشەممە ٢٣/١١/٢٠٢٠ دەزگای دژە تیرۆری عێراق، ئەبو نەبەء، هاوئاهەنگیكاری كارگێڕیی گشتیی چەكدارانی داعش لە فڕۆكەخانەی نێودەوڵەتیی بەغدا دەستگیركرد. "   بەگوتەی رەسول، لە سەرەتای هاتنی ئەبو نەبەء لە وڵاتێكی دیكەوە بۆ عێراق لەلایەن هەواڵگریی دەزگای دژە تیرۆر چاودێریكراوە و دەڵێت: "بۆ كۆبوونەوە لەگەڵ گرووپە تیرۆریستییەكانی دەوروبەری شاری بەغدا هاتووەتە عێراق".  گوتەبێژی فەرماندەی گشتی هێزە چەكدارەكانی عێراق جەخت لەوە دەكاتەوە بە ئامانجی رێگرتن لە دووبارە گەڕانەوەی چەكدارە هەڵاتووەكانی داعش بۆ عێراق، هێزە ئەمنییەكان لە پڕۆسەكانی پشكنین و دەستگیركردنی گرووپە چەكدارەكان بەردەوام دەبن.  ئەبو نەبەء لە ساڵی ٢٠٠٣ ەوە پەیوەندی لەگەڵ گرووپە پەرگیرەکاندا هەبووە، لەوانە قاعیدە و دواتریش داعش. دەستی لە چەندین كردەوەی تیرۆریستیدا هەبووە. لەرێگەی نامەی كاغەزیشەوە فەرمانی لە والیی عێراقی رێکخراوی داعش  وەرگرتووە.