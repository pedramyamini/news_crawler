مەردان عەبدولڕەحمان، سەرۆکی لقی یەکێتیی جووتیارانی کوردستان لە کەرکووک بە تۆڕی میدیایی رووداوی راگەیاند "راستە وەزارەتی بازرگانیی عێراق شایستەی گەنمی ساڵی ٢٠٢٠ی بە جووتیارانی پارێزگای کەرکووک داوە، بەڵام شایستەکان زیاتر بە عەرەب و بازرگانەکانی گەنم دەدرێن، چونکە لە بنەڕەتدا وەزارەتی بازرگانی گەنمی جووتیارانی کورد لە کەرکووک ناکڕێت، ئەگەر زەویی چێندراوی ئەو جووتیارانە کێشەیان لەسەربێت، بۆیە وەزارەتی بازرگانی زیاتر گەنمی جووتیارە عەرەبەکان دەکڕێت".  سەرۆکی لقی یەکێتیی جووتیارانی کوردستان لە کەرکووک گوتیشی "بەهۆی مەرجە قورسەکانی وەزارەتی بازرگانی، بەشێکی زۆری جووتیارانی کورد لە کەرکووک ناچارن گەنمی بەرهەمهێندراوی خۆیان بە بازرگانەکانی گەنم بفرۆشن، ئەوانیش دواتر بەناوی جووتیاری عەرەبەوە دەیفرۆشنە وەزارەتی بازرگانی، ئەمەش جیا لەوەی کە بەهۆی زەوی و ئاوی فراوانی عەرەبەکان لە شارۆچکەی حەویجە لە باشووری رۆژئاوای کەرکووک، بەرهەمی جووتیاری عەرەب زۆر زیاترە لە بەرهەمی جووتیاری کورد".  عەبدولڕەحمان عەجی تۆفان، بەڕێوەبەری کۆمپانیای گشتیی دانەوێڵە لە عێراق، لە راگەیێندراوێکدا رایگەیاند "لقی کۆمپانیاکەمان لە کەرکووک دەستیکرد بە پێدانی شایستەی وەرزی کڕینی گەنمی ساڵی ٢٠٢٠ ـی جووتیاران، شایستەکانیش ئەمجارە دەدرێنە جووتیارانی ناوەندەکانی حەویجە و ریاز لە کەرکووک، پێدانی شایستەکەش پاش وردبینیکردن و بەدەستهێنانی رەزامەندیی ئەمنی و بە ئامادەبوونی خوودی جووتیارەکە دەبێت".  وەزارەتی بازرگانیی عێراق، لە ئابی ٢٠٢٠ دا رایگەیاند، پرۆسەی وەرگرتنی گەنم لە جووتیاران لە وەرزی ٢٠٢٠ بە وەرگرتنی زیاتر لە پێنج ملیۆن تۆن گەنم لە جووتیاران لە هەموو عێراق کۆتاییهات، ئەو گەنمەشی کە وەزارەتی بازرگانیی عێراق لە وەرزی ٢٠٢٠ دا لە جووتیارانی هەرێمی کوردستانی وەرگرتووە، گەیشتە ٣٨٩ هەزار و ٧٤٥ تۆن گەنم.