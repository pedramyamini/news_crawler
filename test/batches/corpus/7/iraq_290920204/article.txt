بەپێی راگەیێندراوی سەرۆکایەتیی کۆماری عێراق، بەرهەم ساڵح لەمیانی پێشوازیکردنی لە وەزیری بەرگریی ئیتاڵیا جەختی لە سووربوونی عێراق بۆ دروستکردنی پەیوەندیی پتەو لەگەڵ ئەو وڵاتە و یەکێتیی ئەوروپا و پێویستیی هاودەنگیی نێودەوڵەتی بۆ بەرەنگاربوونەوەی ئاسته‌نگه‌کان کردووەتەوە.  کۆبوونەوەی سەرۆککۆماری عێراق لە مێرگەپان لەگەڵ وەزیری بەرگریی ئیتاڵیا بە ئامادەبوونی شۆڕش ئیسماعیل، وەزیری پێشمەرگە و ھەڤاڵ ئەبوبەکر، پارێزگای سلێمانی بووە، وەک لە راگەیێندراوی سەرۆکایەتیی کۆماردا هاتووە، باس لە هەوڵەکانی عێراق بۆ پتەوترکردنی پەیوەندییە دوو قۆڵییەکان لەگەڵ ئیتاڵیا لە سەرجەم بوارەکان و کارکردنی هاوبەش بۆ بەرەنگاربوونەوەی ئاڵنگارییە جیاجیاکان کە رووبەرووی ناوچەکە و جیهان دەبێتەوە، کراوە؛ لەپێش هەموویانەوە بەگژداچوونەوەی تیرۆر و بەھێزکردنی هەماهەنگیی ئابووری و رۆشنبیری و ئاڵوگۆڕی شارەزایی لە تەواوی بوارەکاندا.  بەرهەم ساڵح بە بایەخەوە باسی لە رۆڵی هێزەکانی ئیتاڵیا لە چوارچێوەی هاوپەیمانیی نێودەوڵەتی کردووە، ھاوکات جەختیشیکردووەتەوە لە گرنگیی بەهێزکردنی هەماهەنگیی سەربازیی نێوان هەردوو وڵات، بەتایبەت لە بوارەکانی پڕچەککردن و راهێنان و پەرەپێدانی توانا سەربازییەکانی ھێزە ئەمنییە جیاوازەکان "بۆ ریشەکێشکردنی تیرۆر".  سەرۆککۆماری عێراق رایگەیاند "جەنگ دژ بەو گرووپە تیرۆریستییە [داعش] تاوەکو ئێستا بەردەوامە و شانە نوستووەکانی هەڕەشەیە بۆسەر سەقامگیریی عێراق و ناوچەکە و جیهان، بۆیە گرنگە ریشەکێش بکرێت.. کەمتەرخەمی لە راوەدونانی تیرۆیستان و بەردەوامیی قەیرانەکانی ناوچەکە، دەرفەت بۆ گرووپە تووندڕەوەکان دەڕەخسێنێت خۆیان رێکبخەن و جارێکی دیکە پەلاماری شار و هاووڵاتییان بدەنەوە".  بەپێی راگەیێندراوی سەرۆکایەتیی کۆماری عێراق، وەزیری بەرگریی ئیتاڵیا سوپاس و ستایشی بەرهەم ساڵحی کرد، جەختیشی لە پابەندبوونی وڵاتەکەی لە پشتیوانیکردنی عێراق لە گشت بوارە جیاوازەکاندا کردووەتەوە، بەتایبەتی لە بەرەنگاربوونەوەی تیرۆر و پتەوکردنی هەماهەنگیی دوو قۆڵیی ئابووری و رۆشنبیری کە پەیوەندییەکانی نێوان هەردوو گەل و وڵات پتەوتر دەکات.  بەرهەم ساڵح ئاماژەی بەوەش کردووە، هەماهەنگیی نێودەوڵەتی و ھەرێمایەتیی هاوبەش، پێکەوەژیانی ئاشتییانە لە ناوچەکە و جیهان دەچەسپێنێت و رێگرییش دەکات لەبەردەم گرووپە تیرۆریستییەکان بۆئەوەی سەقامگیری و ئارامی بشێوێنن.