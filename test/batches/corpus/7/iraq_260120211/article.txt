دکتۆر بەرهەم ساڵح، سەرۆککۆماری عێراق لە کۆبوونەوەکەدا باسی سوود وەرگرتن لە شارەزاییەکانی هەردوو دامەزراوەی سەربازی و پەرەپێدانی توانای هێزە چەکدارەکانی عێراق بۆ رووبەڕووبوونەوەی تیرۆر کردووە و رایگەیاند: "جیهان و ناوچەکە رووبەڕووی قەیران و ئاڵنگاری هاوبەش دەبنەوە، بەتایبەتی تیرۆر و توندڕەوی و پەرەسەندنی گرژییەکان کە کاریگەری لەسەر ئاسایش و سەقامگیری جیهان دەکات".  هەروەها زوبەیدە جەلال، وەزیری بەرهەمهێنانی جەنگیی پاکستان پابەندبوونی وڵاتەکەی بۆ پشتیوانیکردنی عێراق و پەرەپێدانی پەیوەندییە دووقۆڵی و هاریکاری سەربازی دووپاتکردەوە بەتایبەتی پەرەپێدان و راهێنانکردن بە هێزە ئەمنییەکانی عێراق.  سەرۆککۆماری عێراق و وەزیری بەرهەمهێنانی جەنگیی پاکستان لە کۆشکی سەلام. وێنە: سەرۆکایەتیی کۆماری عێراق  وەزیری بەرهەمهێنانی جەنگیی پاکستان رۆژی یەکشەممە لەسەر بانگهێشتی جومعە عناد، وەزیری بەرگریی عێراق بۆ سەردانێکی چوار رۆژی گەیشتە بەغدا، بەپێی راگەیێندراوی وەزارەتی بەرهەمهێنانی جەنگیی وڵاتەکە: زوبەیدە جەلال بە مەبەستی تاوتوێکردنی دۆخی ناوچەکە هاتووەتە عێراق و جەخت لە پتەوکردنی پەیوەندیی عێراق و پاکستان دەکاتەوە.  پاکستان لەڕووی سەربازییەوە پلەی دەیەمی هەیە لە ئاستی جیهاندا , ژمارەی سەربازانی وڵاتەکە نزیکەی ملیۆنێک و ٢٠٠ هەزارە. هەروەها لەڕووی هێزی ئاسمانییەوە خاوەنی ٣٥٧ فڕۆکەی جەنگیی و ٣٣١ هەلیکۆپتەرە.  پاکستان لە باشوورەوە دەچێتە سەر کەنداوی عومان ئەوەش وایکردووە گرنگیی بە بواری هێزی دەریایی بدات، وڵاتەکە خاوەنی ٩ ژێردەریایی و ٤٩ کەشتی جەنگییە، بودجەی ساڵی ٢٠٢١ ـی پاکستان بۆ بواری سەربازی دەگاتە ١٢ ملیار و ٢٧٥ ملیۆن دۆلار.     سەرۆککۆماری عێراق و وەزیری بەرهەمهێنانی جەنگیی پاکستان لە کۆشکی سەلام. وێنە: سەرۆکایەتیی کۆماری عێراق