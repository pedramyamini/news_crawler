سەلمان سەدام بەهادلی، بریکاری کارگێڕیی وەزارەتی گواستنەوەی عێراق لەگەڵ شاندێکی هەردوو کۆمپانیای ستومی فەرەنسی و هیواندای کۆری کۆبووەوە و باسیان لە هەنگاوەکانی  پرۆژەی شەمەندەفەری بەغدا کرد کە  بڕیارە لەلایەن ئەو دوو کۆمپانیاوە بکرێت.  بەهادلی پێیوابوو میترۆی بەغدا هەنگاوێکی شارستانیی گرنگە و دۆخی کەرتی گواستنەوە لەنێو بەغدا دەباتە ئاستێکی بەرزەوە.  بەپێی راگەیێندراوێکی وەزارەتی گواستنەوەی عێراق، لە کۆبوونەوەکەدا بەهادلی دووپاتی کردووەتەوە، حکومەتی عێراق  بەوپەڕی گرنگییەوە چاوەڕێی پرۆژەی دروستکردنی میترۆی بەغدا دەکات، دەبێت پەلە لەو پرۆژە ستراتیژییە بکرێت کە پەیوەندیی بە ژێرخانی بەغدای پایتەختەوە هەیە.  لای خۆیانەوە ئەندامانی شاندی هەردوو کۆمپانیا فەرەنسی و کۆریاکە خۆشحاڵ و ئامادەیی تەواویان دەربڕی بۆ ئەوەی لە پرۆژە ستراتیژییە گرنگە جیاوازەکاندا مامەڵە لەگەڵ وەزارەتی گواستنەوەی عێراق بکەن.   بەهادلی ئاماژەی بەوەش دا، وەزارەتی گواستنەوە هەوڵدەدات لە رێگەی سیستەمی هێڵی ئاسنینەوە کە بۆ زۆربەی پارێزگاکان درێژدەبێتەوە پەرە بە کەناڵەکانی گواستنەوەی کارگۆ و کەلوپەل بدات، هەروەها توانای ئەو تۆڕانە بەرزبکاتەوە لە خێرایی شەمەندەفەر و گواستنەوە کاڵادا.