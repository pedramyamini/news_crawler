بەرەڤان حەمدی، بریکاری وەزارەتی کاروباری شەهیدان و ئەنفالکراوان بە تۆڕی میدیایی رووداوی راگەیاند "ئەمڕۆ رێوڕەسمی بەڕێکردنی ١٠٤ رووفاتی کوردانی ئێزدیی گوندی کۆجۆ بە ئامادەبوونی سەرۆکایەتییەکان و لایەنە پەیوەندیدارەکان لە بەغدا بەڕێوەچوو. رووفاتەکان دەگەڕێندرێنەوە فڕۆکەخانەی سەربازیی گەیارە لە موسڵ، پاشان دەگوازرێنەوە و ئامادەکاری دەکرێت بۆئەوەی رۆژی شەممە ٦ی شووباتی ٢٠٢١ لە رێوڕەسمێکی تایبەتدا لە گوندی کۆجۆی شنگال بە خاک بسپێردرێن".  لە مەراسیمی گەڕانەوەی رووفاتەکاندا هەریەکە لە د. بەرهەم ساڵح، سەرۆككۆماری عێراق، مستەفا كازمی، سەرۆكوەزیرانی عێراق، حەسەن كەعبی، جێگری یەكەمی پەرلەمان، فوئاد حوسێن، وەزیری دەرەوە و گەورە بەرپرسان و سەرۆكی نێردە دیپلۆماتییەكان لە عێراق و ژمارەیەك لە كەسوكاری قوربانیان ئامادە بوون، کە لە مۆنیۆمێنتی شەهیدان لە بەغدا بەڕێوەچوو.  بریکاری وەزارەتی کاروباری شەهیدان و ئەنفالکراوان باسی لەوەش کرد، لە رێوڕەسمەکەدا هەریەکە لە نوێنەری حکومەتی هەرێمی کوردستان، حکومەتی عێراق، رێکخراوی نەتەوە یەکگرتووەکان، یونیتات، نوێنەرایەتیی وڵاتان، رێکخراوە بیانی و ناوخۆییەکانی تایبەتمەند بە جینۆساید و کەسوکاری قوربانیانی شەڕی داعش لەسەر ئاستی عێراق و هەرێمی کوردستان و کەسوکاری قوربانییەکانی گوندی کۆجۆ ئامادە دەبن.  لە رۆژانی ١٥ تاوەکو ١٩ی ئاداری ٢٠١٩ بە هاوئاهەنگیی حکومەتی هەرێمی کوردستان و حکومەتی عێراق و رێکخراوی یونیتات، یەکەم گۆڕی بەکۆمەڵی کوردانی ئێزدی لە گوندی کۆجۆ هەڵدرایەوە.  تاوەکو ئێستا لە کۆی ٧٣ گۆڕی بەکۆمەڵ، ٣٤٨ رووفات له ١٧ گۆڕ دەرهێندراون، لە یەکەم قۆناخدا ٢٣٥ رووفات و لە قۆناخی دووەمیش ١١٣ رووفات دەرهێندران و رەوانەی پزیشکی دادی بەغدا کران. هەروەها دوایین رووفات له تشرینی یه‌كه‌می ٢٠٢٠ و له گۆڕه به‌كۆمه‌ڵه‌كانی سێ ناوچه‌ی چیای شنگال ده‌رهێندران.  بەرەڤان حەمدی ئاماژەی بەوەش کرد "پشکنینی ناسینەوەی رووفاتەکان بەردەوامە و تاوەکو ئێستا ١٠٤ رووفاتیان ناسراونەتەوە. پرۆسەی دۆزینەوە، هەڵدانەوە و پشکنینی ناسینەوە و رێورەسمی ناشتنیان بەردەوام دەبێت. لە چوارچێوەی تیمی نیشتمانیی عێراقی بەپێی یاسای پاراستنی گۆڕە بەکۆمەڵەکان لە عێراق، کە حکومەتی هەرێمی کوردستانیش تێیدا ئەندامە، کارەکان بەڕێوەدەچن".  كۆجۆ یەكێكە لە گوندەكانی سنووری شنگال، ٢٣ کیلۆمەتر لە باشووری رۆژئاوای شارەکەوە دوورە. لە ٠٣ - ٠٨ - ٢٠١٤ دا و لەکاتی هێرشی داعش بۆسەر باشووری کوردستان، بەشێکی زۆری گوندنشینانی كۆجۆ لەلایەن چەکدارەکانی ئەو رێکخراوەوە کۆمەڵکوژ کران. لە هێرشەکەی داعشدا نزیکەی ٥٢٠ پیاو و ٥١٠ ژنی کوشت و بێسەروشوێن کرد.