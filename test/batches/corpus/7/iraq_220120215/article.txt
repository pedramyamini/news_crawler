رۆژی هەینی ٢٠٢١/٠١/٢٢ ئەنجوومەنی وەزاریی ئاسایشی نیشتمانیی عێراق بە سەرۆکایەتیی مستەفا کازمی، فەرماندەی هێزە چەکدارەکان و سەرۆکوەزیران کۆبووەوە.  سەرۆکوەزیرانی عێراق باسی لەوە کرد کە هەر بەرپرسێکی ئەمنی ئەرکەکانی وەک خۆی جێبەجێ نەکات، پێویستە دوور بخرێتەوە و جەختیشی لەوە کردەوە کە بەرپرسە ئەمنییە کەمتەرخەمەکان لە پۆستەکانیان دوور دەخرێنەوە.  مستەفا کازمی ئاماژەی بەوە دا کە بەرەنگاریی گەورە لە کەرتی هەواڵگریدا هەیە و گوتی "راستەوخۆ سەرپەرشتیی دەکەم و گۆڕانکاری گەورەمان لە بناغەی دامەزراوە ئەمنییەکان کردووە. "  کازمی باسی لەوە کرد کە رێگەنادەن دامەزراوە ئەمنییەکان ببنە بەشێک لە ململانێ سیاسییەکان.  سەرۆکوەزیرانی عێراقن لە کۆبوونەوەکەدا باسی لەوە کرد کە ئاسایش وشەیەک نییە کە تەنیا لە راگەیاندندا باسی بکەن، بەڵکو بەرپرسیارێتییە و "ژیانی خەڵک و منداڵەکانمان هیی سەرکێشی نییە. "     کازمی باسی لەوە کرد کە دەزگا ئەمنییەکانی عێراق لە مانگەکانی رابردوودا "کاری گەورەیان" دژی داعش کردووە و گوتیشی: "زۆربەی چالاکییەکانمان سەرکەوتوو بوون. "     مستەفا کازمی گوتی: "عێراق وڵاتێکی یەکپارچەیە و پێویستە هەموو دەزگا ئەمنی و سەربازییەکان بە یەک گیانەوە هەڵسوکەوت بکەن. بە جیددی یەکخستنی هەوڵە هەواڵگرییەکان دەسەپێنین... لە بواری سەربازیدا زنجیرەیەک گۆڕانکاریمان کردووە و بۆ رووبەڕووبوونەوەی بەرەنگارییەکانی داهاتوو کار لەسەر دانانی نەخشەیەکی ئەمنیی گشتگیر و کارا دەکەین. "     پێش نیوەڕۆی رۆژی پێنجشەممە ٢١ی کانوونی دووەمی ٢٠٢١ دوو خۆكوژ لە گۆڕەپانی تەیەران لە ناوەڕاستی شاری بەغدا خۆیان تەقاندەوە و بەهۆیەوە دەیان هاووڵاتیی سڤیل كوژران و برینداربوون.     بەگوێرەی دوایین ئاماری وەزارەتی تەندروستیی عێراق، ٣٢ كەس كوژراون و ١١٠ كەسی دیكەش برینداربوون.