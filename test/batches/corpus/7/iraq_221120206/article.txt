د. جەمال کۆچەر، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند، بودجەی ساڵی ٢٠٢١ جیاواز دەبێت، بودجەیەکی بەکاربردنە، کەمترین پرۆژەی وەبەرهێنانی تێدایە و لە بەرامبەردا لە چوارچێوەی پەڕەی سپیدا چاکسازیی لە خۆ گرتووە.  ئەندامەکەی لیژنەی دارایی پێیوایە، ئەگەر قەیرانەکە بەمجۆرە بەردەوام بێت، ئەوا دەست بۆ مووچە دەبرێت، بەڵام ئەو کاتەش تەنیا دەرماڵەکان کەمدەکرێنەوە نەک مووچەی بنەڕەتی.   د. جەمال کۆچەر باسی لەوە کرد، کەمکردنەوەی دەرماڵەش تەنیا پلەتایبەتەکان دەگرێتەوە وەک هەرسێ سەرۆکایەتییەکە، وەزیر و بریکار و پەرلەمانتار و بەڕێوەبەرە گشتییەکان و هاوشێوەکان، نەک فەرمانبەرانی ئاسایی.   د. جەمال کۆچەر ئاماژەی بەوە دا، وەزارەتی دارایی عێراق بڕیاری خەرجکردنی مووچەی مانگی ١١ی فەرمانبەرانی عێراقی داوە، بۆیە ئەو فەرمانگانەی رێکارەکانیان تەواو کردووە، مووچەی مانگی ١١ وەردەگرن.   وەزارەتی دارایی جەختی لەوە کردووەتەوە، تاوەکو کۆتایی ئەم مانگە دەبێت سەرجەم فەرمانبەران مووچەی مانگی ١١ وەربگرن.