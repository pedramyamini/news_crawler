عومەر فاروق، چالاکڤانێکی شاری بەغدایە بە (تۆڕی میدیایی رووداو)ی راگەیاند، کاژێر ٨ی ئێوارەی دوێنێ چوارشەممە، چالاکڤان ئەکرەم عەزاب لەکاتی گەڕانەوەی بۆ ماڵەوە بە تاکسی لە نزیک مەلەوانگەی سەفا لە ناوچەی تاڵبییە لە رۆژهەڵاتی بەغدا لەلایەنی ژمارەیەک چەکداری دەمامکدار بە دەمانچەی بێدەنگ تەقەی لێکراوە. هەروەها ئۆتۆمبێڵی دیکەی جۆری کۆرۆڵاش لە نزیک رووداوەکە وەستابوو، کە چەکدارێکی دیکەی دەمامکداری تێدابوو، بەرەو عەزاب هاتووە و ئەویش تەقەی لێکردووە.  ئەو چالاکڤانە زیاتر روونیکردەوە، لەو هەوڵەدا عەزاب سێ گوللە بەر سک و قاچی کەوتووە و بۆ نەخۆشخانەی شاری پزیشکی گواستراوەتەوە، رووداوەکەش دوور نەبووە لە خاڵێکی پشکنینی هێزە ئەمنییەکان، لەگەڵ ئەوەشدا چەکدارەکان بەبێ ترس تەقەیان کردووە.   لەبارەی دۆخی ئەکرەم عەزاب، عومەر فارووق گوتی تاوەکو ئێستا لە نەخۆشخانەیە، نەشتەرگەری بۆ کراوە بۆ دەرهێنانی گوللەکانی نێو جەستەی، بەپێی قسەی پزیشکەکان دۆخی تەندروستی جێگیرە، بەڵام ٤٨ کاژێری دیکەی پێویستە بۆ وردەکاری زیاتر.  لەبارەی هۆکاری هەوڵی تیرۆرکردنەکە، عومەر فاروق گوتی: ئەکەرەم عەزاب لە تۆڕە کۆمەڵایەتییەکاندا رەخنەی تووندی لە رەوتی ئیسلامی سیاسی گرتووە، کاریگەری گەورەی هەبوو لە هاندان و جۆشدانی خەڵک لە دژیان.  ئەکرەم عەزابی چالاکڤان بەمدواییانە پۆستێکی کردووە ئاماژەی بەوەکردووە "بەغدا بەندیخانەیەکە لەلایەن رەبعەڵڵا بەڕێودەبرێت".  بەردەوام چالاکڤانان لەلایەن گروپە چەکدارەکانەوە دەکرێنە ئامانج، ئێوارەی رۆژی هەینی رابردووش بەشار نعێمی چالاکڤان لە شاری بەغدا هەوڵی تیرۆرکردنی درا، بەڵام بە برینداری لێی دەرباز بوو.