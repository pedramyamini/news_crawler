بەهائەددین نوورمحەممەد، گوتەبێژی هاوپەیمانێتیی دەوڵەتی یاسا كە نووری مالیكی سەرۆكایەتیی دەكات بە تۆڕی میدیایی رووداوی راگەیاند: "حەشدی شەعبی بە فەتوای مەرجەعیەتی باڵای ئایینی دامەزراوە. هاوشێوەی دەزگا ئەمنییەكانی دیكە دامەزراوەیەكی حكومییە، بۆیە ناشیرینكردنی بە هەموو شێوەیەك رەت دەكەینەوە. "  هەروەها گوتەبێژی هاوپەیمانێتیی دەوڵەتی یاسا ئاماژەی بەوە دا، بەبێ لەبەرچاوگرتنی قوربانیدانەكانی حەشد، لایەنی دەرەكی و ناوخۆیی هەیە لە پێناو مانەوەی هێزەكانی ئەمریكا كار لەسەر ناشیرینكردنی حەشد دەكەن و گوتی: "ئەمەیش هەڵەیە و پێویستە ئەو دەنگە نەشازانە كپ بكرێن. "  پێشتر محەممەد بەلداوی، پەرلەمانتاری هاوپەیمانێتیی فەتح كە هادی عامری سەرۆكایەتیی دەكات، بە تۆڕی میدیایی روواوی راگەیاند: "بە ئامانجی هەڵوەشاندنەوەی بڕیاری پەرلەمان تایبەت بە كشاندنەوەی هێزەكانی ئەمریكا لە عێراق، هەندێك لایەنی سیاسی و هەرێمی هەوڵی نەهێشتنی حەشدی شەعبی دەدەن. "  لە ساڵی ٢٠١٤ دا کاتێک داعش خەریک بوو بەشێکی زۆری ناوچەکانی عێراق بە بەغدای پایتەختیشەوە کۆنترۆڵ بکات، مەرجەعی باڵای شیعەکان لە عێراق فەتوای جیھادی لە دژیان دەرکرد کە بووە ھۆی دروستبوونی دەیان گرووپی چەکداریی شیعە مەزھەب. پاشان لەژێر ناوی حەشدی شەعبیدا خۆیان رێکخست و دەسەڵاتی بەڕێوەبردنی عێراقیان گرتە دەست.   حەشدی شەعبی ڕێکخستنێکی ٤٠ یەکەیی سەربازییە، زۆرینەیان موسڵمانی شیعە مەزهەبن. لەپاڵ ئەوانیشدا سوننە، مەسیحی و ئێزدی هەن.   لە ١٩ی کانوونی یەکەمی ٢٠١٦ دا فوئاد مەعسووم سەرۆککۆماری ئەو كاتی عێراق واژۆی لەسەر یاسای پەرلەمانی عێراق لەبارەی بەیاساییبوونی حەشدی شەعبییەوە كرد.