هۆشیار قەرەداخ، بڕیاردەری پەرلەمانی عێراق، بە تۆڕی میدیایی رووداوی راگەیاند: "پەرلەمان، کاژێر ٣ ـی پاش نیوەڕۆی شەممەی داهاتوو کۆدەبێتەوە، بۆ پرساندنی عەلی ناسر ئەلخوێلیدی، سەرۆکی جێبەجێکاری دەستەی راگەیاندن و گەیاندنی عێراق".  هەر لەو کۆبوونەوە، پەرلەمان دەنگ لەسەر پڕۆژە یاسای ئەندامبوونی عێراق لە رێککەوتنی نێودەوڵەتی ساڵی ٢٠٠١ تایبەت بە بەرپرسیاریەتی بەرامبەر زیانی پیسبوونی ژینگە بە سووتەمەنی کەشتییەکان دەدات، لەگەڵ دەنگدان لەسەر پڕۆژەیاسای  ئەندامبوونی عێراق لە رێککەوتنی نێودەوڵەتی ساڵی ٢٠٠١ تایبەت بە کۆنترۆڵکردنی سیستمی کەشتییەکان.  بڕیاردەری پەرلەمانی عێراق گوتی: "پەرلەمان هەروەها لە کۆبوونەوەکەی شەممەی داهاتوودا خوێندنەوەی یەکەم بۆ پڕۆژەیاسای بیمەی کۆمەڵایەتی و خانەنشینی کرێکاران دەکات".  بەپێی راگەیێندراوی پەرلەمانی عێراق، پرساندنی سەرۆکی جێبەجێکاری دەستەی راگەیاندن و گەیاندنی عێراق بەهۆی گومانی گەندەڵییە لە کارەکانی دەستەکە، ئەوەش لەسەر داوای عەلا روبەیعی، ئەندامی لیژنەی خزمەتگوزاری و ئاوەدانکردنەوە و گواستنەوە و گەیاندن، لەگەڵ ٢٥ پەرلەمانتاری دیکە.  عەلا روبەیعی، ئەندامی لیژنەی خزمەتگوزاری و ئاوەدانکردنەوە و گواستنەوە و گەیاندن، پێشتر لە راگەیێندراوێکدا رایگەیاند: پرساندنی سەرۆکی جێبەجێکاری دەستەی راگەیاندن و گەیاندنی عێراق بەهۆی گومانی گەندەڵییە لە کارەکانی دەستەکە، بە تایبەت لە کەیسی کۆمپانیاکانی مۆبایل.  دادگای تێهەڵچوونەوە لە کەرخ لە بەغدا، پێشتر لە ١٥ تشرینی دووەمی ٢٠٢٠ دا، بڕیاری حکومەتی عێراقی تایبەت بە نوێکردنەوەی گرێبەستەکانی کارکردنی کۆمپانیاکانی مۆبایلی لە عێراق هەڵوەشاندەوە.  لە نووسراوی بڕیاری دادگای تێهەڵچوونەوە لە کەرخ، تایبەت بە هەڵوەشاندنەوەی بڕیاری نوێکردنەوەی گرێبەستەکانی کۆمپانیاکانی مۆبایلدا هاتووە: "ئەنجوومەنی وەزیران مافی نوێکردنەوەی گرێبەستەکانی کۆمپانیاکانی مۆبایلی نییە، ئەو گرێبەستانەش لە ساڵی ٢٠٠٧ واژۆکراون، لە ساڵی ٢٠٢٢ کۆتاییان دێت، هیچ بڕگەیەکیش لە دەقی گرێبەستەکاندا نییە بە ناچاری نوێیان بکاتەوە، وەک ئەوەی لە ماددەی ٦ ـی ماوە و نوێکردنەوەی گرێبەستەکەدا هاتووە، بەڵکو داواکاری نوێکردنەوەیان بەندە بە دانوستاندن و مەرجە پابەندی هەموو مەرجەکان و دەقەکانی گرێبەستی یەکەم بن، ئەوەش بەدینەهاتووە".  ئەمە لە کاتێکدایە دەستەی راگەیاندن و گەیاندن لە عێراق دەڵێ: نوێکردنەوەی گرێبەستی کارکردنی سێ گەورەترین کۆمپانیای مۆبایل و ئەنتەرنێت لە عێراق، کە کۆمپانیاکانی ئاسیا سێل، کۆڕەک و زینن، زیاتر لە ٧٠٠ ملیۆن دۆلار داهات بۆ عێراق دابیندەکات و هەلی کار دەرەخسێنێ و خزمەتگوزاری مۆبایل بۆ ٩٦ % ـی دانیشتووانی عێراق و خزمەتگوزاری (٤ G) ئینتەرنێت دابیندەکات.