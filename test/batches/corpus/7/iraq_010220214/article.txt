وەزارەتی کارەبای عێراق، لە راگەیێندراوێکدا رایگەیاند: "لە چەند رۆژی رابردوودا هەوڵەکان چڕبوون بۆ چەواشەکردنی رای گشتی سەبارەت بەو تۆمەتانەی کە وەزارەتی کارەبا پێشتر رەتیکردنەوە، ئەو تۆمەتانەش تایبەتن بەوەی گوایە وەزارەتی کارەبا بەنیازە چەند وێستگەیەکی نیشتمانی بەرهەمهێنانی کارەبا لە بەسرە یان چەند شارێکی دیکە بە کۆمپانیا تایبەتەکان بفرۆشێت".  وەزارەتی کارەبا ئاماژەی بەوەداوە: پێشتر ئەنجوومەنی وەزیران بە بڕیاری ژمارە ٩٠ ـی ساڵی ٢٠١٤، هەلێکی وەبەرهێنانی بەخشییە کۆمپانیای کار، بۆ دروستکردنی وێستگەیەکی بەرهەمهێنان بە توانای ٣ هەزار مێگاوات، هاوکات وەک بەشێک لەو هەلە، وەبەرهێنانێکی دیکە بەخشرایە کۆمپانیای کار بۆ زیادکردنی دوو یەکە بۆ وێستگەکانی شەتی بەسرە و رومێلە، بۆ بەرهەمهێنانی ١٤٠٠ مێگاوات".  وەزارەتی کارەبای عێراق رۆژی ٢٠ - ١ - ٢٠٢١ نووسراوێکی بە ژمارە  (٢٥٥٠) ئاراستەی نووسینگەی سەرۆکوەزیرانی عێراق کردووە و تێیدا هاتووە بە ئاماژەدان بەو کۆبوونەوەیەی کە لە رۆژی ١٢ - ١ - ٢٠٢١ لەگەڵ سەرۆکوەزیران کراوە، هەروەها ئەو داواکارییەی لەلایەن کۆمپانیای کارەوە بە ژمارە ٧٠ لە رۆژی ١٦ - ١ - ٢٠٢١ پێشکەشکراوە و رەزامەندی سەرۆک وەزیرانی تێدایە و پێشنیازی تەملیککردنی هەردوو وێستگەی رومێلە و شەتی بەسرە لەسەر کۆمپانیاکەدا، لە بەرامبەر دروستکردنی وێستگەیەکی بەرهەمهێنان لەلایەن کۆمپانیای کار لەو شوێنەی وەزارەت داوای دەکات.   لە نووسراوەکە داوای سەرنج و تێبینی ئەنجوومەنی وەزیران کراوە لەسەر ئەو پێشنیازەی لەلایەن کۆمپانیای کارەوە ئاراستەی وەزارەتی کارەبا کراوە.   بەڵام لە راگەیێندراوەکەدا وەزارەتی کارەبا دەڵێت: "بەهیچ شێوەیەک بەنیازی فرۆشتنی هیچ وێستگەیەک نین، بەڵام بە داخەوە ئەو بابەتە بۆ مەرامی تایبەت دەقۆزرێتەوە".  پێشتر ئەحمەد عەبادی، گوتەبێژی وەزارەتی كارەبای عێراق، بە تۆڕی میدیایی رووداوی راگەیاندبوو: "كۆمپانیای كار پێشنیازی كڕینی هەردوو وێستگەی رومێلە و شەتی بەسرەی پێشكەشی بەشی یاسایی لە ئەمینداریەتی گشتیی ئەنجوومەنی وەزیران كردووە، بەڵام تائێستا بابەتەکە یەكلایینەکراوەتەوە".  ئەحمەد عەبادی راشیگەیاند: "لە بەرامبەر فرۆشتنی هەردوو وێستگەکە، مەرجە کۆمپانیای کار وێستگەی نوێ بە هەمان توانا و كوالێتی ئەو دوو وێستگەیە لەو شوێنە دروست بکات، کە وەزارەتی كارەبا دیاری دەكات. "