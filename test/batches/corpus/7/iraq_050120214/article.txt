د. جەمال کۆچەر، ئەندامی لیژنەی دارایی لە پەرلەمانی عێراق ئەمڕۆ سێشەممە بە تۆڕی میدیایی رووداوی راگەیاند "وەزارەتی دارایی عێراق، نووسراوی فەرمیی رەوانەی هەموو وەزارەتەکانی دیکەی حکومەتی عێراق کردووە، لەو نووسراوەشدا رایگەیاندووە کەوا بڕیاریدا، لەسەر بنەمای یەک لەسەر دوازدەی یاسای بودجەی ساڵی ٢٠١٩، مووچەی ئەم مانگەی مووچەخۆرانی عێراق بدات، بۆیە حکومەتی هەرێمی کوردستان مافی خۆیەتی داوای مووچەی ئەم مانگەی مووچەخۆرانی خۆی لە بەغدا بکات".  ئەو ئەندامەی لیژنەی دارایی لە پەرلەمانی عێراق گوتیشی "پێدانی مووچەی مانگی کانوونی دووەمی ساڵی ٢٠٢١ لە عێراق، بەپێی بودجەی ٢٠١٩، بڕیارێکی ناچارییە، چونکە عێراق لە ٢٠٢٠ بودجەی نەبوو، هاوکات هێشتا پرۆژەیاسای بودجەی فیدراڵیی ساڵی ٢٠٢١ لە پەرلەمانە و پەسند نەکراوە، بۆیە تاکە رێگەی یاسایی بۆ پێدانی مووچە پەنابردنە بۆ خەرجکردنی یەک لەسەر دوازدەی بودجەی ٢٠١٩ ".  سەبارەت بە لێبڕینی مووچەی ئەم مانگەی مووچەخۆران لە عێراق، د. جەمال کۆچەر دڵنیایی دا "حکومەتی عێراق ناتوانێت هیچ بڕە پارەیەک لە مووچەی ئەم مانگەی مووچەخۆران لە عێراق ببڕێت، چونکە لێبڕینی بەشێکی مووچە لە پرۆژەیاسای بودجەی ٢٠٢١ دا جێگیرکراوە، بەڵام ئەو بودجەیە هێشتا پرۆژەیە و پەسند نەکراوە، مووچەش بە یاسا دیاریکراوە و دەدرێت، بۆیە لێبڕینی و هەر دەستکاریکردنێکی دەبێت بە یاسا بێت".  بەپێی رەشنووسی پرۆژەیاسای بودجەی فیدراڵیی عێراق بۆ ساڵی ٢٠٢١، قەبارەی بودجەکە بە زیاتر لە ١٦٤ تریلیۆن دینار خەمڵێندراوە، داهاتیشی بە زیاتر لە ٩٣ تریلیۆن دینار و کورتهێنانیشی بە زیاتر لە ٧١ تریلیۆن دینار خەمڵێندراون.  هەر بەپێی پرۆژە یاسای بودجەی فیدراڵیی عێراق بۆ ساڵی ٢٠٢١، هەر کەسێک لە عێراق مووچەی ٥٠٠ هەزار دینار بێت یان کەمتر، باجی لێ وەرناگیرێت، بەڵام ١٠ % باج دەخرێتەسەر هەر مووچەیەک لە یەک ملیۆن دینار زیاتر نەبێت، واتا ٥٠ هەزار دیناری لێ دەبڕدرێت، هەروەها ٢٠ % باج دەخرێتەسەر هەر مووچەیەک لە یەک ملیۆن دینار زیاتربێت و لە ١.٥ ملیۆن دینار زیاتر نەبێت، هەر مووچەیەکی زیاتریش بە یاسا و بە رێژە زیاتری لێ دەبڕدرێت.  ئەمەش لەکاتێکدایە، هێشتا حکومەتی هەرێمی کوردستان لەگەڵ حکومەتی عێراق لەبارەی ناردنی بەشە بودجەی چەند مانگێکی کۆتایی ساڵی ٢٠٢٠ نەگەیشتووەتە ئەنجام، لەکاتێکدا لەسەر بەشە بودجەی هەرێمی کوردستان لە بودجەی ٢٠٢١ رێککەوتوون.