رەحمان عامری، باڵیۆزی عێراق لە ڤاتیكان رۆژی یەکشەممە ٢٠٢١/٠٢/١٤ لە لێدوانێكی رۆژنامەڤانیدا کە میدیا عێراقییەکان بڵاویان کردووەتەوە گوتی: "ئەو پەیامە گەورەی سەردانەكەی پاپا فرەنسیس، پاپای ڤاتیكان بۆ عێراق لە خۆی دەگرێت، پشتگیریكردنی گفتوگۆی نێوان ئایینەکانە. بەو پێیەی پاپا فرەنسیس دەیەوێت گفتوگۆ و پێكەوەژیانی هاوبەشی نێوان پێكهاتە ئایینییەكان بەهێز بكات، چ لەنێوان كەنیسەكان یان لە رێگەی پەیوەندییەكانی ئیسلامی - مەسیحییەوە بێت. "  رەحمان عامری ئاماژەی بەوە داوە کە پاپا فرەنسیس لەگەڵ عەلی سیستانی، مەرجەعی باڵای ئایینی شیعە بۆ تاوتوێكردنی كۆمەڵێك پرسی گرنگ، دانانی سنوورێك بۆ تووندوتیژی و رق و كینە، بڵاوكردنەوەی بەهاكانی ئیسلام و دڵنەواییكردنی دانیشتووانی ناوچە كۆنترۆڵكراوەكان بەهۆی ئەو سەختییانەی رووبەڕوویان بووەتەوە، بەتایبەتی دانیشتوانی دەشتی نەینەوا، موسڵ و شارەكانی دەوروبەری كە لە دوای هاتنی داعش لە ناوەڕاستی ٢٠١٤ كۆچیان پێكرا، كۆدەبێتەوە.  لەبارەی دانوستاندنی سیاسی لە عێراق باڵیۆزی عێراق لە ڤاتیكان گوتی: "پاپا فرەنسیس جەخت لە بەهێزكردنی ئاشتی، گفتوگۆ، برایەتی و هاوكاریی بونیاتنەر لەنێوان لایەنە سیاسییەكانی عێراقدا دەكاتەوە، ئەوەیش دوای چەندین ساڵ شەڕ و پێكدادانی تووند دژی گرووپە تیرۆریستەكان لەپێناو دووبارە بونیاتنانەوەی متمانە و گەڕاندنەوەی هیوا بۆ عێراقییەكان، بەتایبەتی لاوان.  باڵیۆزی عێراق لە ڤاتیكان ئاماژەی بەوەش دا "گەشتەكەی پاپا فرەنسیس كاریگەریی گەورەی لەسەر بەردەوامیی كاری لیژنەی باڵای هەمیشەیی بۆ گفتوگۆی نێوان ئاینزاكان لەنێوان عێراق و ڤاتیكان دەبێت. ئەمەیش هەلێكە بۆ هاندان لەسەر چاكسازیی سیاسی و سەقامگیریی وڵات. "  لە ٢٠٢٠/١٢/٠٧ ـدا وەزارەتی دەرەوەی عێراق لە راگەیەندراوێکدا رایگەیاند: "پاپا فەرەنسیس، پاپای کڵێسای کاسۆلیک لە ٥ تاوەکو ٨ ـی مانگی ئاداری ساڵی ٢٠٢١ سەردانی عێراق دەکات. سەردانەکەی پاپا بۆ عێراق پەیامێکی ئاشتییە بۆ عێراق و ناوچەکە بە تێکڕا کە جەخت لە یەکێتیی هەڵوێستی مرۆیی لە بەرەنگاربوونەوەی تووندئاژۆیی و ململانێکان دەکاتەوە. هاوکات فرەپێکهاتەیی و لێبووردەیی و پێکەوەژیان بەهێزتر دەکات. "  هەروەها رۆژی ٢٠٢٠/١٢/٠٨ حکومەتی ڤاتیکان، رایگەیاند پاپا فەرەنسیس، پاپای ڤاتیکان لە مانگی ئاداری داهاتوودا سەردانی عێراق دەکات.