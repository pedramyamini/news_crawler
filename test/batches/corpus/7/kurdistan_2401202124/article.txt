غازی مەجید، دانیشتووی بێجی بە تۆڕی میدیای رووداوی گوت '' ئومێدی پاڵپشتیمان لە حکومەتی ناوەندی هەبوو دوای تەقاندنەوەی خانووەکانمان، بەڵام تاوەکو ئێستا هیچ قەرەبوویەکی ئەو خانووانە نەکراوینەتەوە کە تەقێندراونەتەوە لە کاتی ئۆپەراسیۆنە سەربازییەکان، ئێمە کاردەکەین و هێدی هێدی دروستی دەکەینەوە، بەڵام وەکو قەرەبوو بە هیچ شێوەیەک وەرمان نەگرتووە".  نەبوونی پرۆژەی خزمەتگوزاری، بێ کارەبایی، بێ ئاوی و نەبوونی هەلی کار، بەربەستی بەردەم نەگەڕانەوەی ئاوارەکانی بێجییە، پێنج ساڵە حکومەتی عێراق هیچ پرۆژەیەکی پێنەگەیاندووە و دانیشتووانەکەی نیگەران بوون.  عەبدوڵڵا ئەکرەم، وەستای چاککردنەوەی تەلەڤیزیۆن دەڵێت '' لەم کۆڵانە ٢٠ ماڵ هەیە، تەنیا چوار ماڵ گەڕاونەتەوە، تەنیا چوار ماڵ کە خاوەنی رەسەنی خانووەکان بوون، هۆکارەکەشی ئەوەیە خانووەکانیان وێران بووە چۆن بگەڕێنەوە، کارەبا نییە و ئاو نییە، بۆ بگەڕێنەوە؟ دەچنە سلێمانی و دهۆک و هەولێر و بەغدا باشترە".  محەممەد جابر، فەرمانبەری خانەنشین گوتی '' من شەهیدم هەیە، لە ساڵی ٢٠١٤ شەهید بوون، فڕۆکە بۆردوومانی کردن و سێ کەسم لەدەستچوو، ماڵەکەشم وێران بوو، مامەڵەم پێشکەش كردووە، بەڵام راوەستا، وابزانم مامەڵە کۆنەکان بەڕێدەکەن و خەڵکێکی زۆر قەرەبووی وەرنەگرتووە".  لە هەردوو بوجەی پەرەپێدانی هەرێمەکان و ئاوەدانکردنەوەی ناوچە زیانلێکەوتووەکان بۆ ساڵەکانی ٢٠١٩ و ٢٠٢٠ پارێزگای سەڵاحەددین ٣١٨ ملیار دیناری بۆ تەرخان کرابوو، بەڵام هیچ پرۆژەیەکی خزمەتگوزاری و ئاوەدانکردنەوە بۆ بێجی جێبەجێ نەکرا.  محەممەد جبوور، یاریدەدەری پارێزگاری سەڵاحەددین دەڵێت '' بێجی بە تەواوەتی وێران بوو، ژێرخانەکەی و ماڵ و تەنانەت کاریگەریی لەسەر دۆخی کۆمەڵایەتیش دروستکرد، تاوەکو ئێستا زۆرینەی دانیشتووانی بێجی و سینیە بەهۆی بێداری و دووبارە نۆژەن نەکردنەوە نەگەڕاونەتەوە، لایەنی قەرەبووکردنەوەش سستە، وەکو ئەوە نەبوو کە چاوەڕوان دەکرا".  جگە لە وێرانکارییەکانی داعش، لە ئۆپەراسیۆنی کۆنترۆڵکردنەوەی بێجی لە ساڵی ٢٠١٥ زیانی زۆری بەرکەوتووە.  بێجی ژێرخانە ئابوورییەکەشی وێران بوو، دوو گەورەترین پاڵاوگەی نەوت و رووبەرێکی فراوانی بەرهەمهێنانی گاز، ئێستا بە رێژەی ٧٥ % لەکارکەوتوون.