لە راگەیێندراوێكدا حیزبوڵڵای لوبنان دەڵێت "دوای ماوەیەك ئارامی و سەقامگیری، دووبارە گەڕانەوەی تەقینەوەكان جێگای گومانە، بەتایبەتی دوای بەرزبوونەوەی داواكاریی میللی و فەرمی بۆ كێشانەوەی هێزی داگیركاری ئەمریكی لە عێراق، كە لە بەرامبەردا واشنتن دەستەی حەشدی شەعبی و سەركردەكانی خستنە نێو لیستی سزاكانیەوە".  حیزبوڵڵای لوبنان ئاماژەی بەوەش كردووە "ئەو تاوانە دڕندەیە بە هۆشیاریی یەكێتیی عێراقییەكان و سووربوونیان لەسەر ئازادی، سەربەخۆیی، رەتكردنەوەی داگیركاریی ئەمریكی و درێژەدان بە هەوڵەكانیان بۆ راوەدوونانی گرووپە تیرۆریستییەكان لە وڵات دەبێت".  پێش نیوەڕۆی رۆژی پێنجشەممە ٢١ی کانوونی دووەمی ٢٠٢١ دوو خۆكوژ لە گۆڕەپانی تەیەران لە ناوەڕاستی شاری بەغدا خۆیان تەقاندەوە و بەهۆیەوە دەیان هاووڵاتیی سڤیل كوژران و برینداربوون.  بەگوێرەی دوایین ئاماری وەزارەتی تەندروستیی عێراق، ٣٢ كەس كوژراون و ١١٠ كەسی دیكەش برینداربوون.