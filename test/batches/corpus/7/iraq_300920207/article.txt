بە گوتەی فوئاد حوسێن، وەزیری دەرەوەی عێراق، باڵیۆزی ئەمریکا هێشتا لە بەغدایە و ئەمڕۆ چوارشەممە ٣٠ی ئەیلوول بەشداریی کۆبوونەوەیەکی سەرۆکوەزیرانی کردووە لەگەڵ باڵیۆزی وڵاتان، گوتیشی "پەیوەندیمان لەگەڵ باڵیۆزی ئەمریکا و ئەمریکییەکان لە واشنتن بەردەوامە.. هەموو هەوڵی ئێمەش بۆ ئەوەیە کە ئەو بڕیارە بگۆڕن کە داویانە، چونکە بڕیارێکی دروست نییە و لە کات و شوێنێکی نادروست بڕیارەکەیان داوە".  سەبارەت بە سەردانەکەی بۆ ئێران، وەزیری دەرەوەی عێراق گوتوویەتی "گەشتەکەمان بۆ ئێران بۆ روونکردنەوەی دۆخی عێراق بوو بۆ برایانی بەرپرس لە تاران، ئێمە روون و راشکاو بووین کە ئەو کردەوانە دەبنە هۆی کۆنترۆڵنەکردنی چەک لە عێراق، ئەوەش دەبێتە هۆی کارەساتی سیاسی و ئەمنی، نەک تەنیا لە عێراق، بەڵکو لە ناوچەکەش، کاتێک هێزەکانی داعش خاکی عێراقیان کۆنترۆڵکرد، تەنیا هەڕەشە نەبوون بۆ  ئاسایش و رەوشی عێراق، بەڵکو داعش بووە هەڕەشە بۆ ئاسایشی ناوچەکە و جیهانیش".  هەر دەربارەی کۆنترۆڵنەکردنی چەک لە عێراق، فوئاد حوسێن ئاماژەی بەوە کرد "دەبێتە هۆی سووتانی ناوچەکە، ئەم پرسە ترسناکە، لە گفتوگۆکانماندا لەگەڵ بەرپرسان لە بەرزترین ئاست لە تاران، ئەو پرسەمان تاوتوێ کرد، برایانیش لە تاران بەڵێنیان پێداین هەوڵبدەن، دڵنیاییان دا کە پەیوەندییان بەو گرووپانە نییە بەڵام بۆ ئاسایش و سەقامگیریی عێراق هەوڵدەدەن".  ٢٨ی ئەیلوولی ٢٠٢٠ رۆژنامەی واشنتن پۆستی ئەمریکی لە زاری چەند بەرپرسێکی ئەمریکییەوە، کە نەیانویستووە ناویان ئاشکرا بکرێت، بڵاویکردووەتەوە، شەوی شەممە، ٢٦ی ئەم مانگە مایک پۆمپەیۆ، وەزیری دەرەوەی ئەمریکا پلانی وڵاتەکەی بۆ داخستنی باڵیۆزخانەی بەغدا بە مستەفا کازمی، سەرۆکوەزیرانی عێراق راگەیاندووە.  میدیا ئەمریکییەکە نووسیویەتی، هێشتا دیارنییە ئیدارەی ترەمپ واژۆی لەسەر بڕیاری کشاندنەوەی باڵیۆزخانەکە کردبێت، هەروەها دیاریش نییە چ شتێك ئەگەری هەیە وا لە ترەمپ بکات بڕیارەکە هەڵپەسێرێت، بەڵام ئەگەر کۆشکی سپی بڕیارەکە جێبەجێ بکات، ئەوا داخستنی باڵیۆزخانەکە لە ماوەی ٩٠ رۆژدا ئەنجامدەدرێت.  پێشتر واشنتن هۆشداری دایە بەغدا لە ئەگەری سنووردارنەکردن و کۆتایینەهێنان بە هێرشەکانی گرووپە چەکدارەکانی نزیک لە ئێران بۆ سەر بەرژەوەندییەکانی ئەمریکا لە عێراق، ئەوا ئیدارەی ترەمپ باڵیۆزخانەی ئەمریکا لە بەغدا دادەخات، هەنگاوێکە هەندێک شیکاری سیاسی بە ئەگەری دەستپێکی شەڕی ئەمریکا دژ بەو گرووپانە تەماشای دەکەن.  رۆژی ٢٩ی ئەیلوول مستەفا کازمی، سەرۆکوەزیرانی عێراق رایگەیاند، ترەمپ بە ئاشکرا کشانەوەی هێزەکانی ئەمریکای لە عێراق راگەیاندووە.