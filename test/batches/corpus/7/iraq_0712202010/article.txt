بەپێی راگەیێندراوێکی دەستەی دەروازە سنوورییەکانی عێراق، رۆژی دووشەممە ٢٠٢٠/١٢/٠٧ دکتۆر عومەر وائیلی، سەرۆکی دەستەی دەروازە سنوورییەکانی عێراق لەگەڵ شاندێکی پارێزگای هەڵەبجەدا تایبەت بە کاری دەروازە سنوورییەکان کۆبووەوە.   وائیلی جەختی لە گرنگیی پەیوەندیی بەردەوامی نێوان حکومەتی فیدراڵی و هەرێمی کوردستان لە لێکنزیکبوونەوەی دید و بۆچوونەکان کردەوە و گوتیشی، "پارێزگای هەڵەبجە بەهۆی ئەو داپڵۆسیانانەی لەلایەن رژێمی پێشووەوە دووچاری بووەتەوە، تایبەتمەندیی هەیە لای سەرجەم عێراقییەکان. "  لە دیدارەکەدا لەبارەی کردنەوەی دەروازەی سنووریی و ئاڵوگۆڕی بازرگانی لەگەڵ ئێران گفتوگۆ کرا کە خزمەت بە دانیشتووانی هەڵەبجە بکات و ببێتە دەرفەتێکی راستەقینە بۆ بونیاتنانی پارێزگاکە و باشترکردنی بژێوی و لەنێوبردنی بێکاریی و خستنەسەرکاری دەستی کار.   سەرۆکی دەستەی دەروازە سنوورییەکان دووپاتی کردەوە، کردنەوەی دەروازەی سنووری لە چوارچێوەی سیستەمی کاری دەروازە سنوورییەکاندا و بەپێ رێکار گومرگی فیدراڵی دەبێت.   وائیلی ئاماژەی بەوە دا کە بێگومان دەستپێکێکی راستەقینەیە بۆ بوونی دەستەی دەروازە سنوورییەکان لە دەروازەکانی هەرێمی کوردستان و هەنگاوێکە بۆ داخستنی دەروازە نافەرمییەکان و بەرەنگاربوونەوەی سیاسەتی پڕکردنی بازاڕەکان بە کاڵا کە دژبەری سیاسەتی حکومەتە لە پاراستنی بەرهەمی خۆماڵی.  دکتۆر عومەر وائیلی باسی لەوەش کرد، رێنمایی سەرۆکوەزیران جەخت لەوە دەکاتەوە، پێویستە سەرجەم کێشەکان چارەسەر بکرێن، بە شێوەیەک خزمەت بە بەرژەوەندیی عێراق بکات، سامانەکەی بپارێزێت و بەرەنگاری گەندەڵی و گەندەڵکاران ببێتەوە.  هاوکات گوتیشی دەستەکەیان هەنگاوی جیددی دەنێت تایبەت بەو پێشنیازە، دوای ئەوەی ئەو بابەتە دەخاتە بەردەم مەرجەعی باڵا و هەڵسەنگاندنی داواکارییەکە و گرتنەبەری رێکاری فەرمی لە رێگەی خستنەڕووی لە کۆبوونەوەی ئەنجوومەنی دەستەکە بۆ گرتنەبەری راسپاردەی پێویست لەلایەن ئەندامانەوە. هەنگاوی دواتریش ناردنی شاندێکی هونەرییە بۆ دەروازە پێشنیازکراوەکە و پێشکەشکردنی لێکۆڵینەوەیەکە لەبارەی سوودی ئابووری و کۆمەڵایەتی و دواتریش ئەنجامەکەی دەخرێتە بەردەم لایەنی باڵای حکومی بۆ ئەوەی بڕیاری پێویستی لەبارەوە بدرێت.