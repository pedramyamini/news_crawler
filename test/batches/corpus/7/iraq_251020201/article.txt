بەپێی راگەیەندراوی ئاژانسی هەواڵگری "بە پشت بەستن بە زانیاری هەواڵگریی ورد ئەمڕۆ یەكشەممە ٢٠٢٠/١٠/٢٥ هێزەكانی سەر بە ئاژانسی هەواڵگری لە بەڕێوەبەرایەتیی هەواڵگریی بەغدا لە دوو پرۆسەی جیاواز لە ناوچەی مەنسوور و دۆرە لە شاری بەغدا، بەرپرسێك و چەكدارێكی داعشیان دەستگیركردووە كە بە گوێرەی مادەی ٤ی یاسای تیرۆر لەلایەن دادگاوە داواكراون. "  وەكو لە راگەیێندراوەكەدا هاتووە، "چەكداری یەكەم ناسراوە بە ئەبو عائیشە لە چوارچێوەی فیرقەی فورقانی داعشدا كاریكردووە، چەكداری دووەمیش ناسراوە بە ئەبو ئیسحاق و لە ویلایەتی باشوور بەرپرسی دابەشكردنی هاوكاری بووە. "   ئاژانسی هەواڵگریی عێراقی رایگەیاندووە، تۆمەتبارەکان لە لێكۆڵینەوە بەراییەكاندا دانیان بەوەدا ناوە كە پێش ئەوەی شارەكان لەلایەن هێزە ئەمنییە هاوبەشەكانی عێراقەوە لە دەستی داعش بسەنرێنەوە، لە ژمارەیەك كردەوەی تیرۆریستیی دژی هێزە ئەمنییەكان و هاووڵاتییانی سڤیلدا بەشدارییان كردووە. "  هاوكات شانەی راگەیاندنی ئەمنی لە راگەیێندراوێكدا گوتی، "هێزێكی هاوبەشی پۆلیسی فیدراڵی و دەزگای هەواڵگری لە ناحیەی رەشاد لە زنجیرە چیای حەمرین لە پارێزگای كەركووك دەستیان بەسەر ٨ حەشارگەی داعشدا گرتووە. "  شانەی راگەیاندنی ئەمنی باسی لەوە کردووە، "هێزە ئەمنییەكان هەر ٨ حەشارگەكەیان وێران كردوون كە ژمارەیەك بەرمیل سووتەمەنی، ماتۆرسكیلێك، كەلوپەلی خۆراك، پیلی تایبەت بە تەقاندنەوە، بڕێك مادەی C ٤ و تەقەمەنییان تێدا بووە. "