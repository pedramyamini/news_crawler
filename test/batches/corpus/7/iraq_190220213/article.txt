سەیف بەدر، گوتەبێژی وەزارەتی تەندروستیی عێراق گوتی: "دوای تەواوبوونی ماوەی قەدەخەی هاتووچۆی شەوانە كە دوو هەفتەیە، وەزارەتی تەندروستی بارودۆخەکە هەڵدەسەنگێنێت و راسپاردەكانیشی پێشكەشی لیژنەی باڵای تەندروستی و سەلامەتیی نیشتمانی دەكات. "  لەبارەی كۆرۆنای نوێوە بەدر گوتی: "كۆرۆنای نوێ خێراتر بڵاودەبێتەوە و نیشانەكانیشی تووندترن. زیاتریش تووشی منداڵان و گەنجان دەبێت. "  گوتەبێژی وەزارەتی تەندروستیی عیراق ئاماژەی بەوە دا کە ڤاکسینی كۆرۆنا لە كۆتایی ئەم مانگەدا دەگاتە عێراق و بۆ هەردوو جۆری كۆرۆنایش بە كار دەهێنرێت.  لە چوارچێوەی رێكارەكانی رێگرتن لە بڵاوبوونەوەی كۆرۆنا، لیژنەی تەندروستی و سەلامەتی لە رۆژانی هەینی، شەممە و یەكشەمەدا قەدەخەی هاتوچۆی گشتی و لە رۆژەکانی دیکەیشدا قەدەخەی هاتوچۆی شەوانەی لەسەرتاسەری عێراق سەپاند.  لە سەرەتای بڵاوبوونەوەی كۆرۆنا لە ئاداری ساڵی ٢٠٢٠ تاوەكو ئێستا، ٦٦١ هەزارو ٤٧٧ كەس لە عێراق تووشی كۆرۆنا بوون، لەو ژمارەیەش ٦١٤ هەزار و ٥٢٩ تووشبوو چاكبوونەتەوە، ١٣ هەزار و ٢٣٢ تووشبوویش مردوون.