بەپێی راگەیێندراوێکی کۆبوونەوەکە، هێرشە مووشەکییەکەی هەولێر بە "هەڕەشە" بۆسەر ئاسایشی نەتەوەیی عێراق باسی لێوە کراوە و داواکراوە هەوڵەکان زیاتر بکرێن بۆ دۆزینەوەی ئەو کەسانەی کە مووشەک دەهاوێژن لە هەر شوێنێکی عێراق بێت. هاوکات، لە کۆبوونەوەکەدا داوایکراوە، لێپرسینەوە بکرێت لەگەڵ ئەو دەزگا ئەمنییانەی لەو شوێنانەن کە هێرشی لەو شێوەیە لێیانەوە ئەنجامدەدرێن.  لە کۆبوونەوەکەدا باس لەو رێکارە ئەمنییانەش کراوە کە بڕیارە بگیرێنەبەر بۆ پارێزگاریکردن لە باڵیۆزخانە و نێردە دیپلۆماسییەکان.  خۆپێشاندانەکانی عێراق و ناڕەزایەتیی خەڵک، بەشێکی دیکە بووە لە کۆبوونەوەکە و کازمی داوایکردووە، کاری زیاتر بکرێت لەسەر ئەو لیژنەی کە لێکۆڵینەوە لە پێشێلکارییەکانی دژ بە خۆپێشاندەران دەکات.  شەوی رابردوو ٣٠ی ئەیلوولی ٢٠٢٠ شەش مووشەک لە گوندی تەرجلەی نزیک بەرتلە کە وەزارەتی ناوخۆ دەڵێت، دەکەوێتە سنووری لیوای ٣٠ حەشدی شەعبی، بە ئاراستەی فڕۆکەخانەی نێودەوڵەتیی هەولێر هاوێژران. هیچ ئامانجێکیان نەپێکاوە و هیچ زیانێکی لێ نەکەوتووەتەوە.  نێچیرڤان بارزانی، سەرۆکی هەرێمی کوردستان پەیامێکی لەبارەی هێرشەکە بڵاوکردەوە و رایگەیاند، دەبێت بە هەموو لایەک ئاراميی هەرێمی کوردستان و عێراق بپارێزین و ئەو هێرشەش بە "دەستدرێژی بۆسەر خەڵکی هەرێمی کوردستان و هاوپەیمانەکانی لە شەڕی دژی تیرۆردا دەبینین".  دوای هێرشەکەش مەسرور بارزانی، سەرۆکی حکومەتی هەرێمی کوردستان پەیوەندیی بە مستەفا کازمی، سەرۆکوەزیرانی عێراقەوە کرد و نیگەرانیی هەرێمی کوردستانی لەو هێرشە پێگەیاند و گوتیشی "حکومەتی هەرێمی کوردستان هیچ جۆرە هەوڵێک بۆ تێکدانی سەقامگیریی کوردستان قبووڵ ناکات و وەڵامیشمان بۆی زۆر تووند دەبێت".  سوپای عێراق رایگەیاند، "گرووپێکی تیرۆریستی" لەڕێگەی ئۆتۆمبێلێکەوە کە سەکۆی چەکی جۆری راجمەی هەڵگرتبوو، پارێزگای هەولێری کردووەتە ئامانج و هێرشەکە هیچ زیانێکی گیانیی نەبووە؛ دژەتیرۆری کوردستانیش دەڵێت، له‌لايه‌ن "ميليشياكانى حه‌شدى شه‌عبييه‌وه" بۆ به‌ئامانجگرتنى فڕۆكه‌خانه‌ى هه‌ولێر به‌كارهاتووه.