عۆن زیاب، گوتەبێژی وەزارەتی سەرچاوەكانی ئاوی عێراق بە تۆڕی میدیایی رووداوی راگەیاند: "بۆ گفتوگۆكردن لەبارەی دابینكردنی بەشە ئاوی عێراق، بڕیارە لە ناوەراستی ئەم مانگە شاندێكی باڵای حكومەتی عێراقی سەردانی توركیا بكات، بەڵام تاوەکو ئێستا ئەندامانی شاندەكە دەستنیشان نەكراون. "  گوتەبێژی وەزارەتی سەرچاوەكانی ئاوی عێراق دەخوازێت وڵاتەکەی و توركیا لەبارەی بەشە ئاوی عێراق بگەنە رێككەوتنی یەكجارەكی و دەڵێت: "گەیشتن بە رێككەوتن زیاتر پەیوەستە بە ئامادەیی توركیا، ئەو رێككەوتنەش زۆر گرنگە و دەبێ بێتەدی، چونكە بەبێ ئەو رێككەوتنە لە ئایندە ناتوانین بەشە ئاوی پێویست بۆ بەكاربەران دابین بكەین، ئەمەش كێشەمان بۆ دروست دەكات".    پێشتر وەزارەتی سەرچاوەكانی ئاوی عێراق رایگەیاند، بڕیارە لە ١٥ی ئەم مانگە شاندێكی حكومی بە سەرۆكایەتیی مەهدی رەشید، وەزیری سەرچاوەكانی ئاو سەردانی توركیا بكات، بۆ تاوتوێكردنی رەشنووسی ئەو پڕۆتۆكۆڵەی ئەنجوومەنی وەزیرانی عێراق بەمدواییە پەسندیكرد كه میكانیزمەكانی هاوكاری لەگەڵ توركیا دیاریكردووە".  رووبارەکانی دیجلە و فوارت لە تورکیاوە دێنە نێو عێراق، دوو سەرچاوەی گرنگی ئاون بۆ عێراق لەڕووی کشتوکاڵییەوە، مانگی ئایاری ٢٠٢٠، توركیا بڕیاریدا یەكەمین تۆرباینی بەنداوی ئلیسوو لەسەر رووباری دیجلە و هاوسنوور لەگەڵ عێراق بخاتەكار.  بەنداوی ئلیسوو بە یەكێك لە گەورەترین بەنداوەكانی سەر رووباری دیجلە دادەنرێت كە دەكەوێتە باکووری کوردستان و لەنزیك سنووری عێراقە، درێژی بەنداوەكە هەزار و ٨٢٠ مەترە و بەرزییەكەی ١٣٥ مەترە، قووڵییەكەشی دوو كیلۆمەترە، رووبەرەكەشی ٣٠٠ كیلۆمەتر چوارگۆشەیە، ٢٠.٩٣ بلیۆن مەتری چوارگۆشە ئاو لەخۆدەگرێت لەكاتی پڕ بوونیدا، هەروەها بە یەكێك لە پرۆژە كارۆئاوییەكانی سەر رووباری دیجلە لە قەڵەم دەدرێت.