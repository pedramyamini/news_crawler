خەزعەلی لە تویتێکدا نووسیوویەتی، "ئەوەی روویدا لە دەستگیرکردنی ئەندامێکی حەشدی شەعبی بە تۆمەتی تەڵەیەکی دانراو بە عەقڵ و دانایی چارەسەرکرا".  قسەکانی ئەمینداری عەسائیبی ئەهلی حەق لەبارەی رووداوەکەی دوێنێ شەوی بەغدایە، کە تێیدا هێزە ئەمنییەکانی عێراق ئەندامێکی ئەهلی حەقیان بەناوی حوسام ئەلئەزیرجاوی دەستگیرکرد، کە تۆمەتبارە بەئەنجامدانی هێرشی مووشەکی بۆ سەر باڵیۆزخانەی ئەمریکا لە عێراق.   دواتر گرووپێک بەناوی عەسائیبەوە لە گرتەیەکی ڤیدیۆییدا ئامادەییان دەربڕی بۆ پێکدادان لەگەڵ هێزەکانی حکومەتی عێراق، ئەوەش لەپێناو ئازادکردنی ئەلئەزیرجاوی و ژمارەیەک گیراوی دیکەی هەمان گرووپ، کە بەهەمان تۆمەت دەستگیرکراون. داوای تەنیا "ئاماژەیەکیان" لە قەیس خەز عەلی دەکرد.  ئەمینداری عەسائیب لە بەشێکی دیکەی تویتەکەیدا نووسیوویەتی، "پابەندبوونی خۆمان بە دەوڵەت و دامەزراوەکانی دووپاتدەکەینەوە، لەهەمانکاتدا جەخت لەمافی بەرهەڵستبوون دەکەینەوە بۆ کۆتاییهێنان بە بوونی هێزە سەربازییەکانی ئەمریکا، لەگەڵ پاراستنی هەیبەتی دەوڵەت و بەئامانجنەگرتنی نێردە دیپلۆماسییەکان".  ئەوە لەکاتێکدایە بەیانیی ئەمڕۆ شەممە ئاژانسی هەواڵگریی و دژە تیرۆری عێراق لە نووسراوێکدا رادەستکردنەوەی "گیراوی سەرەکیی عەسائیب ئەهل حەقی" بە ئاسایشی حەشدی شەعبی راگەیاندووە، کە دوێنێ شەو دەستگیرکردنی بووە هۆی بڵاوبوونەوەی ترس لە سەرهەڵدانی پشێوی پێکدادان لەنێو شاری بەغدا. سەرچاوەیەکیش لە ئەنجوومەنی وەزیرانی عێراق بە رووداوی راگەیاند، ئەو نووسراوە "ساختەیە. "