حوسێن مۆنس، ناسراو بە ئەبو عەلی عەسكەری، ئەندامی ئەنجوومەنی شورا و گوتەبێژی كەتائیبی حیزبوڵڵای عێراقە و زۆرجار رەخنە لە مستەفا كازمی، سەرۆكوەزیرانی عێراق دەگرێت.  راگرتنی هەژمارەكەی عەسكەری لەلایەن تویتەرەوە دوای ئەوە هات كە داوای هاوكاریكردنی ئەو گرووپە چەکدارییانەی کرد كە ئەو بە "بزووتنەوە رزگاریخوازەكان" ناویان دەبات.  پێشتریش ئەبو عەلی عەسكەری لەڕێگەی هەژماری خۆی هەڕەشەی کردووە لە سەرۆككۆمار، سەرۆكی پەرلەمان، سەرۆكوەزیران، دەزگای دژە تیرۆری عێراق، هێزەكانی ئەمریكا و ئەوانەی هاوكاریی هێزەكانی ئەمریكا دەكەن؛ لە ئاداری رابردووشدا مستەفا كازمیی بەوە تۆمەتباركرد كە لە كوشتنی قاسم سولەیمانی و ئەبو مەهدی موهەندیسدا بەشداربووە.  كەتائیبی حیزبوڵڵا یەكێكە لە گرووپە چەكدارەكانی حەشدی شەعبی.  لە ساڵی ٢٠١٦ دا یاسای عێراق حەشدی شەعبیی بە بەشێك لە هێزە چەكدارەكانی عێراقی دانا، بەڵام كەسایەتییەكانی نزیك لە ئێران پێگەیەکی بەهێزیان تێیدا هەیە و زۆرجار تۆمەتی ئەوەیان دەدرێتە پاڵ کە گوێ لە فەرمانەكانی بەرپرسانی باڵای سەربازیی حکومەتی عێراق ناگرن.  هەینیی رابردووش ٨ی کانوونی دووەمی ٢٠٢١ بە تۆمەتی پێشێلکردنی مافەکانی مرۆڤ و سەرکوتکردنی خۆپێشاندەران لە عێراق لە مانگی تشرینی یەکەمی ساڵی ٢٠١٩ وەزارەتی گەنجینەی ئەمریکا سزای بەسەر فالح فەییاز، سەرۆکی دەستەی حەشدی شەعبی لە عێراق سەپاند.