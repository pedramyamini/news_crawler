زوهێر ئەعرەجی، قایمقامی قەزای موسڵی ناوەندی پارێزگای نەینەوا بە تۆڕی میدیایی رووداوی رایگەیاند، چەندین جار شاندی نێودەوڵەتی و حکومەتی عێراق سەردانی چاڵی خەسفەیان لە پارێزگای نەینەوا کردووە، کە قوڵاییەکەی ١٥٠ بۆ ٢٠٠ مەتر دەبێت و داعش لەماوەی دەسەڵاتەکەیدا بە هەزاران تەرمی لە خەڵکی سڤیلی پێکهاتەکان و هێزە ئەمنییەکانی فڕێداوەتە نێوی.  لەبارەی ژمارەی تەرمەکانی نێو ئەو چاڵە، زوهێر ئەعرەجی گوتی، تەنیا لە پرۆسەیەکدا داعش دوو هەزار و ٧٠٠ تەرمی فڕێداوەتە نێو ئەو چاڵە، داعش هەر خۆشی ئەمەی بڵاوکردەوە، بۆیە ئامارێکی دروست نییە لەبارەی ژمارەی تەرمەکان، بەڵام بە هەزاران تەرم مەزەندە دەکرێن.    قایمقامی موسڵ ئاماژەی بەوەکرد، بەردەوام کەسوکاری شوێنبزربووان داوادەکەن چارەنووسی رۆڵەکانیان ئاشکرابکرێت، داوای دەرهێنانی تەرمەکانی نێو ئەو چاڵە دەکەن، بەڵام ئەوە کارێکی "ئێجگار سەختە". بۆیە جارێکی دیکەش ئەو بابەتە خراوەتەبەردەم دەستەی شەهیدان و گۆڕە بە کۆمەڵەکان لە سەرۆکایەتیی ئەنجوومەنی وەزیران، بەڵام تاوەکو ئێستا هیچ شاندێکی نوێ نەچوونەتە ناوچەکە.    چاڵەکە بەلای خەڵكی شاری موسڵەوە شوێنێكی ئاشنایە. خەسفە بەدووری ٢٠ كیلۆمەتر لە باشووری مووسڵ و ٥ كیلۆمەتر لە گوندی عەزبە، لەسەر رێگەی مووسڵ - بەغدا هەڵكەوتووە.   رۆژی ٢٥ - ٢ - ٢٠١٧، شیفا گەردی، رۆژنامەڤانی دیاری تۆڕی میدیایی رووداو كە دەیویست راپۆرتێك لەسەر چاڵی خەسفە ئامادە بكات، لەكاتی نزیكبوونەوە لە چاڵەكە لەگەڵ هێزێكی حەشدی شەعبی، بۆمبێكی چێندراویان پێدا تەقییەوە، بەو هۆیەوە شیفا گەردی شەهید بوو، یونس مستەفای كامێرامانیش بریندار بوو.  لەلایەکی دیکەوە، سەعد عەبدەلی ئەندامی دەستەی راوێژکاران لە ئەنجوومەنی وەزیرانی عێراق رایگەیاند، هەڵدانەوەی چاڵی خەسفە لە پارێزگای نەینەوا پێویستی بە هەوڵی نێودەوڵەتیی هەیە، چونکە ئەمە بیرێکی زۆر گەورە و خوێناوییە، ژمارەی ئەو تەرمانەش نازانن کە فڕێدراونەتەوە نێو ئەو چاڵە.  هەروەها ئەوەشی گوت، ئەستەمیشە ئەو تەرمانەی فڕێدراونەتەوە نێو ئەو  چاڵە بناسرێنەوە و رادەستی کەسوکارەکانیان بکرێنەوە.  تیمێکی پسپۆڕی تایبەت بە گۆڕە بە کۆمەڵەکان بۆ ئەو کارە پلانیان داناوە، بەڵام بە گوتەی سەعد عەبدەلی، "ئەو بابەتە پێویستی بە هەوڵی نێودەوڵەتی هەیە".  چاڵی خەسفە، دەکەوێتە باشووری رۆژئاوای شاری موسڵ ولە ناوچەیەکی چۆڵەوانییە. تەمەنی ئەو چاڵە نازانرێت، بەڵام باس لەوەدەکرێت هەزاران ساڵ لەمەوبەر نەیزەکێک کەوتووەتەخوارەوە ئەو چاڵەی دروستکردووە. داعش لەماوەی دەسەڵاتەکەیدا زۆربەی ئەو کەسانەی دەی کووشتن، فڕێی دەدانە نێو ئەو چاڵە.