شێروان میرزا، ئەندامی لیژنەی دارایی لە پەرلەمانی عێراق بە رادیۆی رووداوی راگەیاند، دانیشتنەکانی لیژنەی دارایی بەردەوامن و بەشی زۆری پرۆژەیاساکە تەواوبووە، ئەوەی ماوەتەوە پەیوەندیی بە هەرێمی کوردستانەوە هەیە.  ئەو ئەندامەی لیژنەی دارایی ئاماژەی بەوە کرد "حکومەتی عێراق و هەولێر گەیشتوونەتە رێککەوتن، بەڵام لە لیژنەی دارایی و لەنێو پەرلەمان هیچ رێککەوتنێک نەکراوە، بەردەوام شیعەکان پێشنیازی نوێ دەهێنن، ئێمە وەکو کورد پشتیوانیی ئەو دەقە دەکەین کە هەردوو حکومەت لەسەری رێککەوتوون، بەڵام لایەنە شیعییەکان کە دەقەکەیان بەدڵ نییە، پێشنیازی دیکە دەهێنن، تاوەکو ئێستا چەند پێشنیازێک هاتوون، ئێمە رەتمانکردوونەتەوە، وەکو رادەستکردنی تەواوی نەوت، رادەستکردنی کێڵگە نەوتییەکان، ئەو پێشنیازانە نادەستوورین".  پێشنیازێک هەبوو کە لە بەندەری جەیهانەوە نەوتی هەرێمی کوردستان رادەستی سۆمۆ بکرێت، شێروان میرزا لەوبارەیەوە دەڵێت "هێشتا شیعەکان ئەو پێشنیازەیان نەهێناوەتە لیژنەی دارایی".