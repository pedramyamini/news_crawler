عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن رایگەیاند، هەڵبژاردن لە وادەی دیاریکراوی خۆیدا دەکرێت، کە ٦ی حوزەیرانی ساڵی داهاتووە، بۆیە هەموو رێکارەکان بەو ئاراستەیە هەنگاو دەنێن.  هینداوی باسی لەوەکرد، هەموو پرۆسەیەکی هەڵبژاردن کەموکوڕی خۆی هەیە، کە دەکرێت سەرجەم بەربەستەکان لاببرێن. کۆمیسیۆن بەشێوەیەکی باش کاردەکات بۆ رێگریکردن لە ساختەکاریی و  تەواوکردنی تۆماری دەنگدەران بەشێوەیەکی بایۆمەتری و خشتەی پرۆسەی هەڵبژاردنی داهاتوو.  هەروەها گوتیشی، تیمی نەتەوەیەکگرتووەکان بەشێوەی جدی کاردەکەن و  بە تێپەڕبوونی کات هەوڵەکانیان زیاتر دەبێت لە رووی ژمارە و جۆرەوە، دەستووریش مافی داوەتە هەموو هاووڵاتییەک لە ناوخۆ و دەرەوە کە بەشداری پرۆسەی هەڵبژاردن بکات.  بەشێک لە میدیاکانی عێراق بڵاویانکردەوە، کە ئەندامانی کۆمیسیۆن داوایان کردووە هەڵبژاردن بۆ مانگی ئەیلوولی ساڵی داهاتوو دوابخرێت. بەهۆی بوونی ئاستەنگ و کێشە و کۆمەڵێک بابەتی تەکنیکی.  د. جەمال کۆچەر، سەرۆکی فراکسیۆنی یەکگرتووی ئیسلامی کوردستان لە پەرلەمانی عێراق بە تۆڕی میدیایی رووداوی راگەیاند، هەوڵێک لە سەرۆکایەتییەکانی کۆمار و وەزیران و پەرلەمان و بەشێک لە کوتلە سیاسییەکان هەیە بۆ ئەوەی یاسای هەڵبژاردن هەمواربکرێتەوە، بەڵام تائێستا بە فەرمی پێشکەشنەکراوە.  هەروەها مەزهەر کروی، ئەندامی پەرلەمانی عێراق رایگەیاند، هەر هەموارکردنێک پێویستە لە رێگەی داوایەکی فەرمی لیژنەی یاسایی بێت بۆ ئەوەی تاوتوێ بکرێت،  گوتیشی هەندێک بڕگەی گرنگ هەن، پێویستە بۆ یاساکە زیاد بکرێت لە پێناو ئاسانکاریکردنی کارەکانی کۆمیسیۆن، بەتایبەتی جێبەجێکردنی فرەبازنەیی کە ئەمە یەکەمجارە لە دوای ٢٠٠٣ ەوە پشتی پێدەبەسترێت.   رۆژی دووشەممە ٢٠٢٠/١١/٣٠ مستەفا کازمی، سەرۆکوەزیرانی عێراق سەردانی کۆمیسیۆنی باڵای سەربەخۆی هەڵبژاردنەکانی کرد، بەدواداچوونی بۆ هەوڵەکانی کۆمیسیۆن کرد لە لابردنی هەموو ئەو بەربەستانەی رووبەڕووی پرۆسەی هەڵبژاردن دەبنەوە و داوای لە دەزگا حکومییەکان کرد کە هەموو ئەو ئاستەنگیانە لاببەن.  د. حەسەن کازم، گوتەبێژی ئەنجوومەنی وەزیرانی عێراق رایگەیاند، لە کاتی سەردانەکەی مستەفا کازمی، سەرۆکوەزیرانی عێراق بۆ کۆمیسیۆنی باڵای سەربەخۆی هەڵبژاردنەکانی عێراق دووپاتکراوەتەوە کە هەڵبژاردن لە وادەی دیاریکراوی خۆیدا بەڕێوەبچێت، کە ٦/٦/٢٠٢٠ ە.   گوتەبێژی ئەنجوومەنی وەزیرانی عێراق گوتیشی: "لە ئەنجوومەنی وەزیراندا دەنگمان بۆ پەسندکردنی یاسای دابینکردنی پارەی کۆمیسیۆن داوە، چاوەڕێ دەکەن لە پەرلەمان پەسندبکرێت بۆیە حکومەت لای خۆی بە چڕی کاردەکات و ئەو قسە دزەکراوانە راست نیین.