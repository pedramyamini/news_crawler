سەڵاح مەهدی، بەڕێوەبەری نووسینگەی مافەكانی مرۆڤ لە عێراق ئاماژەی بەوە دا، بەهۆی تێكچوونی رەوشی ئەمنی و پێشێلكردنی مافەكانیان لەلایەن گرووپە تووندڕەوەكانەوە، ئەو خێزانە کریستیانانەی پارێزگای دیالە كۆچیان كردووە و "ئێستا ئەوانەی لە پارێزگاكە ماون ژمارەیان لە ٢٥ خێزان تێناپەڕێت، ئەوانیش زۆربەیان لە شاری بەعقووبەی ناوەندی پارێزگای دیالەن. "  بە گوتەی سەڵاح مەهدی، بەشێكی کریستیانەکانی پارێزگای دیالە روویان لە شارەكانی هەرێمی كوردستان كردووە و بەشێكی زۆریشیان چوونەتە دەرەوەی وڵات.  بەڕێوەبەری نووسینگەی مافەكانی مرۆڤ لە عێراق دەڵێت: "تاوەكو ئێستاش موڵكەكانیان ماون و پەیوەندییان لەگەڵ كەسوكار و دۆستەكانیان لە هەموو پێكاتە و نەتەوەكان هەیە. "  لەدوای رووخانی رژێمی سەدام حوسێنەوە لە ٢٠٠٣، كۆچی کریستیانەکانی عێراق دەستیپێكرد. لەدوای ململانێی تایفییش لەنێوان ساڵانی ٢٠٠٦ - ٢٠٠٨ كە راستەوخۆ  کریستیانەکان كرانە ئامانج، بەتایبەتییش دوای هێرشكردنە سەر كەنیسەی سەیدە نەجات لە بەغدا لە ساڵی  ٢٠١٠ كە تێیدا ٥٠ كەس كوژران، لەگەڵ زیادبوونی هەڕەشە، رفاندن و كوشتن لەنێو ماڵەكانیاندا، کۆچی کریستیانەکان زیاتر چڕبووەوە.  بە گوتەی كاردیناڵ لویس روفائیل ساكۆ، كەسایەتیی دیاری کریستیانەکان، تا ساڵی ٢٠٠٣ زیاتر لە ملیۆن و نیوێك کریستیان لە عێراق هەبوون، بەڵام  ئێستا ژمارەیان ناگاتە نیو ملیۆن. بۆ نموونە لە بەغدا كە تا ٢٠٠٣ نزیكەی ٧٥٠ هەزار کریستیان هەبوون، ئێستا كەمتر لە ٧٥ هەزاری تێدا ماوە.