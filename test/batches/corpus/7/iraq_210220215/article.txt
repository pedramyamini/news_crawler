بەهادین نووری، گوتەبێژی فراکسیۆنی دەوڵەتی یاسا لە پەرلەمانی عێراق، بە تۆڕی میدیایی رووداوی راگەیاند: "ناکۆکییەکان لەنێوان فراکسیۆنە شیعەکاندا گەورەن، بۆیە هێشتا کۆدەنگییەک لەنێوان ئەو فراکسیۆنانەدا لەبارەی ئەو پرسەوە بەدینەهاتووە. "  گوتەبێژی فراکسیۆنی دەوڵەتی یاسا گوتیشی: "دەوڵەتی یاسا لە سەرەتاوە هەڵوێستی دیارە کە بریتییە لە بەدیهێنانی دادپەروەری و یەکسانی لە دابەشکردنی سامان لە چوارچێوەی بودجەی گشتیدا. دەبێت بودجەی ئەمساڵیش لەسەر ئەو بنەمایە پەسندبکرێت. "  رۆژی شەممە ٢٠٢١/٠٢/٢٠ د. جەمال کۆچەر، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "بەغدا و هەولێر نزیکن لە رێککەوتن، چونکە داواکاریی لایەنە شیعەکان لەبارەی بەشە بودجەی هەرێمی کوردستانەوە لە بودجەی فیدراڵیی ساڵی ٢٠٢١ دا نەدەبووە کردار و ئەستەم بوو بتوانن هەرێمی کوردستان بە داواکارییەکانیان پابەند بکەن. ئەوە جیا لەوەی لایەنە شیعەکان لەنێو خۆیاندا لەبارەی بەشە بودجەی هەرێمی کوردستان هاوڕانین. لە کاتێکدا دەقێک هەیە لەبارەی ئەو بەشە بودجەیە. خودی حکومەت پەسندی کردووە، حکومەتیش هێندەی هی عەرەب و شیعەیە، هێندە هی کورد نییە، چونکە لە حکومەتدا شیعە خاوەنی زۆرینەیە. "  بەپێی رەشنووسی پرۆژە یاسای بودجەی گشتیی ساڵی ٢٠٢١ کە حکومەتی عێراق رەوانەی پەرلەمانی کردووە، لە پاڵ رۆژانە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، لەگەڵ رادەستکردنی ٥٠ % ی داهاتی دەروازەکان و داهاتی دیکەی هەرێمی کوردستان بە حکومەتی عێراق، دەبێت شایستە داراییەکانی نێوان هەولێر  و بەغدا لە ساڵی ٢٠٠٤ ەوە تاوەکو ٢٠٢٠ یەکلایی بکرێنەوە. ئەو کات حکومەتی عێراق بەشە بودجەی هەرێمی کوردستان دەنێرێت کە بە رێژە ١٢.٦٧ % ـی بودجەکەیە و بڕەکەی هێشتا دیاری نەکراوە.  تاوەکو کۆتایی هەفتەی رابردوو شاندی دانوستاندنکاری هەرێمی کوردستان لە بەغدا بەردەوام بوو لە دانوستاندن لەگەڵ لایەنە سیاسییەکانی عێراق بۆ رێککەوتن لەبارەی بەشە بودجەی کوردستان لە پرۆژەیاسای بودجەی فیدراڵیی ساڵی ٢٠٢١ کە هێشتا لە پەرلەمان پەسندنەکراوە.