عەلی عەللاوی، وەزیری دارایی عێراق، لە لێدوانێکی رۆژنامەڤانیدا رایگەیاند، مووچەی ئەم مانگەی خانەنشینکراوان بەبێ هیچ کێشەیەک دابەشکراوە و دەشڵێت "لە چەند رۆژ و هەفتەی داهاتوو دەست بە پێدانی مووچە و دەرماڵەی فەرمانبەران دەکرێ".  وەزیری دارایی عێراق راشیگەیاند، ئەگەر پەرلەمان پرۆژەیاسای وەرگرتنی قەرز پەسند بکات، ئەوا پارە بەردەست دەبێ، "پرۆژەکە زۆر گرنگە، چونکە پێداویستییە داراییەکانی دەوڵەت دابین دەکات و کورتهێنانی بودجە چارەسەر دەکات".  ئەنجوومەنی وەزیرانی عێراق، چوارشەممەی رابردوو ٣٠ ـی ئەیلوول، پرۆژەیاسای وەرگرتنی قەرزی دیکەی نێوخۆیی پەسندکرد و رەوانەی پەرلەمانی کرد، بەڵام هێشتا دیار نییە کەی پەرلەمان ئەو پرۆژەیاسایە پەسند دەکات.  پێشتریش نووسینگەی راگەیاندنی عەلی عەللاوی لە ٢٨ ـی ئەیلوولی ٢٠٢٠، رایگەیاند: بۆ پڕکردنەوەی کورتهێنانی دارایی، حکومەتی عێراق هەوڵی بەدەستهێنانی قەرزی نێوخۆیی و دەرەکی داوە، ئەو ١٥ تریلیۆن دینارەی قەرزی نێوخۆییش کە پێشتر وەرگیراوە، تاوەکو کۆتایی مانگی رابردوو خەرجکراوە بۆ پێدانی مووچە و دابینکردنی خەرجییە سەرەکییەکان و بواری ئەمنی.  وەزارەتی دارایی عێراق نەخشەڕێگایەک ئامادە دەکات بۆ دابینکردنی خەرجیی سێ مانگی داهاتووی ئەمساڵ، کە بەمزووانە لە پەرلەمان تاوتوێ دەکرێت و بریتییە لە وەرگرتنی قەرزی نێوخۆیی زیاتر، ئەگەر پەسند بکرێ هەموو مووچەی پێ دابیندەکرێ.  د. جەمال کۆچەر، ئەندامی لیژنەی دارایی و ئابووری پەرلەمانی عێراق بە تۆڕی میدیایی رووداوی، رایگەیاند، شەقامی عێراق هەمووی هەژاوە بەهۆی درەنگکەوتنی مووچە. ئەمەش وا پێناسە دەکرێت حکومەتی عێراق لەماوەی ئەم سێ مانگەی بەردەمی ئەگەر قەرزنەکات بە قەیرانێکی دژواردا تێدەپەڕێت. گوتیشی "ناردنی پارەی هەرێمی کوردستان پێش دابەشکردنی مووچەی بەغدا گوشارێکی زۆر دەخاتە سەر حکومەتی عێراق، کازمی بەشەکەی هەرێمی کوردستان یان لەگەڵ هی خۆی دابەشی دەکات یان دوای دابەشکردنی مووچەی حکومەتی عێراق ٣٢٠ ملیارەکەی هەرێمی کورستان دەنێرێت. "  ٤٩ رۆژە حکومەتی عێراق مووچەی فەرمانبەرانی دابەشنەکردووە، تاوەکو ئێستاش وەزارەتی دارایی هیچ وادەیەکی بۆ دابەشکردنی مووچەی فەرمانبەران دیاری نەکردووە، ئەوە لەکاتێکدا پێشتر لە ناوەڕاستی هەموو مانگێک حکومەتی عێراقی دەستی بە دابەشکردنی مووچە دەکرد.