سکرتێری گشتی نەتەوە یەکگرتووەکان لە راگەیێنراوێکدا لەبارەی جێبەجێکردنی بڕیاری ٢٥٢٢ و کارەکانی یونامی لە عێراق رایگەیاند: "هێرشی سەر کاروان و نێردە دیپلۆماسییەکان لە عێراق هێشتا مایەی نیگەرانیی زۆری ئێمەیە"، داوا لە حکومەتی عێراقیش دەکات "لێپێچینەوە" لەگەڵ ئەوانە بکات دەستیان لەو هێرشانەدا هەیە و بیانهێنێتە بەردەم یاسا.  سکرتێری گشتیی نەتەوەیەکگرتووەکان داوای دەرکردنی ئەو یاسایانە دەکات کە بەڕێوەچوونی هەڵبژاردنی پێشوەختە ئاسان دەکەن، بەڵام پێش ئەوە یاسای دادگای فیدراڵی گرنگە و دەبێت رێککەوتنێک هەبێت لەسەر ئەندامیێتی ئەنجوومەنی دادگای فیدراڵی.  گوتیرێز زیاتر لەسەر عێراق قسەی کرد و دەڵێ: بەرپرسیارێتی هەمووانە هەوڵی هەڵبژاردنێکی پاک و بێگەرد بدەن لە عێراق، کۆمیسیۆن دوور بێت لە دەستوەردانی سیاسی، نەتەوە یەکگرتووەکانیش بە هەموو شێوەیەک پاڵپشتی هەڵبژاردنەکە دەکات.  بە بڕوای سکرتێری گشتی نەتەوە یەکگرتووەکان ئابووریی عێراق هێشتا لە دۆخێکی خراپدایە هۆکارەکەشی نەبوونی چاکسازییە لەگەڵ دابەزینی نرخی نەوت و پەتای کۆرۆنا، پێشوازیش لە پێشنیاز و هەوڵەکانی حکومەتی عێراق دەکات بۆ چاکسازی ئابووری و بە هەنگاوی یەکەمی رووبەڕبوونەوەی ئەو ئاستەنگەی دادەنێت.