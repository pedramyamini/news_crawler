لە دیدارەکەدا کە د. فوئاد حسێن، وەزیری دەرەوەی عێراق ئامادەی بوو، جەخت لە پێویستیی پارێزگاری لە سەروەری و سەقامگیریی عێراق و پشتیوانیی دەوڵەت بۆ سەپاندنی دەسەڵاتی یاسا و پاراستنی ئاسایش و ئارامیی هاووڵاتییان کرایەوە.  ھاوکات بەگرنگییەوە باس لە پێویستیی پشتیوانیکردنی عێراق بۆ ریشەکێشکردنی تیرۆر و کەمکردنەوەی گرژییەکانی ناوچەکە و دوورخستنەوەی عێراق لە کاریگەریی ململانێکانی ناوچەکە کرایەوە.  تەوەرێکی دیکەی دیدارەکە بۆ باسکردن لە هەڵبژاردنەکانی داهاتوو تەرخان کرابوو. بۆ ئەو مەبەستەش ئامادەبووان جەختیان لە گرنگیی دەستەبەرکردنی پاک و بێگەردیی ھەڵبژاردنەکان و فەراهەمکردنی سەرجەم پێداویستییەکان کردەوە، بە جۆرێک ئەنجامەکەی ببێتە مایەی ھێنانەدیی خواست و داوا رەواکانی خەڵک، دوور لە ساختەکاری و فرتوفێڵ و گوشار.  ھاوکات پشتیوانی و هاوئاهەنگیی نوێنەرایەتیی نەتەوە یەکگرتووەکان لە عێراق بە پێویست زانرا بۆ سەرپەرشتی و چاودێریکردنی هەڵبژاردنەکان تاوەکو بە شێوەیەکی پاک و روون پرۆسەکە بەڕێوەبچێت.  لەلای خۆیانەوە باڵیۆزان پابەندبوونی وڵاتەکانیان بە پاراستنی ئاسایش و سەقامگیری و بەهێزکردنی سەروەریی عێراق دووپاتکردەوە. ھەروەھا جەختیان لە پشتیوانیکردنی ھەوڵەکانی عێراق بۆ ریشەکێشکردنی تیرۆر و رووبەڕووبوونەوەی ئاڵنگارییە ئابوورییەکان و بەهێزکردنی هاریکاریی دووقۆڵی و هاوبەش لە تەواوی بوارەکاندا کردەوە.