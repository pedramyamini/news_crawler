بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ پێنجشەممە مستەفا کازمی، سەرۆکوەزیرانی عێراق عێراقی بەجێهێشت و بەرەو ئەنقەری پایتەختی تورکیا بەڕێکەوت.  وەک لە راگەیێندراوەکەدا هاتووە، کازمی لەگەڵ رەجەب تەیب ئەردۆغان سەرۆککۆمار و گەورە بەرپرسانی ئەو وڵاتە کۆدەبێتەوە، کە تێیدا گفتوگۆدەکەن لەبارەی هاوکاری دوو قۆڵی نێوان عێراق و تورکیا و کۆمەڵێک دۆسیە و پرس کە جێگەی گرنگی هاوبەشی نێوان هەردوو لایە.    رۆژی چوارشەممە، وەزیری دەرەوەی عێراق و وەزیری دەرەوەی تورکیا کۆبوونەوە و جەختیان لە بەهێزكردنی پەیوەندییە دوو قۆڵییەكان و بەرزكردنەوەی قەبارەی ئاڵوگۆڕی بازرگانی نێوان وڵاتەکانیان كردەوە.  فوئاد حوسێن، وەزیری دەرەوەی عێراق رایگەیاند: "سەرەڕای گرتنەبەری رێكارەكانی بەرەنگاربوونەوەی كۆرۆنا، ئاڵوگۆڕی بازرگانیی نێوان بەغدا و ئەنقەرە لە ساڵی ٢٠١٩ نزیكەی ١٥.٨ ملیار دۆلار بووە و لە سەرەتای ئەمساڵیش تاوەكو ئێستا گەیشتووەتە ١٦ ملیار؛ دەکرێت لە ساڵی داهاتووشدا بۆ نزیكەی ١٧ ملیار دۆلار بەرزبێتەوە، ئەوەش جێگەی دڵخۆشیە لە پەیوەندەیە دووقۆڵیەكانی نێوان هەردوولا".  وەزیری دەرەوەی تورکیاش بە گرنگییەوە باس لە پەیوەندییەکانی نێوان وڵاتەکەی و عێراق کرد و گوتی زەمینەی پەرەدان بە پەیوەندییەکان زۆرن.   جگە لە بابەتی بازرگانی و ئابووری، چاوەڕێ دەکرێت شەڕی نێوان پەکەکە و سوپای تورکیا و ئۆپەراسیۆنەکانی تورکیا لە باشووری کوردستان بە بیانووی رووبەڕووبوونەوەی پەکەکە، تەوەرێکی سەرەکی دانیشتنی مستەفا کازمی و رەجەب تەیب ئەردۆغان بێت.