عیسام عەبدوللەتیف محەممەد، سەرۆکی دەستەی چاودێریی خاوەن پێداویستییە تایبەتەکان لە وەزارەتی کار و کاروباری کۆمەڵایەتیی عێراق رایگەیاند، بە هەوڵی بەردەوامی دەستەکەیان و بەدواداچوونی خودی وەزیری کار لەگەڵ وەزارەتی دارایی، رەزامەندی درا بە خەرجکردنی مووچەی خاوەن پێداویستییە تایبەتەکان، چونکە ئەو چینە پێویستیان بە چاودێری و گرنگیدانی تایبەت هەیە.  سەرۆکی دەستەی چاودێریی خاوەن پێداویستییە تایبەتەکان گوتیشی، داوا لە خاوەن پێداویستییە تایبەتەکان دەکەن لەکاتی وەرگرتنی مووچەکانیان لە بانکەکانی رەشید و رافیدەین و ئاشوور، رەچاوی خۆپارێزی لە پەتای کۆرۆنا بکەن.  رۆژی ٥ی تشرینی دووەم وەزارەتی دارایی عێراق بڕیاریدا مووچەی خانەنشینان بۆ مانگی تشرینی دووەم خەرجبکرێت.  ئێوارەی رۆژی چوارشەممە ٤ی تشرینی دووەمی ٢٠٢٠، د. عەلی عەللاوی، وەزیری دارایی عێراق لە هەڤپەیڤینێکدا لەگەڵ کەناڵی عێراقییە رایگەیاند، ئێستا ساڵانە ١٣ تریلیۆن دینار بۆ خانەنشینان خەرجدەکرێت، هەروەها ٣ - ٤ تریلیۆن دیناریش زیاد دەبێت.  رۆژی سێشەممەی رابردوو، دوای کۆبوونەوەی ئەنجوومەنی وەزیران، ئەحمەد مەلا تەڵاڵ، گوتەبێژی سەرۆکوەزیرانی عێراق لە کۆنگرەی رۆژنامەڤانیی هەفتانەی خۆیدا رایگەیاند، مستەفا کازمی، سەرۆکوەزیرانی عێراق داوای لە وەزارەتی دارایی کردووە چارەسەرێکی خێرا بدۆزرێتەوە، لانیکەم بۆ خەرجکردنی مووچەی خانەنشینی.  ئەمەش لەکاتێکدایە دابەشکردنی مووچەی فەرمانبەرانی عێراق ٢٥ رۆژ لە وادەی دیاریکراوی خۆی دواکەوت. وەزیری دارایی عێراق  رایگەیاند "هۆکارەکەی روونە و لە چەندین دیداری رابردوودا باسی هۆکارەکانی دواکەوتنی مووچەمان کردووە، مانگانە کورتهێنانێکی زۆر گەورە لە بودجەدا هەیە، کە ٤ بۆ ٥ تریلیۆن دینارە، رێگای زۆر کورتخایەن بۆ چارەسەرکردنی مووچە، بریتییە لەوەی دابەشکردنی مووچە دوابخەین، تاوەکو داهاتی سەرەکیی نەوت و داهاتی دیکە و پێویستمان لا کۆدەبێتەوە بۆئەوەی مووچە دابەشبکەین".