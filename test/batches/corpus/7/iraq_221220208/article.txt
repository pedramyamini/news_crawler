فیراس حەمدانی، سەرۆکی ژووری بازرگانیی بەغدا دەڵێت "کێشەی گەورەمان ھەیە، بازرگانەکان، ئەوانەی کاری کڕین بە دۆلار دەکەن، ئێستا ناتوانن پارەکان بگەڕێننەوە، چونکە بە نزیکەی ٢٠ - ٢٥ % ھاتووەتە سەر، چونکە ئەمەی روویدا زۆر بڕیارێکی لەناکاو بووە، لە ئەنجامدا ئەوە کێشەی گەورە بەدوای خۆیدا دەھێنێت لەڕووی یاسایی و عەشایەریشەوە".  رافد عەبد دوکاندارە و دەڵێت "حکومەت نازانێت بەڕێوەبەری بانک لە کۆشکەکەی دانیشتووە، وەزیری داراییش لە کۆشکەکەی دانیشتووە، ئەگەر دەرچنە دەرەوە و ھەژاران ببینن ئەوکاتە ھەست بە موعاناتەکان دەکەن".  گۆڕەپانی تەحریری بەغدا سەکۆی ناڕەزایەتییەکی دیکەی خەڵکە، خۆپێشاندەران بە دروشمی "نا بۆ بێبەھاکردنی دراوی عێراقی" داوا لە حکومەت و بانکی ناوەندی دەکەن لەوە زیاتر باری گرانی سەر شانیان گران نەکەن.  خۆپێشاندەرێک بەناوی ئەحمەد موحسین گوتی "ھەر دەوڵەتێک لەم جیھانە ئەگەر لەڕووی ئابوورییەوە ھەرەس بهێنێت کەواتە ئەو دەوڵەتە لەڕووی سیاسیشەوە بە نزیکترین کات بەتەواوی ھەرەس دەھێنێت". خۆپێشاندەرێکی دیکە بەناوی مەنال محەممەد باسی لەوە کرد "بازاڕ ھەمووی ھاوردەکراوە، ئەوەش پێویستی بە خەرجکردنی دۆلار ھەیە، بۆیە ھەر بەرزبوونەوەیەک کاریگەریی لەسەر خەڵک و ئەو پێداویستییانە دەکات کە دەھێنرێن".  لەژێر ھیچ گوشارێک بانکی ناوەندی و حکومەتی عێراق لە بڕیاری دابەزینی نرخی دینار بەرامبەر دۆلار پاشگەز نەبوونەتەوە، ئەمە بە رێگەیەکی سەرەکیی چارەی دەردی کورتھێنانی دارایی دەبینن.  مەحموود داغر، پسپۆڕی سیاسەتی نەختی و بەڕێوەبەری گشتی لە بانکی ناوەندیی عێراق دەڵێت "ئەو بڕیارە جێگیر دەکرێت، لەلایەن بانکی ناوەندی دەرچووە و خاوەنی دەسەڵاتن و بەرپرسن لەو بڕیارە، بەردەوام دەبن لەسەری، بۆیە پێویستە ھەموو کەسێک خۆی ئامادەبکات لەبارەی ئەو ھەنگاوە، ئیدی گۆڕانکاری نییە".  ھەرچەندە ناڕەزایەتییەکان لە بەرامبەر ئەو ھەنگاوانەی حکومەتی عێراق بۆ پڕکردنەوەی کورتھێنانی دارایی ناوێتی، تاوەکو دێت فراوانتر دەبن، بەڵام حکومەت پرۆژەیاسای بودجەی ٢٠٢١ی پەسندکرد و جیاوازتر لە خەڵک دەڵێن، ئەمە باشترین ھەنگاوە لەم کاتەدا ناویانە.