بە هۆی زیادبوونی تووشبووانی ڤایرۆسی کۆرۆنا لە سنووری پارێزگای دهۆک، پێش چوار مانگ بەڕێوەبەرایەتیی گشتیی تەندروستیی دهۆک بڕیاری دا نەخۆشخانەی گشتیی ئازادیی دهۆک کە گەورەترین نەخۆشخانەی ئەو سنوورەیە بۆ چارەسەرکردنی تووشبووانی کۆرۆنا تەرخان بکات.  رۆژی دووشەممە ٢٠٢٠/١٢/٢٨ دوای کۆبوونەوەیەک بەڕێوەبەرایەتیی گشتیی تەندروستیی دهۆک بڕیاری دا بەشێک لەو نەخۆشخانەیە جارێکی دیکە بە رووی نەخۆشانی دیکەشدا بکرێتەوە.  د. ئەفراسیاب مووسا، بەڕێوەبەری گشتیی تەندروستیی دهۆک بە تۆڕی میدیایی رووداوی راگەیاند: "دوای پشووی سەری ساڵ بەشەکانی راوێژکاری، فریاکەوتنی خێرا، تاقیگەکان و تیشک بە رووی هەموو نەخۆشەکاندا دەکرێنەوە، وەکو پێش بڵاوبوونەوەی کۆرۆنا. "  بەڕێوەبەری گشتیی تەندروستیی دهۆک ئاماژەی بەوە دا، دوای ماوەیەکی دیکە ئەگەر رەوشی کۆرۆنا بەم جۆرە بمێنێتەوە، ئەوا هەموو بەشەکانی دیکەی نەخۆشخانەی گشتیی ئازادی دەکرێنەوە.  د. ئەفراسیاب مووسا باسی لەوە کرد کە ژمارەی تووشبوون و مردن بە کۆرۆنا لە سنووری پارێزگای دهۆک کەمبوونەتەوە، بەڵام هەر چاودێریی دەکەن و بە هەستیارییەوە هەنگاو دەنێن.  لە دهۆک ٣٣ هەزار و ٩٠٨ کەس تووشی ڤایرۆسی کۆرۆنا بوون، لەو ژمارەیە ٢١ هەزار و ٥٢٠ کەس چاکبوونەتەوە و ٦٧٩ تووشبوویش مردوون.  تاوەکو ئێستا لە هەرێمی کوردستان ١٠٢ هەزار و ٩٥٩ تووشبووی ڤایرۆسی کۆرۆنا تۆمارکراون، لەو ژمارەیە ٦٩ هەزار و ٣٦٧ کەس چاکبوونەوتەوە و سێ هەزار و ٣٧٧ تووشبوویش مردوون.