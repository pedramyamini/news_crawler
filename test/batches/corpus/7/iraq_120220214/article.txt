جەواد مووسەوی، بڕیاردەری شانەی باڵای بەرەنگاربوونەوەی قەیرانی پەتای کۆرۆنا رۆژی هەینی ٢٠٢١/٠٢/١٢ بە تۆڕی میدیایی رووداوی راگەیاند: "بێگومان دۆخەکە ئێستا بەراورد بە پێشوو خراپترە، ئەمە بەو واتەیەیە کە عێراق بە شێوەیەکی فەرمی و زانستی دوچاری شەپۆلی دووەمی ڤایرۆسی کۆرۆنا بووە. ئەوە جگە لە هاتنی جۆری نوێی ڤایرۆسی کۆرۆنا بۆ عێراق. "  جەواد مووسەوی باسی لەوەش کرد: "ئەوەی جێی مەترسییە ئەوەیە کە بە لەبەرچاوگرتنی دۆخی وڵاتانی جیهان، بێگومان شەپۆلی دووەمی ڤایرۆسی کۆرۆنا لە شەپۆلی یەکەمی ڤایرۆسەکە سەختتر دەبێت، بۆیە هیوادارین هاووڵاتییان بۆ خۆپاراستن لە تووشبوون بە ڤایرۆسی کۆرۆنا پابەندی رێنمایی و رێکارە تەندروستییەکان و دوورەپەرێزی و بەستنی دەمامک بن. "  بڕیاردەری شانەی باڵای بەرەنگاربوونەوەی قەیرانی پەتای کۆرۆنا ئاماژەی بەوە دا، ئەگەر هەیە شوێنە قەرەباڵخەکان دابخرێن، ئەگەریش هەیە قەدەخەی هاتووچۆ لەو پارێزگا  و گەڕەکانە بسەپێنرێت کە تووشبووی زۆریان هەیە.  بە گوتەی مووسەوی: "بۆ نموونە لە چەند رۆژی رابردوودا بینیمان کە ژمارەی تووشبووانی کۆرۆنا لە پارێزگاکانی بەسرە، زیقار، سلێمانی و ناوچەی کەرخ لە بەغدا زیاد بوو. بەڵام سەپاندنی قەدەخەی هاتووچۆ لە هەموو عێراق لەم قۆناخەدا زۆر دوورە، هەرچەندە سەپاندنی قەدەخەی هاتووچۆ بە زۆر زیادبوونی ژمارەی تووشبووانەوە بەندە. "  هەر رۆژی هەینی وەزارەتی تەندروستی و ژینگەی عێراق لە راگەیێندراوێکدا رایگەیاند: "دوو هەزار و ٥٣٠ کەسی دیکە لە عێراق و هەرێمی کوردستان تووشی کۆرۆنا بوون. هاوکات ١٠٠٨ تووشبووی دیکەی کۆرۆنا چاکبوونەوە و ١٣ تووشبووی دیکەی کۆرۆنا مردوون. "  تائێستا ٦٣٩ هەزار و ٤٣٨ کەس لە عێراق و هەرێمی کوردستان تووشی کۆرۆنا بوون، ٦٠٤ هەزار و ٨٢٢ لەو تووشبووانە چاکبوونەتەوە، واتا ٩٤.٦ % ـی تێکڕای تووشبووان. هەروەها ٢١ هەزار و ٤٥٩ تووشبووی کۆرۆنا هێشتا چارەسەر وەردەگرن، ٢٥٩ لەو تووشبووانە لەژێر چاودێریی چڕدان، ١٣ هەزار و ١٥٧ تووشبووی کۆرۆناش مردوون.