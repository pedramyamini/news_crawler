ئەمڕۆ یەكشەممە ١١ی تشرینی یەکەمی ٢٠٢٠ ناسر حەسەن شبلی، وەزیری گواستنەوەی عێراق رایگەیاند "لە رۆژی دووشەممە ١٢ی تشرینی یەکەمی ٢٠٢٠ ـەوە، بەپێی خشتەی دیاریكراو كۆمپانیای گشتیی هێڵی ئاسمانیی عێراقی، گەشتە ئاسمانییەكانی بۆ شارەكانی تاران و مەشهەد لە كۆماری ئیسلامیی ئێران دەستپێدەكاتەوە".  وەزیری گواستنەوەی عێراق ئاماژەی بەوەش کرد "دەستپێكردنەوەی گەشتەكان دوای بەدەستهێنانی رەزامەندیی دەسەڵاتی فڕۆكەوانیی ئێران دێت بۆ دەستپێكردنەوەی گەشتەكان لە بەغدا و نەجەف بۆ مەشهەد و تاران و بە پێچەوانەوە، كە لە ٢٥ی ئەیلوول تاوەكو ٨ی تشرینی یەکەمی ٢٠٢٠ لەسەر داوای دەسەڵاتدارانی ئێرانی راگیرابوو".  حەسەن شبلی باسی لەوە کرد "وەزارەت و كارگێڕیی گواستنەوەی نیشتمانی سوورن لەسەر دووبارە بەكارخستنەوەی ئەو هێڵە گرینگە لەگەڵ بەهێزكردنی رێكارەكانی خۆپارێزی و پابەندبوون بە رێنماییەكانی لیژنەی باڵای تەندروستی و سەلامەتیی نیشتمانی و رێنماییەكانی دەسەڵاتی فڕۆكەوانیی شارستانیی عێراق و رێكخراوی فڕۆكەوانیی جیهانی تایبەت بە خۆپاراستن لە كۆرۆنا".  لە ٢٥ی ئەیلوول وەزارەتی گواستنەوەی عێراق گەشتە ئاسمانییەكانی بۆ ماوەی دوو هەفتە لەگەڵ ئێران هەڵپەسارد، كۆمپانیای هێڵی ئاسمانیی عێراقیە گەشتەكانی لەڕێگەی هەردوو فڕۆكەخانەی بەغدا و نەجەف بۆ ئێران دەکات.