نووسینگەی مستەفا کازمی، سەرۆکوەزیرانی عێراق، لە راگەیێندراوێکدا رایگەیاند، "ئەنجوومەنی وەزیران لە کۆبوونەوەی ئاسایی خۆیدا بە سەرۆکایەتی بەڕێز مستەفا کازمی پرۆژە یاسای پڕکردنەوەی کورتهێنانی دارایی پەسندکرد و رەوانەی پەرلەمانی کرد. "  هاوکات ئەحمەد مەلا تەڵاڵ، گوتەبێژی سەرۆکوەزیرانی عێراق، لە کۆنگرەی رۆژنامەوانیی هەفتانەیدا رایگەیاند: "بودجەی ٢٠٢٠ رەوانە ناکرێت و لەگەڵ بودجەی ٢٠٢١ ـدا تێکەڵ ناکرێت. هەروەها یاسای پڕکردنەوەی کورتهێنانی دارایی لەبری بودجە نییە. "  نووسینگەی راگەیاندنی عەلی عەللاوی، وەزیری دارایی عێراق، رۆژی دووشەممە ٢٨ ـی ئەیلوولی ٢٠٢٠ لە راگەیێندراوێکدا رایگەیاند، حکومەتی عێراق بۆ پڕکردنەوەی کورتهێنانی دارایی هەوڵی بەدەستهێنانی قەرزی ناوخۆیی و دەرەکیی دا، ئەو ١٥ تریلیۆن دینارەی قەرزی ناوخۆییش کە پێشتر وەرگیرا، تا کۆتایی مانگی رابردوو خەرجکرا.  نووسینگەکەی وەزیری دارایی ئاماژەی بەوەش دا، بۆ پێدانی مووچە و دابینکردنی خەرجییە سەرەکییەکان ئێستاش وەزارەت نەخشەڕێگەیەک ئامادە دەکات بۆ دابینکردنی خەرجیی سێ مانگی داهاتووی ئەمساڵ کە بەم زووانە لە پەرلەمان دەیخەنەڕوو و بریتییە لە وەرگرتنی قەرزی ناوخۆیی زیاتر، ئەگەر پەسندبکرێت هەموو مووچەی پێ دابیندەکرێت.  ئەوە لە کاتێکدایە پێدانی مووچەی مانگی ئەیلوولی ٢٠٢٠ لە عێراق ١٥ رۆژە لە وادەی خۆی دواکەوتووە.