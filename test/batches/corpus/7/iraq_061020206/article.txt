ئێوارەی رۆژی سێشەممە ٦ی تشرینی یەکەمی ٢٠٢٠، عەلی باپیر، ئەمیری کۆمەڵی ئیسلامیی کوردستان لەگەڵ مستەفا کازمی، سەرۆکوەزیرانی عێراق کۆبوونەوە.  عەبدولسەتار مەجید، ئەندامی شاندی کۆمەڵ و سەرۆکی لیژنەی کشتوکاڵ و ئاودێری لە پەرلەمانی کوردستان، بە تۆڕی میدیایی رووداوی راگەیاند، لە کۆبوونەوەکەدا باسی دۆخی ئابووریی عێراق و هەرێمی کوردستان کرا. "کازمی گوتی بەم نزیکانە مووچەی فەرمانبەران رەوانە دەکەن". ئەو پەرلەمانتارەی کۆمەڵ دەشڵێت "کازمی بە پێویستی زانی وردبینی لە ژمارەی فەرمانبەرانی هەرێمی کوردستاندا بکرێت".  بە گوتەی ئەو ئەندامەی شاندەکەی کۆمەڵ، عەلی باپیر بە کازمی گوتووە "بەڕاستی ئەرکێکی سەخت و قورس و لە قۆناخێکی دژواردا کەوتووەتە سەرشانتان و هیوادارین خوای گەورە سەرکەوتووت بکات".   عەبدولسەتار مەجید، کە خۆی لە کابینەی پێشوو وەزیری کشتوکاڵ و سەرچاوەکانی ئاو بوو،  ئاماژەی بەوەکرد، لە کۆبوونەوەکەیاندا لەگەڵ کازمی، باسی خەرجکردنی پارەی گەنمی جووتیارانیانیشیان کردووە، کە بۆ ساڵانی ٢٠١٤، ٢٠١٥ و ٢٠١٦، کە بڕەکەی ٥٧٦ ملیار دینارە.  گوتی "سەرۆکوەزیران باوەڕی بە خەرجکردنی شایستە داراییەکانی جووتیاران هاتووەو رایگەیاند پارەکە قۆناخ بە قۆناخ خەرج دەکەن".