هێزە ئەمنییەکانی عێراق ئاشکرایانکردووە، "تەرمی ئەفسەرەکە کە لە نزیک سنوورەکانی ئێران دۆزراوەتەوە، ناسراوەتەوە و ناوی علێوی یودان عەباسە. ئەوەش لە رێگەی ئەو میدالیایەوە کە بەملییەوە بووە و ناوی خۆی لەسەر هەڵکۆڵراوە". سەرچاوەکە ئاشکرایکردووە، "گەڕان بۆ دۆزینەوەی کەسوکارەکەی بەردەوامە".  ئەوە دووەم تەرمی کوژراوانی شەڕی هەشت ساڵەی نێوان ئێران و عێراقە، کە لە ماوەی کەمتر لە دوو مانگدا دەدۆزرێنەوە.  پێشتر سەرچاوە هەواڵەکانی عێراق، رایانگەیاندووە، "سریەی دووی سەر بە فەوجی سێ، لە پۆلیسی نەوت، رووفاتی جەبار حەمەد مەنسوور، سەربازی لەدایکبووی ١٩٥٤، کە نیشتەجێی شاری زیقار بووە، لە نزیک کێڵگە نەوتی مەجنوون لە نزیک سافیە دۆزیووەتەوە".  ئەوکات پۆلیسی نەوت ئاشکرایکرد، رووفاتی سەربازە کوژراوەکە، لە کاتی پرۆسەکانی هەڵکۆڵین و پشکنین لە نزیک کێڵگە نەوتییەکە دۆزراوەتەوە و دواتر بنکەی پۆلیس ئاگادارکراوەتەوە.  جەنگی نێوان عێراق و ئێران لە ئەیلوولی ١٩٨٠ هەڵگیرسا و  تاوەکو ئابی ١٩٨٨ بەردەوامبوو. درێژترین جەنگە لەسەدەی بیستدا کە لە نێوان سوپای دوو وڵاتدا بەردەوامبووبێت. سەرچاوەکان قوربانییانی نێوان هەردوو وڵات بە نزیکەی یەک ملیۆن کوژراو و زیانی ماڵی بە ٤٠٠ ملیار دۆلاری ئەمریکی، دەخەمڵێنن.  لیژنەی خاچی سووری نێودەوڵەتی کە لەدوای جەنگەوە لەگەڵ حکومەتی هەردوو وڵاتدا کاردەکات، بۆ دۆزینەوەی بێسەروشوێنانی جەنگەکە، ئاشکرایکردووە بەپێی سەرچاوەکانی حکومەتی عێراق، ژمارەی بێسەروشوێنانی ئەو جەنگە، لە نێوان ٣٥٧ هەزار، تاوەکو ملیۆنێک کەسدایە.