عەبدولزەهرە هنداوی، گوتەبێژی وەزارەتی پلاندانانی عێراق بە تۆڕی میدیایی رووداوی راگەیاند "وەزارەتی پلاندانان سەرجەم هەنگاوەكانی پرۆژەی نیشتمانیی بۆ دابینكردنی هەلی كار بۆ لاوان تەواوكردووە، پرۆژەكەشی رەوانەی وەزارەتی كار و كاروباری كۆمەڵایەتی و وەرزش و لاوان كردووە، رێكاری دیكەش هەن بۆ كاراكردنی پرۆژەكە و سوود وەرگرتن لە دەرهاویشتەكانی، بانكی ناوەندیش نزیكەی یەك تریلیۆن دیناری بۆ پرۆژەكە تەرخانكردووە".  هنداوی گوتیشی "بەپێی پلانەكەی وەزارەتی پلاندانان، لە هەر پرۆژەیەك ١٠ گەنج بەشدار دەبن، بانكی ناوەندییش بۆ هەر پرۆژەیەك بڕی ٥٠٠ ملیۆن دینار وەكو قەرز دەداتە خاوەن پرۆژەكان، دوای ئەوەی قەرزەكە دەدەنەوە، خۆیان دەبنە خاوەنی پرۆژەكە، پرۆژەكەش پارێزگاكانی هەرێمی كوردستان ناگرێتەوە".  پێشتر وەزارەتی پلاندانانی عێراق رایگەیاند، وەزارەتی كار لەژێر رۆشنایی ستراتیژیەتی نیشتمانی بۆ كەمكردنەوەی هەژاری بۆ ساڵی ٢٠١٨ - ٢٠٢٢ كار دەكات، كە كۆمەڵێك چارەسەر و رێكار لەخۆدەگرێت بۆ هاوكاریكردنی هەژاران لەڕووی داهات، تەندروستی، شوێنی نیشتەجێبوون و فێركردن، سەرەڕای پرۆژەی دابینكردنی هەلی كار بۆ لاوان.