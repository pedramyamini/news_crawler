هەمزە رەزکی، بەرپرسی راگەیاندنی تەندروستیی دهۆک بە تۆڕی میدیایی رووداوی راگەیاند: ژمارەی تووشبووانی دەستنیشانکراوی کۆرۆنا لە دهۆک کەمیکردووە، ژمارەی مردن جێگیرە و هەوڵدەدەن ئاماری مردن بە کۆرۆنا لە پارێزگاکە کەم بکەنەوە.  بەرپرسی راگەیاندنی تەندروستیی دهۆک باسی لەوەش کرد: "ئێستا ٤٥ تووشبووی دەستنیشانکراوی کۆرۆنا تەندروستییان باش نییە، لەو ژمارەیە ١٩ کەسیان لەژێر ئامێری هەناسەدانی دەستکرددان و باری تەندروستییان ناجێگیرە، ٢٥ کەسیش ئۆکسجینیان لەسەرە. "  بەپێی ئامارەکانی وەزارەتی تەندروستیی هەرێمی کوردستان، ئەمڕۆ شەممە ٢٠٢٠/١٢/١٩ لە دهۆک ١٠٧ تووشبووی دەستنیشانکراوی کۆرۆنا هەبوون، دوێنێ ١١٤ تووشبوو و پێرێش ١١٥ تووشبووی کۆرۆنا هەبوون.  هەر ئەمڕۆ شەممە لە دهۆک ١٤٩ تووشبووی پێشووی ڤایرۆسی کۆرۆنا چاکبوونەتەوە، دوێنێ ١١٤ کەس و پێرێش ١١٧ تووشبووی پێشووی ڤایرۆسەکە چاکبوونەتەوە.   هەروەها ئەمڕۆ هیچ کەس و دوێنێ یەک کەس و پێرێش هیچ مردنی تووشبووی کۆرۆنا لە سنووری پارێزگای دهۆک نەبووە. بەرپرسی راگەیاندنی تەندروستیی دهۆک ئەوەی خستەڕوو کە "بەراورد بە رابردوو ژمارەی مردن بەگشتی جێگیرە و هەوڵدەدەین ژمارەی مردن بە کۆرۆنا کەمبکەینەوە. ئەو تووشبووانەی تەندروستییان خراپە لە نەخۆشخانە دەخرێتە ژێر چاودێری و لەو بارەوە هەموو هەوڵێک دەخەینە گەڕ تاوەکو ژمارەی مردن بە کۆرۆنا لە پارێزگاکە کەم بکەینەوە. "  بەگوێرەی ئاماری وەزارەتی تەندروستیی هەرێمی کوردستان، تاوەکو ئێستا ٣٣ هەزار و ١٢٣ تووشبووی ڤایرۆسی کۆرۆنا لە دهۆک دەستنیشانکراون، لەو ژمارەیەش ٢٠ هەزار و هەشت کەس چاکبوونەتەوە، ٦٦٦ کەس مردوون و ١٢ هەزار و ٤٤٩ تووشبووش لەژێر چاودێریدان کە ١٠٧ تووشبوویان نوێن.  هەروەها هەشت رۆژە لە سنووری ئیدارەی راپەڕین ژمارەی چاکبوونەوە و تووشبوونی کۆرنا سفرە، مردنیش لەنێوان ١ و سفر دایە.  د. دیار ئیبراهیم، بەڕێوەبەری گشتیی تەندروستی راپەڕین، بە تۆڕی میدیایی رووداوی راگەیاند: "هۆکاری نەبوونی ژمارەی چاکبوونەوە و تووشبووانی کۆرۆنا لە سنووری راپەڕین بۆ ئەوە دەگەڕێتەوە کە هاووڵاتی نییە داوای پشکنین بکات، هەرچەندە  تەواوی تیمە تەندروستییەکان لە ئەرکەکانی خۆیاندان و پێداویستیی پزیشکییش دەستەبەرە، بەڵام کاتێک هیچ کەس نەیەت، بۆیە لە ئاماری وەزارەتی تەندروستیدا نییە یان دەرناکەوێت. "  بەڕێوەبەری گشتیی تەندروستیی راپەڕین باسیشی لەوە کرد: "هەرچەندە ژمارەی تووشبوون و چاکبوونەوەی تووشبووانی کۆرۆنا لە سنوورەکەدا هەیە، تووشبووەکان لە ماڵەوە دەمێننەوە و کاتێک زانیی بەرەو باشی دەچێت، دەزانێت ئیتر چاکبووەتەوە و خۆی نایەت پشکنین بکات، ئەگەر دۆخی تەندروستییان زۆر خراپ نەبێت، نایەن بۆ پشکنین. "  د. دیار ئیبراهیم ئاماژەی بەوە دا، لە ٢٤ کاژێری رابردوودا ٢٤ تووشبوومان هەن کە ١٧ نەخۆشیان لە رانیەن و حەوتەکەی دیکە لە قەڵادزێ لە نەخۆشخانەن. باری تەندروستیی تووشبووەکان جێگیرە، بۆیە ژمارەی مردنیش بە کەمی یان جێگری ماوەتەوە.  ئەمڕۆ و دوێنێ لە راپەڕین هیچ پشکنینێکی دەستنیشانکردنی ڤایرۆسی کۆرۆنا نەبووە، بەڵام پێرێ ٢٢ پشکنین و ١٦ی کانوونی یەکەمیش ١٥ پشکنین کراون. لە ١٢ی کانوونی یەکەمی ٢٠٢٠ ـیشدا هیچ پشکنینێک نەبووە و ١١ی کانوونی دووەم ١٧ کەس پشکنینیان کردووە.  لە ٢٠٢٠/٠٣/٠١ ـەوە تاوەکو ئێستا بەگشتی لە هەرێمی کوردستان ١٠١ هەزار و ٥٤٣ کەس تووشی ڤایرۆسی کۆرۆنا بوون، لەو ژمارەیە ٦٦ هەزار و ٤٠١ کەسیان چاکبوونەتەوە، سێ هەزار و ٣٣٢ کەس مردوون و ٣١ هەزار و ٨١٠ کەس لەژێر چاودێریدان کە ١٥٦ تووشبوویان نوێن.