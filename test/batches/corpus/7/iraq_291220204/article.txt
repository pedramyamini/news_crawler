د. بەرهەم ساڵح، سەرۆککۆماری عێراق رۆژی سێشەممە ٢٩ی کانوونی یەکەمی ٢٠٢٠ لە کۆشكی سەلام لە بەغدا لەگەڵ جێنین پلاسخارت، نوێنەری تایبەتی سکرتێری گشتیی نەتەوە یەکگرتووەکان لە عێراق کۆبووەوە. بەپێی راگەیێندراوێک، لە دیدارەکەدا کۆی پێشهاتە سیاسی و ئەمنییەکانی وڵاتەکە و گۆڕانکارییەکانی ناوچەکە گفتوگۆیان لەبارەوە کرا و جەختکرایەوە لە پێویستیی بەھێزکردنی دەسەڵاتی دەوڵەت و زامنکردنی ئاسایشی گشتی و رێگریکردن لە دووبارەبوونەوەی تاوانە تیرۆریستییەکان، کە ژیان و ماڵ و موڵکی هاووڵاتییان دەخاتە مەترسییەوە.  لە بەشێکی دیکەی دیدارەکەدا مەلەفی هەڵبژاردنی ئەنجوومەنی نوێنەرانی داهاتووی عێراق تاوتوێ کرا و جەختکرایەوە لە گرنگیی رەخساندنی کەشێکی لەبار بۆ ئەنجامدانی هەڵبژاردنەکان دوور لە گوشار و بەکارهێنانی چەک، هەروەها دابینکردنی پێداویستییە تەکنیکی و کارگێڕییەکان، بەجۆرێک کە زامنی پاک و بێگەردیی ھەڵبژاردنەکە بکات و رێگریش بکات لە ئەنجامدانی ساختەکاری و یاریکردن بە خواستی دەنگدەران.  هەر لەو دیدارەدا پێشهاتەکانی دۆخی هەرێمایەتی گفتوگۆی لەبارەوە کرا و دووپاتکرایەوە لە پێویستیی کەمکردنەوەی گرژییەکانی ناوچەکە، هەروەها پابەندبوونی عێراق بە رەتکردنەوەی ململانێکان و خۆبەدوورگرتن لەوەی ببێت بە گۆڕەپانێک بۆ ململانێکان.