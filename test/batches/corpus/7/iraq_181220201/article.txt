رۆژی پێنجشەممە ١٧ - ١٢ - ٢٠٢٠ مستەفا كازمی، سەرۆكوەزیرانی عێراق گەیشتە توركیا و لەگەڵ دابەزینی لە ئۆتۆمبێل، رەجەب تەیب ئەردۆغان سڵاوی لێكرد، بەڵام یەکسەر دەستی بۆ یەخەی کراسەکەی كازمی درێژكرد و رێكيكردەوە، ئەمەش مشتومڕێكی زۆری لە تۆڕە كۆمەڵایەتییەكان لێكەوتەوە.    بەکارهێنەرانی تۆڕە کۆمەڵایەتییەکان ئەو هەلەیان قۆستەوە بۆ هێرشکردنە سەر کازمی و رەوشی سیاسی و ئابووریی عێراق. شەمس کە بەکارهێنەرێکی تویتەرە نووسیویەتی: "ئێوە نازانن وەكو خەڵك جلوبەرگ بپۆشن، دەتانەوێت رەوشی عێراق چاكبکەن؟ ".  هەندێک لە عێراقییەکان پێیانوایە ئەمە پەیامێکی سیاسی بوو و ئەردۆغان بە مەبەست وایكردووە.  زەید عەبدولوەهاب ئەعزەمی، کە بێژەرێکی عێراقییە و دکتۆرای لە زانستە سیاسییەکان و پەیوەندییە نێودەوڵەتییەکاندا هەیە، نووسیویەتی: "رێككردنەوەی یەخە.. پەیامێكی سیاسییە".  هەروەها عامر کوبەیسی کە لە پرۆفایلەکەی، خۆی وەک چاودێری سیاسی ناساندووە، لە تویتەر نووسیویەتی: "بینیتان ئەردۆغان چی لەگەڵ كازمی كرد، دەستپێشخەرییەكی خۆشە".  ئەمە یەکەمجار نییە بەرپرسانی عێراق لە کاتی سەردانەکانیان بۆ دەرەوە لە رووی پڕۆتۆکۆڵەوە تووشی ئیحراجی دەبن، پێشتریش حەیدەر عەبادی ئەو کاتەی سەرۆکوەزیرانی عێراق بوو، لە سەردانێکیدا بۆ تورکیا لە کاتی پشکنینی پاسەوانی شەڕەفدا لەگەڵ ئەحمەد داودئۆغڵو، سەرۆکوەزیرانی پێشووتری تورکیا رووبەڕووی هەڵوێستێکی نەخوازراو بووەوە، کاتێک پانتۆڵەکەی خۆی رێکخستەوە.  عێراقییەکان بەردوامبوون لە هێرشکردنە سەر سەرۆکوەزیرانەکەیان. سادق موسەوی لە توویتەر نووسیویەتی: "كراس پێویستی بە رێككردنەوەیە.. سوپاس ئەردۆغان گرنگیت بە رێككردنەوەی یەخەكەی سەرۆكوەزیرانی عێراقدا.. رەنگە ئەردۆغان بڵێت، تۆ یەكەمجار كراسەكەت راستبکەوە ئینجا وەرە داوای کشانەوەی هێزە سەربازییەكان لە عێراق و رێككەوتن لەسەر ئاو بكە.  رۆژی پێنجشەممە ١٧/١٢/٢٠٢٠ مستەفا كازمی، سەرۆكوەزیرانی عێراق بە یاوەری شاندێكی باڵای حكومی سەردانی توركیای كرد و كۆمەڵێك دۆسیەی گرنگی لەگەڵ بەرپرسانی ئەو وڵاتە تاوتوێكرد، دیارترینیان دۆسیەی پارتی كرێكارانی كوردستان، ئاو و ئابووری بوو.  سەردانەکەی سەرۆکوەزیران عێراق بۆ تورکیا کەمتر لە ٢٤ کاژێری خایاند. ئەمڕۆ هەینی حەسەن جەنابی، باڵیۆزی عێراق لە ئەنقەرە لە پەیجی خۆی لە فەیسبووک نووسیوویەتی: "كەمێك پێش ئێستا ماڵئاواییمان لە مستەفا كازمی، سەرۆكوەزیرانی عێراق و شاندی یاوەری كرد، كە دوای سەردانێكی سەركەوتوو بەرەو شاری بەغدا بەرێكەوت".  بە پاساوی كەمكردنەوەی هێرشی چەكدارانی پارتی كرێكارانی كوردستان، كە توركیا و ئەمریكا بە "رێكخراوێكی تیرۆریستي"یان پۆلێنكردووە، لە حوزەیرانی رابردوو توركیا ئۆپەراسیۆنێكی سەربازی لە باكووری عێراق دژی چەكدارانی پەكەكە دەستپێكرد.  حكومەتی توركیا بەردەوام لە باکوور و باشووری کوردستان چەكدارانی پەكەكە دەكاتە ئامانج. پارتی كرێكارانی كوردستان، لە ساڵی ١٩٨٤ خەباتی چەكداری لە توركیا دەستپێكردووە، تاوەكو ئێستاش زیاتر لە ٤٠ هەزار كەس لە ناكۆكی نێوان توركیا و پەكەكەدا كوژراون.