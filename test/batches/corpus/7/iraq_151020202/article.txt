تۆرهان موفتی، وەزیری كاروباری پارێزگاكان بە تۆڕی میدیایی رووداوی راگەیاند "لە چوارچێوەی پرۆسەی گۆڕانكارییە حكومییەکان، ئەمڕۆ پێنجشەممە ١٥ - ١٠ - ٢٠٢٠ مستەفا كازمی، سەرۆكوەزیرانی عێراق بە بڕیارێك لە پۆستەكەم دووری خستمەوە".  وەزیری كاروباری پارێزگاكان ئامادە نەبوو وردەكاریی زیاتر لەبارەی دوورخستنەوەی لە پۆستەكەی بدات.  تۆرهان موفتی شارەزای بواری نەوتە و توركمانە. ساڵی ٢٠١٤ راوێژكاری فوئاد مەعسوم، سەرۆككۆماری ئەوکاتەی عێراق بوو، ساڵی ٢٠١٥ نوێنەری ئەنجوومەنی وەزیران بوو لە پەرلەمان و هاوكات سەرۆكی دەستەی باڵای هاوئاهەنگیی نێوان پارێزگاكان بوو. لەنێوان ساڵانی ٢٠١٠ - ٢٠١٤ وەزیری گەیاندنی عێراق بوو.