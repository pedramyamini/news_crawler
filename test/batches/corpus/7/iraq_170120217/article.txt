تا ئێستا زیانەکان نەخەملێنراون و هەموو هەوڵەکان بۆ رێگریکردن لە زیاتر تەشەنەسەندنی ئەو ڤایرۆسە گیراونەتە بەر.   خاوەن کێڵگەیەکی پەلەوەر دەڵێت لە ماوەی ٢٤ کاژێردا ٢٥ هەزار مریشکی مردار بوونەتەوە.  ئیحسان مەحموود، خاوەنی کێڵگەی پەلەوەری بە تۆڕی میدیایی رووداوی راگەیاند: "تووشبوون بە شێوەیەکی لەسەرخۆ دەستی پێکرد. دواتر بە شێوەیەکی خێرا بڵاوبووەوە تا گەیشتە ئەو ئاستەی رۆژانە زیاتر لە سێ هەزار مریشک مردار ببنەوە. لە ماوەی چوار رۆژدا تەنیا دوو هەزار مریشکم مایەوە. کە تووش بوون، هۆڵی کێڵگەکە بە تەواوەتی لە مریشک بەتاڵ بوو. "  بەپێی پشکنینەکانی تیمی تەندروستیی سامەڕا، ئەنفلەوەنزای باڵندە بە شێوەیەکی خێرا رووبەرێکی فراوانی گرتووەتەوە و ژمارەیەکی زۆری کێڵگەی پەلەوەری کەرەنتینە کراون.  تا دێت ژماری تیمە پزیشکییەکان بۆ ناوچەکە زیاتر دەکرێت و دەیانەوێت بزانن ئەو ئەنفلەوەنزایە بۆ مرۆڤیش دەگوازرێتەوە یاخود تەنیا باڵندە و پەلەوەر تووشی دەبن.  سەجاد کازم، پزیشک لە تەندروستیی سامەڕا دەڵێت: "ئەمڕۆ کارمەندانی کەرتی تەندروستیی سامەڕا نموونەیان لە کارمەندانی ئەو کێڵگانە وەرگرت کە ڤایرۆسەکەیان تێدا بڵاوبووەتەوە. ناردمانن بۆ تاقیگەی گشتی لە بەغدا تا دڵنیا ببینەوە کە مرۆڤ تووش دەکات یاخود نا. ئەمەش دوای دڵنیابوونمان لە بڵابوونەوەی ئەنفلەوەنزای باڵندە. "  تاوەکو چوار رۆژ لەمەوپێش مریشکی کێڵگەکانی ئەو سنوورە دەنێردرانە پارێزگاکانی باشوور و ناوەڕاستی عێراق. ئەوە مەترسیی بڵاوبوونەوەی ڤایرۆسەکەی لە هەموو عێراقدا جگە لە هەرێمی کوردستان زیاتر کردووە، بۆیە هەناردەکردن راگیراوە و کێڵگەکانیش داخراون.  مەحموود خەڵەف، قائیمقامی سامەڕا  بە تۆڕی میدیایی رووداوی راگەیاند: "ڤایرۆسەکە لە سامەڕا دەستنیشان کرا. ژمارەی مرداربوونەوە نزیکەی ١١١ هەزارە. رەنگە تووشبوون زیاد ببێت و مرداربوونەوەش زیاد بکات. ژمارەی زۆری مردارەوەبووەکان لە دوورگەی جەزیرەن و ئێستا تیمەکانمان لەو سنوورەن. "  لە سنووری شارۆچکەی سامەڕای سەر بە پارێزگای سەڵاحەددین ٢٢٧ کێڵگەی پەلەوەر هەن. بەهۆی بڵاوبوونەوەی ئەنفلەوەنزای باڵندەوە هەناردەکردنی مریشک و هێلکەی ئەو کێڵگانە قەدەغە کراون و هەموویان کەرەنتین کراون.