لە روونکردنەوەکەی وەزارەتی دارایی عێراقدا هاتووە، بە هەموو شێوەیەک دەنگۆی تۆڕە کۆمەڵایەتییەکان رەتدەکەنەوە لەبارەی دیارنەمانی شەش تریلیۆن دیناری عێراقی لەو ١٥ تریلیۆن دینارەی کە بە رەزامەندیی پەرلەمان قەرز کرا، ئاماژە بەوەش کراوە "تەواوی قەرزەکە بەکارهاتووە بۆ پڕکردنەوەی کورتهێنان لە مووچەی فەرمانبەران و خانەنشینان بۆ مانگەکانی حوزەیران، تەممووز و ئاب".  وەزارەتی دارایی عێراق باسی لەوەش کردووە، داهاتی تەواوی نەوتی و نانەوتی لە ١ی کانوونی دووەم تاوەکو ١٧ی ئەیلوولی ٢٠٢٠ بریتی بووە لە ٣٣.٦ تریلیۆن دینار، پارەی خولاوی ساڵی ٢٠١٩ بۆ ٢٠٢٠، گەیشتووەتە پێنج تریلیۆن دنیار و کۆی گشتیی قەرزەکانیش ١٤.٥ تریلیۆن دینار بووە، بەمەش کۆی گشتیی پارەکە دەکاتە ٥٣.١ تریلیۆن دینار.  هەروەها ئەوەش خراوەتەڕوو، ٥٠.٩ تریلیۆن دینار خەرج کراوە بۆ مووچە، خانەنشینی، تۆڕی کۆمەڵایەتی، قەرز، سوو، پسووڵەی خۆراک، گەنم، خەرجیی بەکاربردن، فەرمانگەکانی ئەمنی، هەرسێ سەرۆکایەتییەکە، فەرمانگەی تەندروستی و دەرمان و هتد؛ هاوکات ٣٨٠ ملیار دینار بۆ پرۆژەکانی وەبەرهێنان و کارەکانی وەزارەتی کار، ئەو بڕەیش کە ماوە ١.٨ تریلیۆن دینارە، فەرمانگەی ژمێرە بەردەوامە لە خەرجکردنیان بۆ قەرزەکان.  سەبارەت بە قەرزی بیانی، لەو روونکردنەوەیەدا باس لەوە کراوە، قەرزی بیانی کە پەرلەمان مۆڵەتی وەرگرتنی داوە، پێنج ملیار دۆلارە و بۆ پرۆژەکانی وەبەرهێنان دەبێت.  لە کۆتاییدا وەزارەتی دارایی عێراق جەخت لەوە دەکاتەوە، تیمی بەڕێوەبردنی قەیرانی دارایی ئێستا تەواوی هەوڵەکانی خۆیان خستووەتەگەڕ بۆ سەرکەوتن، وەزارەتی داراییش هۆشداری دەدات لە لێدوانی نابەرپرسانەی لەم شێوەیە لەو قەیرانە داراییەدا کە دەبێتە هۆی دروستکردنی دڵەڕاوکێ لای خەڵک.