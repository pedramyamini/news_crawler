گوتەبێژی وەزارەتی دەرەوەی عێراق ئاماژەی بەوە دا کە وەزارەتی دەرەوە لە رێگەی باڵیۆزخانەکانیەوە لە جیهاندا هەوڵەکانی خۆی خستووەتە گەڕ بە مەبەستی روونکردنەوەی هەوڵەکانی عێراق لە بواری قەڵاچۆکردنی سپکردنەوەی پارە و پارەدارکردنی تیرۆر، رادەی پابەندبوون بە پێوەرە نێودەوڵەتیەکانی خستووەڕوو کە دەبنە هۆی لابردنی ناوی عێراق لە لیستی کاری دارایی نێودەوڵەتی (FATF).   د. ئەحمەد سەحاف باسی لەوەش کرد کە لەو چوارچێوەیەدا باڵیۆزخانەیان لە برۆکسل لە پەیوەندیدایە لەگەڵ ئیدارەی دەرەوەی کۆمیسیۆنی ئەوروپی و پرسیارکردن لەبارەی ئەو پێوەرانەی کە یەکێتیی ئەوروپا لە دانانی وڵاتان لە لیستی نوێدا دەیانگرێتە بەر.  وەزارەتی دەرەوەی عێراق دوو یاداشتی فەرمیی بۆ یەکێتیی ئەوروپا ناردووە کە تێیاندا داوای پێوەرەکانی ئەوروپای کردووە کە پێویستە عێراق جێبەجێیان بکات.   گوتەبێژی وەزارەتی دەرەوەی عێراق ئاشکرای کرد کە باڵیۆزخانەی عێراق لە برۆکسل ژمارەیەک دیدار و کۆبوونەوەی کردووە، لەوانە لەگەڵ بەڕێوەبەری فەرمانگەی سەقامگیری و خزمەتگوزاری و بازاڕە داراییەکانی یەکێتی ئەوروپا بە مەبەستی پرسین لە بابەتی دانانی عێراق لە لیستی یەکێتیی ئەوروپا.  هاوکات باڵیۆزخانەی عێراق لە برۆکسل هەوڵەکانی عێراق و رادەی پابەندبوونەکان و رێکارەکان و دادگاییکردنی ژمارەیەک لە بکەرانی ئەو کارەیان روونکردووەتەوە.  بە گوتەی سەحاف یەکێک لەو هەنگاوانەی کە وەزارەتی دەرەوە بەو ئاراستە ناویەتی، ئەوەیە کە فوئاد حوسێن وەزیری دەرەوەی عێراق نامەی بۆ وەزیرانی دەرەوەی یەکێتیی ئەوروپا ناردووە، داوای لێکردوون ناڕازی بن لەسەر گەڵاڵەی پێشنیازکراوی کۆمیسیۆنەکە لە ئەنجوومەنی یەکێتیی ئەوروپادا.   هەروەها چەندین کۆبوونەوە و دیداریان کردووە لە رێگەی ڤیدیۆ کۆنفرانس و پەیوەندی تەلەفۆنی لەگەڵ وەزیر و پەرلەمانتارانی ئەوروپی لەبارەی ناڕەزاییەکانی عێراق و دەرهێنانی ناوی لەو لیستەدا.