رێبوار هادی، سەرۆکی لیژنەی یاسایی لە پەرلەمانی عێراق بە تۆڕی میدیایی رووداوی راگەیاند: "تاوەکو ئێستا هەموارکردنی یاسای دادگای فیدراڵی کێشەی لەسەرە. لایەنەکان نەگەیشتوونەتە رێککەوتن. دوو بۆ چوونی جیاواز لەبارەی هەموارکردنی یاساکە و پڕکردنەوەی شوێنی دادوەرەکانەوە هەیە: یەکەمیان، پڕکردنەوەی شوێنی ئەو دوو ئەندامەی دادگا. دووەم، دیاریکردنی ساڵی خانەنیشینیی ئەو دادوەرانە. بەمەش زۆربەی ئەندامانی دادگای فیدراڵی خانەنشین دەبن و دادوەری نوێ دادەمەزرێن. "  هەموارکردنەوەی یاسای دادگای باڵای فیدراڵی لە پەرلەمان خوێندنەوەی یەکەم و دووەمی بۆ کراوە. ماوەتەوە دەنگی لەسەر بدرێت.   دادگای باڵای فیدراڵی لە رووی دارایی و ئیدارییەوە دەستەیەکی دادوەریی سەربەخۆییە. بەپێی ماددەی ٩٤ی دەستوور بڕیارەکانی یەکلارەوەن و دەبێت هەمووان پێوەی پابەندبن.   دادگاکە لە ٩ ئەندام پێکهاتوون، ٢ کورد، ٢ سوننە، ٣ شیعە و تورکمانێک و کریستیانێک. بەڵام دادگاکە دوو ئەندامی لە دەستداوە، بەمەش کارەکانی پەکیان کەوتووە، چونکە دەبێت بڕیارەکانی ئەو دادگایە بە کۆدەنگی بێت، نەک زۆرینە.  بەپێی ماددەی ٩٣ ـی دەستوور، ئەو دادگایە ٨ ئەرکی سەرەکیی هەیە، یەکێکیان پەسندکردنی ئەنجامی کۆتایی هەڵبژاردنی پەرلەمانی عێراقە کە بڕیارە لە ٢٠٢١/٠٦/٠٦ هەڵبژاردنی پێشوەخت بەڕێوەبچێت.   سەرۆکی لیژنەی یاسایی دەڵێت، ئەگەر هەڵبژاردنی پێشوەخت بەڕێوەبچێت، ئەوا دەبێت پەرلەمانی عێراق خۆی هەڵبوەشێنێتەوە تاوەکو یاسای دادگای فیدراڵییش هەموار و پەسند نەکرێت، ئەوا پەرلەمان ناتوانێت خۆی هەڵبوەشێنێتەوە، چونکە دەبێت ئەو دادگایە ئەنجامی کۆتایی هەڵبژاردن پەسندبکات.  بۆیە دەبێت سەرەتا یاساکە پەسندبکرێت، ئەوسا پەرلەمان خۆی هەڵبوەشنێتەوە وەک زەمینەسازییەک بۆ بەڕێوەچوونی هەڵبژاردنی پێشوەخت.