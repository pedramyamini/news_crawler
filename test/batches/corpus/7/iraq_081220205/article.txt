راپرسییەکە لە ١٤٥ دەوڵەتدا کراوە و زیاتر لە ١٧٥ هەزار کەسی پێگەیشتوو بەشدارییان تێدا کردووە.  راپۆرتەکە لەژێر ناوی ' راپۆرتی گالوپی نێودەوڵەتی لەبارەی هەستەکان ' بڵاوکراوەتەوە، ئاشکرایکردووە عێراقییە بەشدارەکان کە ژمارەیان هەزار کەس بووە لە راپرسییەکەدا، گوتویانە هەست بە راڕایی، تووڕەیی، خەمباری و ئازاری دەروونی دەکەن. بەوەش عێراقییەکان پلەی یەکەمی ئاستی جیهانیان وەک خەمبارترین گەل و خاوەن زۆرترین هەستی نێگەتیڤ بەدەستهێناوە، لە کاتێکدا ٤٨ % ی لوبنانییەکان کە هەزار کەسی بەشداربووی راپرسییەکە بوون، گوتویانە هەمان ئەو هەستە نێگەتیڤانەیان هەیە.  هەرچی تونسییەکانن، ٤٦ % ی بەشدارانی ناو راپرسییەکە، کە ژمارەیان هەزار کەس بووە لە راپرسییەکەی ' گالوپ ' دا، هەمان هەستیان هەیە.  ' گالوپ ' کە دامەزراوەیەکی پێشەنگی بواری راپرسییە لەسەر ئاستی جیهاندا، ئاشکرایکردووە ئامانجی راپرسییەکە، پێوانەکردنی ئاماژەی ئەزموونە نێگەتیڤ و پۆزەتیڤەکانە کە گەلانی دونیا هەستی پێدەکەن. گالوپ ئەوەشی راگەیاندووە، راپرسییەکەی بەرچاو روونی دەداتە بڕیاربەدەستانی وڵاتەکان لەبارەی دۆخی تەندروستیی دەروونیی گەلەکانیانەوە.  ریزبەندی ئەو گەلانەی زۆرترین هەستی نێگەتیڤیان هەبووە، بریتییە لە: عێراقییەکان ٤٩ %، ئەفغانستان، چاد، لوبنان و سیرالیۆن ٤٨ %، گینیا ٤٧ %، دواتر تونس، ئێران و تۆگۆ ٤٥ %.  راپۆرتەکەی ' گالوپ ' لەبارەی راپرسییەکەوە ئاشکرایکردووە، ئەوە پێنجەم ساڵی لەسەریەکە، عێراقییەکان بەخەمبارترینی جیهان دەمێننەوە، راپۆرتەکە هۆکاری ئەو خەمبارییەی بۆ تەنگژە بەردەوامەکانی وڵاتەکە گێڕاوەتەوە. لەگەڵ ئەو رووداوە خوێناوییانەی بەهۆی جەنگی تایفی و کوشتنە بەردەوامەکان و تیرۆرکردنەوە لە وڵاتەکەدا هەیە.  لە کۆتایی ساڵی ٢٠١٩ دا رادەی گەلویستی سەرکردە سیاسییەکان لەلای خەڵکی عێراق، لە نێوان خەڵکدا لە ٢٢ % بۆ ١٣ % دابەزیووە، لە کۆی هەر دە عێراقی، نۆ کەسیان گوتوویانە گەندەڵی لە دامەزراوەکانی حکومەتدا بەربڵاوە.  هەمان راپرسی ئاشکرایکردووە، هەستەخراپەکانی لوبنانییەکان گۆڕانی گەورەی بەسەرداهاتووە، ئەوانەی گوتوویانە هەست بە خەمباری دەکەن لە ١٩ % بۆ ٤٠ % زیادیکردووە، کەسانی خاوەن دڵەڕاوکێ لە ٤٠ % ەوە بۆ ٦٥ % زیادیانکردووە، تووڕەکان لە ٢٣ % رێژەیان بووەتە ٤٣ %. دڕدۆنگی لە ٤٦ % بۆ ٦١ % زیادیکردووە، ئازاری دەروونیی لە ٢٣ % بۆ ٣١ % زیادیکردووە.  لە بەرامبەر هەستە نێگەتیڤەکاندا، تەنیا ٤ % ی لوبنانییەکان گوتوویانە هەستدەکەن ژیانیان بەرەو باشی دەچێت.