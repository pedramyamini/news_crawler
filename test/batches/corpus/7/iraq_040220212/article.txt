ئەمڕۆ پێنجشەممە ٤ - ٢ - ٢٠٢١ لە راگەیێندراوێکدا باڵیۆزخانەی چین لە عێراق بڵاویکردەوە، لەپێناو دەربڕینی هەست و سۆزی دۆستانە لەگەڵ حکومەت و گەلی عێراق و هاوکارییکردن بۆ سەرکەوتن بەسەر پەتای کۆرۆنادا  لە خێراترین کاتدا، حکومەتی چین بڕیاریداوە ٥٠ هەزار ژەمە ڤاکسینی دژی کۆرۆنا بداتە عێراق، ئێستاش لەگەڵ لایەنی عێراقی لە پەیوەندیدان بۆ گواستنەوە و رادەستکردنی ئەو بڕە ژەمە ڤاکسینە.   هەر لە راگەیێندراوەکەدا باڵیۆزخانەی چین، باسی ئەو هاوکارییانەی کردووە، کە وڵاتەکەی پێشکێشی عێراقی کردوون، لە ناردنی تیمی پزیشکی شارەزا بۆ هاوکاریکردنی عێراق لە باشترکردنی پلانی نیشتمانی عێراقی بۆ خۆپارێزی لە پەتاکە، ئاڵوگۆڕکردنی شارەزایی و ئەزموون. هاوکاریکردنی عێراق لە بنیاتنانی تاقیگەی پشکنینی PCR  و تیشک.  بەپێی راگەیێندراوەکە، حکومەتی چین تائێستا نزیکەی ٥٠ هەزار کەرەستەی پشکنینی دی ئێن ئەی و  ملیۆنێک و ٤٠٠ هەزار ماسک و جلی خۆپارێزی، هەروەها ٥٦ ئۆتۆمبێلی فریاکەوتن و ٢٠٠ مۆلیدەی کارەبای داوەتەوە عێراق.   پێشتر، دکتۆر سەیف بەدر، گوتەبێژی وەزارەتی تەندروستی و ژینگەی عێراق، لە ٢٠/١/٢٠٢١ دا، بە تۆڕی میدیایی رووداوی راگەیاند بوو:  "بڕیارە مانگی شوباتی داهاتوو یەکەم کاروانی پێکوتەی دژە کۆرۆنای بەرهەمی کۆمپانیای فایزەر بگاتە عێراق، کە ١ ملیۆن و ٥٠٠ هەزار ژەمەپێکوتەیە، دوای گەیشتنیشی بەپێی رێژەی دانیشتووان بەسەر هەموو پارێزگاکان و هەرێمی کوردستاندا دابەشدەکرێت".   تائێستا ٦٢٣ هەزار و ٧٢ کەس لە عێراق و هەرێمی کوردستان تووشی کۆرۆنا بوون، ٥٩٥ هەزار و ٨٦٩ لەو تووشبووانە چاکبوونەتەوە، واتا % ٩٥.٦ ـی تێکڕای تووشبووان، هەروەها ١٤ هەزار و ١٢٤ تووشبووی کۆرۆنا هێشتا چارەسەر وەردەگرن، ١٨٣ لەو تووشبووانە لەژێر چاودێری چڕدان، ١٣ هەزار و ٧٩ تووشبووش گیانیان لەدەستداوە.