سەرچاوەیەك لە نووسینگەی راگەیاندنی پارێزگای نەجەف بە تۆڕی میدیایی رووداوی راگەیاند، "ئەمڕۆ چوارشەممە ١٠ی ئاداری ٢٠٢١ دەیان خۆپێشاندەر لە شاری نەجەف خۆپێشاندانیان ئەنجامدا و داوای دوورخستنەوەی پارێزگار، سزادانی گەندەڵكاران، باشتركردنی خزمەتگوزارییەكان و دابینكردنی هەلی كاریان كرد. لە خۆپێشاندانەكەدا هیچ گرژییەك لەنێوان هێزە ئەمنییەكان و خۆپێشاندەران رووینەدا".  لە رۆژانی رابردوودا لە پارێزگاكانی دیوانییە، بابل، زیقار و بەسرە، خۆپێشاندان بەڕێوەچوو و داوای دوورخستنەوەی پارێزگاریان کرد.  لە ناسریەی ناوەندی پارێزگای زیقار گرژی لەنێوان خۆپێشاندەران و هێزە ئەمنییەكان روویدا و بەهۆیەوە پێنج خۆپێشاندەر كوژران و زیاتر لە ٣٠٠ كەسی دیكەش برینداربوون كە زۆربەیان لە خۆپێشاندەران بوون، هەروەها بەهۆی گوشاری خۆپێشاندەران نازم وائلی، پارێزگاری ئەو کاتەی زیقار دەستی لەكاركێشایەوە و سەرۆکوەزیرانی عێراق عەبدولغەنی ئەسەدی، سەرۆكی دەزگای ئاسایشی نیشتمانی بە پارێزگاری زیقار دامەزراند.  بەپێی داتا نافەرمییەكان لە سەرەتای دەستپێكردنی خۆپێشاندانەكان لە شاری بەغدا و پارێزگاكانی ناوەڕاست و باشووری عێراق لە كانوونی یەكەمی ٢٠١٩ ەوە نزیكەی ٦٠٠ كەس كوژراون و نزیکەی ٢٠ هەزار كەسی دیكەش برینداربوون، كە زۆربەیان لە خۆپێشاندەرانن.