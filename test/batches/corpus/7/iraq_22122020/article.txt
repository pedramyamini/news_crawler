وەزارەتی ناوخۆی عێراق لە راگەیێندراوێکدا لەبارەی کوشتنی ئەو دوو خوشکە ئاماژە بەوە دەکات، لەلایەن براکەیانەوە کوژراون کە "ماددەی هۆشبەری بەکارهێناوە". بەڵام زانیاریی زیاتری لەبارەی چۆنیەتیی کوشتنەکە بڵاونەکردووەتەوە. دەشڵێت، بە بیانووی "شەرەف" کوژراون.   رووداوەکە کاردانەوەی شەقامی عێراقی لێکەوتەوە، هەر زوو وێنەی دوو خوشکەکە لە سۆشیاڵمیدیا بڵاوبووەوە و خەڵکی سەرکۆنەی کارەکەیان کرد. لە تویتەریش بەکارهێنەران بە هاشتاگی دادپەروەری بۆ زەهرا و حەورا داوای سزادانی ئەو گەنجەیان کرد.  بەرەبەیانی ئەمڕۆ سێشەممە ٢٢ - ١٢ - ٢٠٢٠ پۆلیسی کەربەلا راگەیێندراوێکی بڵاوکردەوە و ئاماژەی بەوە کردووە، ئێوارەی رۆژی دووشەممە ئەو تۆمەتبارەیان دەستگیرکردووە و دوای خستنەڕووی بەڵگەکان دژی، دانی بە تاوانەکەیدا ناوە و سزای یاسایی خۆی وەردەگرێت.   ئەوە لەکاتێکدایە، سەرەتای ئەم مانگە فازل غەراوی، ئەندامی کۆمیسیۆنی مافەکانی مرۆڤ بە تۆڕی میدیایی رووداوی راگەیاند، کۆمیسیۆنەکەیان ئاستی تووندوتیژی بەرامبەر ژنان زیادی کردووە.   هەر بەهۆی بەرزبوونەوەی ژمارەی کەیسەکانی تووندوتیژی بەرامبەر ئافرەتان، لە پەرلەمانی عێراقیش، بەشێک لە فراکسیۆنەکان بەنیازن یاسایەک بۆ بەرەنگاربوونەوەی تووندوتیژیی خێزانی پەسندبکەن، چونکە تاوەکو ئێستا لە عێراق ئەو پرسە بە یاسا رێکنەخراوە.   لە مانگی نیسانی ئەمساڵیش، رێکخراوی چاودێریی مافەکانی مرۆڤیش داوای لە دەسەڵاتدارانی عێراق کرد بۆ ئەوەی لێکۆڵینەوە لە زیادبوونی تووندوتیژیی دژی خێزان و ژنان بکەن. هاوکات سزای شیاوی ئەو کەسانەش بدەن کە تووندوتیژیی بەرامبەر ژنان دەکەن.