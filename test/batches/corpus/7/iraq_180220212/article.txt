محەممەد سامی، بەڕێوەبەری نووسینگەی راگەیاندنی ئەنجوومەنی باڵای دادوەریی عێراق بە تۆڕی میدیایی رووداوی راگەیاند "ئەمڕۆ پێنجشەممە ١٨ی شووباتی ٢٠٢١ دادگای تاوانەكانی كەرخ دووجار سزای لەسێدارەدانی بۆ ئەو دايكە دەركرد كە لە تشرینی یەكەمی ساڵی رابردوودا لەسەر پردی ئەئیمە لە شاری بەغدا دوو منداڵەكەی فڕێدایە نێو رووباری دیجلەوە".  تاوانەکە عێراقی هەژاند و كاردانەوەی تووندی لێكەوتەوە، رێكخراوەكانی تایبەت بە داكۆكیکردن لە مافی منداڵان داوایانكرد، دایكی ئەو دوو منداڵە تووندترین سزا بدرێت.  ساڵی رابردوو، هاوژینی پێشووی ژنەكە بە رۆژنامەنووسانی راگەیاند "ناكۆكیی لەگەڵ هاوژینی پێشووی هەبووە"، پۆلیسیش ئاماژەی بەوە كرد، دايكەكە دانی بەوەدا ناوە كە دوو منداڵەكەی فڕێداوەتە نێو رووباری دیجلە.  لە كامێراكانی چاودێریی بەغدا دەركەوتووە ژنێك دوو منداڵەكەی لەسەر پردی ئەئیمە لە بەغدا فڕێدەداتە نێو رووباری دیجلە، بەگوێرەی زانیارییەكانی پۆلیسی بەغدا، كوڕەكەی سێ ساڵان بووە و كچەكەشی دوو ساڵان.  بەپێی ماددەی ٤٠٦ی یاسای سزادانی عێراقی، هەركەسێك بە مەبەست كەسێك بكوژێت سزای لەسێدارەدانی بۆ دەردەچێت.