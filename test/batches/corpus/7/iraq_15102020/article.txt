جیهاد دیوان، بەڕێوەبەری راگەیاندنی دەسەڵاتی فڕۆکەوانیی مەدەنیی عێراق بە تۆڕی میدیایی رووداوی راگەیاند، گەشتە ئاسمانییەکانی نێوان عێراق و تورکیا ئەمڕۆ پێنجشەممە ١٥ - ١٠ - ٢٠٢٠ دەستپێدەکاتەوە.  بەڕێوەبەری راگەیاندنی دەسەڵاتی فڕۆکەوانی مەدەنی عێراق روونیکردەوە، دوای گفتوگۆ و دانووستاندن لەگەڵ لایەنی تورکی بڕیادراوە هەفتانە هەر لایەک حەوت گەشتی ئاسمانی دەبێت، واتە هەفتانە لایەنی عێراق حەوت گەشت و لایەنی تورکیش حەوت گەشتی دەبێت و گەشتەکان فڕۆکەخانەکانی هەرێمی کوردستانیش دەگرنەوە.  پێشتر ئه‌حمه‌د هۆشیار، به‌ڕێوه‌به‌رى گشتیی فڕۆكه‌خانه‌ى نێوده‌وڵه‌تیی هه‌ولێر بە رایگەیاند بوو کە ئێواره‌ى رۆژی ١ - ١٠ - ٢٠٢٠، له‌ڕێگه‌ى ده‌سەڵاتی فڕۆكه‌وانیی مەدەنی عێراقه‌وه ئاگادار كراونەتەوە كه به فه‌رمى وه‌زاره‌تى ته‌ندروستیی توركیا داواى له ده‌سته‌ى هێڵه ئاسمانییه مه‌ده‌نییه‌كانى توركیا كردووه، گه‌شته‌كانى به گشتى له‌گه‌ڵ عێراق رابگرێت.  شەوی هەینی ٢٥ - ٠٩ - ٢٠٢٠ ئەیلوول دوای چەندین مانگ لە راگرتنی گەشتە ئاسمانییەکان، گەشتەکان لەنێوان فڕۆکەخانەی هەولێر و تورکیا دەستیان پێکردەوە.  پێشتر بەهۆی بڵاوبوونەوەی ڤایرۆسی كۆرۆنا لە ناوەڕاستی مانگی ئادارەوە گەشتە ئاسمانییەکانی تورکیا لەگەڵ هەرێمی کوردستان و عێراق راگیرابوون.