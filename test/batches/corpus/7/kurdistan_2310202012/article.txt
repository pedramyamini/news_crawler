لە شارۆچکەی فەرحاتیەی سەر بە  بەلەد لەی شەوێکدا چەند چەکدارێک ١٢ کەس دەڕفێنن و هەشتیان دەکوژن و چواری دیکەشیان  بێسەروشوێن دەکەن.   چووینە ئەو شوێنەی تەرمی هەشت کەس لەو ١٢ کەسەی کە شەوی ١٧/١٦ی تشرینی یەکەمی ٢٠٢٠ لەلایەن چەند چەکدارێکی نەناسراوەوە لە ماڵەوە دەڕفێنرێن و هەشتیان بە گوللەیەک  بە سەریانەوە دەکوژرێن. تائێستا لێکۆڵینەوەکان بەردەوامن، بەڵام کەسوکاری قوربانییەکان لە ئەنجامی لێکۆڵینەوەکان بێئومێدن.   ئەو ١٢ کەسەی رفێنراون، جگە لە پیاوێکی ٥٤ ساڵ، ئەوانەی دیکە گشتیان گەنج و خوار ٢٥ ساڵن، هەشتیان کرێکار بوون و چواری دیکەشیان سەربازبوون لە سوپای عێراق. تائێستا سێ لە کرێکارەکان و سەربازێک بێسەر شوێنن.  برای یەکێک لە رفێنراوەکان بە تۆڕی میدیایی رووداوی راگەیاند، "ھەموویان کرێکارن. کاژێر ٠٤: ٠٠ی بەیانی دەردەچوون و ٠٤: ٠٠ی ئێوارە دەگەڕانەوە. نەیاندەزانی چۆن دەخەون، ھەندێکشیان سەرباز بوون... ئومێدمان بە خودایە نەک بە لێکۆڵینەوەکان.   خەڵکی ئەو شارۆچکەیە لە ٢٠١٤ دا و لەگەڵ ھاتنی داعشدا زۆربەیان ئاوارەی بەغدا و بەشێکیشیان ھەرێمی کوردستان بوون. دوای کۆنترۆڵکردنەوەشی ھێزێکی سەر بە عەسائیبی ئەھلی حەق ناوچەکەی گرتووەتە دەست.   ئەبو رەشید، مامی یەکێک لە کوژراوەکانە و دەڵێت، "جلی سەربازییان لەبەردا بوو. لەم ماڵ و لەو ماڵ بڵاوبووبوونەوە. ھەر ماڵێک لەو ماڵانە سێ بۆ چوار کەسیان چووبوونە ژوورەوە. پێنج - شەش چەکدار گەڕاون. واتە ژمارەیان ١٥ بۆ ٢٠ چەکدار بووە. ھیچ ھێز و تواناشمان نییە. ئێستا ئامر لیوا لێرە بوو قسەمان کرد، بەڵام کوا خۆ ھێز نییە. "   لەسەر رووداوەکەی فەرحاتیە لە قەزای بەلەد لە باشووری پارێزگای سەلاحەدین کە بە دووریی ١٠٠ کیلۆ مەتر دەکەوێتە رۆژھەڵاتی شاری بەغدا لێکۆڵینەوەکان بەردەوامن. هێزە ئەمنییەکان بە کەسوکاری قوربانییەکانیان رایانگەیاندووە لەسەر رووداوەکە دوو کەسیان دەستگیر کردووە، بەڵام ناسنامەی ئەو دووکەسەیان پێ نەگوتوون.