بەپێی راگەیێندراوێکی نووسینگەی سەرۆکوەزیرانی عێراق، مستەفا کازمی ئاماژەی بەوە کردووە، کۆڵەکەی ژیانێکی خۆش بۆ عێراقییەکان دەکەوێتە سەر گرنگیدان بە بەرزکردنەوەی دۆخی خوێندن و دابینکردنی ژینگەیەکی گونجاو و ژێرخانەکە کە ئەوە ئەرکی سەرەکیی پەرەپێدانی خوێندنە و ئامانج و بەرپرسیارێتیی حکومەتە.  کازمی ئاماژەی بەوە داوە، خوێندن لەگەڵ سیستەمی تەندروستیدا چەکی راستەقینەی پڕچەککردنی گەلانە.   سەرۆکوەزیرانی عێراق جەختی لە پلانی دامەزراندنی قوتابخانە لە تەواوی عێراقدا کردووەتەوە و لەگەڵ جەختکردنەوە لەسەر دروستکردنیان لە ناوچەی دەشت و گوندەکان کە دەبێت پشکێکی گرنگیان لەو هەوڵانەدا هەبێت، ئەوەش کاری لەپێشینە بێت.  هەر لە کۆبوونەوەکەدا سەرۆکوەزیرنی عێراق ئاگادارکرایەوە لە ١٠ نموونەی دیزاینی نوێی دروستکردنی قوتابخانە بەشێوازێکی سەردەمیانە و نوێ کە باشترین تایبەتمەندییە جیهانییەکانی لە خۆگرتووە.   لەبارەوە سەرۆکوەزیران بڕیاری دا ئەو بابەتە تاوتوێ بکرێت و باشترین و گونجاوترینیان بۆ دروستکردن دیاری بکرێت.