ئەنگێلا مێرکل، راوێژکاری ئەڵمانیا لە کۆنفرانسێکی رۆژنامەڤانیدا گوتی "ئەگەر ئەم چوار هەفتەیە کردار نەنوێنین، چێژ لە مانگی دێسەمبەر نابینین".  مێرکل ئەوەشی گوت کە بەم ئاستەی ئێستا ئەڵمانیا دەتوانێت بەرەنگاری کۆرۆنا ببێتەوە، بەڵام دانی بەوەدا نا، کە ئەگەر شەپۆلی کۆرۆنا لەمە تووندتربێت، بەو سیستەمە پێشکەوتووەی تەندروستیش دەرەقەتی کۆرۆنا نایەن.  ئەنگێلا مێرکل، راوێژکاری ئەڵمانیا دەڵێت "دەتوانین بڵێین سیستەمی تەندروستیمان دەرەقەتی ئەو ئاڵنگارییە دێت کە ئەمڕۆ هەیە، بەڵام ئەگەر تووشبوون بەمشێوەیە بەردەوام بێت، دەگەینە ئەو ئاستەی کە سیستەمەکەمان لە چەند هەفتەیەک نەتوانێت بەرەنگاری بێتەوە، زۆر بەڕوونی دەیڵێم دەبێت هەر ئێستا هەنگاوبنێین. هەربۆیە پێویستمان بە هەوڵێکی دیکەی نیشتمانی هەیە لە ٢ی نۆڤەمبەر بچێتە بواری جێبەجێکردنەوە، هەوڵەکە کاتی بێت. مانگی نۆڤەمبەرمان دیاریکردووە تاوەکو کۆتایی دێت. دوای دوو هەفتە هەڵسەنگاندن بۆ ئەڵمانیا دەکەین کە گەیشتووین بەکوێ، ئەگەر پێویست بوو رێکاری دی دەگرینەبەر. هەموو ئەمانە خزمەت بە ژیانێکی خۆشتر دەکەن لە مانگی دێسەمبەردا لەپاڵ ئەم کۆرۆنایەی کە ئەمڕۆ هەیە. "  ئەم بڕیارە نوێیە دوای ئەوەدێت رۆژی سێشەممە ئەڵمانیا نزیکەی ١٥ هەزار تووشبووی لە رۆژێکدا تۆمارکرد، تووشبوون بە ڤایرۆسەکە لە ئەڵمانیا ٤٥٠ هەزار تێپەڕاندووە.  ئامانج لەو بڕیارانەی حکومەتی ئەڵمانیا وەک مێرکڵ ئاماژەی پێداوە، ئەوەیە کە لە ٧٥ % ی بەریەککەوتن لەنێو خەڵکدا کەمبکەنەوە. بەڵام شوێنەکانی وەک: شانۆ، سینەما و مەولەوانگە و چەند شوێنێکی دیکەی وەک هۆڵەکانی وەرزش دادەخرێن.   ئەنگێلا مێرکل، راوێژکاری ئەڵمانیا ئاماژەی بەوەشداوە "هاتنی گەشتیار بۆ نێو وڵات قەدەخە دەکرێت، مزگەوت و کەنیسەکانیش کراوەدەبن. هەروەها قوتابخانەکان بە کراوەیی دەمێنێتەوە، وەبەرهێنان لە کۆمپانیا گەورەکان بەردەوام دەبن. "  لە ئەڵمانیا تاوەکو ئێستا ٤٨١ هەزار و ١٣ کەس تووشی کۆرۆنا بوون. لەو ژمارەیە ١٠ هەزار و ٣٥٩ کەس گیانیان لەدەستداوە و ٣٣٢ هەزار و ٨٠٠ کەسیش تووشی ڤایرۆسەکە بوون.   لە هەموو جیهان تاوەکو ئێستا ٤٤ ملیۆن و ٧٧٤ هەزار و ٩٣٥ کەس تووشی کۆرۆنا بوون و لەو ژمارەیەش ملیۆنێک و ١٧٩ هەزار و ٢٣٢ کەس گیانیان لەدەستداوە. هەروەها ٣٢ ملیۆن و ٧٢٧ هەزار و ٧٢١ کەس چاکبوونەتەوە.