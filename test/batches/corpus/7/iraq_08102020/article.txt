بەپێی بەڵگەنامەی تۆمەتباركردنەكە هەر یەک لە ئەلیكساندا کوتی و شافعی شێخ، کە بە شانەی بیتلز ناویان دەرکردووە، بەرپرسن لە كردەوەكانی دەستبەسەركردن و بارمتەكردنی هاووڵاتیانی ئەوروپی و ئەمریكی لە نێوان ساڵانی ٢٠١٢ و ٢٠١٥، رۆژی چوارشەممە ٧/١٠/٢٠٢٠ لە عێراقەوە گوازراونەتەوە ئەمریكا.  شانەی بیتلز، تۆمەتبارکراوە بە سەربڕینی چەندین بارمتەی بیانی کە کەوتبوونە دەست چەکدارانی داعش بارمتە،  نووسینگەی لێكۆڵینەوەی فیدراڵی FBI دەڵێت "ئەو دوو چەكدارە کە وڵاتینامەی بەریتانیایان هەیە، بەتاوانی دەستبەسەركردنی بارمتەكان و كوشتنی ٤ هاوڵاتیانی ئەمریكی، بەریتانی و ژاپۆنی تۆمەتبارکراون".  بە گوێرەی راگەیێندراوەکەی FBI ئەو دوو چەکدارە دوای گواستنەوەیان بۆ ئەمریکا، لە دادگای فیدراڵی لە ویلایەتی فێرجینیا دادگایی دەكرێن.  بەپێی وەزارەتی دەرەوەی ئەمریكا شافعیی شێخ لە ساڵی ٢٠١٢ چووەتە سووریا و سەرەتا پەیوەندی بە بەرەی نوسرەوە كردووە دواتر چووەتە نێو داعش، كوتیش پاسەوانی شانەی لە سێدارەدانی داعش بووە، ئەگەریش هەیە لە كردەوەكانی لە سێدارەدان تێوەگلابێت.  هەرچەندە ئەو دوو چەکدارە تۆمەتەکانی سەریان رەتدەکەنەوە، بەڵام جۆن دیمرز، یاریدەدەری داواکاریی گشتیی ئەمریکا دەڵێت: "ئاراستەکردنی تۆمەتەکان بۆ سەر ئەو دوو کەسە، لە ئەنجامی ساڵانێکی زۆری کارکردن هاتووە لە پێناو بەدیهێنانی دادپەروەریی بۆ ئەو چوار ئەمریکییە (جەیمس فۆلی، ستیڤن سۆتۆلۆڤ، کایلا مۆلەر و پیتەر کاسیج) کە لەلایەن داعشەوە کوژراون".