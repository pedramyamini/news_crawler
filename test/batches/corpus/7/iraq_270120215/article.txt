هەرێم كەمال ئاغا، ئەندامی لیژنەی ئاسایش و بەرگری لە پەرلەمانی عێراق بە تۆڕی میدیایی رووداوی راگەیاند، "تاوەكو ئێستا داتایەكی فەرمی لەبارەی ژمارەی چەكدارانی داعش لە عێراق بەردەست نییە، دەنگۆكانی بوونی دوو تاوەكو سێ هەزار چەكداریش لە عێراق هیچ بنەمایەكی دروستی نییە".  ئەو ئەندامەی لیژنەی ئاسایش و بەرگری لە پەرلەمانی عێراق ئاماژەی بەوەش کرد "چەكدارانی داعش لە سنووری پارێزگای دیالە، بەشێكی پارێزگای سەلاحەددین، كەركووك و زنجیرە چیای قەرەچووخ پێگە و حەشارگە و شوێنی مەشقكردنیان هەیە؛ لەڕێگەكانی رۆژئاوای قەزای تەلەعفەریش بەرەو موسڵ، كەركووك و تكریت لە سنووری سووریا و عێراق هاتووچۆیان هەیە".  بە گوتەی هەرێم کەمال ئاغا، تاكە چارەسەر بۆ رێگرتن لە هاتووچۆی چەكدارانی داعش و دەركردنیان لەو ناوچانە، بریتییە لە ئەنجامدانی ئۆپەراسیۆنی هاوبەشی سوپای عێراق و هێزی پێشمەرگە، دەشڵێت "دوو ساڵە بڕیار لەسەر كاری هاوبەش دراوە، بەڵام عێراق جێبەجێی ناكات، لەوبارەیەشەوە پرسیارمان ئاراستە كردوون، بەڵام وەڵامێكی دڵنیاكەرەوەیان نەبووە".  پێشتر باقر زوبەیدی، پەرلەمانتاری پێشووتری عێراق لە پەیجی تایبەتی خۆی لەسەر فەیسبووک بڵاویکردەوە "ژمارەی چەكدارانی داعش لە عێراق لە ٥٠٠ چەكدار تێپەڕناكات، بەشێكیشیان گرووپی بچووكن و منداڵان و ژنان لەخۆدەگرن لە حەمرین، دەوربەری فەللوجە، حەزەر و گوندەكانی دەوروبەری حەویجە بڵاوبوونەتەوە".