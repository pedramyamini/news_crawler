نووسینگەی راگەیاندنی جێگری سەرۆکی ئەنجوومەنی نوێنەرانی عێراق  بڵاویکردەوە، رۆژی شەممە رێککەوتی ٢٠٢١/١/٢٣، د. بەشیر خەلیل حەداد، جێگری سەرۆکی ئەنجوومەنی نوێنەرانی عێراق، نووسراوێکى تووندی ئاراستەی مستەفا کازمی، سەرۆکی ئەنجوومەنی وەزیرانی عێراقی فیدراڵ کردووە و تێیدا داوایکردووە، شایستە داراییەکانی جووتیارانی هەرێمی کوردستان خەرج بکات.  لە نووسراوەکەدا، جێگری سەرۆکی ئەنجوومەنی نوێنەرانی عێراق ئاماژە بەوەدەکات، لە ساڵانی رابردوودا بە تایبەت ساڵی ٢٠٢٠، چەندینجار نووسراویان ئاراستەی مستەفا کازمی کرد تاوەکو شایستە داراییەکانی جووتیاران خەرج بکات، بەڵام تاوەکو ئێستاش هیچ وەڵامێکیان لە لایەن حکومەتەوە وەرنەگرتووە.  د. بەشیر حەداد ئاماژە بەوەش دەکات، وەڵامنەدانەوەی نووسراوەکانی ئەنجوومەنی نوێنەرانی عێراق لە لایەن حکومەتەوە پشێلکردنی ماددەی (٦١ / حەوت / ا)ى دەستووری عێراق و ماددەی ١٥ ى یاسای ئەنجوومەنی نوێنەرانی عێراق و گوێنەدانه به رۆڵى پەرلەمان و کەمتەرخەمیکردنە بەرانبەر بە کار و داخوازییەکانی هاووڵاتیانی عێراق.  لە نووسراوەکەدا، د. بەشیر حەداد داوا دەکات زۆر بەخێرایی وەڵامی داواکاری جووتیارانی هەرێمی کوردستان و پارێزگاکانی دیکەی عێراق بدرێتەوە و بەزووترین کات شایستە داراییەکانیان بۆ خەرج بکرێت و هۆکاری راگرتن و پێنەدانی شایستە داراییەکانی جووتیاران بۆ پەرلەمان روون بکرێتەوە.