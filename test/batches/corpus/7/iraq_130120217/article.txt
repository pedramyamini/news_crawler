بەپێی راگەیێندراوی نووسینگەی حەلبوسی، ئەمڕۆ چوارشەممە ١٣/١/٢٠٢١ محەممەد حەلبوسی، سەرۆكی پەرلەمان پێشوازی لە نەقیبی رۆژنامەڤانانی عێراق كردووە و بەڵێنیداوە مینحەی رۆژنامەڤانان، نووسەران، هونەرمەندان و هەڵبەستڤانان لە بودجەی گشتیی ئەمساڵ جێگیربكات.  موئەیەد لامی، نەقیبی رۆژنامەڤانانی عێراق بە تۆڕی میدیایی رووداوی راگەیاند "لە خولەكانی پێشووی پەرلەمانیش داواكاری دابینكردنی مینحە بۆ رۆژنامەڤانان، نووسەران، هونەرمەندان و هەڵبەستڤانان هەبوو، بەڵام لە ساڵی ٢٠١٤ بەهۆی دروستبوونی قەیرانی دارایی لە بودجەی گشتی لابرا".  بەگوتەی نەقیبی رۆژنامەڤانانی عێراق، داواكردنی مینحە بۆ رۆژنامەڤانان لەلایەن وەزارەتی رۆشنبیری پێشكەشی پەرلەمان كراوە و بڕی مینحەكەش دەخرێتە سەر بودجەی وەزارەتی رۆشنبیری و دەڵێت: "وەكو هەنگاوی یەكەم بڕی مینحەكە بۆ هەر رۆژنامەڤانێك، نووسەرێك، هونەرمەندێك و هەڵبەستڤانێك ساڵانە ٢ ملیۆن دینار دەبێت، هەوڵیشدەدەین مینحەکە بەبێ جیاوازی رۆژنامەڤانانی سەرتاسەری عێراق بە هەرێمی كوردستانیش بگرێتەوە".