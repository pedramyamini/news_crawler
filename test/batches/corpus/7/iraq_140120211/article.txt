شەوی رابردوو لیژنەی باڵای تەندروستی و سەلامەتی نیشتمانی لە عێراق، تایبەت بە بەرەنگاربوونەوەی پەتای کۆرۆنا، بە سەرۆکایەتیی مستەفا کازمی، سەرۆکوەزیرانی عێراق کۆبووەوە.  لیژنەی باڵای تەندروستی و سەلامەتی نیشتمانی لە عێراق لە کۆبوونەوەکەیدا بڕیاری دا، بڕیاری ژمارە ٢٣١ ـی ساڵی ٢٠٢٠ ـی ئەنجوومەنی وەزیرانی عێراق، تایبەت بە قەدەخەی گەشتکردن لە عێراقەوە بۆ ٢٠ درێژبکاتەوە، بەهۆی سەرهەڵدانی ڤایرۆسی گۆڕاوی کۆرۆنا لەو وڵاتانەدا.  لیژنەی باڵای تەندروستی و سەلامەتی هاوکات بڕیاریدا هاتنی گەشتیاران لەو وڵاتانەوە بۆ عێراق قەدەخە بکات و تەنیا رێگە بە گەشتیاری عێراقی دەدرێت لەو وڵاتانەوە بگەڕێنەوە، بەو مەرجەی دوای گەشتنیان ١٤ کەرەنتین بکرێن، ئەو وڵاتانەش بریتین لە: بەریتانیا، نەمسا، بەلجیکا، دانیمارک، فینلەندا، فەرەنسا، جۆرجیا، ئەڵمانیا، یۆنان، ئێرلەندا، لۆکسمبۆرگ، سلۆڤاکیا، ئیسپانیا، بەرازیل، ئەمریکا، هیند، ئیسترالیا، ژاپۆن، باشووری ئەفریقا و زامبیا.  هەرچەندە پێشتر ئێران و هۆڵەنداش لە لیستی ئەو وڵاتانەدا بوون کە گەشتکردنیان بۆیان قەدەخەکرابوو، بەڵام لە دوایین کۆبوونەوەی لێژنەی باڵای سەلامەتی و تەندروستیی عێراق، ناویان لە لیستەکە دەرهێنرا.  رۆژی ٥ - ١ - ٢٠٢١ وەزیری تەندروستیی ئێران یەکەمین کەیسی تووشبوون بە کۆرۆنای گۆڕاوی لە ئێران راگەیاند. سەعید نمەکی، وەزیری تەندروستیی ئێران رایگەیاند: ئەو کەسە سەردانی بەریتانیای کردووە، بەڵام هیچ کەس لە کەسوکاری تووشی کۆڕۆنای گۆڕاو نەبوون.  هەروەها تورکیاش لە نێو لیستەکەدا نییە، ئەمە لە کاتێکدایە رۆژی ١ - ١ - ٢٠٢١ تورکیا رایگەیاند، ١٥ تووشبووی کۆرۆنای گۆڕاویان تۆمارکردووە.  بەپێی دواییین راگەیێندراوی لێژنەی باڵای تەندروستی و سەلامەتیی عێراق، بڕیاری گەشتکردن لەو وڵاتانەوە بۆ عێراق، یان لە عێراقەوە بۆ ئەو وڵاتانە دیپلۆماتکاران، شارەزایان کە لە پرۆژەکانی خزمەتگوزاری کاردەکەن، لەگەڵ شاندە فەرمییەکانی حکومەت و رێکخراوە نێودەوڵەتییەکان ناگرێتەوە، لەگەڵ ئەوەش دەبێ ئەو کەسانە لە ماوەی ٧٢ کاژێر پێش گەیشتنیان بۆ عێراق پشکنینی (PCR) بکەن.  سەیف بەدر، گوتەبێژی وەزارەتی تەندروستیی عێراق، لە ناوەڕاستی ئەم هەفتەیەدا، رایگەیاند: "تائێستا تووشبوون بە جۆری نوێی ڤایرۆسی کۆرۆنا لە عێراق تۆمارنەکراوە".  بەڵام وەزارەتی تەندروستیی هەرێمی کوردستان دوێنێ چوارشەممە رایگەیاند لە دهۆک لێکۆڵینەوە لە تووشبوویەک دەکات کە گومان دەکرێت تووشی کۆرۆنای گۆڕاو بووبێت.  بەپێی ئامارەکانی وەزارەتی تەندروستی و ژینگەی عێراق، تائێستا ٦٠٥ هەزار ٤١٦ کەس لە عێراق و هەرێمی کوردستان تووشی ڤایرۆسی کۆرۆنا بوون، ٥٦٢ هەزار و ٥٧٥ تووشبوو چاکبوونەتەوە و ١٢ هەزار و ٩١٥ تووشبوویان گیانیان لەدەستداوە.