ئاڵا تاڵەبانی، سەرۆکی فراکسیۆنی یەکێتیی نیشتمانیی کوردستان لە پەرلەمانی عێراق لەمیانی بەشداریکردن لە بەرنامەی (رووداوی ئەمڕۆ) کە بێستوون عوسمان پێشکێشی دەکات لەبارەی داواکاری بەشێک لە فراکسیۆنە عێراقییەکان بۆ رادەستکردنی دۆسیەی نەوت و بەڕێوەبردنی کێڵگە نەوتییەکان لەلایەن عێراقەوە دەڵێت: ئەو داواکارییە لەلایەن حکومەتی هەرێمی کوردستان و سەرجەم فراکسیۆنە کوردستانییەکان رەتکراوەتەوە و "جێگەی قبووڵ نییە".  لە بەشێکی دیکەی قسەکانیدا ئاڵا تاڵەبانی ئاماژەی بەوە دا: یەکەمجارە شاندی هەرێمی کوردستان زۆر جیددی و جیاواز لە جارەکانی دیکە خەریکی رێککەوتن بێت، ئەو جیددییەت و مانەوەی شاندەکانی حکومەتی هەرێمی کوردستان و خستنەڕووی ئەو هەموو داتایە کاریگەریی لەسەر تێڕوانینی لایەنە عێراقییەکان کردووە و کەشێکی باشتری بۆ دانوستاندنەکان رەخساندووە.  حکومەتی هەرێمی کوردستان و حکومەتی عێراق پێشتر لەسەر ئەوە رێککەوتبوون کە لە بەرامبەر دابینکردنی پشکی هەرێمی کوردستان لە بودجەی ٢٠٢١ هەرێمی کوردستان دەبێت رۆژانە داهاتی ٢٥٠ هەزار بەرمیل نەوت و نیوەی داهاتی نانەوتی رادەستی بەغدا بکات، بەڵام بەشێک لە لایەنە شیعەکان بەوە رازی نەبوون و داوای رادەستکردنی هەموو داهاتی نەوتیان دەکرد، تەنانەت بەشێکیشیان داوای رادەستکردنی کۆی دۆسیەی نەوت دەکەن کە وەکو ئاڵا تاڵەبانی ئاماژەی پێدا: داواکارییەکە نادەستوورییە.  وەزیری نەوتی عێراق پێشتر داوای کردبوو بۆ رێککەوتنی لایەنەکان پێویستە حکومەتی هەرێمی کوردستان سەرجەم نەوتی هەرێمی کوردستان لە بەندەری جەیهان رادەستی کۆمپانیای سۆمۆ بکات، ئاڵا تاڵەبانی لەو بارەیەوە دەڵێت: ئەو داواکارییە جێگەی گفتوگۆ و دانوستاندنە.  هەروەها لە ئەگەری رێکنەکەوتنی هەولێر و بەغدا، ئاڵا تاڵەبانی دەڵێت" ئێمە قسە لەسەر ئەوە دەکەین رێککەوتن بکرێت و لەسەر بودجەش شتێک هەبێت کە قابیلی جێبەجێکردن بێت، بەڵام دەبێت ئەو گەرەشمان لەبەرچاو بێت ئەگەر ماددەیەک بخرێتە ناو پرۆژەیاساکە و بە دڵی هەرێمی کوردستان نەبێت ئەوکات دەبێت حکومەتی هەرێمی کوردستان بیرلەوە بکاتەوە کە چۆن ئیدارەی دۆخەکە و مووچەی فەرمانبەران دەکات. "  لە بەشێکی دیکەی قسەکانیدا لەبارەی ئەوەی ئەگەر رێککەوتن نەکرێت کێ تۆمەتبار دەبێت (هەولێر یان بەغدا)؟  ئاڵا تاڵەبانی گوتی "ئەگەر خوا نەکات رێکنەکەوتین یان بڕگەکە لە بەرژەوەندی هەرێمی کوردستان نەبوو ئەوا هۆکار زۆرە، عێراق ئێستا گۆڕانکاری بەسەردا هاتووە و پێکهاتەکانی نێو پەرلەمان جیاوازن، رێککەوتنی سیاسیی ناخوات و پەرلەمانتار قسەی خۆی هەیە و گوێ لە سەرۆکی حیزب و فراکسیۆنەکانیان نەگرن، کێشەی زۆر لە نێوەڕاست و خواروی عێراق و شکستی گەورە لە نێوخۆی عێراق هەیە، هەرێمی کوردستانیش باش دەزانێت کە رێککەوتنی پێشووتری هەولێر و بەغدا بە تەواوی جێبەجێ نەکراوە، بۆیە ئەوە نامتمانەیی دروستکردووە و پێویستی بە هەوڵی هەموو لایەکانە بۆ چاککردنی. "  سەبارەت بەوەی کە لە تۆڕە کۆمەڵایەتییەکان باسی لێوەدەکرێت کە ' رەنگە کاربگاتە ئەوەی حکومەتی عێراق هێز بنێرێتە سەر کێڵگە نەوتییەکان و دەستیان بەسەردا بگیرێت '. ئاڵا تاڵەبانی رایدەگەیێنێت "پێموانییە، دۆخی عێراق بەرگەی ئەوەناگرێت ململانێیەکی دیکە دروست بێت، چونکە لە رووی ئابووری و ئەمنییە دۆخەکە جێگیر نییە و هەڵبژاردنیش لە پێشە. پێموایە یان رێکدەکەوین یان رێکناکەوین و هەرێمی کوردستان وەکو پێشتر ئیدارەی خۆی دەدات. "