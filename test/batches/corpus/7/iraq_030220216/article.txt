عەلی لامی، ئەندامی لیژنەی ئابووری و وەبەرهێنان لە پەرلەمانی عێراق بە تۆڕی میدیایی رووداوی راگەیاند "ژمارەیەكی زۆر كرێكاری بیانی لە كۆمپانیا و پرۆژەكانی وەبەرهێنان و كێڵگە نەوتییەكان لە عێراق كاردەكەن، چەندین جاریش داوامان كردووە كە دەبێت رێژەی كرێكارانی بیانی تەنیا ١٠ % بێت، بەڵام تاوەكو ئێستا حكومەت وەڵامی نەداوینەتەوە و هیچ هەنگاوێكیشی بۆ چارەسەركردنی ئەو كێشەیە نەناوە".  ئەو ئەندامەی لیژنەی ئابووری و وەبەرهێنان لە پەرلەمانی عێراق ئاماژە بەوەش دەکات "رێژەی كرێكارانی عێراقی لە كۆمپانیا و پرۆژەكانی وەبەرهێنان نزیكەی ٤٠ % ـە، لەكاتێكدا ژمارەیەكی زۆری دەرچووی كۆلێژ و پەیمانگە و گەنجی دیکەی عێراق بەدەست بێكارییەوە دەناڵێنن".  پێشتر حوسێن ئەلعیقابی، ئەندامی لیژنەی یاسایی لە پەرلەمانی عێراق كرێكارانی بیانیی بە "شێرپەنجە لە نێوجەستەی عێراق" ناوبردبوو، گوتیشی "لە كۆی ١٨ هەزار لەو كرێكارانەی لە پاڵاوگەی نەوتی كەربەلا كاردەكەن ١٦ هەزاریان كرێكاری بیانین، لەكاتێكدا گەنجانی كەربەلا هەلی كاریان دەستناكەوێت".  بە گوتەی عادل روکابی، وەزیری کار و کاروباری کۆمەڵایەتیی عێراق، زیاتر لە ٣٠٠ هەزار کرێکاری بیانی لە عێراق هەن، زۆربەشیان لە میوانخانەکان و کەرتی نەوت و پرۆژەكانی وەبەرهێنان کاردەکەن.