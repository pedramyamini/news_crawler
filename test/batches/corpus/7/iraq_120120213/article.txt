هاوپەیمانییەکە رۆژی دووشەممە ١١ی کانوونی دووەمی ٢٠٢١ لە کۆنگرەیەکی رۆژنامەڤانیدا لە تەلاری پەرلەمانی عێراق راگەیێندرا. ئەوکات د. رێبوار کەریم، ئەندامی هاوپەیمانیی "هیوای کوردستانی" بە تۆڕی میدیایی رووداوی راگەیاند، گرووپی ١٥ لە پەرلەمانی عێراق، هاوپەیمانیی هیوای کوردستانی راگەیاند، کە ئامانجی ئەو هاوپەیمانییە "راستکردنەوەی هەڵە و کەموکوڕییەکانی رابردوو و کۆتاییهێنان بە قۆرخکاری و برسیکردنی خەڵکی کوردستان، هەروەها بەرگریکردن و دابینکردنی مافە دەستوورییەکانی خەڵکی کوردستانە".  بەپێی راگەیێندراوی سەرۆکایەتیی کۆماری عێراق، لە کۆبوونەوەکەدا "بە گرنگییەوە" باس لە هەڵبژاردنەکانی داهاتوو کراوە و جەخت لە رەخساندنی کەشێکی گونجاو و لەبار، گرتنەبەری رێوشوێنی پێویست و دابینکردنی پێداویستییەکان بۆ ئەنجامدانی ھەڵبژاردەنەکان دوور لە ساختەکاری و فرتوفێڵ و گوشار کراوە".    سەرۆککۆماری عێراق و پەرلەمانتارەکان جەختیان لە پێویستیی خستنەگەڕی گشت هەوڵەکان بۆ گەیشتن بە چارەسەری بنەڕەتی بۆ کێشە هەڵپەسێردراوەکانی نێوان هەردوو حکومەتی فیدراڵ و حکومەتی هەرێمی کوردستان لەسەر بنەمای دەستوور و یاسا کردووەتەوە تاوەکو کۆتایی بەم "دۆخەنالەبارە" بهێندرێت،  ھاوکات جەختیش لەوە کراوەتەوە، کە "گرنگە بودجەی گشتیی ساڵی ٢٠٢١ زامنی مافەکانی تەواوی خەڵک بکات بە ھاووڵاتیانی ھەرێمی کوردستانیشەوە".  بەرهەم ساڵح، سەرۆککۆماری عێراق ئاماژەی بە پێویستیی درێژەدان بە گفتوگۆ و دیالۆگی بونیادنەر و جیددی کردووە ئەوەش بۆ ھێنانەدی خواستی هاوبەش لەپێناو گەیشتن بە چارەسەری گشتگیر لەبارەی دۆسیەی دارایی و مووچەی مووچەخۆرانی هەرێمی کوردستان.  وەک مافێکی دەستووری رەوا، لەسەر بنەمای پاراستنی مافی ھاووڵاتیان و مووچەخۆرانی عێراق و ھەرێمی کوردستان و جیاکردنەوەی مووچەی خەڵکی کوردستان لە ململانێ سیاسییەکان.