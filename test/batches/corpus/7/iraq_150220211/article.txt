ناوەندی راگەیاندنی دیجیتاڵ لە عێراق، لە نوێترین ئاماریدا، رایگەیاندووە: "بەپێی دوا ئاماری هەردوو دەزگای (Hoot suite) و  (We are social) ژمارەی بەکارهێنەرانی چالاک لە تۆڕە کۆمەڵایەتییەکان لە عێراق ئەمساڵ گەیشتە ٢٥ ملیۆن بەکارهێنەر، بەراورد بە ساڵی رابردووش ژمارەی بەکارهێنەرانی تۆڕە کۆمەڵایەتییەکان لە ٤ ملیۆن زیاد بووە".  ناوەندی راگەیاندنی دیجیتاڵ ئاماژەی بەو تۆڕە کۆمەڵایاتییانە داوە کە عێراقییەکان زیاتر بەکاریدێنن و دەڵێت: "ئێستا لە عێراق ٢٠ ملیۆن بەکارهێنەری تۆڕی کۆمەڵایەتیی فەیسبووک هەن، ١٧ ملیۆن لەوانە ماسنجەر بەکاردەهێنن، ١٣ ملیۆن بەکارهێنەری چالاک لە ئینستاگرام هەن، ١١ ملیۆن و ٢٥٠ هەزار کەس سناپچات بەکاردێنن، ١ ملیۆن و ٣٠٠ هەزار کەس تویتەر بەکاردێنن، لەگەڵ ١ ملیۆن و ٢٠٠ هەزار بەکارهێنەری تۆڕی لینکدئین".  بەپێی ئاماری ناوەندی راگەیاندنی دیجیتاڵ لە عێراق ئەمساڵ ژمارەی بەکارهێنەرانی ئینتەرنێت لە عێراق گەیشتە ٣٠ ملیۆن و ٥٢٠ هەزار بەکارهێنەر، ژمارەی بەکارهێنەرانی ئینتەرنێت لە عێراق بەراورد بە ساڵی رابردوو ٧٠٠ هەزار بەکارهێنەر زیاد بووە.  ناوەندەکە هۆکاری ئەم زیادبوونەی بەکارهێنانی ئینتەرنێت و تۆڕە کۆمەڵایەتییەکانی لە عێراق بۆ لێکەوتەکانی پەتای کۆرۆنا، لەگەڵ قەدەخەی هاتووچۆ و بە ئۆنڵاینکردنی کڕین و خوێندن و کار گەڕاندووەتەوە.