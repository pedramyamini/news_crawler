ئەمڕۆ شەممە ٢٦ - ١٢ - ٢٠٢٠، دەزگای ئاسایشی نیشتمانیی عێراق لە راگەیێندراوێکدا بڵاویکردووەتەوە، هێزەکانیان لە پارێزگاکانی سەلاحەددین و دیالە "تۆڕێکی تیرۆریستییان" هەڵوەشاندووەتەوە و ٤ ئەندامی گرووپەکە دەستگیرکراون، لەنێویاندا خۆکوژ هەبووە کە بەنیاز بووە لە ئاهەنگەکانی سەری ساڵ لە بەغدا خۆی بتەقێنێتەوە.   لە راگەیێندراوەکەدا هاتووە، هەر لەو هەڵمەتەدا فەرماندەی گرووپەکە دەستگیرکراوە.  بەگوتەی دەزگای ئاسایشی نیشتمانیی عێراق، ئەو کەسانە لە لێکۆڵینەوەکاندا دانیان بەوەداناوە، کە رێنماییان بۆ هاتووە سەقامگیریی و ئاسایشی بەغدا لەکاتی ئاهەنگەکانی سەری ساڵ تێکبدەن.    هەرچەندە لە بەشێک لە شەقامەکانی عێراق ئامادەکاریی بۆ شەوی سەری ساڵ دەکرێت، بەڵام بەپێی رێنماییەکانی لیژنەی باڵای تەندروستیی نیشتمانیی عێراق، بۆ رێگری زیاتر لە بڵاوبوونەوەی کۆرۆنا کە تاوەکو ئێستا ١٢ هەزار و ٧٥٥ کەسی کوشتووە، ئاهەنگەکانی سەری ساڵ بەڕێوەناچن  دەزگای ئاسایشی نیشتمانیی عێراق ئەوەشی گوتووە، دوای وەرگرتنی وتەکانیان، سەرجەمیان دۆسیەکانیان رەوانەی لایەنی پەیوەندیدارکراوە بۆ گرتنەبەری رێکاری یاسایی.