بڵاوبوونەوەی هەواڵی ساختەی کۆکردنەوەی واژۆی ١٥٠ ئەندامی پەرلەمانی عێراق بۆ بەرزکردنەوەی بەهای دینار بەرامبەر دۆلار، بە جۆرێک ١٠٠ دۆلاری ئەمریکی ببێتە ١٣٠ هەزار دیناری عێراقی، لە تۆڕە کۆمەڵایەتییەکان لە عێراق هەرای نایەوە، بەڵام پاش وردبوونەوە دەرکەوت ئەو هەواڵە درۆیە و وێنەکانی واژۆ کۆکراوەکان هی ساڵی ٢٠١٩ ـەن.  پێشتر دکتۆر جەمال کۆچەر، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "دابەزینی نرخی دیناری عێراقی بەرامبەر دۆلاری ئەمریکی، بەهۆی سێ هۆکاری سەرەکی کۆتایی هاتووە، یەکەم: لیژنەی دارایی بە هەموو ئەندامانی لەگەڵ ئەو نرخە نوێیەیە، دووەم: بودجەی عێراق لەسەر بنەمای ئەو نرخە دانراوە، ئەگەر گۆڕانکاری تێیدا بکرێت، لایەنی کەم کورتهێنانی بودجەکە ١٥ تریلیۆن دیناری دیکە زیاد دەبێت، سێیەم: هەموو داهاتی عێراق بەپێی ئەو ژمارە و نرخە هەژمار کراوە".  دکتۆر جەمال کۆچەر راشیگەیاند: "ئەو قسانەی دەکرێن لەبارەی دەستکاریکردنەوەی بەهای دینار تەنیا بۆچوونی فراکسیۆنێکە، نازانرێت چ دەست و رێککەوتنێکی لە پشتە، چونکە زۆرجار بەشێک لە بانکەکان بۆ کڕین و فرۆشتن، پارە دەدەنە لایەنێک بۆ ئەوەی چەند ژمارەیەک فڕێبدەن و لە بازاڕدا سوودی بۆ ئەوان هەبێت".  ئەنجوومەنی وەزیرانی عێراق، لە ٢١/١٢/٢٠٢٠ دا، پرۆژە یاسای بودجەی فیدراڵی ساڵی ٢٠٢١ ـی پەسندکرد، دیارترین بڕگەی پرۆژە یاساکە بریتییە لە کەمکردنەوەی بەهای دیناری عێراقی بەرامبەر دۆلار، بە جۆرێک ١ دۆلاری ئەمریکی بووە ١٤٥٠ دیناری عێراقی.