وەزارەتی ئەوقاف و کاروباری ئاینی کە لە ساڵی ٢٠٠٣ بەبڕیاری دەسەڵاتی کاتی ئەمریکا لە عێراق ھەڵوەشایەوە، زۆربەی موڵکەکانی خرایە سەر دیوانی وەقفی سوننە. لە بەرامبەردا دیوانی وەقفی شیعە داوای پشکی خۆی دەکات لەو موڵک و سامانەی کە لە وەزارەتە ھەڵوەشاوەکە بۆ وەقفی سوننە ماوەتەوە.   ئێستا ئەنجوومەنی وەزیران سەرقاڵی چارەسەرکردنی ئەو کێشەیە، بۆ ئەمەش چەند بژارەیەکی خستووەتەڕوو.  بژارەی یەکەم داوا کراوە بە گواستنەوەی ئەرشیفی وەزارەتی ئەوقاف و کاروباری ئاینی ھەڵوەشاوە بۆ سەر فەرمانگەی کتێب و بەڵگەنامەکانی سەر بەوەزارەتی رۆشنبیری.   ھەرچی بژارەی دووەمە، باس لەوە دەکات کە ھەردوو دیوانی وەقفی سوننە و شیعە رەشنووسێکی رێککەوتنی ھاوبەش واژۆ بکەن بۆ یەکلاییکردنەوەی پرسی موڵکەکانی وەزارەتی ئەوقاف و کاروباری ئاینیی ھەڵوەشاوە.