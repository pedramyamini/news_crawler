موختار مەحموود، ئەندامی لێژنەی پەیوەندییەکانی دەرەوە لە فراکسیۆنی فەتح بە تۆڕی میدیایی رووداوی راگەیاند "سەردانەکەی کازمی لەسەر بانگهێشتنامەی رەجەب تەیب ئەردۆگانە بۆ تورکیا و لەو سەردانەیەدا کۆمەڵیک دۆسیەی گرنگ لەگەڵ ئەو وڵاتە تاوتوێ دەکات".   سەرچاوەیەکی رۆژنامەوانی رایگەیاند مستەفا کازمی سەرۆکی وەزیرانی عێراق لە سەردانەکەی بۆ تورکیا کە بە یاوەری شاندێکی باڵا دەبێت، باسی پرسی پەکەکە و بوونی هێزەکانی تورکیا لەعێراق و پرسی ئاو چەند پرسێکی ئابووری دەکات لەوانە کردنەوەی دەروازەیەکی تازە لە نێوان عێراق و تورکیا.  سەرچاوەیەکە گوتیشی بڕیارە شاندێکی باڵای سەربازی یاوەری سەرۆکوەیرانی عێراق بکەن بۆ سەردانەکە و ئەگەر هەیە ژوورێکی هاوئاهەنگیی سەربازی لە نێوان هەردوولا دروست بکەن.   رۆژی ١٥ - ٠٦ - ٢٠٢٠، وەزارەتی بەرگریی تورکیا ئۆپەراسیۆنێکی ئاسمانیی بە ناوی (چڕنووکی هەڵۆ) بۆ سەر پێگەکانی پەکەکە لە باشووری کوردستان دەستپێکرد، دوو رۆژ دواتریش ئۆپەراسیۆنێکی زەمینیی بەناوی (چڕنووکی پڵنگ) لە ناوچەی حەفتانین لە سنووری زاخۆ دەستپێکرد و تاوەکو ئێستاش بەردەوامە.  لە دوای ئۆپەراسیۆنەکانی تورکیا، وەزارەتی دەرەوەی عێراقی سێ جار بانگهێشتنی باڵیۆزی تورکیای لە بەغدا کرد. هەروەها لە تشرینی یەکەمی رابردوو لە پەیوەندییەکی تەلەفۆنیدا سەرۆککۆماری تورکیا داوای لە مستەفا کازمی، سەرۆکوەزیرانی عێراق کرد سەردانی ئەنقەرە بکات.  ئەمڕۆ چوارشەممە، لێژنەی پەیوەندییەکانی دەرەوەی پەرلەمانی عێراق میونداری وەزارەتی دەرەوەی عێراق دەکات. موختار مەحموود گوتی: "بڕیارە ئەمڕۆ فوئاد حوسێن وەزیری دەرەوە، یان عەبدوکەریم حەسەن، بریکاری پێشکەوتوو لە وەزارەتی دەرەوە ئامادە بێت. لەبارەی سەردانەکانی شاندی حکومەت بۆ تاران و واشنتن و عەممان و مۆسکۆ. هەروەها سەردانەکەی ئەمدواییەی وەزیری دەرەوە بۆ بەحڕێن. روونکردنەوە بدات.  ئەو ئەندامەی لێژنەی پەیوەندییەکانی دەرەوە پەرلەمانی عێراق گوتی: "بەشێک لەو وڵاتانە گلەیی لە شاندەکانی عێراق دەکەن کە پاش سەردانیان بۆ ئەو وڵاتانە بەدواچوون بۆ گفتوگۆکانیان لەو وڵاتانە ناکەن".