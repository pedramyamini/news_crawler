ڤیدیۆکە لەلایەن "تۆڕی هەواڵیی ئەلمقاوم" بڵاوکراوەتەوە. وەکو لە ڤیدیۆکەدا دەردەکەوێت، فڕۆکەیەک دەگاتە فڕۆکەخانەی بەغدا کە قاسم سولەیمانی و چوار فەرماندەی ئێرانی تێدا بووە، لە بەغداش ئەبو مەهدی موهەندیس و چوار فەرماندەی حەشدی شەعبی چاوەڕێیان کردبوون.  فڕۆکەکە کاژێر ١٢: ٣٢ خولەکی بەرەبەیانی ٣ی کانوونی دووەمی ٢٠٢٠ دەگاتە فڕۆکەخانەی بەغدا. بڕیاربوو، ئەو رۆژە، سولەیمانی و عادل عەبدولمەهدی، سەرۆکوەزیرانی ئەوکاتی عێراق کۆببنەوە.  دوای نزیکەی ٢٠ خولەک لە گەیشتنی فڕۆکەکە، دوو ئۆتۆمبێلەکەی قاسم سولەیمانی و ئەبومەهدی موهەندیس لە فڕۆکەخانەی بەغدا دەردەکەون و لەلایەن فڕۆکەی بێفڕۆکەوانی ئەمریکی لە جۆری "ئێم کیو ناین ریپەر"ەوە بە سێ مووشەک دەکرێنە ئامانج و هەموویان دەستبەجێ دەکوژرێن.  کوشتنی سولەیمانی کاردانەوەی ئێرانی بەدوای خۆیدا هێنا و بە مووشەک هێرشی کرد سەر چەند بنکەیەکی سەربازیی ئەمریکا لە عێراق و هەرێمی کوردستان.  ئەمریکا رایگەیاندبوو، قاسم سولەیمانی بەرپرس بووە لە هێرشەکەی حەشدی شەعبی بۆسەر بنکەی سەربازیی کەی وەن لە کەرکووک لە ٢٧ - ١٢ - ٢٠١٩ و خۆپێشاندانەکەی سەر باڵیۆزخانەی ئەمریکا لە بەغدا.  کوژرانی سولەیمانی و موهەندیس کاردانەوەی لەسەر ئاستی جیهان بەدوای خۆیدا هێنا و گرژی و ئاڵۆزییەکانی نێوان ئەمریکا و ئێرانی گەیاندە لووتکە، بەشێوەیەک هەڕەشەی هێرشکردنە سەر ئامانجەکانی یەکترییان کرد.