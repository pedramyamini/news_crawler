محەممەد مەهدی بەیاتی، سەرکردە لە رێکخراوی بەدر و بەرپرسی میحوەری باکووری رێکخراوەکە رایگەیاند، هەندێک لە دەزگاکانی راگەیاندن هەواڵێکی ناڕاستیان بڵاوکردووەتەوە کە گوایە رێکخراوی بەدر فەوجێکی حەشدی شەعبیی بۆ پێکهاتەی کورد دروست کردووە، بۆیە "بە هەمووان رادەگەیێنین کە رێکخراوی بەدر هیچ پەیوەندییەکی بەو فەوجەوە نییە. "  وەزارەتی ناوخۆی هەرێمی کوردستان روونکردنەوەیەکی لەبارەی دروستکردنی هێزێکی حەشدی شەعبی کوردی لە کەرکووک بڵاوکردەوە و دەڵێت، پەیوەندییان بە سەرۆكی دەستەی حەشدی شەعبی كردووە و گوتوویانە "ئاگاداری دروستبوونی هیچ هێزێكی لەو شێوەیە نین لە كەركووک و ئەگەر هەر هەنگاوێكیش لەلایەن سەرۆكایەتیی دەستەكەیانەوە هاوێژرابێت، هەڵدەوەشێتەوە. "  لە کەرکووک هێزێکی کوردیی سەر بە حەشدی شەعبی دروست کراوە. بارەگاکەی لە گوندی چەخماخەی دوبزە. ١٥٠ گەنجی کورد بوونەتە چەکداری. فەرماندەکەی جەبار غازییە کە پێشتر فەرماندەی هەواڵگریی پێشمەرگە بوو لە دوبز.  فەوجەکە مووچه، چه‌ك و پێداویستیی سه‌ربازی و فه‌رمان له حه‌شدی شه‌عبی وه‌رده‌گرن. جەبار غازی كه پێشتر ئه‌فسه‌ری هه‌وڵگریی پێشمه‌رگه بوو، ئێستا فه‌رمانده‌ی حه‌شدی كوردییه. سه‌ره‌ڕای ئه‌و ره‌خنانه‌ی لێیده‌گیرێت، پێیوایه كاره‌كه‌ی بۆ پارێزگاریكردنه له خه‌ڵكی ناوچه‌كه.  جه‌بار غازی، فه‌رماندی فه‌وجی حه‌شدی كوردی، بە تۆڕی میدیایی رووداوی رایگه‌یاند: "خه‌ڵكی ئه‌م گونده دانیشتبوون بێئاگا كاتێك داعش هاته سه‌ریان و چوار كه‌سی شه‌هید كردن و دووانی دیكه‌ی كه‌مئه‌ندام كرد. دۆخەکە دەرفەتی ئه‌وه‌ی تێدا نه‌ما، ئیتر هه‌ر كه‌سه‌و لێدوان ده‌دات با بیدات. ده‌بێت هه‌ر بێنه سه‌رمان و بمانكوژن و ته‌ماشایان بكه‌ین. ئێمه ئه‌م هێزه‌مان بۆ پاراستی خۆمان و ده‌ڤه‌ره‌كه‌یه. جیاوازی لەنێوان هیچ پێكهاته‌یه‌ك ناكه‌ین، به‌ڵام به پله‌ی یه‌كه‌م خه‌ڵكی خۆمان ده‌پارێزین. "  ئه‌بو عیماد، راوێژكار له ده‌سته‌ی حه‌شدی شه‌عبی ده‌ڵێت: "پێكهاته و خه‌ڵكی كورد له گونده‌كان پشت به خوا به حه‌شدی خۆیان پارێزگاری له خۆیان ده‌كه‌ن و هه‌ركه‌سەو له ناوچه‌ی خۆی لەنێو لیواكانی حه‌شدی شه‌عبیدا پشكی عه‌ره‌ب هه‌یه و پشكی توركمان هه‌یه و حه‌شدی عه‌شایەری هه‌یه و پشت به خوا حه‌شدی زیاتر بۆ كورد دروست ده‌كه‌ین. "  بڕیار وایه فه‌وجی دووه‌می حه‌شدی كوردی له شارۆچكه‌ی شوان رابگه‌یێنرێت. سه‌رۆكهۆزی شوان له‌و ناوچه‌یه ١٥٠ كه‌سی رێكخستووه و چاوه‌ڕێن حه‌شدی شه‌عبی به چه‌ك و ته‌قه‌مه‌نی پڕچه‌كیان بكات.