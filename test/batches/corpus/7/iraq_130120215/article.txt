مستەفا كازمی، سەرۆكوەزیرانی عێراق لە رێگەی تەلەفۆنەوە داوای لێبووردنی لە بەڕێوەبەری قوتابخانەكە كرد و گوتی: "داوای لێبووردن دەكەم لەو هەڵسوكەوتەی هێزە ئەمنییەكان، هیوادارم هەستی مامۆستایان و خوێندكاران بریندار نەبووبێت".  لە خۆپێشاندانەكانی چەند رۆژی رابردووی شاری ناسریەدا بەریەككەوتن لە نێوان هێزە ئەمنییەكان و خۆپێشاندەران روویدا، كە داوای راگرتنی هەڵمەتەكانی دەستگیركردن دەكەن، بە گوتەی خۆپێشاندەران، پارێزگای زیقار و بەڕێوەبەری پۆلیس كە سەر بە رەوتی سەدرن لە پاڵ هەڵمەتەكانی دەستگیركردنی خۆپێشاندەرانن.  لە رۆژی هەینیی رابردووەوە ناڕەزایەتییەکان لە گۆڕەپانی حەبووبی شاری ناسریە دەستیپێکردووەتەوە و شەڕ و پێکدادان لە نێوان هێزە ئەمنییەکان و خۆپێشاندەران روویداوە، رۆژی ١٠ی ئەم مانگە کارمەندێکی هێزە ئەمنییەکان کوژراو و ١١١ کەس لە خۆپێشاندەران و هێزە ئەمنییەکان برینداربوون.  خۆپێشاندەران زۆربەی رێگا سەرەکییەکانیان داخستووە، هێزە ئەمنییەکانیش هەوڵی کردنەوەی رێگاکانیان داوە. خۆپێشاندانەکان دوای ئەوە دەستیان پێکردەوە، کە رۆژی سێشەممەی رابردوو ئیحسان هیلالی یەکێک لە چالاکڤانانی خۆپێشاندانەکان دەستگیرکرا. رۆژی ١٠ی ئەم مانگە ١٣ خۆپێشاندەری دەستگیرکراو ئازادکران، کە یەکێکیان ئیسحان هیلالی بوو.  کۆمیسیۆنی مافەکانی مرۆڤی عێراق لە راگەیێندراوێک بڵاویکردەوە و هۆشداری دا لە بەردەوامبوونی شڵەژانی ئەمنی و چارەسەرنەکردنی کێشە کەڵەکەبووەکان.  بەیاننامەیەک بەناوی خۆپێشاندەرانی گۆڕەپانی حەبووبی بڵاوبووەتەوە و تێیدا ئاماژە بەوەکراوە، بەمدواییانە هەڵمەتێکی دەستگیرکردن بەڕێوەچووە، ئەمەش وایکردووە ئەوانە هەڵوێستی تووندتر بنوێنن بەمەبەستی گوشار دروستکردن بۆ ئازادکردنی خەڵکانی بێتاوان و راگرتنی بە ئامانجکردنی خۆپێشاندەرانی ئاشتیانە، دوای ئازادکردنی دەستگیرکراوان ئەو ئاڵۆزیان دەوەستن و هێمنی دەگەڕێتەوە.