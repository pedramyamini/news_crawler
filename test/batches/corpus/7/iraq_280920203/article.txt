كۆمیسیۆنی باڵای سەربەخۆی هەڵبژاردنەكانی عێراق راگەیێندراوێكی بڵاوکردەوەو دەڵێت، سەرەڕای نەبوونی پێداویستی هونەری و لۆجیستی پێویست بۆ راییكردنی كارەكان، بەڵام لە هەوڵەكانیان بەردەوامن بۆ بەڕێوەچوونی هەڵبژاردنەكانی داهاتوو، هەموو ئەو هەنگاوانەشی دەستپێكردووە كە پشت بە یاسای هەڵبژاردن و تەرخانكردنی بودجە نابەسێتن، لەوانە كردنەوەی بنكەكانی تۆماركردن بۆ درێژەدان بە پڕۆسەی بایۆمەتری و دابەشكردنی كارتی ئەلیكترۆنیی بایۆمەتری دەنگدەر.  بەپێی كۆمیسیۆنی هەڵبژاردنەكان، لە كۆی ٢٦ ملیۆن و ٦٤٢ هەزارو ٨٥ دەنگدەر، تاوەكو ئێستا ١٥ ملیۆن و ٢٠٥ هەزارو ٦٤٨ دەنگدەر لەرێگەی بایۆمەترییەوە تۆماركراون، هەروەها ١٤ ملیۆن و ٤٤٦ هەزارو ٩١٤ كارتی درێژخایەنی بایۆمەتریش چاپكراون، لەو ژمارەیەش ١٠ ملیۆن و ٩٧٩ هەزارو ٧٧ كارت دابەشكراون.  سەبارەت بە تۆماركردنی پارتە سیاسییەكان، كۆمیسیۆنی باڵای هەڵبژاردنەكان لە هەمان راگەیێندراودا دەڵێت، تاوەكو ئێستا ٢٣٠ پارتی سیاسی مۆڵەتی تۆماركردنیان پێ بەخشراوە، كاركردن لەسەر تۆماركردنی ٦٢ پارتی دیكەش دەكرێت.  لە ٣١ - ٠٧ - ٢٠٢٠ مستەفا كازمی، سەرۆكوەزیرانی عێراق ٦ی حوزەیرانی ساڵی ٢٠٢١ی وەکو وادەی هەڵبژاردنی پێشوەخت لە عێراق دیاریکرد.