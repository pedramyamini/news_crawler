مانگی ئەیلوولی ٢٠١٧ دادگای هێلسنکی داوای پێدانی مافی پەنابەرێتیی بۆ نورلهودا جەنابی تەمەن ٢٤ ساڵ و هاوژینەکەی قەحتان غاوی حوسێن تەمەن ٣٧ ساڵ و دوو منداڵەکەیان رەتکردەوە. ئەوان لەسەر خواستی خۆیان دیپۆرتی عێراق کرانەوە. بەڵام ئەو دوو هاوژینە بە بەکارهێنانی بەڵگەی ساختە کە مۆری دامەزراوە فەرمییەکانی عێراقی لەسەر بووە و پێشکەشی دادگای مافەکانی مرۆڤیان لە ستراسبۆرگ کردووە، گوتوویان هەڕەشەیان لەسەربووە و دوای مانگێک لە گەڕانەوەیان، باوکی نورولهودا لە بەغدا کوژراوە.   دادگای مافەکانی مرۆڤ لە ستراسبۆرگ، سەرکۆنەی دادوەری دادگای هێلسنکی دەکات و داوایان لێدەکات مافی پەنابەرێتی بەم خێزانە عێراقییە بدرێت و بەهۆی پێشێلکردنی مافەکانیان بە ٢٣ هەزار و ٧٠٠ دۆلار قەرەبوو بکرێنەوە.   ئەو دوو هاوژینە دەگەڕێنەوە فینلاند و مافی پەنابەری وەردەگرن، بەڵام لە ساڵی ٢٠١٩ کێشە دەکەوێتە نێوانیان و جیادەبنەوە. قەحتان غاوی حوسێن سکاڵا لە دژی هاوژینەکەی تۆمار دەکات بەوەی بەڵگەنامەی مردنی ساختەکردووە. جەنابی، کە  باوکی نورولهودایە نەکوژراوە.   دادگای هێلسنکی رۆژی پێنجشەممە ١١ - ٢ - ٢٠٢١ هەریەک لە نورولهودا جەنابی بە ٢٢ مانگ و قەحتان غاوی حوسێن بە ٢٣ مانگ بەندکردن سزادا بەهۆی ئەوەی لە رێگەی چەند بەڵگەنامەیەکی ساختە، دادوەری دادگاکە و دادگای مافەکانی مرۆڤی ئەوروپا لە ستراسبۆرگ هەڵخەڵەتاندووە و، بۆ وەرگرتنی مافی پەنابەرێتیی دەستیان بۆ کەیسێکی هەستیار بردووە، کە رای گشتیی وروژاندووە.   وەزارەتی دەرەوەی فینلەندا رایگەیاند، کاردەکەن بۆ ئەوەی بڕیاری دادگا ئەوروپییەکە لەبارەی ئەم خێزانە عێراقییە هەڵبوەشێنێتەوە.