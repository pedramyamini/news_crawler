عەلی حوسێنی، گوتەبێژی میحوەری باکووری حەشدی شەعبی بە تۆڕی میدیایی رووداوی راگەیاند، شەوی رابردوو لەکاتێکدا کەشوهەوا باراناوی بووە، کاروانێکی هێزە عێراقییەکان لە نزیک قەزای بێجی سەر بە پارێزگای سەلاحەدین دەکەونە بۆسەیەکی چەکدارانی داعشەوە، لە ئەنجامدا ئەفسەرێکی پۆلیس بە پلەی عەقید شەهید بووە.  شانەی راگەیاندنی جەنگی عێراقیش لە راگەیێندراوێکدا لەبارەی چۆنیەتی رووداوەکەوە دەڵێ: "سەرەتا بۆمبێکی چێنراو بە ئۆتۆمبێلی خێزانێکدا تەقیوەتەوە، دوای ئەوەی پۆلیس دەچنە شوێنی رووداوەکە بۆ بەهاناوەچوونی برینداران، چەکداران داعش بە نیشانشکێن تەقەیان لێدەکەن و لە ئەنجامدا عەقید و مفەوەزێک دەکوژرێن".  شانەی راگەیاندنی جەنگی ئاماژەی بەوەشکردووە، سەرنشینانی ئەو ئۆتۆمبێلەی کە بۆمبەکەی پێدا تەقیوەتەوە ئەندامی یەک خێزان بوون و سێ کەسیان برینداربوون.  لەبارەی جموجۆڵی داعشیشەوە عەلی حوسێنی، گوتەبێژی میحوەری باکووری حەشدی شەعبی دەڵێ: "جموجۆڵەکانیان بەشێوەی مەفرەزەیە و توانای شەڕکردنی رووبەڕوویان نییە، بۆ ئەو کردەیەش سوودیان لە کەشە باراناوییەکە وەرگرتووە".