بەپێی راگەیێندراوی دەستەی دەروازە سنوورییەكانی عێراق، داهاتی بەدەستهاتوو لە دەروازە سنوورییەكان لە ساڵی رابردوو تریلیۆنێك و ١٩٥ ملیار و ٢٦٦ ملیۆن و ٣٩٥ هەزار و ٣٢٣ دیناری عێراقی بووە، ئەوەش بەراورد بە ساڵی پێشووتری ٧٢ ملیار و ٢٩٥ ملیۆن و ٨٢٦ هەزار و ٧١٣ دینار زیاتر بووە، بەو پێیەی داهاتی دەروازە سنوورییەكان لە ساڵی ٢٠١٩ تریلیۆنێك و ١٢٢ ملیار و ٩٧٠ ملیۆن و ٥٦٨ هەزار و ٦١٠ دیناربووە.  دەستەی دەروازە سنوورییەكان ئاماژەی بەوەش کردووە "زیادبوونی داهاتی دەروازە سنوورییەكان لە ئەنجامی هەوڵی فەرمانگەكانی سەر بە دەستەی دەروازە سنوورییەكان و هاوكاریی سەرجەم فەرمانگەكانی سەر بە دەستەی دەروازەكانە كە هەوڵەكانیان بۆ زیاتركردنی داهاتی دەوڵەت چڕكردووەتەوە".  عێراق ٢٢ دەروازەی لەگەڵ ئێران هەیە، چاكسازی و كۆنترۆڵكردنی دەروازە سنوورییەكانیش یەكێكە لە خاڵە گرنگەكانی بەرنامەی حكومەتەكەی كازمی، لە چەند مانگی رابردووش چەند دەروازەیەكی لەژێر دەسەڵاتی میلیشیاكانی سەر بە حەشدی شەعبی دەرهێنا.  لە ١٦/١١/٢٠٢٠ مستەفا كازمی، سەرۆكوەزیرانی عێراق فەرمانی بە فەرماندەیی ئۆپەراسیۆنە هاوبەشەكان كرد دەروازە نافەرمییەكان دابخات، بە مەبەستی نەهێشتنی قاچاخچێتی و رێگرتن لە بەهەدەردانی سامانی گشتی.