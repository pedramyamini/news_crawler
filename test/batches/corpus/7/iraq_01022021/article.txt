بڕیاردەری لیژنەی دارایی پەرلەمانی عێراق بە رووداوی راگەیاند؛ ئەو بابەتانە لە پڕۆژەیاسای بودجەی فیدراڵی ٢٠٢١ بە هەڵپەسێردراوی ماونەتەوە.  ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند، "برادەرانی سەدر و سائیروونیش لەگەڵ ئێمەن، هەرچەندە ئێمە داوامان کرد کە رێژەی ١٢.٦٧ % نەمێنێت، چونکە دوایین راپۆرتی وەزارەتی پلاندانی عێراق دەڵێ، نفووسی هەرێمی کوردستان ١٣.٩ % ـیە. "  لیژنەی دارایی پەرلەمان قەبارەی پرۆژەیاسای بودجەی لە ١٦٤ تریلیۆن دینار بۆ نزیکەی ١٢٧ تریلیۆن و ٥٠٠ ملیار دینار کەمکردووەتەوە. نرخی بەرمیلێک نەوت لە ٤٢ دۆلارەوە بۆ ٤٥ دۆلار زیادکراوە.  سوننەکان لاریان لە پشکی هەرێمی کوردستان نییە، بەشی زۆری شیعەکانیش بۆچوونێکی نوێیان لەبارەی پشک و نەوتی هەرێمی کوردستان هەیە؛ ئەندامێکی لیژنەی داراییش لە پەرلەمانی عێراق دەڵێ؛ لایەنە شیعەکان هەڵوێستی خۆیان لەبارەی پشکی هەرێمی کوردستان یەکلایی نەکردووەتەوە.  بەشە بودجەی هەرێمی کوردستان لە لایەن حکومەتەوە بە زیاتر لە ١٣ تریلیۆن و ٩٠٠ ملیار دینار دیاریکرابوو، بەڵام لە چوارچێوەی هەموارکردنەکەی لیژنەی دارایی کەمدەبێتەوە؛ بە رێژەش ١٢.٦٧ % ـی بودجەی فیدراڵی خەرجکراوی ساڵی ٢٠٢١ دەبێت، بەڵام بڕی بەشە بودجەکە هێشتا بە دینار دیاری نەکراوە.  فارس عیسا، نوێنەری حکومەتی هەرێمی کوردستان لە بەغدا بە رووداوی راگەیاند: "کۆبوونەوەکانی ئەمجارە گرنگ و یەکلاکەرەوە دەبن، چونکە ئەم هەفتەیە دەبێت بابەتی تاوتوێکردنی بودجە کۆتایی بێت و بنێردرێتە پەرلەمان تاوەکو دەنگی لەسەر بدرێت".  بڕیارە دوای تەواوکردنی هەمواری بودجەکە، پڕۆژەکە رەوانەی فراکسیۆنەکان بکرێت تاوەکو پێشوەختە رەزامەندی لەسەر بەدەستبهێندرێت و کاتی دەنگدان ماددەی دیکەی بۆ زیادنەکرێت.  شاندی ھەرێمی کوردستان لە بەغدان تاوەکو بۆ دواینجار گوێ لە پێشنیازی لایەنە شیعەکان بگرن و بە یەک داواکارییەوە گفتوگۆ دەستپێبکەنەوە، شاندی ھەرێمی کوردستان ئامادەیی نیشانداوە بە رادەستکردنی داھاتی ٢٥٠ ھەزار بەرمیل نەوت، بەڵام شیعەکان زیاتریان دەوێت، دوا داواکارییان بەم شێوەیە، عێراق لە بەندەری جەیهان هەموو نەوتی هەرێمی کوردستان وەربگرێت، بۆ کرێی کۆمپانیا و گواستنەوە و خەرجییەکانی دیکە، بڕێک لەو نەوتە بدەنەوە بە هەرێمی کوردستان خۆی بیفرۆشێت، ئەم پێشنیازەش لای کورد رەتکراوەیە.  پرۆژە یاسای بودجەی ساڵی ٢٠٢١ کە بڕیارە تاوەکو رۆژی چوارشەممەی داھاتوو تەواوبکرێت و بنێردرێتەوە پەرلەمان بۆ دەنگدان لەسەری، لە ئەگەری پێداگری و ھەڵوێستی لایەنە شیعەکان بە نەگۆڕی سیناریۆی یاسای قەرز دووبارە دەبێتەوە و زۆرینە و کەمینە حوکم دەکات.