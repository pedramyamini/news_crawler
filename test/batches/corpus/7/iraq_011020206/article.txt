ئەمڕۆ پێنجشەممە ١ی تشرینی یەکەمی ٢٠٢٠ جەواد موسەوی، بڕیاردەری شانەی قەیرانەكان لە پەرلەمانی عێراق رایگەیاند، "ئەگەر هەیە لەم مانگە و لە تشرینی دووەمی داهاتوودا شەپۆلی دووەمی كۆرۆنا لە عێراق دەستپێبكات. دەکرێت ژمارەی تووشبووان بە كۆرۆناش رۆژانە بۆ ١٠ تاوەکو ٢٠ هەزار كەس بەرزببێتەوە".  بە گوتەی موسەوی، شانەی قەیرانەكان میوانداریی وەزیری تەندروستیی كردووە بۆ ئاگاداربوون لە رەوشەکە و تاوتوێكردنی ئامادەكارییەكانی وەزارەت بۆ بەرەنگاربوونەوەی شەپۆلی دووەمی كۆرۆنا و گوتی "ئەگەر ژمارەی تووشبوون بە كۆرۆنا لە هەڵكشاندا بوو، وەزارەتی تەندروستی توانای كۆنترۆڵكردنی نەبوو، دەكرێت جارێكی دیكە قەدەخەی گشتیی هاتووچۆ لە عێراق بسەپێندرێتەوە".  تاوەکو ئێستا لە عێراق ٣٦٢ هەزار و ٩٨١ تووشبووی ڤایرۆسی کۆرۆنا تۆمارکراون؛ لەو ژمارەیە ٢٩٢ هەزار و ١٩٧ کەس چاکبوونەتەوە، ٩ هەزار و ١٨١ تووشبووش مردوون.  لە ماوەی ٢٤ کاژێری رابردووشدا ٤ هەزار و ٤٩٣ تووشبووی نوێی ڤایرۆسی کۆرۆنا دەستنیشانکراون، ٥٠ تووشبوو گیانیان لەدەستداوە و ٣ هەزار و ٦٨٥ تووشبووش چاکبوونەتەوە.  لەگەڵ بەرزبوونەوەی ژمارەی تووشبووانی کۆرۆنا و ئەگەری دەستپێکردنی شەپۆلی دووەمی کۆرۆنا، بەشێک لە وڵاتەکان جیهان باس لەوە دەکەن کە دەیانەوێت جارێکی دیکە قەدەخەی هاتووچۆ رابگەیێننەوە.