بەپێی راگەیێندراوی وەزارەتی دەرەوەی ئەمریکا، بلینکن لەگەڵ پرسە و سەرەخۆشی، تووڕەیی خۆی لەبارەی هێرشە مووشەکییەکەی سەر هەولێر گەیاندووەتە سەرۆکوەزیرانی عێراق و داوای کردووە کە بکەرانی کردەوەکە بناسرێنەوە و بە سزای خۆیان بگەن، هەروەها وەزیری دەرەوەی ئەمریکا باسی بەرپرسیارێتی عێراق کردووە لە پاراستنی کارمەندانی ئەمریکا و هاوپەیمانان لە وڵاتەکەدا.  هەروەها وەزارەتی دەرەوەی ئەمریکا لە راگەیێندراوەکەیدا ئاماژەی بەوە داوە، ئەنتۆنی بلینکن باسی پەیوەندییە تەلەفۆنییەکی خۆی و مەسرور بارزانی، سەرۆکوەزیرانی هەرێمی کوردستانی بۆ مستەفا کازمی کردووە و داوای لێکردووە لە نزیکەوە لەگەڵ حکومەتی هەرێمی کوردستان کار بکەن بۆ لێکۆڵینەوە لە رووداوەکە.  دوای هێرشە مووشەکییەکان ئەنتۆنی بلینکن لەگەڵ مەسرور بارزانی قسەی کرد و نیگەرانیی خۆی و وڵاتەکەی لە بەرامبەر هێرشی مووشەکی سەر هەولێر دەربڕی. مەسرور بارزانی لە تویتەری خۆی رایگەیاند: "له په‌یوه‌ندییه‌كی ته‌له‌فۆنیدا له‌گه‌ڵ وه‌زیری ده‌ره‌وه‌ی ئه‌مریكا ئه‌نتۆنی بلینكن، باسی هێرشه ترسنۆكه‌كه‌ی سه‌ر هه‌ولێرمان كرد و جه‌ختمان له هاوئاهه‌نگیکردنی به‌رده‌وام کردەوە، بۆ دۆزینه‌وه‌ی تاوانباران".  کاژێر ٠٩: ٣٠ خولەکی شەوی دووشەممە ٢٠٢١/٠٢/١٥، چەند مووشەکێک لەنزیک عەلوەی هەولێرەوە ئاراستەی فڕۆکەخانەی نێودەوڵەتیی هەولێر و چەند شوێنێکی دیکە کران. چەند بەرپرسێک لەنێو وەزارەتی بەرگریی ئەمریکا رایانگەیاندووە، ١٤ مووشەک لە دەرەوەی فڕۆکەخانەی نێودەوڵەتیی هەولێر لە نزیک بنکەی سەربازیی هێزەکانی ئەمریکا کەوتنەخوارەوە، بەڵێندەرێکی سڤیل لە هێرشەکەدا کوژراوە و پێنج ئەمریکیش بریندارن.     پێشتر هاوپەیمانیی نێودەوڵەتی ئاماژەی بەوە کردبوو، بەڵێندەرێکی سڤیل کوژراوە، پێنج بەڵێندەری سڤیلی دیکە بریندارن. هاوکات سەربازێکی ئەمریکیش بریندارە. بەڵام رۆژی سێشەممە ١٦ - ٠٢ - ٢٠٢١ ئاماژەیان بەوە کرد، ژمارەی بریندارەکان بۆ هەشت بەڵێندەری مەدەنی بەرزبووەتەوە.