لە نووسراوی تایبەت بە پرساندنی وەزیری دارایی عێراق، یەکەم پرسیاری تایبەتە بە هەرێمی کوردستان و دەڵێت "وەزیری دارایی فیدراڵ، سامانی گشتی بەفیرۆداوە، بەهۆی ناردنی زیاتر لە دوو تریلیۆن و ٥٠٠ ملیار دینار بۆ حکومەتی هەرێمی کوردستان، بە پێچەوانەی یاسای کارگێڕیی دارایی فیدراڵ، ژمارە ٦ ـی ساڵی ٢٠١٩ ".  شێروان میرزا قادر، ئەندامی لیژنەی دارایی لە پەرلەمانی عێراق، ئەمڕۆ چوارشەممە، سەبارەت بە نووسراوەکە بە تۆڕی میدیایی رووداوی راگەیاند "حکومەتی عێراق لە سەردەمی دەستبەکاربوونی عەلی عەللاوی، وەزیری دارایی فیدراڵ، جاری یەکەم ٤٠٠ ملیار دیناری نارد، دواتر ٣٢٠ ملیار دیناری دیکەی نارد، دواجاریش ٣٢٠ ملیار دیناری دیکەی بۆ هەرێمی کوردستان نارد، بۆیە راست نییە کە نووسراوەکە دەڵێت، وەزیری دارایی لە ساڵی ٢٠٢٠ دا دوو تریلیۆن و ٥٠٠ ملیار دیناری بۆ هەرێمی کوردستان ناردووە".  ئەو ئەندامەی لیژنەی دارایی لە پەرلەمانی عێراق باسی لەوەش کرد "تەنانەت وەزیری دارایی عێراق سەرپێچیی یاسای کارگێڕیی دارایی ساڵی ٢٠١٩ی کردووە، چونکە بەشە بودجەی مانگەکانی ئایار، حوزەیران و تەممووزی ساڵی ٢٠٢٠ ـی بۆ هەرێمی کوردستان نەناردووە، هەروەها وەزیری دارایی عێراق سەرپێچیی یاسای وەرگرتنی قەرزی ساڵی ٢٠٢٠ی کردووە، چونکە بەشە بودجەی مانگەکانی تشرینی یەکەم، تشرینی دووەم و کانوونی یەکەمی ساڵی ٢٠٢٠ی بۆ هەرێمی کوردستان نەناردووە، لەکاتێکدا حکومەتی هەرێمی کوردستان ئامادەیی دەربڕی بۆ پابەندبوون بە یاسای وەرگرتنی قەرزی ساڵی ٢٠٢٠ ".  بڕیارە پەلەمانی عێراق لە کانوونی دووەمی ساڵی ٢٠٢١ دا میوانداریی عەلی عەللاوی، وەزیری دارایی عێراق بکات، بەمەبەستی پرساندن، لەبارەی پێدانی پشکی هەرێمی کوردستان لە بودجەی فیدراڵی، دواخستنی پێدانی مووچەی مانگی تشرینی یەکەمی ٢٠٢٠، دواکەوتن لە پێشکێشکردنی بەرنامەی چاکسازیی ئابووری لە وادەی خۆیدا، کە ٦٠ رۆژی بۆ دیاریکرابوو، لەگەڵ بەفیڕۆدانی سامانی دەوڵەت و زیانگەیاندن بە ئابووریی عێراق لەڕێگەی دابەزاندنی بەهای دینار بەبێ ئاگادارکردنەوە و ئامادەکاریی پێشوەخت، هەروەها کەمکردنەوەی مووچەی دادوەران و مامۆستایانی زانکۆ.