موهەند عقابی، بەڕێوەبەری راگەیاندنی دەستەی حەشدی شەعبی لە چاوپێکەوتنێکدا لەگەڵ تەلەڤزیۆنی ئافاق ئاماژە بەوە دەکات، لیستێک هەیە ناوی زیاتر لە ٤٠ کەسی تێیدا، کە تۆمەتبارن بە کوشتنی ئەبو مەهدی موهەندیس و قاسم سولەیمانی لە نێویاندا کەسایەتیی عێراقی و ئەمریکی تێیدان.  ئەو بەڕێوەبەرە ناوەکانی ئاشکرا نەکرد، بەڵام ئاماژەی بەوە کرد، دادگەی عێراقی رووبەڕووی گوشاری ناوخۆیی و دەرەکی بووەتەوە بۆ کاریگەری دروستکردن لەسەر ئاراستەی لێکۆڵینەوەکان، بەڵام دادگە بەشێوەیەکی پیشەییانە کاری خۆی کردووە و لە چەند رۆژی داهاتوودا ئەنجامەکان رادەگەیێنرێت.  رۆژی ٣ ـی کانوونی دووەمی ساڵی ٢٠٢٠، ئەمریکا لە رێگەی فڕۆکەیەکی بێفڕۆکەوانەوە، قاسم سولەیمانی و ئەبو موهدی موهەندیس، جێگری سەرۆکی دەستەی حەشدی شەعبی لەگەڵ ١٠ کەسی دیکە لە نزیک فڕۆکەخانەی بەغدا کوشت، ئەوەش بە پاساوی ئەوەی کە فەرماندە ئێرانییەکە پیلانی دانابوو هێرش دژی ئەمریکا و بەرژەوندییەکانی ئەنجامبدات.   سبەی ساڵێک بەسەر کوشتنی سولەیمانی و ئەبو مەهدی موهەندیس تێدەپەڕێت، ئەمریکا فڕۆکەی بی - ٥٢ ـی رەوانەی ئاسمانی کەنداو کردووە و سوپای پاسدارانی ئێرانیش ئاماژە بەوە دەکات، هێزی دەریایی سوپای پاسداران بۆ وەڵامدانەوەی هەر دوژمنکارییەک ئامادەیە و "هەر جووڵەیەکی دوژمنکارانە دژی ئێران رووبەڕووی وەڵامێکی تووند، یەکلاکەرەوە و بەرفراوان دەبێتەوە".