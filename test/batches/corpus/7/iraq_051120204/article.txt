مەهدی رەشید حەمدانی، وەزیری سەرچاوەكانی ئاوی عێراق رایدەگەیێنێت "ئێران رێڕەوی ژمارەیەك رووباری گۆڕیوە، ئەمەش بووەتە هۆی دابەزینی ئاستی ئاو لە عێراق، گۆڕینی رێڕەوی رووباری كارۆنیش كاریگەریی نەرێنیی كردووەتە سەر شەتولعەرەب، ئەمەش دوو ساڵ لەمەوبەر هۆكاری كەمبوونەوەی ئاو بوو لە شەتولعەبەر".  وەزیری سەرچاوەكانی ئاوی عێراق گوتیشی "نزیكەی ٤٠ رووبار كە ژمارەیەكیان وەرزین، لە ئێرانەوە دەڕژێنە نێو عێراق، باشترین چارەسەریش لەگەڵ ئێران، جێبەجێكردن یان چاوخشانەوەیە بە رێككەوتننامەی ساڵی ١٩٧٥ بۆ گەیشتن بە لێكتێگەیشتنی نوێ".  بە گوتەی ئەو وەزیرە، پەیوەندیی عێراق لەگەڵ توركیا لەبارەی پرسی ئاو، باشترە لە پەیوەندیی لەگەڵ ئێران و دەڵێت "هیچ ئاماژەیەك نییە بەوەی عێراق رووبەڕووی كەمئاوی ببێتەوە، ئەگەر بارینی بارانیش دواكەوت، ئاوی گلدراو بەكاردێنین، پێشبینیش دەكەین لە شوباتی داهاتوودا بارانی بەخوڕ ببارێت".  سەبارەت بە دروستكردنی بەنداو، مەهدی رەشید حەمدانی گوتی "وەزارەت سوورە لەسەر جێبەجێكردنی بەنداوی مەكحولی گەورە لەنێوان هەردوو پارێزگای كەركووك و سەڵاحەدین و تەواوكردنی بەنداوی بادۆش لە پارێزگای نەینەوا، تەواوكردنی ئەو دوو بەنداوەش كێشەی كەمئاوی لە عێراق چارەسەردەكات".  گوتیشی "پێش ساڵی ٢٠٠٣ لەم بەنداوانە دەست بە كاركردن كراوە، بەڵام بەهۆی ئەو رووداوانەی وڵات بەخۆیەوە بینیی، كاركردن تێیاندا راگیرا، وەزارەتیش پلانی دروستكردنی ١٥٠ بەنداوی هەیە و تاوەكو ئێستا ٢٥ - ٣٠ بەنداو تەواوكراون".