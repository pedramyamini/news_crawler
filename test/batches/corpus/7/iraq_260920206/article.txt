بە بڕیاری مستەفا کازمی سەرجەم نووسینگەکانی سەر بە حەشدی شەعبی، دەزگای ئاسایشی نیشتمانی، دەستەکانی لێپرسینەوە و دادپەروەری و دەستپاکی لە فڕۆکەخانەی بەغدا داخران.  ھەنگاوی دواتریش داخستنی سەرجەم نووسینەگەکانی حەشدە لە تەواوی دەروازە و فڕۆکەخانەکان. عەسائیبی ئەھلی حەق کە قەیس خەزعەلی رابەرایەتیی دەکات بە نیگەرانییەوە لەو ھەنگاوەی مستەفا کازمی دەڕوانێت و راوێژکارانی کازمی بەوە تۆمەتبار دەکات کە لەپشت ئەو پلانانەوەن کە بەلای ئەوانەوە عاقیبەتی خێر نابێت.   محەمەد بەلداوی، پەرلەمانتاری سادیقوونی سەر بە عەسائیبی ئەھلی حەق، بە تۆڕی میدیایی رووداوی راگەیاند، "من بە راشکاوی دەڵێم بەشێک لە راوێژکارەکانی سەرۆکوەزایران ھانی دەدەن بۆ پێکدادان. بە راستی لەم قۆناخ و کاتەدا پێوست نییە سەرۆکوەزیران وا مەمەڵەبکات. بەڵێ ئەمڕۆ لەپێناو پاراستن و ئاسایشی دەوڵەتی عێراقدا داواکاری بۆ کۆنترڵکردن و گرتنبەری رێوشوێنی ئەمنی بۆ دەرچوون و ھاتنەناوەوە ھەیە، بەڵام پێوستە بۆ رێکخستنەوەی فەرمانگە و دامەزراوەکان و کەرتە حکومییەکان ئاسانکاری بکرێت. "   داخستی نووسینگەکانی حەشدی شەعبی باڵی سیاسیانی تووڕە کردووە و ئەو پرسەیان ھێناوەتە نێو پەرلەمان، بەڵام پەرلەمانتارانی کورد، سائیروون و زۆرینەی سوننەکان بوونی ئەو نووسینگانە بە زیادە دەزانن و وای دەبینن داخستنیان ھیچ لە دۆخەکە ناگۆڕێت و حکومەت بەبێ ئەوان باشتر دەروازە و فڕۆکەخانەکان کۆنترۆڵ دەکات.    ھەندرێن دۆسکی، ئەندامی لیژنەی دەست پاکی لە پەرلەمانی عێراق بە روودای راگەیاند، "فڕۆکەخانە دەروازە و رووکاری دەوڵەتە. هەبوونی ئەو نووسینگانە بە زۆری و بە تایبەتی حەشدی شەعبی یان دەستەی دەستپاکی یان لایەنە سیاسییەکان بووەتە جێی ئەوەی حکومەت نەتوانێت کۆنترۆڵیان بکات. ھەروەھا وای کردووە گومان لەسەر فڕۆکەخانەکان ھەبێت، بۆیە کۆنترۆڵکردنیان لەلایەن حکومەتەوە لە رووی ئابووری و ئەمنییەوە زۆر گرنگە، بەڵام لەگەڵ ئەوەشدا کاردانەوە ھەبووە و ھەندێک لایەن نارازیبوونیان پێوە دیار بوو. "   زانیارییە دزەپێکراوەکان ئەوە دەخەنەڕوو کە مستەفا کازمی لە ماڵی هادی عامریدا لەگەڵ فەرماندە باڵاکانی حەشدی شەعبی کۆبووەتەوە و لە ئەگەری رووبەڕووبوونەوەی حکومەتەکەی هۆشداریی داوەتە هادی عامری و فەرماندەکانی حەشدی شەعبی، ئەوەش دوای ئەوەی دەنگۆی دەستپێکردنی خۆپیشاندان بە ھاندان و ھاوکاریی گرووپەکانی حەشدی شەعبی بڵاوبووەوە.