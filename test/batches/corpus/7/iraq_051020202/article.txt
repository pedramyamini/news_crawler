تارق هوێدی عەباس، بەڕێوەبەری دەستەی گشتیی گومرگی عێراق گوتی "زیادبوونی داهات لە دەروازەكان بۆ ئەو گۆڕانكارییانە دەگەڕێتەوە كە دەستەی گشتیی گومرگ لە پەیكەری سیستەمی كاركردندا کردوویەتی، هەروەها پلانێكیش هەیە بۆ پێشخستنی ئەدای گومرگ، كەمكردنەوەی دیاردەی قاچاخچێتی، یاریكردن بە جۆر و بڕ، سەرپێچیی یاسایی، رێنماییەكانی گومرگ و كۆنترۆڵی جۆری".  بە گوتەی بەڕێوەبەری دەستەی گشتیی گومرگ، ئەو هەنگاوە چاكسازییانەی مستەفا كازمی، سەرۆكوەزیرانی عێراق لەسەر ئاستی كاركردنی گومرگ ئەنجامیداون، هەنگاوی كردەیی گرنگن بەرەو چاكسازیی راستەقینە بۆ بەرەنگاربوونەوەی دیاردەی گەندەڵی و گەڕانەوەی تەواوی داهاتەكان بۆ گەنجینەی دەوڵەت.  پێشتر سەرچاوەیەك لە پەرلەمانی عێراق رایگەیاند، داهاتی گومرگی مانگی ئەیلوولی رابردوو گەیشتووەتە نزیكەی ٧٦ ملیار دینار، ئەمەش بەراورد بە هەمان مانگی ساڵی ٢٠١٩ كەمترە كە بڕی داهاتی گومرگ گەیشتە ٩١ ملیار دینار.