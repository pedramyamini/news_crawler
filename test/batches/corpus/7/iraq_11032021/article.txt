فازڵ فەتلاوی، پەرلەمانتاری فراكسیۆنی سادیقوون، باڵی سیاسیی بزووتنەوەی عەسائیب ئەهل حەق بە سەرۆكایەتیی قەیس خەزعەلی بە تۆڕی میدیایی رووداوی راگەیاند "دەنگۆی رێككەوتنی نێوان گرووپە چەكدارەكانی بەرگریی ئیسلامی و ئەمریكا بۆ وەستاندنی هێرشەكانی ئەو گرووپانە بۆسەر بنكەكانی ئەمریكا لەنێو خاكی عێراق بەو مەرجەی لە ماوەی ساڵێكدا ئەمریكا هێزەكانی لەنێو خاكی عێراق بكشێنێتەوە، هیچ بنەمایەكی دروستی نییە".  هاوكات موختار موسەوی، پەرلەمانتاری هاوپەیمانیی فەتح، كە هادی عامری سەرۆكایەتیی دەكات، بە تۆڕی میدیایی رووداوی راگەیاند "ئەو زانیارییانەی لەبارەی رێككەوتنی نێوان گرووپەكانی بەرگریی ئیسلامی و ئەمریكا لە هەندێک میدیا بڵاوكراونەتەوە دوورن لە راستییەوە، هیچ رێككەوتنێكی لەو جۆرە لەئارادا نییە".  وەڵامی ئەو دوو پەرلەمانتارە لەکاتێکدایە، چەند میدیایەک بڵاویانکردەوە، دوای چەند کۆبوونەوەیەک لە بەغدا، بەیرووت و تاران، گرووپە چەکدارە عێراقییەکانی نزیک لە ئێران رازیبوون هێرشەکانیان بۆسەر هێزەکانی ئەمریکا لە عێراق رابگرن بەو مەرجەی مستەفا کازمی، سەرۆکوەزیرانی وڵات بە شێوەیەکی فەرمی داوای کشانەوەی سوپای ئەمریکا لە بەرپرسانی واشنتن بکات.  بەگوێرەی ئەو میدیایانە، دەبێت کازمی بە واشنتن بڵێت کە پێویستە سوپای ئەمریکا لە ماوەی ١٢ مانگدا لە خاکی عێراق نەمێنێت.  لە وەڵامی ئەو پرسیارەی کە هەبوونی پێشنیاز و داواکارییەکی لەو جۆرە تاوەکو چەند لەلایەن گرووپە چەکدارییە شیعەکانەوە پێشوازیی لێدەکرێت، موعین كازمی، سەركردە لە رێكخراوی بەدر بە تۆڕی میدیایی رووداوی راگەیاند "پێشبینی دەكەین گرووپەكانی بەرگری لەسەر پێشنیازێكی لەو جۆرە رەزامەندی نیشانبدەن؛ دەکرێت كشانەوەی هێزەكانی ئەمریكا لە عێراق بەپێی خشتەیەكی كاتی بكرێتە مەرج و ئەوکاتەش گرووپەکانی بەرگری ئامادەن لەو ماوەیەدا هێرشەكانیان بوەستێنن".  بە گوتەی موعین كازمی، هەندێك لە گرووپە چەکدارەکان بوونی هێزەكانی ئەمریكا لە عێراق بە داگیركاری دەزانن و دەڵێت "مانەوەی هێزەکانی ئەمریکا دەبێتە دنەدانی گرووپەكانی بەرگری و لە ئەنجامدا كردەوەی تۆڵەسەندنەوە بۆسەر بنكە و كاروانە سەربازییەكانی ئەمریكای لە عێراق بەدواوە دەبێت؛ ئەمەش زیان بە ئەمریكییەكان دەگەیێنێت، جگە لە كاردانەوەی ئەمریكا کە ئەوەش دەبێتە هۆی ناسەقامگیری لە وڵاتدا".  سەبارەت بە رۆڵی حكومەتی عێراق لەو نێوەندەدا، ئەو سەركردەیەی رێكخراوی بەدر ئاماژە بەوە دەکات "پێویستە حكومەتی عێراق بەدواداچوون بۆ پرسی كشانەوەی هێزەكانی ئەمریكا بكات، رێككەوتن لە بەرژەوەندیی وڵاتدایە و سەروەریی عێراق پارێزراو دەبێت و هیچ پاساوێك بۆ گرووپەكانی بەرگری نامێنێتەوە".