محەممەد نەجەفیان، بەڕێوەبەری گشتیی ژووری بازرگانیی شاری ئەهواز، سەنتەری پارێزگای خوزستان لە باشووری رۆژئاوای ئێران بە ئاژانسی هەواڵیی ئێرنای ئێرانی راگەیاند "هەفتەی رابردوو ١٦ هەزار و ٩١٩ تۆن كاڵای جۆراوجۆری ئێرانی لە كەلوپەلی بیناسازی، بەروبوومی كشتوكاڵی و خۆراك لە رێگەی دەروازەی جەزابە - شیب هەناردەی عێراق كراون".  بە گوتەی نەجەفیان هەزار و ١٤٢ ئۆتۆمبێلی بارهەڵگری ئێرانی و ٤٧٧ ئۆتۆمبێلی بارهەڵگری عێراقی لە رێگەی دەروازەی جەزابە - شیب، كاڵاكانیان گواستووەتەوە عێراق، هۆكاری جیاوازیی ژمارەی ئۆتۆمبێلەكانی ئێران و عێراقی بۆ چۆنێتی و توانای باركردن گەڕاندەوە.  بەڕێوەبەری گشتیی ژووری بازرگانیی شاری ئەهواز گوتیشی "لەبەرئەوەی عێراق هاوردەكردنی ٢٩ جۆر بەروبوومی كشتوكاڵی لە رێگەی دەروازە سنوورییەكانی باشوور قەدەخەكردووە، زۆربەی هەناردەی بەروبوومی كشتوكاڵی لە رێگەی دەروازەی شیب، پیاز و میوەیە، سەرەڕای پێداویستیی خۆراك لە ماوەی رابردوو بەرهەمی شووشە، كریستاڵ، ئۆكسیدی ئاسن، مافوور، بەرهەمە پلاستیكییەكان، یۆنۆلێت، گرانول و مۆبیلیات هەناردەی عێراق كراون".  رۆژی ٣١ - ٠٨ - ٢٠٢٠ حەمید حوسێنی، ئەندامی ئەنجوومەنی كارگێڕیی ژووری بازرگانیی عێراق - ئێران رایگەیاند، لە پێنج مانگی رابردوودا ئێران لە رێگەی دەروازە سنوورییەکانی عێراق و هەرێمی کوردستانەوە بە بەهای ٢.٤ ملیار دۆلار كاڵای هەناردەی بازاڕەكانی عێراق كردووە.  حەمید حوسێنی بە ئاژانسی هەواڵی فارسی راگەیاند "ئێران مانگانە بە بەهای نزیكەی ٥٠٠ ملیۆن دۆلار كاڵای هەناردەی عێراق كردووە، ئەمەش پڕۆسەی هەناردەی بوژاندووەتەوە".  لە ١٣ - ٠٨ - ٢٠٢٠ باڵیۆزی ئێران لە بەغدا رایگەیاند، ئێران و عێراق رێککەوتوون لەسەر زیادکردنی قەبارەی بازرگانی نێوانیان بۆ ٢٠ ملیار دۆلار لە ساڵێکدا.