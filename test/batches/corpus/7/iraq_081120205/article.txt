جەمال كۆچەر، پەرلەمانتاری عێراق لە لیژنەی دارایی بە تۆڕی میدیایی رووداوی راگەیاند، رۆژی دووشەممە ٩ی تشرینی دووەم لیژنەی  دارایی پەرلەمانی عێراق لەسەر پرسی وەرگرتنی قەرزی لەگەڵ مستەفا  كازمی، سەرۆكوەزیرانی عێراق كۆدەبێتەوە، "پێشبینی دەكرێت  رەزامەندی لەسەر ١٢ تاوەكو ١٥ تریلیۆن دینار قەرز بدرێت".   ئەو پەرلەمانتارە كوردە لە لیژنەی دارایی پەرلەمانی عێراق ئەوەشی  خستەڕوو، هەرچەندە حكومەتی عێراق لە سەرەتادا داوای لە پەرلەمان  كردبوو رەزامەندیی وەرگرتنی ٤١ تریلیۆن دینار قەرزی پێبدات، بەڵام  ئێستا دەستی لەو داواكارییە هەڵگرتووە و داوای ٣١ تریلیۆن دینار قەرز  دەكات.   پێشتر حكومەتی عێراق داوای لە پەرلەمان كردبوو رەزامەندی بدات  تاوەكو بتوانێت ٤١ تریلیۆن دینار قەرز بكات، بەڵام ئەو داواكارییەی  لەلایەن پەرلەمانتارانەوە رەتكرایەوە.   تاوەكو ئێستا حكومەتی عێراق نزیكەی ١٤٠ ملیار دۆلار قەرزدارە.