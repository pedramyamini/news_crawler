کەنیسەی مار قریاقۆسای کلدانی لە گوندی باتنای دەشتی نەینەوا لە ساڵی ١٩٤٤ دروست کراوە و ساڵی ٢٠١٤ کەوتووەتە دەستی داعش و بەشی زۆری رووخاوە و بەشێکی دیکەیشی سووتاوە.  نەجیب بەترس، دانیشتووی گوندی باتنایە و دەڵێت: "قەبارەی وێرانکاری بە رێژەی ٧٠ % یە و بگرە زیاتریش. ئەمە تواناکانمانە کە دەیبینن و لەپێش چاوتانە. تاوەکو ئێستا وێرانکاری هەیە. کەس نییە نۆژەنی بکاتەوە. داوا لە لایەنە بەرپرسەکان دەکەین بۆمان نۆژەن بکەنەوە، جا چ رێکخراوی مرۆیی بن یان حکومەتی ناوەندی. "  داعش زیاتر لە ٣٠ کەنیسەی ناو موسڵ و ٤٠ ـی دەشتی نەینەوای وێران کرد. تاوەکو ئێستا تەنیا کەنیسەی مار مرفولسی موسڵ نۆژەن کراوەتەوە و یەکێکی دیکەیش بە کەرەڤان دروست کراوەتەوە.  کەنیسەی مار گۆرگیس لە تلسقۆف یەکێکە لەو کەنیسانەی کە لەلایەن رێکخراوە نێودەوڵەتییەکان و خەڵکی ناوچەکەوە ساڵی ٢٠١٧ نۆژەن کراوەتەوە.  کەرەم نەجیب، قەشەی کەنیسەی مار گۆرگیس لە تلسقۆف بە تۆڕی میدیایی رووداوی گوت: "لەگەڵ هاتنی داعش زۆربەی کەنیسەکانیان وێرانکرد یان سوتاند یاخود بێرێزییان بەرامبەر کراوە؛ بە نووسینی شت کە بێرێزی بوون بەرامبەر کریستیانەکان. دوای گەڕانەوەمان وردەوردە دەستمان بە نۆژەنکردنەوەی کەنیسەکان کرد و ژیان و پیرۆزییەکانمان بۆ گەڕاندنەوە تاوەکو بۆ نوێژەکانی باوەڕداران شیاو بن، چونکە ئەمە ماڵی خوایە. گەڕاندمانەوە بۆ شوێنی دروستی خۆی کە شوێنێکی دینییە. "  بە گوێرەی ئامارە نافەرمییەکان بەر لە ساڵی ٢٠٠٣ ملیۆنێک و ٥٠٠ هەزار کریستیان لە عێراقدا هەبوون. ئێستا نزیکەی ٣٥ هەزار ماون کە زۆربەیان لە هەرێمی کوردستانن.