جومانە غەلایی، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، کۆمیسیۆن هیچ لارییەکی لەو بڕیارەی ئەنجوومەنی وەزیران نییە، خۆی پێشنیازی کردبوو وادەکە بکرێتە ٢٠٢١/١٠/١٦. لەگەڵ ئەوەشدا پێشتریش ئامادەیی دەربڕی بوو کە هەڵبژاردن لە ٢٠٢١/٠٦/٠٦ ـدا بەڕێوەببات.  گوتەبێژی کۆمیسیۆنی باڵای سەربەخۆی هەڵبژاردنەکانی عێراق ئاماژەی بەوە دا، دیاریکردنی وادەی هەڵبژاردن بە هاوئاهەنگیی کۆمیسیۆن و حکومەت دەبێت و، حکومەت دوو مانگی دیکە وادەی تۆمارکردنی بایۆمەتری درێژکردەوە.  جومانە غەلایی باسی لەوەش کرد کە وادەی تۆمارکردنی هاوپەیمانییەکانیش درێژ دەکرێتەوە کە تاوەکو ١٦ی ئەم مانگە تەنیا ٦ هاوپەیمانی تۆمارکراون.  هەروەها گوتەبێژەکەی کۆمیسیۆنی باڵای سەربەخۆی هەڵبژاردنەکان دەڵێت کە دواخستنی هەڵبژاردن بۆ پێدانی دەرفەتی زیاتریشە بۆ تەواوکردنی کارەکان و پەسندکردنی یاسای دادگای فیدراڵی.  ئەنجوومەنی وەزیرانی عێراق لە کۆبوونەوەی رۆژی سێشەممە ٢٠٢١/٠١/١٩ ـدا وادەی دواخستنی هەڵبژاردنی  پێشوەختەی بۆ ٢٠٢١/١٠/١٠ پەسندکرد کە پێشتر بڕیار بوو ٢٠٢١/٠٦/٠٦ بکرێت.