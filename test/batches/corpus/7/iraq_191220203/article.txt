حوسێن جەلیل کەریم، بەڕێوەبەری پەیوەندییەکانی دەرەوە لە هێڵی ئاسمانیی عێراقییە رایگەیاند، هەنگاوێکی گەورە لەلایەن وەزیری گواستنەوە و بەڕێوەبەری گشتیی کۆمپانیای هێڵی ئاسمانیی عێراقییەوە هەیە بۆ ئەوەی باری سەرشانی هاووڵاتییانی عێراقی سووک بکەن؛ دەیانەوێت نرخی بلیتی فڕۆکەی کۆمپانیاکە داببەزێنن و پشتیوانیی هەموو کەرتەکان بکەن.  بەڕێوەبەری پەیوەندییەکانی دەرەوە لە هێڵی ئاسمانیی عێراقییە ئاماژەی بەوە دا، بۆ تووشبووانی نەخۆشیی شێرپەنجە نرخی بلیتی فڕۆکەیان بە رێژەی ٩٠ % دابەزاندووە.  کۆمپانیای هێڵی ئاسمانیی عێراقییە کە یەکێکە لە کۆمپانیاکانی سەر بە وەزارەتی گواستنەوەی عێراق، لەم مانگەدا زیاتر لە ١٨ ملیۆن دۆلار قازانجی کردووە.  ناسر حوسێن شبلی، وەزیری گواستنەوەی عێراق رایگەیاند، لە راپۆرتی مانگانەی کۆمپانیای هێڵی ئاسمانیی عێراقییەدا دەردەکەوێت کۆمپانیاکە گەشەسەندنێکی راستەقینەی بە خۆوە بینوە.  هاوکات شبلی ئباسی لەوە کرد، لە رابردوودا پەتای کۆرۆنا کاریگەریی گەورەی لەسەر کارەکانی کۆمپانیاکە هەبووە، دوای دابڕانێکی زۆر هەفتەی رابردوو یەکەم فڕۆکە لە بەغداوە بەرەو شاری دۆسڵدۆرفی ئەڵمانیا بەڕێکەوت.  دوای چەند مانگ لە وەستانی گەشتەکان، رۆژی سێشەممە ٢٠٢٠/١٢/١٥ گەشتەکانی راستەوخۆی هێڵی ئاسمانیی عێراقییە بۆ وڵاتانی ئەوروپا دەستیانپێکردەوە.   ئەو کات کیفاح حەسەن، بەڕێوەبەری گشتیی هێڵی ئاسمانیی عێراقییە لە راگەیێندراوێکدا بڵاویکردەوە، یەکەم گەشتی ئاسمانی لە فڕۆکەخانەی بەغدا دەستیپێکرد کە بە فڕۆکەخانەی هەولێردا تێپەڕبوو، دواتر بەرەو فڕۆکەخانەی دۆسڵدۆرفی ئەڵمانیا بەڕێکەوێت کە لە چوارچێوەی خشتەی دیاریکراوی گەشتەکانی کۆمپانیاکەدا بوو.  بەڕێوەبەری گشتیی هێڵی ئاسمانیی عێراقییە ئاماژەی ئەوەی خستەڕوو، کۆمپانیاکەیان بەپێی پرۆتۆکۆلە تەندروستییە پشتپێبەستراوەکان لە عێراق و جیهاندا سەرجەم رێنماییەکانی دەسەڵاتی باڵا لە رێکارە تەندروستی و خۆپارێزییەکان جێبەجێ دەکات.