رۆژی دووشەممە ٢٠٢١/٠٢/١٥، دکتۆر ریاز حەلفی، بەڕێوەبەری گشتیی فەرمانگەی تەندروستیی گشتی لە وەزارەتی تەندروستی و ژینگەی عێراق بە تۆڕی میدیایی رووداوی راگەیاند: "بڕیاری قەدەخەی گەشتکردنی گەشتیارانی ئاسایی لە عێراقەوە بۆ وڵاتان یان لە وڵاتانەوە بۆ عێراق کە لیژنەی باڵای تەندروستی و سەلامەتیی نیشتمانیی عێراق لە ٢٠٢١/٠١/١٦ ـدا دەریکرد، هێشتا بەردەوامە. "  دکتۆر ریاز حەلفی گوتیشی: "بەڵام بە مەرجی خۆکەرەنتینکردن بۆ ماوەی ١٤ رۆژ لە ماڵەوە، رێگە بە گەشتکردن لە عێراقەوە بۆ وڵاتانی دیکە دەدرێت، هاوکات بە هەمان مەرج رێگە بە هاتنی ئەو کەسانە دەدرێت کە بۆ کاری زۆر پێویست لە وڵاتەکانیانەوە گەشت بۆ عێراق دەکەن، وەک دیپلۆماتکاران و کارمەندانی رێکخراوەکان. "  ئەوە لە کاتێکدایە هەر رۆژی دووشەممە دکتۆر حەسەن تەمیمی، وەزیری تەندروستیی عێراق، لە کۆنگرەیەکی رۆژنامەوانیدا لە بەغدا رایگەیاند: "بۆ یەکەم جار چەند تووشبوویەک بە ڤایرۆسی کۆرۆنای گۆڕاو لەنێو منداڵاندا لە عێراق دەستنیشان کران. "  لیژنەی باڵای تەندروستی و سەلامەتیی نیشتمانی لە عێراق، تایبەت بە بەرەنگاربوونەوەی پەتای کۆرۆنا، لە ناوەڕاستی مانگی رابردوودا بڕیاری ژمارە ٢٣١ ـی ساڵی ٢٠٢٠ ـی ئەنجوومەنی وەزیران، بەهۆی سەرهەڵدانی ڤایرۆسی گۆڕاوی کۆرۆنا لەو وڵاتانەدا تایبەت بە قەدەخەی گەشتکردن لە عێراقەوە بۆ ٢٠ وڵات درێژکردەوە.   هاوکات لیژنەکە بڕیاری دا هاتنی گەشتیاران لەو وڵاتانەوە بۆ عێراق قەدەخە بکات و تەنیا رێگە بە گەشتیاری عێراقی بدرێت لەو وڵاتانەوە بگەڕێنەوە.  لەسەرەتای بڵاوبوونەوەی كۆرۆنا لە ئاداری ساڵی ٢٠٢٠ تاوەكو ئێستا، ٦٤٦ هەزار و ٦٥٠ كەس لە عێراق تووشی كۆرۆنا بوون، لەو ژمارەیەیش ٦٠٨ هەزار و ١٧٨ تووشبوو چاكبوونەتەوە، ١٣ هەزار و ١٨٥ تووشبوویش مردوون.