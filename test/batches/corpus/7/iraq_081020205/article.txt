شیروان دووبەردانی، پەرلەمانتاری پارتی دیموكراتی كوردستان لە بەغدا بە تۆڕی میدیایی رووداوی راگەیاند "تاوەكو ئێستا لایەنە سیاسییەكان لەسەر شێوازی ئەنجامدانی هەڵبژاردنەكانی داهاتووی پەرلەمانی عێراق رێكنەكەوتوون، ٣ بۆ ٤ پێشنیاز هەن بەڵام هێشتا یەكلایی نەبووەتەوە".  پەرلەمانتارەکەی پارتی گوتیشی "هاوپەیمانیی دەوڵەتی یاسا پێشنیازی كردووە پارێزگاكانی بەغدا، بەسرە و موسڵ كە ژمارەی دانیشتووانیان لەنێوان ٣.٥ بۆ ٨ ملیۆن كەسە، بكرێنە ٥ - ٧ بازنە، ئەو پارێزگایانەی ژمارەی دانیشتوانیان لە نێوان ملیۆنێك تاوەكو ملیۆنێك و نیوە بكرێنە ٣ بازنە، ئەوانەی دیكەش بكرێنە ٢ بازنە".  بە گوتەی دووبەردانی، پارێزگا هەیە ژمارەی دانیشتووانیان ٧٠٠ بۆ ٨٠٠ هەزار كەسە، پارێزگای دهۆك ٧٥٠ هەزار كەسە و رەنگە بكرێتە دوو بازنە، دەشڵێت "لەسەر ئاستی هەرێمی كوردستان كێشەمان نییە، بەڵام لە ناوچە كوردستانییەكانی دەرەوەی دەسەڵاتی هەرێمی کوردستان كێشەمان هەیە، بەتایبەتی لە موسڵ، كەركووك و دیالە، هەروەها شیعە لە بەغدا و سوننە لە ئەنبار لەسەر فرەبازنەیی لەسەر ئاستی قەزا و ناوەندە بازنە كێشەیان هەیە، بەڵام زۆربەی فراكسیۆنەكان لەگەڵ فرەبازنەیی ناوەندن".  ئەو پەرلەمانتارەی پارتی پێی باشە پێشتر لەگەڵ لایەنە سیاسییەكان رێكکەوتن بكرێت و دەڵێت "رەنگە سەرۆكی پەرلەمان ئەو پێشنیازانە بخاتە دەنگدان و كامەیان زۆرینەی دەنگی بەدەستهێنا [٥٠+١] ئەو پێشنیازە پەسندبكرێت، ئێمە وەكو كورد دەنگمان لەسەر فرەبازنەیی نەداوە، چونكە هەرچەند بازنەكان كەم ببنەوە، بۆ كورد باشترە".