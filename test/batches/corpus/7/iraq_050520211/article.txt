ئەنجامە بەدەستهاتووەکانی راپرسییەکی سەنتەری بەیان بۆ توێژینەوە و پلاندانانی عێراق دەریدەخات، رێژەی ٦١ , ٣ % ی بەشداربووانی راپرسییەکە بۆ بەشداریکردن لە هەڵبژاردنی ١٠ی ئۆکتۆبەری داهاتووی ئەنجوومەنی نوێنەرانی عێراق ئامادەن، ٢١ % یش گوتوویانە بەشداری ناکەن، رێژەی ١٦ , ٩ % ش لەنێوان بەشداریکردن و بەشدارینەکردن هێشتا دوودڵن.  بەشداربووانی راپرسییەکەی ئەو سەنتەرە عێراقییە، کە بە یەکەم راپرسی لەبارەی هەڵبژاردنەکانی ئۆکتۆبەری ئەمساڵ دێتە هەژماردن، لە وەڵامەکانیاندا ئاماژەی باشیان پیشان نەداوە لەوەی هەڵبژاردنی ئۆکتۆبەر بتوانێت گۆڕانگاریی گەورە بەدیبهێنێت و رێژەی ٣٩ , ٧ % ی ئەو بەشداربووانە ئەw بۆچوونەیان هەیە ke گۆڕانکاری روونادات.  د. عەلی تاهیر حەموود، بەRێوەبەری جێبەجێکار لە سەنتەری بەیان بە تۆڕی میدیایی رووداوی راگەیاند، "بەپێی ئەو ئامارانەی دەست ئێمە کەوتوون، رێژەی بەشداریکردنی دەنگدەران لە هەڵبژاردنی ئۆکتۆبەری داهاتوودا باش و هاندەرە، ئەمە دەکرێت بۆ ئایندە کاری زیاتری لەسەر بکرێت".  سەبارەت بە رێژەی ئەو کەسانەشی کە بڕیاریان داوە بەشداریی هەڵبژاردن نەکەن یان هێشتا خۆیان یەکلایی نەکردووەتەوە، کە بە هەردووکیانەوە دەگاتە ٣٩ % ی دەنگدەران، بەڕێوەبەری جێبەجێکاری سەنتەری بەیان گوتی، "ئێمە بە وردی ئەو رێژەمان شیکردەوە، بەرزیی رێژەکە دەرخەری ئەوەیە بەشێک لە هاووڵاتییانی عێراق متمانەیان بە پرۆسەی سیاسی لاواز بووە و ١٨ ساڵی رابردوو ئەزموونێکی باشی بۆ ئەوان بەجێنەهێشتووە، هەروەها هەڵبژاردن نەیتوانیوە گۆڕانکاریی پێوست و جێ ئومێد لە سیاسەت و دەموچاو و خزمەتگوزارییەکانی پێشکێشکراو بە خەڵک بەدیبهێنێت، خەڵک هێشتا متمانەی لاوازە بەوەی هەڵبژاردن بتوانێت دەوڵەت بونیادبنێتەوە".  هەروەها رێژەی ٦٥ , ٥ % ی ئەوانەی سەنتەرەکە بۆچوونی وەرگرتوون تۆماری خۆیان لە کۆمیسیۆنی باڵای سەربەخۆی هەڵبژاردنەکان نوێکردووەتەوە و رێژەی ٨٢ % کارتی بایۆمەترییان هەیە.  رێژەی ٦٨ , ٩ % ی ئەوانەی لە راپرسییەکەدا قسەیان کردووە، گوتوویانە دەنگ نادەن بەو کەسایەتییە سیاسییانەی ئێستا و ئەوانەی لەدوای ساڵی ٢٠٠٣ وە لە دەسەڵات بوون، ١٣ , ١ % یش دەنگ بە کەسایەتیی سەربەخۆ دەدەن.  لەلایەن خۆیەوە ئارام جەمال، بەرپرسی پەیمانگەی کوردی بۆ هەڵبژاردن بە تۆڕی میدیایی رووداوی گوت، رێژەکەی وەرگیراوە تێکڕایە و بەشداریکردنی خەڵک لە پارێزگایەکەوە بۆ یەکێکی دیکە دەگۆڕێت، گوتیشی "رووداوەکان رێژەی بەشداریکردن دەگۆڕێت. بۆ نموونە، لە هەرێمی کوردستان ئێستا شتی گرنگ لای دەنگدەر بژێوی و پرسی ئابووری و مووچەیە، ئەو بابەتە کاریگەری لەسەر بەرزکردنەوەی رێژەی بەشداریکردن لە هەڵبژاردن دیاریدەکات. بەرنامەی بەربژێرەکان و حیزبەکان دوای ئەمانە دێن".  ئارام جەمال پێیوایە "بانگەشەی هەڵبژاردنیش زۆر شت دەگۆڕێت، بەگشتی خەڵک دەنگ بە باکگراوندی بەربژێر دەدات و زیاتر دەنگ بەو کەسانە دەدات کە تاقیکراونەتەوە".  سەنتەری بەیان لە ساڵی ٢٠١٤ دامەزراوە و تایبەتە بە توێژینەوە و ئەم راپرسییەی بە ناونیشانی "ئایا هەڵبژاردنی داهاتووی عێراق دەتوانێت متمانەی هاووڵاتی بە سیستەمی سیاسی چاکبکاتەوە" ئەنجامداوە، لە راپرسییەکەدا، ١٧٠٠ کەس لە ١٨ پارێزگای عێراق، جگە لە هەڵەبجە، بەشداربوون کە لەڕێگەی پەیوەندیی تەلەفۆنییەوە بۆچوونیان وەرگیراوە.