وێنەکانی نموونەیەکی دروستکراوی کەعبەی پیرۆز لەنێو گۆڕەپانی مەزارگەی ئیمام حوسێن لە کەربەلا، بەخێرایی لە تۆڕە کۆمەڵایەتییەکاندا بڵاوبووەوە. بەپێی وێنەکان، سەردانیکارانی مەزارگەکە لە کاتی بینینیاندا وێنەیان لەگەڵدا دەگرت. ئەو وێنانەی بڵاوبوونەوە، مشتومڕێکی فراوانیان دروستکردووە لەبارەی ئەوەی کێ، بۆچی و بەبڕیاری چ لایەنێک ئەو کارە کراوە؟ هاوکات مەبەست لە دانانی نموونەیەکی کەعبەی پیرۆز بەتایبەتی لە مەزارگەی ئیمام عەلی چییە؟   لەوبارەیەوە، عەلی شبر، بەڕێوەبەری راگەیاندن و پەیوەندییەکانی عەتەبەی حوسەینییە بە تۆڕی میدیایی رووداوی راگەیاند، "عەتەبەی حوسەینییە رێنمایی و بڕیاری دانانی نموونەی کەعبە لەنێو گۆڕەپانی حوسەینییە نەداوە. خاوەنی کاروانێکی سەردانیکاران بۆ ماوەی دوو رۆژ نموونەی کەعبەی لەنێو گۆڕەپانی سەرەکیی لە نزیک مەزارگەکە داناوە و دوای دوو رۆژ، هەڵگیراو لابردرا".  عەتەبەی حوسەینییە ئەو شوێنەیە کە ئیمام حوسێنی کوڕی ئیمام عەلی کوڕی ئەبی تاڵیبی تێدا نێژراوە و مەزارگەیەکی پیرۆزی شیعەکانە. لەسەر رووبەری ١٥ هەزار مەتر دووجا دروستکراوە و باڵەخانەیەکی گەورە لە شوێنی مەزارگەکە لەسەر رووبەری ٣٨٥٠ مەتر دووجا دروستکراوە. لە دەوروبەری مەزاری ئیمام حوسێن لەسەر رووبەری ٦٠٠ مەتر دووجا چەندین مەزاری دیکە هەن بۆ هاوەڵەکانی دەگەڕێتەوە.   لەسەر مەزارەکەش گۆمەزێک بە بەرزایی ٣٧ مەتر دروستکراوە و بە تەواوەتی بەزێڕی بێخەوش داپۆشراوە. هەروەها شورەیەکی بە زێڕ دروستکراو، مەزاری ئیمام حوسێن بە بەرزی دوو مەتر داپۆشراوە. سەتان هەزار لە شیعەکانی عێراق و جیهان لە بۆنە ئاینییەکانی وەک عاشوورا و یادەکانی دیکە دەچنە ئەو مەزارگەیە و شوێنە پیرۆزەکانی دیکە.