بەها ئەعرەجی، جێگری پێشووی سەرۆكوەزیرانی عێراق لە لێدوانێكی رۆژنامەڤانیدا رایگەیاند "هێزە سیاسییە گەورەكان بە هەموو شێوەیەك هەوڵدەدەن گرفت لەبەردەم پەسندكردنی بودجەی گشتی دروستبكەن، بۆئەوەی نەبێتە دەستكەوت بۆ حكومەتەكەی مستەفا كازمی".  بە گوتەی ئەعرەجی "هەڕەشەی هێزە سیاسییەكانی كوردیش لەبارەى بایكوتكردنی هەڵبژاردنەكان، ئەگەر بەبێ رەزامەندی کورد بودجە پەسند بکرێت، نابێتە گوشار لەسەر حكومەت".  سەبارەت بە سەردانەكەی جێنین پلاسخارت، نێردەی تایبەتی ئەمینداری گشتیی نەتەوە یەكگرتووەكان لە عێراق بۆ ئێران، ئەو جێگرەی پێشووی سەرۆکوەزیرانی عێراق ئەوەی خستەڕوو "نەتەوە یەكگرتووەكان گەورەترین پاڵپشتیكارە بۆ ئەنجامدانی هەڵبژاردنی پێشوەخت، سەردانەكەی پلاسخارتیش بۆ ئێران بۆ خستنەڕووی مەترسییەكانی نەتەوە یەكگرتووەكان بوو لە بەرامبەر هەڵبژاردنی پێشوەخت".  لە ٣١ی تەممووزی ٢٠٢٠ مستەفا كازمی، سەرۆكوەزیرانی عێراق ٦ی حوزەیرانی ٢٠٢١ی وەکو وادەی هەڵبژاردنی پێشوەخت لە عێراق دیاریکرد، بەڵام لەسەر داوای كۆمیسیۆنی باڵای سەربەخۆی هەڵبژاردنەكان، ئەنجوومەنی وەزیران هەڵبژاردنەکەی بۆ ١٠ی تشرینی یەکەمی ٢٠٢١ دواخست.