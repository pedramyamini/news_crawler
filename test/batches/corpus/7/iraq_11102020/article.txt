ئەكرەم سەدام، فەرماندەی ئۆپەراسیۆنەكانی بەسرە ئاماژەی بەوە داوە، "بەپێی ئەنجامە بەراییەكان مردنی بەڕێوەبەری كۆمپانیا كۆرییەكەی بەندەری فاو خۆكوشتن بووە و تیرۆركردن و كوشتنی بەمەبەست نەبووە. "  فەرماندەی ئۆپەراسیۆنەكانی دەڵێت، "لێكۆڵینەوە لەو رووداوە بەردەوامە و كۆنسوڵی كۆریا لە پارێزگای بەسرە ئامادەبووە و لێكۆڵینەوە بەراییەكانی رووداوەكە تاوتوێكراون. لیژنەكانی هەواڵگرییش هەموو هەوڵەكانیان خستووەتەگەڕ بۆ ئاشكراكردنی راستییەكان بۆ رای گشتی، پاراستنی سیاسەتی دەرەوەی عێراق، دابینكردنی سەلامەتی بۆ سەرجەم ئەو كۆمپانیایانەی لە پارێزگای بەسرە كاردەكەن. "  رۆژی هەینی ٢٠٢٠/١٠/٠٩ تەرمی پارک چوول هۆبا، بەڕێوەبەری کۆمپانیای دایۆی کۆریای باشوور بە هەڵواسراوی لە ژوورەکەی خۆی لە شوێنی دروستکردنی بەندەرەکە دۆزرایەوە.  ئەو رووداوە لە کاتێکدایە چەند مانگێکە تۆڕە کۆمەڵایەتییە عێراقییەکان باس لەوە دەکەن کە رێگری هەیە لەبەردەم جێبەجێکردنی بەندەری گەورەی فاو بەو مەرجانەی دانراون و هەوڵی راگرتنی کارەکان دەدرێت.