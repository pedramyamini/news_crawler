د. جەمال کۆچەر، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند، هێشتا ئەنجوومەنی وەزیران پرۆژەیاسای بودجەی ٢٠٢١ ـی رەوانەی پەرلەمان نەکردووە.  بە گوێرەی رێکارەکان دەبێت پرۆژەکە بگەڕێتەوە وەزارەتی دارایی و لەوێ گۆڕانکارییەکان جێگیر بکرێن، دواتر رەوانەی ئەمیندارێتیی ئەنجوومەنی وەزیرانی بکات. ئەگەر ئەمیندارێتیی ئەنجوومەنی وەزیران پەسندی بکات، پاشان پرۆژە یاساکە رەوانەی پەرلەمان دەکرێت.  د. جەمال کۆچەر دەڵێت: "ئەگەر سەرۆکایەتیی پەرلەمان پرۆژەکە رەتنەکاتەوە، ئەوا رەوانەی لیژنە پەیوەندارەکانی دەکات، بەتایبەتی لیژنەی دارایی. کاتێک گەیشتە پەرلەمان، ئەوا پەرلەمان لە نزیکترین دانیشتندا خوێندنەوەی یەکەمی بۆ دەکات. "  رۆژی ٢٠٢٠/١٢/٢١ ئەنجوومەنی وەزیرانی عێراق پرۆژەیاسای بودجەی پەسندکرد رۆژی سێشەممە ٢٠٢٠/١٢/٢٢،  د. حەسەن نازم، گوتەبێژی ئەنجوومەنی وەزیرانی عێراق لە کۆنگرەی رۆژنامەڤانیی هەفتانەدا رایگەیاند، ئێستا پرۆژەیاسای بودجە لە پەرلەمانە.   ئەندامەکەی لیژنەی دارایی پەرلەمانی عێراق باسی لەوە کرد، محەممەد حەلبووسی، سەرۆکی پەرلەمان ئاماژەی بەوە داوە، نایەوێت بەم شێوەیە لە پەرلەمان گفتوگۆ لەسەر پرۆژەیاساکە بکرێت، بەڵکو دەبێت بازنەی یەکەمی سەرکردە سیاسییەکانی عێراق کۆببنەوە و بگەنە رێککەوتن، ئینجا پرۆژەکە لە پەرلەمان گفتوگوگۆی لەسەر بکرێت و دەنگی لەسەر بدرێت.