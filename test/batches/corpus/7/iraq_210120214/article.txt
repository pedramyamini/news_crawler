دکتۆر جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، لیژنەی دارایی پەرلەمانی عێراق گفتوگۆی لەسەر هەموو ماددەکانی پرۆژەیاسای بودجەی ٢٠٢١ کردووە و سەرەتای هەفتەی داهاتووش دەستدەکرێت بە داڕشتنەوەی کۆتایی پرۆژەکە و چاوەڕواندەکرێت تاوەکو رۆژی سێشەممە تەواو بکرێت، ئەگەر هیچ پێشهاتێک روونەدات لە کۆتایی هەفتەدا ئامادە دەبێت بۆ ئەوەی دەنگی لەسەر بدرێت.  پێشبینیدەکرێت بودجەی ٢٠٢١ زیاتر لە ٧١ تریلیۆن دینار کورتهێنانی هەبێت، لە کاتێکدا حکومەت بە نیازە بە قەرزکردن لە بانکی ناوەندی و بانکە نێوخۆییەکان زۆربەی ئەو کورتهێنانە پڕ بکاتەوە.  قەبارەی بودجەی فیدراڵیی ساڵی ٢٠٢١ی عێراق، بە زیاتر لە ١٦٤ تریلیۆن دینار خەمڵێندراوە، پێشبینیش دەکرێت زیاتر لە ٧١ تریلیۆن دینار کورتهێنانی هەبێت، لەکاتێکدا حکومەت بەنیازە بە قەرزکردن لە بانکی ناوەندیی عێراق زۆربەی ئەو کورتهێنانە پڕبکاتەوە.  بەپێی پرۆژەیاسای بودجە، دەبێت شایستە داراییەکانی نێوان حکومەتی فیدراڵ و هەرێمی کوردستان لە ٢٠١٤ تاوەکو ٢٠٢٠ یەکلایی بکرێنەوە. لە بەشێکی دیکەی پرۆژەیاساکەدا هاتووە کە دەبێت هەرێمی کوردستان رۆژانە ٢٥٠ هەزار بەرمیل نەوت و نیوەی داهاتی نانەوتیشی رادەستی عێراق بکات.  لە ٢١ - ١٢ - ٢٠٢٠ ـی کۆبوونەوەیەک لە ئەنجوومەنی وەزیرانی عێراق بە سەرۆکایەتیی مستەفا کازمی، سەرۆکوەزیرانی عێراق بەڕێوەچوو، تێیدا بودجەی ساڵی ٢٠٢١ پەسندکرا. پاشان پەرلەمانی عێراق لە کۆبوونەوەی ١١ی کانوونی دووەمی ٢٠٢١ راپۆرتی لیژنەی دارایی لەبارەی پرۆژە یاسای بودجەی ئەمساڵی تاوتوێکرد.