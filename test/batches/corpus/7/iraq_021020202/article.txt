رێگاکە سێ شاری جیاواز دەبڕێت و چیای حەمرین بەسەریدا دەڕوانێت. حەمرین بووەتە حەشارگەی داعش و نوێترین بارەگای هێزەکانی ئەو رێکخراوە، کە لەوێوە پلان بۆ هێرشەکانیان دادەنێن.  لە چەند رۆژی رابردوودا، چالاکییەکانی داعش لەسەر ئەو رێگایە و لە نزیک شاری کەرکووک، زیادیکردووە، بەتایبەتیش رێکخراوەکە هەفتەی پێشوو، ئەندامێکی هێزە سەربازییەکانی عێراقیان، لەسەر ئەو رێگەیە رفاند و کوشتیان، دواتر گرتەی ڤیدیۆیی کوشتنەکەیان لە شۆسیال میدیا، بڵاوکردەوە.  ماڵپەری ' ئەلحەل ' کە ماڵپەرێکی هەواڵیی عێراقییە، لە راپۆرتێکدا ئاماژەی بەزۆربوونی جموجوڵی هێزەکانی داعش لەسەر ئەو رێگایە و لە چیای حەمرین داوە و دەڵێت، ئەو مەترسییەی چەندین ساڵ بوو لەسەر رێگاکە نەمابوو، ئێستا سەریهەڵداوەتەوە.  نوری حەمە عەلی، بەرپرسی میحوەری باشووری کەرکووک، رایگەیاندووە "رێگەی کەرکووک - بەغدا، چەندین ساڵ بوو ئارام بوو، خەڵک بەئاسایی و ئازادانە هاتووچۆیان بەسەردا دەرکرد، هیچ مەترسییەک لەسەر ژیانیان نەبوو".  ئەو روونیکردووەتەوە "دوای رووداوەکانی ١٦ی ئۆکتۆبەری ٢٠١٧، کە بووە هۆی پاشەکشەی پێشمەرگە لە کەرکووک و ناوچە ناکۆکی لەسەرەکان، کردەکانی داعش بەشێوەیەکی بەرچاو لەسەر ئەو رێگایە سەریانهەڵداوەتەوە".  ئەو زیاتر گوتویەتی "پێشمەرگە ئەوکات کۆنترۆڵی گرنگترین ناوچەی رێگاکەی کردبوو، ئەو ناوچەیە لە داقوقەوە درێژدەبێتەوە تا دوزخورماتوو. ئەو ماوەیەی رێگاکە چەندین گوند و ژمارەیەک بەرزایی زۆری دەبڕی، هێزەکانی پێشمەرگە بەتەواوی کۆنترۆڵیان کردبوو و داعش هیچ بوونێکی لەسەر ئەو رێگایە نەبوو".  بەرپرسە کوردەکە زیاتر گوتویەتی: "راپۆرتێکی وردەکاریمان لەبارەی پلانەکانی داعش و پەرەسەندنی شێوازەکانی شەڕکردنی و بوونی هێزی زۆر لە ژێر دەستیدا، کە توانای گرتنی چەندین ناوچەی هەیە لە داهاتوودا، داوەتە وەزارەتی بەرگریی عێراق".  نوری حەمەعەلی هەروەها دەڵێت: "دۆخی کەرکووک بەرەو شڵەژانی زیاترە، ئێستا گەڕانەوەی پێشمەرگە بۆ شارەکە و هەموو ناوچەکانی دیکەی ناکۆکی لەسەر، بووەتە پێویستییەکی گرنگ، ئەمەش بۆ پڕکردنەوەی بۆشایی ئاسایش و تووندوتۆڵکردنی هاوکاری و هاوئاهەنگی لەگەڵ هێزە عێراقییەکان، لەپێناو رێگریکردن لە مەترسییەکانی داعش".  ئەحمەد ئەنساری، پسپۆری ئاسایش، پێیوایە رێکخراوی داعش، بەرزاییەکانی حەمرینی کردووەتە پایتەختی ستراتیژیی خۆی، بەهۆیەوە بەسەر هەرسێ پارێزگای دیالە، سەڵاحەدین و کەرکووکدا دەڕوانێت.  زیاتر دەڵێت "حەمرین لەلایەن هێزەکانی عێراقەوە ئازاد نەکرا، پاش ئەوەی کۆنترۆڵی هەموو ناوچەکانی دیکەی عێراقی لەدەستی داعش راگەیاند، ئەندامانی ئەو رێکخراوە لەو ناوچە ئاڵۆزە جوگرافییەدا مانەوە، ئەوان توانییان تونێل لێبدەن، حەشارگەی قایمیان بۆ خۆیان دروستکرد".  ئەنساری پێیوایە: "سەرهەڵدانەوەی چالاکییەکانی داعش لە رۆژانی رابردوودا لە شاری کەرکووک، بەتایبەت لەسەر رێگەی ستراتیژی نێوان شارەکە و بەغدا، هەنگاوێکی میدیاییانەیە، لە رێگەیەوە رێکخراوەکە دەیەوێ پێمان بڵێت ئەو بەهێزەوە دەگەڕێتەوە".  ئەو سەرنجی بۆ ئەوە راکێشاوە کە "ئەگەر هانا بۆ هاوپەیمانیی نێودەوڵەتی و هێزە ئاسمانییەکانی نەبرێت، هێزە عێراقییەکان بەتەنیا توانای تێكشکاندنی داعشی نییە لە حەمریندا، هەر بۆیە رێگەی کەرکووک - بەغدا، بەردەوام هەڕەشەی لەسەر دەبێت و ژیانی هەزاران هاموشۆکەری سەر ئەو رێگەیە لە مەترسیدا دەبێت".  سائیر بەیاتی، سەرۆکی ئەنجوومەنی هۆزە عەرەبەکانی شارۆچکەی دوزخورماتو دەڵێت: "هەرچەندە شارۆچکەی سلێمان بەگی سەر بە دوزخورماتوو ئازادکراوە و گوندەکانی دەوروبەریشی ماوەی چەندین ساڵە ئازادن، بەڵام میلیشیا پشتگیریکراوەکانی ئێران رێگەنادەن ماڵباتە ئاوارەکان، بگەڕێنەوە بۆ سەر ماڵوحاڵی خۆیان".  ئەو زیاتر گوتویەتی: "ئەو میلیشیایانە، ماوەیەکی بەرچاوە دەستیان بەسەر موڵک و ماڵی دانیشتوواندا گرتووە و کێڵگە و زەوییەکانیان داگیرکردوون، ئێستا ناوچەکە بووەتە ناوچەیەکی چۆڵ لە دانیشتووان، ئەوەش ئاسانکاریی بۆ رێکخراوە تووندڕەوەکان کردووە بۆ ئەوەی لەو ناوچەیە چالاک بن".  ئەو سەرنجیداوە "بوونی خەڵکی ناوچەکە لە شوێنی ژیانی خۆیان، پێشتر رێگری لە بوونی رێکخراوە تیرۆریستییەکان کردبوو، هەروەها هەڵسوڕانیانی لە ناوچەکەدا زەحمەت کردبوو، لەبەرئەوەی زۆرینەی دانیشتووانی ئەو ناوچانە خۆیان چەکداربوون و ئامادەبوون بەرگری لە ناوچەکەیان بکەن و هاموشۆکەرانی سەر رێگاکەش بپارێزن، بەڵام ئێستا ئەو گوندانەی لەسەر رێگای نێوان بەغدا - کەرکووکن، چۆڵە و ئەوەش رێگەیداوە بەو رێکخراوە لەو ناوەدا چالاکی بکات".  عەبدولخالق عەزاوی، ئەندامی لیژنەی ئاسایش و بەرگری لە پەرلەمانی عێراق، داوای کردەیەکی سەربازیی خێرا دەکات، بەهاوکاریی هاوپەیمانیی نێودەوڵەتی بۆ راوەدوونانی شانەکانی داعش لە ناوچەکانی حەمرین و عوزێم و گوندەکانی سەر رێگەی کەرکووک - بەغدا.  روونیکردووەتەوە: "بوونی داعش و بەردەوامبوونی لە حەمرین، مانای بەردەوامبوونی ترسە لەوەی ئەو رێکخراوە، پرۆسەی گەورە لە پارێزگاکانی دیالە، سەڵاحەدین و کەرکووک بکات. ئەوەش ببێتە هۆکاری ئاوارەبوونی هەزاران هاونیشتمانی لە گوند و ناوچەکانی خۆیان، بەهۆی ترس لە داعش".  عەزاوی درێژەی بە قسەکانیداوە "پێویستە حکومەتی مستەفا کازمی، پرۆسەیەکی سەربازی لە ناوچەکەدا بکات، کە لەلایەن هێزەکانی دژە تیرۆرەوە سەرپەرشتی بکرێ، ئەمەش بەهاوئاهەنگی لەگەڵ هاوپەیمانیی نێودەوڵەتی، بەتایبەت لە ئاسمانەوە، لەبەرئەوەی ناوچەکە لە رووی جوگرافییەوە سەختە و پێویستی بە پشتگیری ئاسمانی هەیە، لەپێناو لێدانی پێگەکانی داعش و رێگەخۆشکردن بۆ هێزە زەوینییەکان بەچوونە پێشەوە و کۆنترۆڵکردنی ئەو ناوچانە بە تەواوەتی".