لە پەیامەکەیدا بەبۆنەی کۆچی دوایی جێگری سەرۆکوەزیرانی پێشووتری عێراق، مستەفا کازمی، سەرۆکوەزیرانی عێراق پرسە و سەرەخۆشیی ئاراستەی گەلی عێراق بەگشتی و گەلی کوردستان بەتایبەتی کردووە.  هاوکات رۆژی دووشەممە ١٥ی شووباتی ٢٠٢١ لە پەیوەندییەکی تەلەفۆنیشدا سەرۆكوەزیرانی عێراق سەرەخۆشیی لە سەرۆك بارزانی کرد و هاوخەمیی خۆی بۆ کۆچی دوایی کۆچکردوو د. رۆژ نووری شاوەیس دەربڕی.  دەقی پرسەنامەی سەرۆکوەزیرانی عێراق بۆ کۆچی دوایی د. رۆژ نووری شاوەیس:  پرسە و سەرەخۆشی لە گەلی عێراقی بەڕێز و گەلەکەمان لە هەرێمی کوردستانی عێراقی بەتایبەتی دەکەین، بەبۆنەی کۆچی دوایی بەڕێز رۆژ نووری شاوەیس، جێگری پێشووتری سەرۆکی ئەنجوومەنی وەزیران و تێکۆشەر و سیاسیی دیار.    کۆچکردوو هەموو ژیانی خۆی تەرخانکرد بۆ رووبەڕووبوونەوەی رژێمی دیکتاتۆر و بنیاتنانی عێراقی ئازاد و دیموکراسیی فیدراڵی و فەراهەمکردنی پێکەوەژیانی ئارام لەنێوان سەرجەم لایەنەکانی عێراقی.    بەو بۆنە ئازاربەخشە ئەوپەڕی پرسە و سەرەخۆشی خۆمان ئاراستەی کەسوکاری کۆچکردوو و خۆشەویستانی و تەواوی گەلی عێراقی و کورد دەکەین.       دەقی راگەیێندراوی بارەگای بارزانی لەبارەی پەیوەندییە تەلەفۆنییەکەی کازمی و سەرۆک بارزانی:  سەرۆك وەزیرانی عێراق سەرەخۆشی لە سەرۆك بارزانی دەكات  ڕۆژی دووشەممە ١٥ ـی شوباتی ٢٠٢١ مستەفا كازمی سەرۆك وەزیرانی حكوومەتی فیدڕاڵی عێراق لە ڕێی تەلەفۆنەوە پەیوەندی بە سەرۆك مەسعود بارزانییەوە كرد و لەو پەیوەندییەدا سەرەخۆشی و هاوخەمیی خۆی بۆ كۆچی دوایی خوالێخۆشبوو دكتۆر ڕۆژ نووری شاوەیس بە سەرۆك بارزانی گەیاند.  چەند وێستگەیەک لە ژیانی د. رۆژ نووری شاوەیس  د. رۆژ نووری شاوەیس، ئەندامی مەکتەبی سیاسی پارتی دیموکراتی کوردستان لە تەمەنی ٧٤ ساڵی و بەهۆی نەخۆشییەوە کۆچی دواییکرد.  کاژێر ٠٩: ٤٥ خولەکی رۆژی دووشەممە ١٥ - ٠٢ - ٢٠٢١ د. رۆژ نووری شاوەیس بەهۆی نەخۆشیی درێژخایەنەوە لە نەخۆشخانەیەکی هەولێر کۆچی دواییکرد.  رۆژ نووری شاوەیس نەخۆشی درێژخایەنی هەبوو، چەندجارێک بەمەبەستی چارەسەر براوەتە دەرەوەی وڵات. لە ٢٨ - ٠١ - ٢٠٢١ هەڤپەیڤینێکی لەگەڵ تۆڕی میدیایی رووداو ئەنجامدا. سەنگەر عەبدولڕەحمان لەبارەی هەڤپەیڤینەکە و دۆخی تەندروستی لەو کاتەدا گوتی؛ دۆخی تەندروستیی باش نەبوو، زۆر هەوڵماندا بۆ هەڤپەیڤینەکە و رەتیدەکردەوە و داوایدەکرد لە کاتێکی دیکەدا کە دۆخی تەندروستیی باشتربێت بکرێت، بەڵام سووربوونی ئێمە وایکرد هەڤپەیڤینەکە بکرێت.  د. رۆژ نووری شاوەیس یەکێک بوو لەو پیاوە سیاسی و دانوستاندنکارانەی کە رۆڵی هەبوو هەم لە دانوستاندن لەگەڵ حکومەتی عێراق و هەمیش وەک پارتی لەگەڵ لایەنەکانی دیکە. ئەو لە زۆربەی دانوستاندنەکانی هەرێمی کوردستان لەگەڵ بەغدا لەدوای ساڵی ٢٠٠٤ ـەوە بەشداربووە و رۆڵی هەبووە.  لە نووسینەوەی دەستووری عێراق لەکاتی ئەنجوومەنی حوکم نوێنەری سەرۆک بارزانی بوو. لەکاتی گشتپرسیی هەرێمی کوردستانیش سەرۆکایەتیی شاندی هەرێمی کوردستانی کرد بۆ دانوستاندن لەگەڵ لایەنەکان.   پرۆفایلی د. رۆژ نووری شاوەیس:  ساڵی ١٩٤٧ لە سلێمانی لەدایکبووە  کۆلێژی ئەندازیاری لە زانکۆی موسڵ خوێندووە  بڕوانامەی دکتۆرای لە ئەندازیاری لە ئەڵمانیا بەدەستهێناوە  ئەندامی مەکتەبی سیاسیی پارتی دیموکراتی کوردستان  لە هەڵبژاردنی ساڵی ١٩٩٢ سەرۆکی لیستی پارتی بووە  لە کابینەی یەکەمی حکومەتدا جێگری سەرۆکوەزیران بووە  ساڵی ١٩٩٩ - ٢٠٠٣ سەرۆکی پەرلەمانی کوردستان بووە  سەرۆکوەزیرانی کابینەی سێیەم لە حکومەتی هەرێمی کوردستان  ساڵی ٢٠٠٥ جێگری سەرۆکوەزیرانی عێراق بووە  ساڵی ٢٠١٠ سەرۆکی شاندی دانوستاندنکاری هەرێمی کوردستان بووە بۆ پێکهێنانی حکومەتی عێراق