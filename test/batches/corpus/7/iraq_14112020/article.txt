دوای تێپەڕاندنی پرۆژەیاسای قەرز بۆ پڕکردنەوەی کورتهێنانی بودجە بەبێ جێکردنەوەی داواکارییەکانی کورد، بڕیارە رۆژی یەکشەممە ١٥ - ١١ - ٢٠٢٠ لە سەرۆکایەتیی هەرێمی کوردستان، سێ سەرۆکایەتییەکە و نوێنەرانی کورد لە بەغدا کۆببنەوە. بەڵام ١٠ پەرلەمانتار راگەیێندراوێکیان بڵاوکردووەتەوە و دەڵێن "ئەو کۆبوونەوەیە پێویست نییە"، چونکە وەک خۆیان نووسیویانە "هێشتا دەرفەت ماوە و حکومەتی هەرێمی کوردستان دەتوانێت شاند بنێرێتە بەغدا و هەرچی زووە رێککەوتنێکی نوێ و گشتگیر و شەفاف و كۆنکرێتی لەگەڵ بەغدا واژۆ بکەن لەسەر بنەمای دەستوور".  ئەو پەرلەمانتارانەی بەشداریی کۆبوونەوەکە ناکەن پێکدێن لە: ئەحمەد حاجی رەشید، رێبوار کەریم، کاوە محەممەد، سەرکەوت شەمسەددین، سروە ونس، یوسرا رەجەب، غالب محەممەد، بەهار مەحموود و موسەننا ئەمین.  یاسای قەرزی عێراق و تێپەڕاندنی یاساکە بەبێ خواستی کورد لە پەرلەمانی عێراق، سێ سەرۆکایەتییەکەی هەرێمی کوردستان کۆدەکاتەوە بۆ ئەوەی گفتوگۆ لەبارەی ئەو پرسەوە بکەن. ڤیان سەبری سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند، رۆژی یەکشەممە ١٥ - ١١ - ٢٠٢٠ سێ سەرۆکایەتییەکە لە سەرۆکایەتیی هەرێمی کوردستان کۆدەبنەوە.  بەرەبەیانی رۆژی پێنجشەممەی رابردوو، پەرلەمانی عێراق بەبێ رەزامەندیی کورد، پرۆژەیاسای قەرزی بۆ کورتهێنانی بودجە پەسندکرد. بەپێی یاساکە هیچ پشکێک لەو قەرزە بۆ هەرێمی کوردستان دیارینەکراوە، هاوکات رادەستکردنی هیچ بڕە نەوتێکیش لەسەر هەرێمی کوردستان نەسەپێنراوە، بەڵکو دانراوە کۆمپانیای سۆمۆ دیاریبکات، بۆیە نوێنەرانی کورد لە پەرلەمانی عێراق بەپێویستیی دەزانن، هەرێمی کوردستان شاندێک بۆ گفتوگۆ بنێرێتە بەغدا، وەک ئەوان دەڵێن، ئەگەر پابەندبن بە نێوەڕۆکی یاسای قەرزەوە، دەتوانن لەجیاتی ٣٢٠ ملیار دینار، زیاتریش وەربگرن.  یاسای پڕکردنەوەی کورتهێنانی دارایی عێراق بۆ ساڵی ٢٠٢٠ بۆ ٣ مانگی کۆتایی ساڵی ٢٠٢٠ ئامادەکراوە  ١٠.٥ تریلیۆن دینار تێکڕای داهاتی گشتیی عێراقە لە سێ مانگی کۆتایی ٢٠٢٠ ٢٢.٥ تریلیۆن دینار کۆی خەرجییە پێویستەکانە لەو ٣ مانگەدا  وەزیری دارایی سەرپشککرا ١٢ تریلیۆن دینار قەرز بکات  ٢٠ % ـی ئەو قەرزە بۆ وەبەرهێنان تەرخاندەکرێت  ٤٠٠ ملیار دیناری ئەو قەرزە بۆ دروستکردنی بەندەری گەورەی فاو تەرخان دەکرێ  لەمەودوا پشت بە پەنجەمۆری ئەلیکترۆنیی دەبەسترێت بۆ پێدانی مووچە  ٣ ملیۆن و ٣٣٢٧٣ بەرمیل هەناردەی رۆژانەی نەوتە  ٤٠.٥١ دۆلار نرخی خەملێندراوی نەوتە  دەبێ هەرێمی کوردستان رۆژانەبڕیک نەوت کە سۆمۆ دیاریدەکات نەوت رادەستی بەغدا بکات  دەبێ هەرێمی کوردستان داهاتی نانەوتی فیدڕاڵی رادەستی بەغدا بکات  ئەگەر هەرێمی کوردستان پابەندنەبێت، ئەوا بەغدا هیچ بڕە پارەیەکی بۆ نانێرێت  ٥٣١ ملیار و ٥٨٤ ملیۆن دیناری بۆ قەرەبووی کوێتە  ٥.٦ تریلیۆن دیناری بۆ شایستەی گرێبەستەکانی نەوتە