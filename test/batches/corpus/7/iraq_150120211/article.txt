ئەحمەد كینانی، پەرلەمانتاری هاوپەیمانی فەتح، كە هادی عامری سەرۆكایەتی دەكات بە تۆڕی میدیایی رووداوی راگەیاند: "حكومەتی كازمی ناتوانێت لە وادەی دیاریكراودا هەڵبژاردنی پێشوەختە بکات، چونكە ماوەكەی كەمە و ئەنجامدانی هەڵبژاردنیش پێویستی بە کاتی زیاترە".  سەبارەت بە كۆبوونەوەی ئەمدواییەی چوار سەرۆكایەتییەكەی عێراق، كینانی گوتی: "بەپێی زانیارییەكان لە كۆبوونەوەی چوار سەرۆكایەتییەكەی عێراق باس لەوە كراوە هەڵبژاردنەكان بۆ مانگی كانوونی یەكەمی داهاتوو دوابخرێن، چونكە ژمارەیەك هێزی سیاسی هێشتا ئامادەنین بۆ بەشداریكردن لە هەڵبژاردنەكان، بەتایبەتی ئەو هێزانەی لەلایەن مستەفا كازمی، پاڵپشتی دەكرێن. "  ئێوارەی رۆژی پێنجشەممە ١٤ - ١ - ٢٠٢١ چوار سەرۆکایەتییەکەی عێراق بە ئامادەبوونی د. بەرھەم ساڵح، سەرۆککۆماری عێراق و مستەفا کازمی، سەرۆکی ئەنجوومەنی وەزیران و محەممەد حەلبووسی، سەرۆکی ئەنجوومەنی نوێنەران و فائق زێدان، سەرۆکی ئەنجوومەنی باڵای دادوەری کۆبوونەوە.  بەپێی راگەیێندراوی کۆبوونەوەکە هەرسێ سەرۆکایەتییەکە دووپاتیانکردووەتەوە هەڵبژاردن لە وادەی خۆیدا بکرێت، بەڵام چاودێرانی سیاسی بە دووری دەزانن هەڵبژاردن لەو وادەیەدا بکرێت کە پێشتر کازمی دیاریکردووە.  هەروەها کۆمسیۆنی باڵای سەربەخۆی هەڵبژاردنەکان دوای کۆبوونەوەکە راگەیێندراوێکی بڵاوکردەوە و رایگەیاند به مەبەستی تاوتوێكردنی پرسی هەڵبژاردنەكانی داهاتوو، رۆژی پێنجشەممە ١٤/١/٢٠٢١ جەلیل عەدنان خەڵەف، سەرۆكی كۆمیسیاران، سەرۆكی بازنەی هەڵبژاردنەكان و ئەندامانی كۆمیسیۆن  بە ئامادەبوونی جینین بلاسخارت، نێردەی تایبەتی ئەمینداری گشتی نەتەوە یەكگرتووەكان لە عێراق - یۆنامی، لە كۆشكی سەلام لە بەغدا لەگەڵ چوار سەرۆكایەتییەكەی عێراق كۆبوونەوە.  بەگوێرەی راگەیێندراوەکە، کۆمیسیۆن لە کۆبوونەوەکە ئامادەکارییەکانی خۆی بۆ ئەو هەڵبژاردنە خستووەتەڕوو، هەموو ئاستەنگەکانیشی تاوتوێکردووە و ئامادەیی خۆیشی نیشانداوە بۆ ئەنجامدانی هەڵبژاردن لە شەشی حوزەیرانی داهاتوو.  كۆمیسیۆنی باڵای سەربەخۆی هەڵبژادنەكان دەڵێت: "سەرەڕای ئاستەنگە تەندروستی و ئابوورییەكان، لەرووی هونەرییەوە كۆمیسیۆن ئامادەیە بۆ ئەنجامدانی هەڵبژاردنێكی ئازاد و بێگەرد بەگوێرەی پێوەرە نێودەوڵەتییەكان لە ٦ - ٦ - ٢٠٢١ ".  لە راگەیێندراوەکەی کۆمسیۆندا بە ناڕاستەوخۆ ئاماژە بە دواخستنی هەڵبژاردنەکان کراوە: "کۆمسیۆن بۆ ئەنجامدانی هەڵبژاردن لە شەشی حوزەیران، یان هەر كاتێكی دیكە ئامادەیە، ئەویش لە پێناو پێدانی هەلی زیاتر بۆ تۆماركردنی هاوپەیمانیەتییەكان، بەربژێران و تۆماركردنی دەنگدەران بۆ بەشداریكردن لە هەڵبژاردنەكانی داهاتوو، بەو مەرجەی لە ئەیلولی داهاتوو تێنەپەڕێت".  ڤیان سەبری، سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند، بڕیاردراوە بە دواخستنی هەڵبژاردنی پەرلەمانی عێراق بۆ دوای مانگی ئەیلوولی ٢٠٢١.  بەپێی ئاماری کۆمیسیۆنی باڵای سەربەخۆی هەڵبژاردنەکان لە کۆی ٤٠ ملیۆن کەس لە عێراق و هەرێمی کوردستان، ٢٥ ملیۆن کەس لە هەڵبژاردنی داهاتوودا مافی دەنگدانیان هەیە.  پێشتر جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاندبوو: "لە دوایین کۆبوونەوەی مستەفا کازمی، سەرۆکوەزیرانی عێراق و ئەندامانی ئەنجوومەنی کۆمیسیارانی کۆمیسیۆنی باڵای سەربەخۆی هەڵبژاردنەکان جەختکرایەوە لەسەر بەڕێوەچوونی هەڵبژاردنی پەرلەمان لە وادەی خۆیدا، کە ٦/٦/٢٠٢١ ە".  بەڵام بەها ئەعرەجی، جێگری پێشووی سەرۆکوەزیرانی عێراق لە هەڤپەیڤینێکدا رایگەیاندبوو هەوڵێک هەیە لە لایەن بەرهەم ساڵح، سەرۆککۆماری عێراق، بۆ کۆکردنەوەی هەموو لایەنەکان بۆ رێککەوتن لەسەر دیاریکردنی وادەیەکی نوێ بۆ هەڵبژاردنی پێشوەخت، ئێستاش باسی کۆتایی مانگی تشرینی یەکەم و سەرەتای مانگی تشرینی دووەم دەکرێت بۆ بەڕێوەچوونی هەڵبژاردنی پێشوەخت: "چونکە مەحاڵە هەڵبژاردن لە ٦ - ٦ - ٢٠٢١ بکرێت".   رۆژی ١٠ی ئەم مانگە، جارێکی دیکە مستەفا کازمی، سەرۆکوەزیرانی عێراق لەگەڵ ئەندامانی کۆمیسیۆنی باڵای سەربەخۆی هەڵبژاردنەکانی عێراق کۆبووەوە. لەوێ جارێکی دیکە جەختی لە هەڵبژاردن لە دوادەی خۆیدا کردەوە.  ئێستا مستەفا کازمی تاکە سەرکردەی سیاسیی عێراقە، کە جەختلەوەدەکاتەوە هەڵبژاردن لە وادەی خۆیدا دەکرێت، بەڵام زۆربەی ئاماژەکان بۆ ئەوە دەچن کە هەڵبژاردن لە مانگی حوزەیراندا ناکرێت، چونکە پەسندکردنی ئەنجامی هەڵبژاردن پێویستی بە رەزامەندی دادگای فیدراڵییە، دادگاکەش بەهۆی خانەنشینبوونی دوو لە ئەندامانی ناتوانێت کۆببێتەوە، پێویستە پەرلەمان کۆببێتەوە و متمانە بە دوو ئەندامی نوێی دادگاکە بدات. بەڵام پەرلەمان خۆی لەو پرسە بواردووە.  لە ٩ - ١ - ٢٠٢١ کۆمیسیۆنی باڵای سەربەخۆی هەڵبژاردنەکانی عێراق، دەرگای تۆمارکردنی هاوپەیمانییە سیاسییەکانی بۆ بەشداریکردن لە هەڵبژاردنی پێشوەختەی پەرلەمانی عێراق واڵاکرد، پرۆسەی تۆمارکردنەکەش تاوەکو رۆژی شەممە ١٦ - ١ - ٢٠٢١ بەردەوامدەبێت.  بەپێی ئامارەکانی کۆمیسیۆنی باڵای سەربەخۆی هەڵبژاردنەکانی عێراق، کە بۆ رووداوی ناردوون، تائێستا  ٤٣٣ حیزب داواکارییان بۆ خۆتۆمارکردن لە کۆمیسیۆن پێشکێشکردووە، لەو ژمارەیەش مۆڵەت بە ٢٢٥ حیزب دراوە، بەڵام ٦٣ لەو حیزبانە هێشتا لە قۆناخی دامەزراندندان، لە کاتێکدا کۆمیسیۆن داواکاری ١٢٨ لەو حیزبانەی رەتکردووەتەوە، داواجاریش ١٧ لەو حیزبانە داواکاری خۆتۆمارکردنیان کشاندووەتەوە.