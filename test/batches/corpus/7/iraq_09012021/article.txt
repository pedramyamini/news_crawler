هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، کاژێر ٥ ـی ئێوارەی ئەمڕۆ پەرلەمانی عێراق کۆدەبێتەوە و بەرنامەی کاریش تەنیا یەک بڕگەی لەخۆگرتووە، ئەویش خوێندنەوەی یەکەمە بۆ پرۆژە یاسای بودجەی ٢٠٢١.  پێشتر جەمال کۆچەر، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاندبوو، پرۆژەیاسای بودجە پێویستی بە ٢٠ تاوەکو ٣٠ رۆژ هەیە تاوەکو پەسند دەکرێت.   لەلایەکی دیکەوە دکتۆر ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، دوای ئەوەی خوێندنەوەی یەکەم دەکرێت، پەرلەمان دەتوانێت دوای ٧٢ کاژێری دیکە خوێندنەوەی دووەم بۆ پرۆژەیاسای بودجە بکات، دواتریش گفتوگۆ و کۆبوونەوەکانی لیژنەی دارایی دەستپێدەکات لەگەڵ وەزارەت و لایەنەکان لەبارەی نێوەڕۆکی پرۆژەکە.  رۆژی ٢١ - ١٢ - ٢٠٢٠ ئەنجوومەنی وەزیرانی عێراق پرۆژەیاسای بودجەی پەسندکرد، دوای هەفتەیەک لە پەسندکردن، پرۆژەکەی رەوانەی پەرلەمان کرد.  پرۆژەیاسای بودجەی فیدراڵیی عێراق قەبارەکەی زیاتر لە ١٦٤ تریلیۆن دینارە، داهاتەکەی زیاتر لە ٩٣ تریلیۆن دینارە، ٧٣ تریلیۆن دیناری داهاتی نەوتە، ٢٠ تریلیۆن دیناری داهاتی نانەوتییە. هەروەها بودجەکە زیاتر لە ٧١ تریلیۆن دینار کورتهێنانی هەیە.  لە پرۆژەیاسای بودجەدا نرخی بەرمیلێک نەوت بە ٤٢ دۆلار خەمڵێندراوە. عێراق بە تێکڕا رۆژانە ٣ ملیۆن و ٢٥٠ هەزار بەرمیل نەوت هەناردە دەکات.