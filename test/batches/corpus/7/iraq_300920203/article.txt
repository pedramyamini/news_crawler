حکومەتی عێراق کە ئێستا توانای دانی مووچەی مانگانەی فەرمانبەرانی دەوڵەتی نییە و بەدوای دۆزینەوەی سەرچاوە لە دەرەوەی وڵاتەکەدا دەگەڕێت بۆ قەرزکردن لێی، لە ناوخۆیدا چیدی ئومێدی بەقەرزکردن لە بانکەکانی ناوخۆ نەماوە، پاش ئەوەی زۆربەی زۆری بانکەکانی وڵات، بێتواناییان لە دابینکردنی پارە بۆ بەقەرزدانی بە حکومەت راگەیاند.  ئێستا کاتی پێداچوونەوەی ئەو سەرچاوە و بڕیارانەیە کە ساڵانی پێشوو دراون و بارگرانییەکی زۆریان بەسەر حکومەتەوە دروستکردووە و بوونەتە رێگر لەوەی پارە بۆ مووچەی فەرمانبەرە پلە نزمەکان و خانەنشینانی وڵاتەکە دابین بکات.  بەهەدەردانی ماڵی گشتی و لەدەستچوونی بووجەی عێراق لە ساڵانی رابردوودا، تەنیا لە یەک پێگە و ناوەندەوە نەبووە، بەڵکو ئەو دیاردەیە بەچەندین شێوازی جیا لە دامەزراوەکانی دەوڵەتدا روویداوە و بووەتە هۆکاری لەدەستچوونی پارەیەکی زۆر لە وڵاتەکەدا. دیارترین ئەو سەرچاوانەی کە بوونەتە دەروازەی باش بۆ بەهەدەردانی پارەی گشتی، (وەک ئەوەی شارەزایان و پسپۆران ئاماژەیان پێداوە)، مووچەی خەیاڵیی سێ سەرۆکایەتییەکەی عێراقە بە پلەی یەکەم، پاشان مووچە گەورەکانی وەزیر و ئەندام پەرلەمانەکان و خاوەن پلە تایبەتەکانی دیکە.  ساڵانی دوای داگیرکردنی عێراق لەلایەن ئەمریکاوە لە ٢٠٠٣، چەندین تۆماری گەورەی گەندەڵی لە چینی سیاسی وڵات و بەهەدەردانی پارەی گشتی و دەستبەسەرداگرتنی موڵک و ماڵی دەوڵەت بەخۆوە بینیووە. کارەکانی گەندەڵی بەجۆرێک بوون، سیاسییەکان دەستیان بەکورسییەکانیانەوە گرتووە و بۆ خۆیان قۆرخ کردووە و پلە و پۆستەکانیان بەسەر خزم و ماڵبات و کەسوکارەکانیاندا بەخشیووەتەوە، ئەوەش سەرچاوەی داهاتی بەرچاوی خستووەتە خزمەتی ئەوانەوە.  ئێستا ئیدی هەمووان سەرنج لەو پارە زۆرە دەدەن کە مانگانە بەناوی مووچەوە، دەدرێتە ئەندامانی سێ سەرۆکایەتییەکەی وڵات، ئەندام پەرلەمان، وەزیران و بەڕێوەبەرە گشتییەکانی وڵاتدا.  لەماوەی رابردوودا، سۆشیال میدیای عێراقی، دۆسێیەکی سەرۆککۆماری پێشووتری وڵاتیان بڵاوکردەوە، کە تێیدا غازی عەجیل یاوەر، سکاڵای لە دادگای تێهەڵچوونەوە تۆمارکردووە و ناڕازییە، لە بڕیاری راگرتنی مووچەی خانەنشینییەکەی کە بەپێی یاسای یەکخستنی خانەنشینی ساڵی ٢٠١٤ بۆی بڕدراوەتەوە.  بەپێی ئەوەی ماڵپەر و سەرچاوە جیاوازەکان ئاشکرایانکردووە، مووچەی خانەنشینی یاوەر لە ٦١ ملیۆن و ٦٨٠ هەزار دیناری عێراقی پێکهاتووە بۆ هەر مانگێک، کە دەکاتە نزیکەی ٥١ هەزار دۆلاری ئەمریکی. کۆی ئەو مووچانەی یاوەر لە ساڵی ٢٠٠٤ تا ٢٠١٩ وەریگرتووە، کە لەپاش ماوەیەکی کەم لە مانەوەی بەسەرۆکی وڵاتەکە، خانەنشینکرا، گەیشتووەتە ١١ ملیار دینار، ئەمە جیا لە مووچەی پاسەوانەکانی و دەرماڵەکانی دیکە.  یەکێک لە دیاردە و کێشەکانی دیکەی پەیوەست بەداهاتی دەوڵەت و ماڵی گشتی وڵاتەوە، ئەوەیە کە زۆرینەی دانیشتووانی عێراق پێیانوایە ئەو مووچە خەیاڵی و دەستکەوتە گەورانەی سیاسیەکان لە رێگەی پۆستە باڵاکانەوە دەستیاندەکەوێت، هۆکاری سەرەکییە لە هەڵپەی سیاسییەکاندا، بۆ بەدەستهێنانی پۆستە باڵاکان و شەڕکردنیان لەسەر ئەو پۆستانە و تەنانەت بازرگانیکردن پێوەی.  دۆخەکە بەقۆناخێک گەیشتووە، لایەنە سیاسییەکان، پۆستە باڵاکان لە نێوان خۆیاندا دەفرۆشنەوە، وەک ئەوەی لە دەستنیشانکردنی سەرۆکی ئێستای پەرلەمانی وڵاتدا روویدا، کە سەرچاوەکان باسیان لە فرۆشتنەوەی پۆستی سەرۆکی پەرلەمان دەکرد، لە نێو ئەو لایەنە سوونییانەی بەپێی سیستمی دابەشکردنی پۆستە سەروەرییەکان لەسەر بنەمای نەتەوەیی و مەزهەبی، دەبوو یەکێکیان نوێنەرێکی خۆی بکاتە سەرۆکی پەرلەمانی وڵات. هەمان شت روویدا کاتێک لە ماوەی رابردوودا ئاشکراکرا، پۆستی ئەمینداری گشتیی بەغدای پایتەخت، لە نێوان لایەنە شیعەکاندا گەیشتووەتە ١٠ ملیۆن دۆلار.  ئیبراهیم سومەیدەعی، شرۆڤەکاری سیاسی، بە ' جەزیرە نێت ' ی راگەیاندووە، چەندە پۆستەکە باڵاتربێت، بازرگانیکردن پێوەی زیاتر دەبێت، چونکە بەرپرسانی باڵا، دەروازەی قازانجی زۆریان لەبەردەمدا دەکرێتەوە.  مانگی ئایاری ٢٠١٩، فوئاد حوسێن، وەزیری پێشووی دارایی عێراق، بە رۆژنامەی ' مەدا ' ی راگەیاندووە، عێراق خاوەنی نزیکەی ٦ ملیۆن و ٥٠٠ هەزار مووچەخۆرە، وڵاتەکە خاوەنی یەکێکە لە بەرزترین ئەو وڵاتانەی فەرمانبەری پلە تایبەت و باڵای هەیە. بەبەراورد بە ژمارەی دانیشتووانی عێراق، وڵاتەکە دەبێتە یەکێک لە پێشەنگەکانی جیهان، لە خاوەن پلەی بەڕێوەبەری گشتی بەرەو سەر، هەروەها پلەی ژەنەراڵی سەربازی لە پلەی عەمید بەسەرەوە لە پۆستە سەربازییەکاندا. بەرزبوونەوەی مووچەی ئەو پلە تایبەتانە لە عێراق، لەسەر ئاستی جیهاندا بێوێنەیە.  وێڕای ئەوەش، ئەو مووچانە تەنیا ٠، ٠٦ لەسەدی بودجەی گشتیی وڵات دەبەن، بەڵام سەرچاوەکانی دەوڵەمەندبوونی گەورە، وەک ئەوەی سومەیدەعی ئاماژەی پێداوە، لە چینی سیاسی وڵات و گەورە فەرمانبەرەکانی دەوڵەتدا، هیچ رۆژێک مووچە یان دەرماڵە فەرمییەکانی حکومەت نەبووە، هەرچەندە ئەمریکییەکان لە دوای دامەزراندنەوەی سیستمی سیاسی وڵاتەوە لە پاش ٢٠٠٣، مووچەی یەکجار بەرزیان بۆ ئەو پلەدارانە دەستنیشانکرد، بەجۆرێک لە هەندێک پلەی وەزارەتە ئاسایشییەکان، سەرۆکایەتییەکان و پەرلەمانتاران، هەندێک مووچەی یەک ملیۆن دۆلاری مانگانەیان وەرگرتووە.  دەوڵەمەندییە بێوێنەکەی چینی سیاسی عێراق، لە دەستەبەسەرداگرتنی سەرچاوەکانی دەوڵەت لە رێگەی دامەزراوە حکومییەکانەوە بەرهەمهاتووە بۆ بەدەستهێنانی ملیۆنان دۆلاری مانگانە و هەندێکجار ئەو ژمارەیە دەگاتە ملیار دۆلاریش.  ئەحمەد چەلەبی، سیاستڤانی کۆچکردووی عێراقی، ئاماژەی بەوەدابوو کە "یەک کۆمپانیا، کە یەک بەڕێوەبەری گشتی لە وەزارەتی بازرگانی بەڕێوەی بردووە، لانیکەم لە ماوەی تەنیا یەک ساڵدا، بڕی دوو ملیار دۆلار گەندەڵی تێدا کراوە، تەنیا لە یەک جۆری خۆراکدا کە زەیتی زەیتوونە. کارەکە لە ساڵی ٢٠١٠ دا کراوە".  سومەیدەعی، پۆستە باڵاکان وەک ' بەڵێندەرایەتی گشتی ' ناودەبات، دووپاتیدەکاتەوە کە ملیاران دۆلار لە تەنیا یەک خولدا بەدەستدەهێنرێت، لە رێگەی گەندەڵی و خراپ بەکارهێنانی دەسەڵاتەوە.  سومەیدەعی هۆشداریدەدات، لەوەی کە دەوڵەت لەکەناری داڕووخانی ئابووریدایە، دوای ئەوەی دابەشکردنی مووچەی فەرمانبەران کە ژمارەیان یەکجار زۆرە بەبەراورد بە ژمارەی دانیشتووانی وڵات، بووە گەورەترین کێشە بەهۆی کورتهێنانی بودجەوە، لە ئەنجامی دابەزینی گەورەی نرخی نەوت، کە ٩٥ لەسەدی کۆی داهاتی وڵاتە. لە کاتێکدا ئێستا کۆی داهاتی وڵاتەکە لە نەوت، ناگاتە نیوەی کۆی پارەی پێویست بۆ مووچەی فەرمانبەرانی وڵات.  بۆ هەر پێنج کەس لە دانیشتووانی عێراق، یەکێکیان مووچەیەکی حکومی هەیە.  سومەیدەعی دەپرسێت "ئەم وڵاتە چۆن دەتوانێ کارەکانی خۆی راییبکات، لە کاتێکدا دونیا لە کۆتایی سەردەمی نەوت نزیکدەبێتەوە و چالاکییە کشتوکاڵی، پیشەسازی و وەبەرهێنانەکان نیمچەتەواو لەسەر نەخشەی دەوڵەت سڕدراونەتەوە؟ ".  ئێستا سەرۆککۆماری عێراق، مووچەکەی ٥٠ ملیۆن دینارە، جیا لە ٤٠ ملیۆنی مانگانە دەرماڵەی میوانداری، کە دەکاتە ٧٣ هەزار دۆلاری ئەمریکی. کۆی ئەوەی سەرۆککۆمار لە ساڵێکدا وەریدەگرێت ٨٧٦ هەزار دۆلار. لە ماوەی چوار ساڵدا دەگاتە ٣ ملیۆن و ٥٠٤ هەزار دۆلار.  سەرۆکی ئەنجوومەنی وەزیران و جێگرەکانی، هەریەکەیان ٤٠ ملیۆن دیناری مانگانە مووچە و ٢٠ ملیۆن دەرماڵەی میوانداری وەردەگرن. کۆی مانگانەی ئەو مووچانە بۆ سەرۆکوەزیران و جێگرەکانی، دەگاتە ٦٥ هەزار دۆلاری مانگانە و ٧٨٠ هەزار دۆلاری ساڵانە و لە ماوەی ٤ ساڵی مانەوەیان لە پۆستەکەدا، دەگاتە ٣ ملیۆن و ١٢٠ هەزار دۆلار.  سەرۆکی ئەنجوومەنی نوێنەران، مووچەی مانگانەی ٣٥ ملیۆن دینارە، لەگەڵ ٢٠ ملیۆن دینار مانگانە دەرماڵەی میوانداری، کۆی پارەکە دەکاتە ٥٥ ملیۆن دینار، کە بەرامبەر ٤٤ هەزار دۆلاری ئەمریکییە و لە ساڵێکدا نزیکەی ٥٢٨ هەزار دۆلار دەکات و لە چوار ساڵدا پارەکە دەگاتە دوو ملیۆن و ١١٢ هەزار دۆلار.  هەرچی وەزیرەکانە، مووچەی مانگانەیان ٢٠ ملیۆن دینارە و هەریەکەیان مانگانە ١٥ ملیۆن دینار دەرماڵەی میوانداری وەردەگرێت، کۆی مانگانەی هەر وەزیرێک لە پارەی وەرگیراو ٣٥ ملیۆن دینار دەکات، کە دەکاتە ٢٨ هەزار دۆلاری ئەمریکی و ئەو پارەیە بۆ هەر ساڵێک ٣٣٦ هەزار دۆلار دەکات، بۆ هەر وەزیرێک و لە چوار ساڵیشدا دەگاتە، ملیۆنێک و ٣٤٤ هەزار دۆلاری ئەمریکی. ئەمە لە کاتێکدا هیچ کابینەیەکی حکومەتی عێراق لە ١٥ وەزیر کەمتری نییە و نەبووە.  سەرەتای پارەی زۆری خەرجکراو بۆ بەرپرسە باڵاکانی عێراق، ئەوکاتە دەستیپێکرد کە بەرپرسەکان بڕیاریان دا مووچەی خەیاڵی و دەرماڵەی بێوێنە بۆخۆیان ببڕنەوە. عادل عەبدولمەهدی، کە پێشتر جێگری سەرۆککۆماری وڵات بوو، جارێک ئاشکرایکرد مانگانە یەک ملیۆن دۆلاری ئەمریکی وەرگرتووە، کە ئەو پارەیە مووچە نەبووە و تەنیا بەخشینێکی مانگانە بووە بۆ پۆستەکەی.  "هیچ دەوڵەتێکی هاوشێوەی عێراق لە دونیادا نییە، کە ئەو مووچە خەیاڵییە بداتە بەرپرسەکانی"، ئەمە قسەی دکتۆر هومام شەماعە، پسپۆری ئابووری. ئەو دەڵێ "ئەرکی سەرۆککۆمار پرۆتۆکۆلی و تەشریفاتییە، جێگرەکانی هیچ ئەرکێکیان نییە، بەڵام مانگانە مووچەی خەیاڵی وەردەگرن و دەرماڵە و بودجەی تایبەتیان هەیە، ئەمە جیا لە پارەی پاسەوان و ئۆتۆمبێل و چەندین خەرجیی دیکە".  لە دەوڵەتی عێراقدا، نزیکەی ٥ هەزار خاوەن پلەی ' بەڕێوەبەری گشتی ' و بەرەو سەر هەیە. ئەمە بەئاشکرا کاریگەریی لەسەر بودجەی گشتی دروستدەکات. شەماع پێیوایە کاتێک ئەو رێوشوێنە بێمانایانە دەستیانپێکرد، ئیدی گەندەڵی لە وڵاتەکەدا بڵاوبووەوە و پارەی بەلاش کەوتە بەردەستی هەمووان.  شەماع وەڵامی پرسیارێک دەداتەوە: بۆچی ئەوانەی لەدەسەڵاتدان و بڕیاریان بەدەستە، هیچ جوڵەیەک بەئاراستەی باشکردنی ئەو دۆخە و چارەسەرکردنی ئەو کێشەیە ناکەن؟ ئەو دەڵێت: "هیچ رەوا نییە کەسێک کە سوودی لەو دۆخە وەرگرتووە، دەستکاری ئەو دۆخە بکات، زۆر کەمیش روویداوە بەرپرسان و کەسانی دیکە ببینین، قوربانیی بەدەستکەوت و بەرژەوەندییەکانی خۆیان بدەن لەپێناو بەرژەوەندیی گشتیدا. بەبڕوای ئەو پسپۆرە، هەرئەوەش هۆکارە بۆ بێدەسەڵاتی پەرلەمان و حکومەت لە چارەسەرکردنی دیاردەی مووچە خەیاڵییەکانی بەرپرسانی دەوڵەت، وایداناوە ئەو کارە "دەروازەیەکە بۆ بەهەدەردان و گەندەڵی دارایی".  پێشتر، سەڵاح نوری، سەرۆکی دیوانی چاودێریی دارایی، ئاشکرایکردبوو ' پێشێلکاری گەورە ' لە مووچەی خانەنشینی گەورە بەرپرسانی وەک ئەندامانی پەرلەمان، ئەنجوومەنی دەسەڵات و ئەنجوومەنی نیشتمانی، لە خولەکانی پێشوو و هەروەها وەزیرانی پێشوودا ئاشکرا بووە، کاتێک ئەنجوومەنی نوێنەران، داوای لە دیوانی چاودێری کرد، پێداچوونە بۆ مووچەی خانەنشینی ئەو بەرپرسانە بکات، کە لە ٢٠٠٣ بەدواوە لە عێراقدا پۆستی جیاوازیان وەرگرتووە.  ئەو گوتبووی بەهەدەردانی پارەی دەوڵەت لە نێو ئەو خانەنشینانەدا، گەیشتووەتە ٥٣ ملیار دیناری عێراقی، کە بەرامبەر ٧٨ ملیۆن دۆلاری ئەمریکییە.  ئەو چاکسازی و گۆڕانکارییانەی هەرکام لە حکومەتەکانی عێراق باس لە ئەنجامدانی دەکەن، یەکەمجار دەگەڕێتەوە سەر کەسانی خاوەن مووچەی کەم. حکومەتی مستەفا کازمی کە توانای دابینکردنی مووچەی نەماوە و گرتنەبەری رێوشوێنەکانی سکهەڵگوشین و کەمکردنەوەی مووچەی راگەیاندووە، ئێستا لەبەردەم رەخنەی ئەو فەرمانبەرە ئاساییانەی وڵاتدایە، کە بەپێی یاسا بەشێک لە مووچەکانیان دەبڕدرێت.  هەندێک نادادوەری لە بڕینی ئەو مووچانەدا ئاماژە پێدەدەن. هەندێکی دیکەش پێیانوایە سەرچاوەی زۆری گەندەڵی و بێسەروبەرەیی لە وڵاتدا ماون و ئەوانە، دەروازەی یەکەمی بەهەدەردانی پارەی وڵاتن.  سەرچاوە داراییەکان لە عێراقدا دووپاتیدەکەنەوە لە کۆی نزیکەی ٤٠ ملیۆن دانیشتووانی وڵاتەکە، زیاتر لە ٨ ملیۆن کەس، مانگانە بەجۆرێک لە جۆرەکان یان مووچە یان پارەی بڕاوە لە ژێر ناوی جیاوازدا لە حکومەت وەردەگرن.  مستەفا کازمی، سەرۆکوەزیران کاتێک کەمکردنەوەی مووچەی پلە باڵاکانی راگەیاند، رەخنەی لە سیاسییەکانی وڵات لە دوای ساڵی ٢٠٠٣ ەوە گرت، کە دەرگای جیاوازیان بۆ بەهەدەردانی پارەی وڵات کردووەتەوە.  قەرەبووکردنەوەی زیندانییانی سیاسی و قوربانییانی دەستی رژێمی پێشوو، دەروازەیەکی دیکەی بەهەدەردانی پارەی وڵاتەکەن. سەرچاوەکان ئاشکرایانکردووە کۆی ١٥٠ هەزار کەس بەناوی بەرهەڵستکار، ئۆپۆزیسیۆن، گیراوی سیاسی و ئاوارەوە، مووچەی مانگانە وەردەگرن کە بۆ هەریەکێک لەوانە زیاتر لە ١٠٠٠ دۆلاری ئەمریکی دانراوە، لە کاتێکدا زۆرینەی هەرە زۆریان لەبنەمادا یان فەرمانبەر، یان خانەنشین یان خاوەن سەرچاوەیەکی دیکەی مووچەی حکومەتن.