لە کاتێکدا بەشێکی فەرمانبەرانی عێراق خەریکە دواکەوتنی مووچەیان لە ٢٥ رۆژ نزیک دەبێتەوە، مشتومڕی پەرلەمان و حکومەت لەسەر پرۆژەیاسای قەرز ھێشتا کۆتایی نەھاتووە.  زۆرینەی پەرلەمانتاران بە دیاریکردنی ٤١ تریلۆن دینار وەک قەرزی ناوخۆ کە بە حکومەتی عێراق بدرێت، نارازی و دژن. پێشنیازی ئەوان وایە بۆ ١١ تریلۆن دینار کەمبکرێتەوە و وادەی دانەوەی قەرزەکەش دیاریبکرێت.  بڕیارە ئەم ھەفتەیە ئەو پرسە لەنێوان لیژنەی دارایی پەرلەمان و وەزارەتی دارایی عێراق یەکلابکرێتەوە، پاشان دەنگی لەسەر بدرێت.  حەسەن خەڵاتی، ئەندامی پەرلەمانی عێراق بە تۆڕی میدیایی رووداوی راگەیاند، "پێشتریش لە خوێندنەوەی یەکەمی پرۆژەیاساکەدا تێبینی و ناڕەزایەتیی زۆر لەلایەن پەرلەمانتارانەوە ھەبوو. گفتوگۆکان زیاتر لەسەر بڕی پارەکە چڕبوونەتەوە کە حکومەت داوای دەکات. بڕەکە زۆرە و دەگاتە زیاتر لە ٤٠ تریلیۆن دینار، بەڵام لەگەڵ ئەوەشدا لە پەرلمانەوە نیەتی ئەوە ھەیە کە ھاوکاریی حکومەت بکرێت تا بتوانێت بەردەوام بێت لە دابەشکردنی مووچەی خانەنشینکراوان و فەرمانبەران. بەڵام ئێمە لەگەڵ کەمکردنەوەی ئەو بڕە پارەیەداین کە حکومەت داوای کردووە. "  وەزارەتی دارایی عێراق رایگەیاند، داهاتی نەوت ناتوانێت خەرجییەکانی حکومەت دابین بکات و ئێستا داهاتی عێراق بۆ ٥٠ % کەمبووەتەوە و ئەم دۆخەش تاوەکو ماوەیەکی دیکە بەردەوام دەبێت، بۆیە وای دەبینن تاکە بژارە قەرزکردنە بە بڕێکی زۆر. ئەوەش ھەنگاوێکە کە بەشێکی پەرلەمانتاران بە مەترسییەکی گەورەی دەبینن.  ئەحمەد حاجی رەشید، ئەندامی لیژنەی دارایی لە پەرلەمانی عێراق بە رووداوی راگەیاند، "بڕیاردان لەسەر ئەم قەرزەی حکومەت داوای کردووە، بەتایبەتی بەو رێژەیەی کە ھەیە، ئەگەر پەرلەمان بڕیار لەسەر ئەو قەرزە بدات، ئەوە سیاسەتی نەقدی دادەڕووخێت. بۆیە ئەو رۆژەی کە بڕیار لەسەر ئەو قەرزە دەدرێت، بریتی دەبێت لە رۆژی رەشی عێراق. "  حکومەتی عێراق مانگانە بۆ پێدانی مووچە و دەرماڵەکان پێویستی بە حەوت تریلیۆن دینارە. ئەوە لە کاتێکدا کە داهاتی نەوتی عێراق سێ ملیار و ٤٣٠ ملیۆن دۆلار بووە. بەوەش کورتھێنان زیاتر لە سێ ملیۆن دۆلارە.