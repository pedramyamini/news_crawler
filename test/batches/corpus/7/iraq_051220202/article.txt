د. جەمال کۆچەر، ئەندامی لیژنەی دارایی پەرلەمانی عێراق بە (تۆڕی میدیایی رووداو)ی راگەیاند، پێشتر لیژنەی دارایی پەرلەمانی عێراق هەڵوێستی خۆی لەبارەی یاسای دابینکردنی خەرجی هەڵبژاردنی  پەرلەمانی عێراق راگەیاندووە و یاساکەی رەتکردووەتەوە، بەڵام مستەفا کازمی، سەرۆکوەزیرانی عێراق پەیوەندی بە محەممەد حەلبووسی، سەرۆکی پەرلەمان کردووە داوایکردووە یاساکە بخاتەبەرنامەی کارەوە، بۆیە حەلبووسی بەبێ رەزامەندی لیژنەی دارایی پرۆژەکەی خستووەبەرنامەی کار.   ئەندامەکەی لیژنەی دارایی پەرلەمان دووپاتیکردەوە، زۆربەی ئەندامانی لیژنەی دارایی ئەو پرۆژەیە رەتدەکەنەوە، لەگەڵ ئەوەی ببێتە بڕگەیەک لە نێو پرۆژە یاسای بودجەی ساڵی ٢٠٢١ نەک بەشێوەیەکی سەربەخۆ دەنگی لەسەر بدرێت، هاوکات رایەکی دیکە هەیە، بەڕێوەچوونی هەڵبژاردن هەر دوادەخرێت با مستەفا کازمی هۆکارەکەی نەخاتە ئەستۆ پەرلەمان بەهۆی رەتکردنەوەی ئەو پرۆژەیە، بۆیە لەگەڵ پەسندکردنی پرۆژەکەن.  کۆپییەکی پرۆژە یاسای دابینکردنی خەرجی هەڵبژاردن دەست (تۆڕی میدیایی رووداو) کەوتووە، کە لە دوو ماددە پێکهاتووە، تێیدا حکومەت داوای ٣٢٩ ملیار دیناری بۆ بەڕێوەچوونی هەڵبژاردن کردووە، بەشێوەیەک ١٣٣.٣ ملیار دینار پارەی خولاوی خەرجنەکراوی ساڵی ٢٠١٩ لای حکومەت ماوە، هاوکات داوادەکات دەسەڵات بدرێتە وەزیری دارایی بۆ ئەوەی ١٩٥.٧ ملیار دیناری دیکە قەرزبکات، کە کۆی گشتیان دەکات ٣٢٩ ملیار دینار.  بڕیارە کاژێر ١٢ی نیوەڕۆ ئەمڕۆ شەممە کۆبوونەوەی پەرلەمان بەڕێوەبچێت، خوێندنەوەی یەکەم بۆ پرۆژە یاسای دابینکردنی خەرجی هەڵبژاردنی پەرلەمانی عێراق، خراوەتە بەرنامەی کاری پەرلەمانەوە.