بایرن بەشێوەیەکی جیاواز لەگەڵ رووخسار و راهێنەرێکی نوێ توانیی باڵادەستیی خۆی لە نێوخۆی ئەڵمانیا و ئەوروپادا پێشانبدات و ژمارەیەکی زۆر نازناوی بردەوە، دوای ئەوە لە کۆتاییەکانی ساڵی ٢٠١٩ بەشێوەیەکی هەمیشەیی گرێبەستی لەگەڵ هانز فلیک واژۆکرد، بۆ راهێنەرایەتیکردنی یانەکە، ئەو راهێنەرە بووە کاپتنی کەشتییەکەی باڤارییەکان و کەشتییەکەی گەیاندە کەناری ئارام.  بایرن میونشن بایرن میونشن ریکۆردێکی خۆی و بارسێلۆنای ئیسپانیی شکاند، بۆ دووەمجار سێ نازناوی بردەوە، کاتێک بووە پاڵەوانی خولی ئەڵمانیا، جامی ئەڵمانیا و چامپیۆنزلیگ، کە پێشتر خۆی لە ٢٠١٣ ئەو کارەی کردبوو، بارسێلۆناش لە ٢٠٠٩ و ٢٠١٥ ئەو ئەنجامانەی بەدەسهێنابوون.  بایرن میونشن لە مانگی یەکی ئەمساڵەوە، ٤٢ یاریی لە ٤٨ یاریی فەرمیدا بردەوە، ئەمە هەمان رێژەی بردنەوەکانی یانەکەیە کە لە ٢٠١٣ تۆماریکرد، کە رێژەکەی دەگاتە ٨٨ %، هیچ یانەیەکی دیکەی ئەڵمانیا ئەم رێژەیەی بردنەوەی لە ساڵێکدا نەبووە.  بایرن میونشن لە ٢٠٢٠ تەنیا یەک یاریی دۆڕاندووە، لەسەر ئاستی خولی ئەڵمانیا، ئەویش لە گەڕی دووەمی خولەکەدا بووە بەرامبەر یانەی هۆفێنهایم، کە پێشتر هانز فلیک، راهێنەری ئێستای بایرن میونشن لەگەڵ ئەو یانەیەی کاری دەکرد.  بایرن میونشن بۆ جاری ١٣ ـەیەم لە مێژوودا نازناوی خول و جامی ئەڵمانیای بردەوە، هیچ یانەیەکی دیکە زیاتر لە ٤ جار ئەو دوو نازناوەی پێکەوە نەبردووەتەوە، لێرەش هەر بایرن پێشەنگ و سەر تۆپی یانەکانی ئەڵمانیایە.  یانەی بایرن میونشن یەکەم یانەیە لە مێژووی چامپیۆنزلیگدا هەموو یارییەکان بباتەوە، تاوەکو بردنەوەی نازناو نەوەستێت و ١١ یاریی لەسەریەکیش بباتەوە، دوای ئەوەی لە یاریی کۆتاییدا بە ١ - ٠ لە پاریس سانجێرمانی بردەوە، جگە لەوەش تیپەکەی هانز فلیک، درێژترین ریکۆردی بردنەوەکانی لە چامپیۆنزلیگدا تۆمارکرد، بەر لەوەش ١٥ بردنەوەی لەسەریەکی هەبوو، بەر لەوەی ١ - ١ لەگەڵ ئاتلێتیکۆ مەدرید یەکسانببێت.  لە سەرجەم پاڵەوانێتییەکاندا، بایرن میونشن ٢٢ یاریی لەسەر یاریگەی ئالیانز ئارێنا ئەنجامدا، ١٩ بردنەوە و سێ یەکسانبوونی هەبوو، هیچ یارییەکی نەدۆڕاند، ئەمەش یەکەمجارە لە دوای ١٩٨١ ـەوە یانەکە ساڵێک بەبێ دۆڕان لە یاریگەی خۆیدا بەڕێبکات.  لەنێوان مانگی ٢ تاوەکو مانگی ٩ بایرن میونشن ٢٣ بردنەوەی لەسەریەکی هەبوو، هیچ یانەیەکی دیکە لەنێو پێنج خولە گەورەکەی ئەوروپادا ئەو ریکۆردەی تۆمار نەکرد.  لە نیوەی یەکەمی ساڵی ٢٠٢٠، بایرن میونشن باشترین قۆناخی دووەمی لە مێژووی تۆپی پێی ئەڵمانیادا هەبوو، ٤٩ خاڵی لە کۆی ٥١ خاڵ بەدەستهێنا، لە وەرزی ٢٠١٣ - ٢٠١٢ یانەکە لەژێر سەرپەرشتی یوپ هاینکس هەمان ژمارەی خاڵی هەبوو، بەڵام رێژەی گۆڵکردنی لەم وەرزەدا زیاتر بوو کە ٤٤ گۆڵ بوو.  یانەی بایرن میونشن لە ساڵی ٢٠٢٠ ـدا، هیچ یارییەکی لە چامپیۆنزلیگدا لە دەرەوەی یاریگەی خۆی نەدۆڕاند، بەشێوەیەکی گشتی ١٦ یاریی لە دەرەوەی یاریگەی خۆی کرد، ١٢ بردنەوە و ٤ یەکسانبوونی هەبوو، بەمەش باڤارییەکان ریکۆردی مانچێستەر یونایتدیان یەکسانکردەوە، کە ١٦ یاریی لە دەرەوەی یاریگەی خۆیدا نەدۆڕاند، لەنێوان ٢٠٠٧ تاوەکو ٢٠١٠.  لە مانگی ١٢ ـی ٢٠١٩ تاوەکو مانگی ٦ ـی ٢٠٢٠ یانەی بایرن میونشن ١٠ یاریی لە بوندێسلیگادا لە دەرەوەی یاریگەی خۆی ئەنجامدا، هیچ یارییەکی نەدۆڕاند، بەمەش ریکۆردی خۆی لە ٢٠١٤ - ٢٠١٣ یەکسانکردەوە.  بایرن میونشن لە ٢٠٢٠ ـدا، تەنیا یەک یاریی بەبێ گۆڵکردن بەڕێکرد، ئەویش یەکسانبوونی بوو لەگەڵ یانەی لایپزیگ بە ٠ - ٠، یانەکە لە ٤٣ یاریی لەسەریەک گۆڵی تۆمارکرد.  باڤارییەکان ١٤٩ گۆڵیان لە ٤٨ یارییدا لە ٢٠٢٠ تۆمارکرد، پێشتر هیچ یانەیەک ئەمەی لە مێژووی ئەڵمانیادا نەکردووە، ئەمە بەرزترین رێژەی گۆڵکردن لە ساڵێکی خولەکەدا.  لە رێگەدا بۆ بردنەوەی نازناو لە هاویندا، بایرن میونشن بۆ جاری دووەم لە مێژوویدا گەیشتە ١٠٠ گۆڵ لە بوندێسلیگادا، هیچ یانەیەکی دیکە ئەمەی نەبووە، بایرن میونشن لە نێوان ١٩٧٢ - ١٩٧١ ئەمەی کردبوو و لە وەرزێکدا ١٠١ گۆڵی تۆمارکرد.  بایرن میونشن چامپیۆنزلیگی بەباشترین و جوانترین شێوە بەڕێکرد، ٤٣ گۆڵی تاوەکو کۆتایی مانگی ٨ تۆمارکرد، هیچ یانەیەکی دیکە زیاتر لە ١٨ گۆڵی تۆمارنەکرد، هیچ یانەیەکی دیکە رێژەی گۆڵکردنی لە یارییەکدا لە چامپیۆنزلیگ نەگەیشتە ٣.٩ گۆڵ بۆ هەر یارییەک.  بایرن میونشن لە قۆناخی هەشتی چامپیۆنزلیگدا سەرنجی دونیای بۆ خۆی راکێشا، کاتێک بە ٨ - ٢ لە یانەی بارسێلۆنای بردەوە، یانەکە جاری دووەم بوو لەم ساڵەدا ٨ گۆڵ بکات، کە لە خولی ئەڵمانیا بە ٨ - ٠ لە شالکەی بردبووە، بەمەش بایرن میونشن یەکەم یانەبوو لە شێوازی نوێی چامپیۆنزلیگدا لە دوای وەرزی ١٩٩٣ - ١٩٩٢ بتوانێت لە یارییەکی قۆناخەکانی کرانە دەرەوەدا ٨ گۆڵ تۆماربکات، دوایینجار یانەیەک ئەوەی کردبێت، یانەی ریال مەدرید بوو کاتێک ١٩٩٠ بە ٩ - ١ لە یانەی واکر ئانسبروکی بردەوە.  لە کۆتایی ٢٠٢٠ ـدا، هانز فلیک ریکۆردێکی سەرنجڕاکێشی تۆمارکرد، لە خولی ئەڵمانیادا گەیشتە ٢.٥٤ خاڵ بۆ هەر یارییەک، بەمەش راهێنەرەکە پێش پێپ گواردیۆلا کەوت کە پێپ پێشتر ٢.٥٢ خاڵی بۆ هەر یارییەک بەدەستهێنابوو، لەکاتێکدا فلیک بەلای کەمەوە ٢٥ یاری راهێنەر بووە.  دوای بردنەوەی دوو نازناو وەک یاریزان لە ١٩٨٦، فلیک توانیی وەک راهێنەر دوو نازناو بباتەوە، تەنیا نیکۆ کۆڤاچ، کە پێش ئەو راهێنەر بوو، وەک یاریزان و راهێنەر ئەوەی کردووە.  رۆبێرت لیڤاندۆڤێسکی لەگەڵ یۆهان کرۆیف یەکەم یاریزانە، سێ نازناو، خول، جام و چامپیۆنزلیگ بباتەوە، یاریزانە لە هەموواندا بووە گۆڵکار، بەباشترین یاریزانی ئەوروپا دیارییکرا، کە یەکەم یاریزانی خولی ئەڵمانیا بوو ئەو خەڵاتە بباتەوە و پاشانیش خەڵاتی باشترین یاریزانی جیهانی لەلایەن فیفاوە پێدرا.  لە وەرزی رابردووی خولی ئەڵمانیادا، تۆماس مولەر ریکۆردێکی تایبەتی لە دروستکردنی گۆڵدا تۆمارکرد، کاتێک ٢١ ئاسیستی بۆ هاوڕێکانی کرد.  ئەلفۆنسۆ دەیڤز، یاریزانی کەندی یانەی بایرن میونشن خێراترین ماوەی هەبوو، کاتێک لە کاژێرێکدا گەیشتە ٣٦.٥١ کم، لەو کاتەی کە گۆڵێکی لە ڤێردێر برێمەن کرد و یارییەکەیان بە ١ - ٠ بردەوە، بەمەش بووە خێراترین یاریزان ئەو ماوەیە تۆماربکات، لە دوای وەرزی ٢٠١٤ - ٢٠١٣.