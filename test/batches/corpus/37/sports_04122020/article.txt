نەیمار داسیلڤا، هێرشبەری پاریس سانجێرمان، لە دوای بردنەوەیان لە مانچێستەر یونایتد گوتی، لەگەڵ مێسی چێژێکی زیاتر لە یارییکردن دەبینێت و دەیەوێت وەرزی داهاتوو جارێکی دیکە پێکەوە یاریی بکەن، ئەمەش کاردانەوەی زۆری بەدوای خۆیدا هێنا و هەر زوو ناوی نەیمار بە بارسێلۆنا و مێسی بە پاریس سانجێرمان بەسترانەوە کە یەکێکیان پەیوەندی بە یانەکەی دیکەوە بکات، بۆ ئەوەی ئەو دوو یاریزانە پێکەوە یاریی بکەنەوە.  رۆژنامەی موندۆ دیپۆرتیڤۆی نزیک لە یانەی بارسێلۆنا چەند هۆکارێکی خستووەتەڕوو کە دەبنە هۆکاری ئەوەی مێسی بۆ یارییکردن لە پاریس سانجێرمان رازی بکەن.  پاریس سانجێرمان ئامادەیە گرێبەستێکی گرانبەها و مووچەیەکی هاوشێوەی ئێستای یاریزانەکە لە بارسێلۆنا بداتە مێسی، کە پاریس هاوشانی مانچێستەر سیتی یەکێک لە دەوڵەمەندترین یانەکانی ئێستای جیهانە و ئامادەیە بۆ رکابەریکردن لەسەر گواستنەوەی مێسی.  پاریس سانجێرمان پلانی نوێی پێیە و توانای ئەوەی هەیە، لە خول و پاڵەوانێتییەکاندا رکابەری لەسەر نازناوەکان بکات، چ لەسەر ئاستی ناوخۆی وڵاتەکەی یانیش لەسەر ئاستی چامپیۆنزلیگ، کە مێسی چەند ساڵێکە لەگەڵ بارسێلۆنا لە بردنەوەی ئەو نازناوە دوورە و دەیەوێت پێش وازهێنانی لە یارییکردن جارێکی دیکە نازناوەکە بباتەوە.  بوونی نەیمار لە پاریس سانجێرمان، دەبێتە هۆکارێکی بەهێز بۆ ئەوەی مێسی بە یارییکردن لە یانە فەرەنسییەکە و یاریگەی پارک دی پرێنس رازی ببێت، بەهۆی ئەو پەیوەندییە بەهێزەی لەگەڵ ئەستێرە بەرازیلییەکە هەیەتی، جگە لەوەش هاوڕێکانی لە هەڵبژاردەی ئەرجەنتین، هەریەکە لە ئانخێل دیماریا، پاردیس و ماورۆ ئیکاردیش لەو یانەیە یارییدەکەن.  یەکێکی دیکە لەو هۆکارانەی وادەکات مێسی بیر لە یارییکردن لە خولی فەرەنسا بکاتەوە، ئەوەیە کە خولەکە ماندووبوونێکی کەمتری تێدایە وەک لە پرێمەرلیگ، لیۆش تەمەنی بەرەو هەڵکشانە و دەیەوێت ل دوایین ساڵەکانی تەمەنی یارییکردنیدا بە ئارامییەوە یاریی بکات و کەمتر خۆی ماندووبکات، خولی فەرەنساش بۆ ئەوە گونجاوە.  پاریس وەک شار، شارێکی سەرنجڕاکێشی ئەوروپا و زۆر شتی هەن کە ببنە هۆکاری سەرنجڕاکێشێانی مێسی، هاوشێوەی شوێنە سەرنجڕاکێشەکانی مانچێستەر، هەروەها لە رووی خوێندنەوە منداڵەکانی دەتوانن لەو شارە درێژە بە خوێندنەکەیان بدەن، ئەوەی دیکەش رازیبوونی ئانتۆنێلای پێویستە بۆ ئەوەی شارەکە سەرنجی رابکێشێت، بەتایبەت کە ئەو یەکێکە لەو خانمانەی زۆر گرنگی بە نمایش و جوانکاری دەدات.  لە ماوەی رابردوودا مانەوە و رۆیشتنی مێسی لە بارسێلۆنا دەنگۆ و کاردانەوەی زۆری دروستکردووە، هاوینی رابردوو یاریزانەکە لە رێگەی فاکسێکەوە داوای بەجێهێشتنی یانەکەی کرد، بەڵام نەیتوانی بڕوات و پاشان لە هەڤپەیڤینێکدا هۆکارەکانی داواکارییەکەی روونکردەوە و بڕیاری مانەوەی لە یانەکەدا.  داواکاریی مێسی بۆ بەجێهێشتنی یانەکە کێشەی زۆری بۆ بارسێلۆنا دروستکرد، تاوەکو بووە هۆکاری ئەوەی بە کۆکردنەوەی دەنگ جۆزێپ ماریا بارتۆمیۆ ناچار بکرێت، دەست لە سەرۆکایەتی یانەکە بکێشێتەوە.  گرێبەستی لیۆنێل مێسی لەگەڵ بارسێلۆنا لە هاوینی داهاتوو کۆتاییدێت، هەردوو یانەی مانچێستەر سیتی و پاریس سانجێرمان لەسەر هێڵن بۆ گواستنەوەی ئەو یاریزانە.