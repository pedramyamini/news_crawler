لە ئاهەنگێکدا کە عەدنان دەرجال، وەزیری وەرزش و لاوانی عێراق تێیدا ئامادەبوو، لەگەڵ ژمارەیەک لە بەرپرسانی عێراقی و پەرلەمانتاران، جیا لە سەرۆکی چەندین یانەی وەرزشی و نوێنەرانی کەرتی بانکسازی، بڕیارەکە ئاشكراکرا.  بانکی ناوەندیی عێراق، لە بڵاوکراوەیەکدا ئاشکرایکرد، پشتگیری یانەکان لەلایەن سندووقێکەوە دەبێت، کە بانکی ناوەندی سەرپەرشتیدەکات و لەلایەن چەندین بانک و کۆمپانیای دراوەوە سپۆنسەری دەکرێت.  بەپێی بڵاوکراوەکە، وەزیری وەرزش و لاوانی عێراق، سوپاسی بەرپرسانی بانکەکەی کردووە، دووپاتیکردووەتەوە ئەو کارە رۆڵی گەورەی دەبێت لە پشتگیریکردنی یانەکان و هاوکاریکردنیان، بۆ دەرچوون لەو دۆخە ئابوورییە قورسەی بەهۆی دۆخی ئابووریی وڵاتەکەوە، بەسەریاندا سەپاوە.  وەزیری وەرزش و لاوانی عێراق دووپاتیکردووەتەوە، پێویستە یانە وەرزشییەکان رووبکەنە بواری وەبەرهێنان، بۆ بەرگرتن لە تەنگژە داراییەکانیان و پتەوکردنی سەرچاوەکانی داهاتیان.  بڵاوکراوەی بانکی ناوەندیی عێراق، شێواز و مەرجەکانی یانە پشتگیریکراوەکانی ئاشکرا نەکردووە، بەڵام رایگەیاندووە ئەو یانانەی پارەپێدانەکە دەیانگرێتەوە، بریتین لە یانەکانی، سەماوە، قاسم، دیوانیە، نەجەف، زاخۆ، هەولێر، ناسریە و شەترە.