ئیبرا لە کاروانی یارییکردنی خۆیدا بە ئالنگاری جیاوازدا تێپەڕی، لە هۆڵەندا، ئیتالیا، ئیسپانیا، فەرەنسا، ئینگلتەرا و ئەمریکا یارییکردووە، کە ئەمەش ئەستێرەبوونی ئەو زیاتر دووپاتدەکاتەوە، بەتایبەتیش کە هەر شوێنێک ئەو یاریی بۆ کردبێت جێگەی دەستی و کاریگەریی گۆڵەکانی بەروونی پێیەوە دیاربووە.  زلاتان لە خولی ئیتالیا زۆرترین یارییکردووە، کە ژمارەی یارییەکانی ٢٤٢ یارییە و لەگەڵ سێ یانەی جیاواز خۆی تاقیکردووەتەوە، لە خولەکەدا ئیبرا ١٤٠ گۆڵی کردووە و ٥٩ ئاسیستی هەبووە.  هێرشبەرە سوێدییەکە ئێستا لەگەڵ میلان لە باشترین کاتەکانیدایە و مانگی رابردوو بووە باشترین یاریزانی خولەکە، ئەمەش بۆ هەمووان جێگەی سەرنج و پرسیارێکی زۆرە، کە چۆن بەم تەمەنەوە زلاتان دەتوانێت ئاوا بێت، بەڵام وەک ئاماژەی پێدراوە ئیبرا بچێتە هەر کوێ کاریگەریی خۆی بەجێدەهێڵێت.  سەرەتای دەرکەوتن و کەشانەوەی ئەستێرەی بەختی هێرشبەرەکە لە یانەی ئایاکسی هۆڵەندییەوە بوو، کاتێک لە تەمەنێکی کەمدا جێگەی خۆی لە تیپی یەکەمی ئەو یانەیەدا کردەوە و هەر زوو بە گۆڵەکانی بووە جێگەی سەرنجی بەرپرسانی یانەکە.  لە وەرزی یەکەمی یارییکردنیدا لە خولی هۆڵەندا، ئیبرا ٦ گۆڵی لە خولی ناوخۆ و دوو گۆڵی لە یۆرۆپالیگدا تۆمارکرد، لە وەرزی دووەمدا ژمارەی گۆڵەکانی بۆ ١٣ گۆڵ بەرزکردەوە، پاشان لە وەرزی سێیەم ١٣ گۆڵی دیکەی بۆ یانەکە تۆمارکرد، ئەمەش بووە هۆکاری ئەوەی لە وەرزی چوارەمی یارییکردنی لەو یانەیەدا دوای تەنیا سێ یاریی پەیوەندی بە ریزەکانی یانەی یوڤێنتوسەوە بکات.  ئیبراهیمۆڤیچ بەشێوەیەکی گشتی ١١٠ یاریی بۆ ئایاکس ئەنجامدا و ٤٨ گۆڵی تۆمارکرد، لەکاتێکدا ئەو کاتە تەمەنی لە ٢٢ ساڵیدا تێنەپەڕیبوو.  لە رووی تەکتیکییەوە سوڵتانەکەی سوێد لەگەڵ یوڤێنتوس بەرەوپێشچوونی زیاتری بەخۆیەوەب بینی، کاتێک لەژێر سەرپەرشتی فابیۆ کاپێلۆ، راهێنەری ئەو کاتەی یوڤێنتوس یارییکرد و لە ناو ناوچەی سزادا زیاتر پشتی پێبەسترا.  کاتێک ئیبراهیمۆڤیچ چووە یوڤێنتوس تەنیا ٢٣ ساڵ بوو، بۆیە بۆ ئەو هەندێک قورس بوو خۆی لەگەڵ کەشوهەوای ئیتالیا بگونجێنێت، بەڵام سوودێکی زۆری لەو ئەزموونەی وەرگرت و لەگەڵ یانەکە درەوشایەوە.  زلاتان لە ریزەکانی خانمە پیرەکە لە ماوەی دوو وەرزدا بەشداریی لە ٩٢ یارییدا کرد، ٢٦ گۆڵی تۆمارکرد و ١٤ ئاسیستی هەبووە، ئەمە بووە هۆکاری ئەوەی یاریزانەکە پێشڤەچوونێکی زۆر زیاتر بەخۆیەوە ببینێت.  لە ٢٠٠٦ ئیبرا یوڤێنتوسی بەرەو ئینتەرمیلان بەجێهێشت، دوای ئەو ئاستە بەرزەی لەگەڵ بیانکۆنێری پێشکێشیکرد، ئینتەر بەرامبەر ٢٤.٨ ملیۆن یۆرۆ گرێبەستی لەگەڵدا واژۆکرد.  داتاکانی زلاتان لەگەڵ نیرازۆی بەرپرسانی یانەکەی سەرسامکرد، لە ٣ وەرزدا یاریزانەکە ١١٧ یاریی ئەنجامدا، ٦٦ گۆڵی تۆمارکرد و ٢٩ ئاسیستی هەبوو و یارییکردنی لەژێر سەرپەرشتیی خۆزێ مۆرینیۆ، خاڵێکی دیاری نێو کاروانی یارییکردنی یاریزانەکەیە.  ئەگەر بۆ ژمارەکان بگەڕێینەوە ئیبراهیمۆڤیچ لەگەڵ بارسێلۆنا شکستی نەهێناوە وەک ئەوەی لە میدیادا باسدەکرێت، کە بەهۆی هەندێک ناکۆکییەوە تەمەنی یارییکردنی لە ریزەکانی یانەکەدا کەمبوو.  ئیبرا بەشێوەیەکی گشتی ٤٦ یاریی بۆ بارسێلۆنا ئەنجامدا ٢٢ گۆڵی تۆمارکرد، ١٦ لەو گۆڵانەی لە لالیگادا بوو و ٤ گۆڵیشی لە چامپیۆنزلیگدا تۆمارکرد.  پەیوەندیی خراپی ئەو لەگەڵ گواردیۆلا بووە هۆکاری ئەوەی ئیبرا زوو لە بارسێلۆنا بڕوات، لەکاتێکدا هێرشیکردە سەر گواردیۆلا و چەند جارێک گوتوویەتی ئەو کەسێکی باش نییە و هۆکاری شکستەکەم بووە لە کامپ نو.  دوای ئەزموونێکی ئاڵۆز لەگەڵ بارسێلۆنا، ئیبرا چووە میلان و لەژێر سەرپەرشتیی ماسیمیلیانۆ ئالێگریدا جارێکی دیکە درەوشایەوە و نازناوی سێریا ئەی بۆ یانەکە بردەوە.  زلاتان دوو وەرز لە میلان بوو، ٦١ یاریی ئەنجامدا ٤٢ گۆڵی تۆمارکرد و ٢٠ ئاسیستی لە سێریا ئەیدا هەبوو، لە پاڵەوانێتییەکانی دیکەشدا لە ٢٤ یارییدا ١٤ گۆڵی تۆمارکرد.  ئەزموونی ئەو یاریزانە جارێکی دیکە سانسیرۆی کردەوە بەهەشتی هاندەرانی میلان، جارێکی دیکە ئیبرا لە دڵی هاندەرانی یانەیەکی جیاوازدا جێگەی کردەوە و کاتێک یانەکەشی بەجێهێشت گوتی، نەیدەویست لە یانەکە بڕوات، بەڵام پاڵەپەستۆی گالیانی هۆکاری رۆیشتنی بووە.  ئەزموونی یارییکردن لە فەرەنسا و تاقیکردنەوەیەکی نوێی ئیبراهیمۆڤیچ لەگەڵ پاریس سانجێرمان بوو، کاتێک بە پەیوەندیکردنی بە یانەکەوە بووە سەرەتای پڕۆژەی ناسر خلێفیی قەتەری لە یانەکەدا.  ئیبرا لە فەرەنسا لووتکەی ئاستیی پێشاندا و لە ١٢٢ یارییدا ١١٣ گۆڵی بۆ پاریسییەکان تۆمارکرد، چەندین نازناوی لەگەڵ یانەکە بردەوە و بووە گۆڵکاری مێژوویی یانەکە، پاشان لەلایەن ئیدینسۆن کاڤانییەوە ریکۆردەکەی شکێندرا.  ئەم ئاستە بەرزەی ئیبرا بووە هۆکاری ئەوەی بڵێت، من لە تاوەری ئیفڵ بەنێوبانگترم و خولی فەرەنسا بەهۆی منەوە بەنێوبانگ بووە.  جگە لە خولی فەرەنسا ئیبراهیمۆڤیچ ٤٣ گۆڵی لە جامەکانی فەرەنسا و چامپیۆنزلیگدا تۆمارکرد و ١٧ ئاسیستی هەبوو.  یەکێک لە گەورەترین ئالنگارییەکانی ئەزموونی ئیبراهیمۆڤیچ، لەگەڵ یانەی مانچێستەر یونایتد بوو، کاتێک لە تەمەنی ٣٤ ساڵیدا چووە یانەکە و بە هێز و لێهاتوویەی هەیەتی لەو یانەیەشدا ئاستێکی بەرزی پێشکێشکرد.  ئیبرا لە وەرزی یەکەمدا ١٧ گۆڵی لە ٢٧ یاریی پرێمەرلیگدا تۆمارکرد، ٥ گۆڵی لە ١١ یاریی یۆرۆپالیگدا تۆمارکرد، جگە لەوەش ٤ گۆڵی لە جامی کاراباو و گۆڵێکیشی لە جامی یەکێتیی ئینگلتەرادا تۆمارکرد.  وەرزی یەکەمی ئیبرا بەهۆی تووشبوون بە پێکانێکی قورس کە بەهۆی پچڕانی بەستەرەکانی ئەژنۆی بوو کۆتاییهات، بەڵام ئامارەکانی پێمان دەڵێن ئەو هاوکارێکی زۆری تیپەکەی مۆرینیۆ بوو، کە دوای رۆیشتنی ئەو راهێنەر ئیبرا لەگەڵ دەیڤد مۆیس و ڤان خاڵ نەگونجا و یانەکەی بەجێهێشت.  ئیبراهیمۆڤیچ بەگشتی لەگەڵ مان یونایتد ٥٣ یاریی لەسەرجەم پاڵەوانێتییەکاندا ئەنجامدا، ٢٩ گۆڵی تۆمارکرد و ١٠ ئاسیستی هەبوو.  دوای ئەو پێکانە قورسەی لەگەڵ مانچێستەر یونایتد تووشی بوو و تەمەنیشی بەرەو هەڵکشانی زیاتر چوو، ئیبرا بڕیارییدا بچێتە خولی ئەمریکا و پەیوەندیی بە یانەی لۆس ئانجلێس گالاکسیی ئەمریکییەوە کرد، لەو یانەیەشدا وەک هەمیشە باشترین ئاستی پێشکێشکرد و چاوی میدیای زیاتر بردە سەر ئەو خولە.  ئیبرا لە ٥٨ یارییدا ٥٣ گۆڵی تۆمارکرد، ١٥ ئاسیستی هەبوو، لە ماوەیەکی کەمدا بووە دیارترین ئەستێرەی خولەکە و خولەکەش ناوبانگی زیاتری پەیداکرد.  دوای ئەوەی لە یانەکە رۆیشت ئیبرا لێدوانێکی سەرنجڕاکێشی دا و گوتی، من هاتم، بینیم و سەرکەوتم، سوپاس بۆ گالاکسی کە منی گەڕاندەوە نێو ژیان، بۆ هاندەرانی یانەکە، ئێوە زلاتانتان دەویست، من خۆم پێشکێشی ئێوە کرد، بەخێربێن و چیرۆکەکە بەردەوامە، ئێستا کاتی ئەوەیە بگەڕێنەوە بۆ سەیرکردنی یاریی بەیسبۆڵ.  دوای کۆتاییهاتنی گرێبەستەکەی ئیبراهیمۆڤیچ بۆ یەک وەرزە پەیوەندیی بە میلانەوە کرد و جارێکی دیکە دوای ١٠ ساڵ گەڕایەوە ریزەکانی رۆسۆنێری، بەهۆی ئەو ئاستە بەرزەی لە وەرزی یەکەمدا لەگەڵ یانەکە پێشکێشیکرد گرێبەستەکەی نوێکرایەوە.  ئیبرا کاریگەرییەکی زۆری لەسەر میلان دروستکرد، بووەتە هۆکاری ئەوەی ئاستی تیپەکە و یاریزانە لاوەکانی بەرەوپێشچوونی زیاتر بەخۆیەوە ببینێت و ئەنجامەکانیشی بەرەو باشی بڕوات و لەم وەرزەدا تاوەکو ئێستا یانەکە لە پلەی یەکەمی ریزبەندی سێریا ئەیە.  ئیبرا لەم دوو وەرزەدا ٢٠ گۆڵی بۆ یانەکە کردووە و ٧ ئاسیستی هەیە، ئێستا دوای ٧ گەڕ بە ٨ گۆڵ لە پێشەنگی گۆڵکارانی سێریا ئەیە.  زلاتان رۆژ لە دوای رۆژ لەگەڵ میلان بەرەو باشی دەچێت و دەیەوێت لەم وەرزەدا سەرکردایەتی یانەکە بکات، بۆ گەڕانەوە بۆ بەشدارییکردن لە خولی یانە پاڵەوانەکانی ئەوروپادا.