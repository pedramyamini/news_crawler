ناسناوی هه‌ندێك یانه له ره‌نگی درێسه‌كانیانه‌وه وه‌رگیراوه وه‌ك "بلووز"ـی چێڵسی و "رێدز"ـی لیڤه‌رپوول و چەندانی دیکەش، بۆیه پێویست به باسكردنیان ناكات.   ره‌نگه یانه‌ی یۆڤێنتوسی ئیتالی هه‌ڵگری ناودارترین ناسناوبێت له‌نێو هه‌موو یانه‌كانی دیكه، چونكه "خانمە پیرەکە" یان خاتوونی به‌ساڵاچوو، له وه‌سفی وه‌رزشییانه دووره، هه‌روه‌ها ئه‌و ناوه تا رادده‌یه‌كی ئه‌وتۆ به‌و یانه‌یه‌وه لكاوه كه به‌پێی هه‌ندێك له سه‌رچاوه ئیتالییه‌كان، ناوی ئه‌و یانه‌یه له مامه‌ڵه فەرمییه‌كانیشدا هه‌ندێجار به هه‌ڵه به "خانمە پیرەکە" ده‌نووسرێت.   چه‌ندین لێكدانه‌وه‌ی جیاواز له پشته‌وه‌ی ناونانی ئه‌و یانه‌یه به‌و ناوه هه‌ن، به‌ڵام دیارترینیان ئه‌م سێ به‌سه‌رهاته‌ی خواره‌وه‌ن:  ١ - له ساڵانی سییه‌كاندا، یانه‌ی ناوبراو له هه‌موو پاڵه‌وانێتییه‌كان دوورده‌خرایه‌وه و توانای به‌ده‌ستهێنانی تاكه نازناوێكیشی نه‌بوو، له‌و كاته‌شدا رۆژنامه‌نووسێك له وتارێكدا ده‌نووسێت كه "یوڤێنتوس وه‌ك خانمێكی به‌ساڵاچووی لێهاتووه، توانای هیچ شتێكی نه‌ماوه" له‌وکاتە به‌دواوه ئیدی ئه‌م نازناوه به یانه‌كه‌وه نووسا و لێی دانه‌بڕا.  ٢ - له کلتووری ئه‌وروپیدا و به‌تایبه‌تیش له كلتووری چینی ئه‌رستۆكراتیدا، خانمه به‌ته‌مه‌نداچووه‌كان به حورمه‌ت و ناز و شانازییه‌كی زۆره‌وه به‌ڕێگادا ده‌رۆیشتن، بۆیه پێده‌چێت هانده‌رانی ئه‌و یانه‌یه سه‌رسامی ئه‌و ناز و شانازییه‌ی یانه‌كه‌یان بووبن و ئه‌و نازناوه‌یان پێ به‌خشیبێت.  ٣ - له مێژووی دارایی و خاوه‌ندارێتیی یانه‌كه‌دا هه‌میشه باس له بنه‌ماڵه‌ی "خاتوونی به‌ساڵاچوو" ده‌كرێ كه خانه‌واده‌یه‌كی ئه‌رستۆكراتیی ئیتاڵیی به‌ناوبانگ بوو.  چیرۆکی ئەو خانمە بەشێوەیەکە کە کۆمەڵێک گەنج لە گەڕەکێکی شاری تۆرینۆ بەردەوام یارییان کردووە، ئەو خانمە خۆشیویستن و هەمیشە لە رووی داراییەوە یارمەتیداون، تۆپ و درێسی بۆ کڕیون و هانیداون یاری بکەن، بۆیە کاتێک ئەو کۆمەڵە گەنجە تیپێکیان دروستکردووە ناویان ناوە خانمە پیرەکە، وەک وەفایەک بۆ ئەو خانمە، هەر ئەو تیپەش لە دواڕۆژدا بووەتە یوڤێنتوس.  دیارترین نیشانه‌ی یانه‌ی ڤالێنسیا ئه‌و شه‌مشه‌كوێره‌یه كه له‌سه‌ر لۆگۆی یانه‌كه هه‌یه، به‌ڵام خودی ئه‌م شه‌مشه‌مه‌كوێره‌یه‌ش چیرۆكێكی له‌پشته‌وه‌یه، كه بۆ ساڵی ١٢٣٨ ـی زایینی ده‌گه‌ڕێته‌وه.  له‌و ساڵه‌دا پاشای هه‌رێمی ئاراگۆن هه‌رێمی ڤالێنسیای داگیركرد، له‌و كاته‌شدا كه پاشا به‌نیازبوو پێبنێته ناو خاكی ڤالێنسیاوه، شه‌مشه‌مه‌كوێره‌یه‌ك له‌سه‌ر ئاڵاكه‌ی نیشت، بۆیه پاشا ئه‌وه‌ی به مزگێنییه‌كی باش دانا و بڕیاریدا بیكاته نیشانه‌ی ئه‌و هه‌رێمه، له‌و كاته‌وه شه‌مشه‌مه‌كوێره نیشانه‌ی ڤالێنسیا و یانه‌كه‌یه‌تی. نازناوی یانه‌كه‌ش بریتییه له "شه‌مشه‌مه‌كوێره‌كان"..  لەوانەیە زۆر كه‌س وابزانن كه "شه‌یتانه سووره‌كان" ئاماژه‌یه‌كه بۆ شه‌ڕانگێزیی یان به‌توانایی یان هه‌ر لایه‌نێكی دیكه‌ی یاریزانانی مانچێسته‌ر یونایتد، به‌ڵام له راستیدا ئه‌م نازناوه چیرۆكێكی دیکەی له‌پشته‌وه‌یه و په‌یوه‌ندیی به ناوی یه‌كه‌می ئه‌و یانه‌یه‌وه هه‌یه.  مانچێسته‌ر یونایتد له ساڵی ١٨٧٨ له لایه‌ن كۆمه‌ڵێك له كرێكارانی هێڵی ئاسنینی "نیوتن هیس" دامه‌زرا و له ساڵی ١٨٩٢ به‌شدارییان له خولی نایابی ئینگلته‌رادا كرد، ئه‌وكاته هانده‌ران له‌بری ناوی "نیوتن هیس" به‌و یانه‌یان ده‌گوت "هیسین" یان "خود هیسنه‌كان" به‌مه‌به‌ستی ئاسانكردنی ناوه‌كه‌یان.  هه‌ر ئه‌و وشه‌ی "هیسن"ـه‌ش كه بووه سه‌رچاوه‌ی وشه‌ی "شه‌یتان" بۆ مان یونایتد، چونكه ئه‌گه‌ر له فه‌رهه‌نگێكی تایبه‌ت سه‌یری بكه‌ین ده‌بینین كه مانای وشه‌ی HEATHEN ئه‌م واتایه ده‌به‌خشێت "ئه‌و كه‌سانه‌ی كه باوه‌ڕیان به‌هیچ ئایینێك نییه".   ئه‌م ناوه به‌رده‌وام بوو تا ئه‌وكاته‌ی "هیسنه‌كان" له ساڵی ١٩٠٢ ناوی فەرمییان بۆ "مانچێسته‌ر یونایتد" گۆڕا و ره‌نگی درێسه‌كانیشیان بووه سوور كه پێشتر زه‌ردی برۆنزی و سه‌وز بوو. ئیدی له‌و كاته‌وه ناویان بووتە "شه‌یتانه سووره‌كان".  چیرۆكی ئه‌م نازناوه كه‌مێك ئاڵۆزه و پێویستی به لێوردبوونه‌وه هه‌یه، له‌به‌رئه‌وه‌ی تێكه‌ڵه‌ی چه‌ند شتێكی جیایه كه ئه‌وانیش بریتین له: وێنه‌ی كاریكاتێری، په‌ندی میللیی ئیسپانی، هه‌روه‌ها فیلم كارتۆنێكی كۆن.  له‌نێو په‌نده میللییه‌كانی ئیسپانیادا په‌ندێك هه‌یه ده‌ڵێت "ئه‌گه‌ر شوێنێك چۆڵه‌وانی بێت و هیچ مرۆڤێكی لێ نه‌بێت، چه‌ند پشیله‌یه‌كی ره‌ش له‌و شوێنه په‌یدا ده‌بن".  له ساڵانی بیسته‌كانی سه‌ده‌ی رابردوودا كاریكاتێریستێكی به‌ناوبانگ له ئیسپانیا هه‌بوو به ناوی "ڤالینتی كاستانیس"، ئه‌م كاریكاتێریسته هانده‌رێكی سه‌رسه‌ختی یانه‌ی به‌رشلۆنه و دوژمنێكی سه‌رسه‌ختی یانه‌ی ئیسپانیۆل بوو، هه‌میشه له كاریكاتێره‌كانی توانجی له ئیسپانیۆل ده‌دا. له یه‌كێك له كاریكاتێره‌كانیدا وێنه‌ی شوێنی هانده‌رانی ئیسپانیۆلی كێشابوو به‌شێوه‌ی چه‌ند پشیله‌یه‌كی ره‌ش، ئه‌وه‌ش وه‌ك ئاماژه‌یه‌ك بۆ په‌نده‌كه‌ی سه‌ره‌وه و به‌و مانایه‌ی كه ئیسپانیۆل هیچ هانده‌رێكی نییه و شوێنی هانده‌رانی چۆڵه.  به‌ڵام چ شتێك وایكردووه كه "پشیله‌كانی" ئیسپانیۆل، ببنه به‌به‌غا؟ ئه‌وه‌ش مه‌سه‌له‌یه‌كی دیكه‌یه.  هاوكات له‌گه‌ڵ ئه‌م رووداوه‌ی سه‌ره‌وه و هه‌ر له ساڵانی بیسته‌كاندا، فیلم كارتۆنێكی ده‌نگدار بۆ یه‌كه‌مجار گه‌یشته ئیسپانیا، کە پاڵه‌وانه‌ی پشیله‌یه‌ك بوو "فیلكس"، به‌ڵام له‌به‌رئه‌وه‌ی كوالێتیی به‌رهه‌مهێنانی فیلمی ده‌نگدار له‌و كاته‌دا به‌و باشییه نه‌بوو، بۆیه ده‌نگی "فیلكس" له ده‌نگی باڵنده ده‌چوو نه‌ك له  پشیله، ئه‌وه‌ش وای له خه‌ڵكی ئیسپانیا كرد ناوی بنێن "پشیله تووتییه‌كه".  له كۆتاییشدا له‌به‌رئه‌وه‌ی ئه‌م رووداوانه هاوكات بوون، بۆیه ئیسپانیۆل له جیاتی "پشیله‌كان" به "پشیله تووتییه‌كان" ناسران و دواتریش ئه‌و نازناوه بووه "تووتییه‌كان" به ته‌نیا.   بێگومان وێنه‌ی گورگ له‌سه‌ر لۆگۆی یانه‌كه هه‌یه، به‌ڵام بۆچی گورگ؟  چیرۆكه‌كه په‌یوه‌ندیی به دامه‌زراندنی شاری رۆماوه هه‌یه، ئه‌وه‌ش به‌پێی ئه‌و ئه‌فسانه رۆمانییه‌ی كه ده‌ڵێت "دوو برای دووانە له رۆما هه‌بوون به ناوه‌كانی رۆمیلیۆس و ریمیۆس، مامیان لێیان بێزاربوو و هه‌ر به ساوایی فڕێی دانه ناو رووبارێك، به‌ڵام گورگێكی مێینه هه‌ڵی گرتنه‌وه و به‌خێویكردن و شیری پێدان تا گه‌وره‌بوون، دواتریش هه‌ردووكیان گه‌ڕانه‌وه بۆ ئه‌وه‌ی تۆڵه له مامیان بكه‌نه‌وه، دوای ئه‌وه‌ش رۆمیلیۆس ریمیۆسی كوشت و شارێكی دامه‌زراند و خۆی كرده پاشای ئه‌و شاره، ناویشی نا رۆما".  چه‌ند لێكدانه‌وه‌یه‌كی خێرا بۆ نازناوی یانه‌كان  میرینگێ بریتییه له جۆرێكی كێكی ئیسپانی كه به شیرینی و ناسكییه‌كه‌یه‌وه ناسراوه، هانده‌ران ئه‌و نازناوه‌یان پێداوه، چونكه به بۆچوونی ئه‌وان "یارییه‌كانی ریال مه‌درید وه‌ك كێكی میرینگێ شیرین و به‌تامن".  تۆفی به زمانی ئینگلیزی به واتای "شیرینی یان حه‌لوا" دێت، له‌به‌رده‌م یاریگای ئێڤێرتۆندا دوكانێكی فرۆشتنی حه‌لوا و شیرنه‌مه‌نی هه‌یه كه به قه‌د یانه‌كه كۆنه، له‌وه‌شه‌وه ئه‌و ناوه به‌سه‌ر ئه‌و یانه‌یه‌دا سه‌پاوه.   شاری مالاگا یه‌كێكه له گرنگترین شوێنه‌كانی راوكردنی ماسی له ئیسپانیا، ماسیی جۆری "بۆكیرۆنی" به‌ناوبانگترین جۆری ماسییه كه له‌و شوێنه راوده‌كرێت.   وشه‌ی ئارسینال به مانای "تۆپخانه" دێت، واتا ئه‌و شوێنه‌ی چه‌ك و تۆپی تێدا هه‌ڵده‌گیرێت، به‌مه‌ش نازناوی "تۆپچییه‌كان" به یاریزانانی ئه‌و یانه‌یه دراوه.   باڵنده‌یه‌كی بچووك و سه‌رنجڕاكێش له ئینگلته‌رادا ده‌ژی ناوی "ماگپای"ـه، ره‌نگی ئه‌و باڵنده‌یه به‌هه‌مانشێوه‌ی ره‌نگی درێسی یاریزانانی نیوكاسڵ، ره‌ش و سپییه.