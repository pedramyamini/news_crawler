مارادۆنا بەر لە چەند رۆژێک لە تەمەنی ٦٠ ساڵیدا بە جەڵتەی دڵ کۆچی دوایی کرد، بەڵام جێگەی گومان و سەرسوڕمان بوو کە ئەو ئەفسانەیە هیچ سامان و پارەیەکی لەدوای خۆیدا بەجێنەهێشتووە، سەرەڕای ئەوەی پارەیەکی زۆری دەستدەکەوت.  مارادۆنا، کە زۆر کەس بە باشترین یاریزانی مێژوو وەسفی دەکەن، پارەیەکی زۆری لە رێگەی گرێبەست لەگەڵ مارکە جیهانییەکان دەستدەکەوت، وەک Puma، هەروەها ساڵانە بڕی ١٥ ملیۆن پاوەندی لە یانەی دینامۆ برێستی بیلاڕووسی وەردەگرت، بەو پێیەی سەرۆکی فەخری ئەو یانەیە بوو، زێدەباری کۆکردنەوەی پارەیەکی زۆر لەو چەند یانەیەی ئەرکی مەشقپێدانیانی وەرگرتبوو، کە دوایینیان خیمیناسیا لاپلاتای ئەرجەنتینی بوو، کەچی وەک رۆژنامەی کۆرێری دیلۆ سپۆرتی ئیتالی باسی دەکات، لەدوای مردنی مارادۆنا تەنیا ٧٥ هەزار پاوەند لە ناو هەژماری بانکییەکەیدا ماوە.  لویس ڤینتۆرا رۆژنامەڤانێکی ئەرجەنتینییە، زۆر نزیک بوو لە مارادۆنا، ئەو لە بەرنامەیەکی تەلەڤزیۆنیدا، گوتی "هیچ پارەیەک لە هەژمارە بانکییەکەی مارادۆنادا نەماوە، هەموویان لێیبردووە بەهۆی دەستبڵاویی خۆی و دزەکانی دەوروبەری، کە بەردەوام کاریان کردووە بۆ بەتاڵکردنی گیرفانەکانی، خۆیشی هێندە سەخی و دەستکراوە بووە، تەنیا پێویست بوو داوای پارەی لێبکەن بۆ ئەوەی راستەوخۆ پێیانبدات، کە بەڕاستی پارەیەکی زۆری بەخشیوە".  ئەنجیلۆ بیسانی، ئەو پارێزەرەیە کە لە کاتی تۆمەتبارکردنی مارادۆنا بە خۆدزینەوە لە دانی باج بەرگری لێکرد، ئەو دەڵێت "مارادۆنا زۆر دەستکراوە بوو، ئەگەر بتانەوێت بزانن پارە و سامانەکەی بۆ کوێ رۆیشتووە، بڕۆن لەوانە بپرسن کە دەوریان دابوو، مارادۆنا هەرگیز لە ١٠٠ پاوەند زیاتری لە گیرفانیدا نەبوو".  سەرەڕای ئەوەی راپۆرتە رۆژنامەڤانییەکان باس لەوەدەکەن کە مارادۆنا هیچ سەرمایەیەکی نەختینەیی نەماوە، بەڵام میراتێکی زۆری بەدوای خۆیدا هێشتووەتەوە، کە بریتین لە بڕێکی زۆر ئەلماس، زێڕ و بەردە بە نرخەکان، لەگەڵ چەندین باڵەخانە و شوقە لە ناوەڕاستی بۆینس ئایرسی پایتەختی ئەرجەنتین، هەروەها چەندین ئۆتۆمبێلی مۆدێل نوێ و چەندین پڕۆژەی وەبەرهێنان لە کۆبا و ئیتالیا، زێدەباری چەندین قوتابخانەی تۆپی پێ لە چین و گرێبەستەکانی مافی وێنەگرتن، کە لەدوای مردنیشی بەردەوام دەبن.  بەپێی سەرچاوەیەکی نزیک لە خانەوادەی مارادۆنا، جەنگێکی گەورە لەسەر میراتی مارادۆنا بەڕێوەیە، لەبەرئەوەی خۆی وەسیەتی نەکردووە و هەر یەکێک لە نزیکەکانیشی دەیەوێت بەشێکی میراتەکەی بەربکەوێت.   ساڵی ٢٠١٩ کاتێک جانینای کچی مارادۆنا، ئەوانەی دەوروبەری باوکی بەوە تۆمەتبارکرد کە وەک پێویست چاودێری باوکی ناکەن، مارادۆنا هەڕەشەی ئەوەی لێکرد کە هەموو سەروەت و سامانەکەی بەسەریاندا دابەش دەکات، لەوانەش باڵەخانە و وەبەرهێنان و ئۆتۆمبێلەکانی و تەنانەت گرێبەستەکانی رێکلامیش، بەڵام بەپێی یاسای ئەرجەنتین سێیەکی میرات بۆ منداڵانی و هاوژینەکانیان دەچێت و خودی کەسەکەش ناتوانێت بێبەشیان بکات، تەنانەت بەپێی یاسای ئەرجەنتین هیچ کەسێک بە وەسیەتنامەش ناتوانێت زیاتر لە پێنجەکی سامانەکەی ببەخشێت.  جانینا و دالما، دوو کچی مارادۆنان لە کلۆدیا فیافینی کۆنە هاوژینی، ئەوانە تاکە دوو کچینە کە مارادۆنا دانی پێداناون، بەڵام پێویست بوو لەسەریان خۆیان لەگەڵ ژیانی باوکیان رابهێنن، ئەگەرچی بەدڵیشیان نەبووبێت.  مارادۆنا کاتێک کلۆدیای ناسی تەمەنی ئەو کچە تەنیا ١٥ ساڵ بوو، ئەو تاکە دۆست و هاوژینی مارادۆنا بوو بەرلەوەی لە ساڵی ٢٠٠٣ جیاببنەوە.  چەند مانگێکی کەم بەر لە لەدایکبوونی دالمای کچی، دیێگۆ جۆنیۆری کوڕی مارادۆناش لە خانمێکی دیکە لەدایکبوو، بەڵام ٢٩ ساڵی پێویستبوو تاوەکو مارادۆنا دانی بەوەدانا کە کوڕەکەی لە خانمێکی ئیتالییە بە ناوی کریستینا سیناگرا.  لە ساڵی ٢٠٠٨ مارادۆنا دانی بەوەشدا نا کە کچێکی دیکەی بە ناوی جانا هەیە و لە ساڵی ١٩٦٦ لە خانمە دۆستەکەی ڤالیریا سابالین بووە، کە لە دوامانگەکانی ژیانی مارادۆنادا نزیکترین کەس بوو لەو.  بە دانپێدانانی پارێزەری مارادۆنا، ئەفسانە چەند منداڵێکی لە کۆباش هەیە، کە لە سێ منداڵ کەمترنین، بەڵام مارادۆنا دانی پێدانەهێناون، بۆیە بێگومان هەموو ئەوانە داوی میراتی مارادۆنا دەکەن و ئەگەر پێویست بکات شەڕیش لەسەر مافی خۆیان دەکەن.