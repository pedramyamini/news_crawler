بابەتی جیاوازیکردن لە نێوان وەرزشڤانانی ئێران قسەی زۆری لەسەر دەکرێت؛ بەرنامەی "بەکاتی مەهاباد"ی رادیۆی رووداو ئەم هەفتەیە بۆ ئەو بابەتە تەرخانکرا.  مژارەکە بە ئامادەبوونی تەیب ئازموودەی زۆرانباز، مەیعاد نوسرەتی، یاریزانی جۆدۆی پێشووی هەڵبژاردەی ئێران و پێشڕەو عەزیزی، یاریزانی تۆپی پێ و کاپتنی یانەی داڵکوردی سوێدی گفتوگۆی لەبارەوە کرا.  وەرزشڤانێک دەڵێت، براکەی لەبەر ئەوەی کورد بووە، بانگهێشتی هەڵبژاردەی نیشتمانیی ئێران نەکراوە و بەهۆی کوردبوونی سزادراوە، ئێستاش کە لە دەرەوەی وڵاتە بەهۆی نەبوونی دەوڵەتی کوردستان و زوڵمیان لێدەکرێت.  ژیانی سەختی ئێران، سنوورداریی دەرفەتی بەردەمیان و ئاماژەدان بە جیاوازی وایکردووە، هەندێکجار وەرزشڤانانی ئێرانی کە دەچنە دەرەوەی وڵات بۆ یاری، نەگەڕێنەوە ئێران و داوای مافی پەنابەری دەکەن.  پێشڕەو عەزیزی، یاریزانی تۆپی پێ و کاپتنی یانەی داڵکورد دەڵێت "کوردبوونمان سیاسی نییە، بەڵام کورد بیت و بازی بکەیت بەداخەوە دەکەویتە ناو بەشی سیاسییەکەیەوە، هەر لەبەر ئەوەشە کە رێگری دەکرێت لە یاریزانانی کورد.. لە ئێران زۆر یاریزانی باشی کورد هەن لە ئێران کە رێگەیان لێدەگیرێت، هەربۆیە هەوڵدەدەن بێنە دەرەوەی ئێران".  چەند رۆژێک پێش ئێستا، ئێران لیستی یاریزانانی هەڵبژاردەی وڵاتەکەی بۆ یاریی دۆستانە راگەیاند، وریا غەفووری، کاپتنی یانەی ئیستقلالی تاران بۆ پێکهاتەکە بانگێشت نەکرا و ئەوەش کاردانەوەی لێکەوتەوە.  دەگوترێت، هۆکارەکەی بۆ بڵاوکردنەوەی هەڵوێستە جیاوازەکانی لە سۆشیاڵ میدیا دەگەڕێتەوە.