ئەوکاتەی کریستیانۆ رۆناڵدۆدا ژمارەی گۆڵە فەرمییەکان گەیاندە ٧٠٠ گۆڵ، هەرزوو دەستکرا بە بڵاوکردنەوەی لیستی ئەو یاریزانانەی زۆرترین گۆڵی فەرمییان لە مێژووی تۆپی پێدا لەگەڵ هەڵبژاردە و یانەکانیان تۆمارکردووە، کە ئەو لیستانە چەندین ناو لەخۆدەگرن، وەک کافرێنت، پوشکاش، پێلێ، رۆماریۆ، گێرد مۆلەر و چەند ناوی دیکەش، بەڵام تەنیا یەک ناو وەک پێویست بایەخی پێنەدرا، سەرەڕای ئەوەی لەنێو هەموویاندا خاوەنی زۆرترین گۆڵە، ئەویش جۆزێف بێکانە.  رۆژی ١٤ی ئۆکتۆبەری ٢٠١٩ هەمووان چاوەڕێی ئەوەبوون رۆناڵدۆ بگاتە ٧٠٠ ـەمین گۆڵی خۆی، کە سەرەڕای شکستی هەڵبژاردەکەی بەرامبەر ئۆکراینا ئەو گۆڵەی تۆمارکرد، تەنیا چەند خولەکێک دوای ئەو گۆڵە هەمووان کەوتنە بڵاوکردنەوەی لیستی ناوی ئەو یاریزانانەی کە زۆرترین گۆڵی فەرمیان کردووە و لە هەموویاندا ناوی جۆزێف بیکانی یاریزانی چیکی لە سەرەوەی لیستەکەدا بوو، کە بە تۆمارکردنی ٧٥٩ گۆڵ ریکۆردی جیهانی تۆمارکردووە و ئێستا کریستیانۆ رۆناڵدۆش بە تۆمارکردنی هەمان ژمارەی گۆڵ هاوبەشیەتی.   "ئەو یاریزانە لە زەمانێکی دیکەوەیە و ئەگەر بارودۆخەکان نەبوونایە دان بە ئەفسانەیی ئەو ئەستێرە نەمسایی - چیکیدا دەهێنرا". ماڵپەڕی colgadosporelfutbol بەو شێوەیە وەسفی بیکان دەکات.  بەر لەوەی قسە لەسەر بیکان بکەین، پێویستە ئەوە بزانین کە ژمارەی گۆڵەکانی لە ٨٠٠ گۆڵ زیاتر بوو، بەڵام فەرمییەکانی ٧٥٩ گۆڵ بوون.  ئەو دەڵێت ژمارەی راستەقینەی گۆڵەکانی ١٤٢٠ گۆڵ بووە لە ماوەی ٢٥ ساڵدا و ئەگەر جەنگی جیهانی یەکەم نەبووایە، کە ٧ ساڵی باشی پیشەکەی دزی، دەیتوانی رکابەری لەگەڵ پێلێ بکات.  جۆزێف لە ساڵی ١٩١٣ لە ڤییەنای پایتەختی نەمسا لەدایکبووە، ژیانی کورتی لەگەڵ هەڵگیرسانی جەنگی جیهانیدا گۆڕانی بنەڕەتی بەسەردا دێت.  باوکی یاریزانی تۆپی پێ بوو، بەڵام بەختی نەبوو کە پێکانەکەی لە یارییەکدا بووە هۆی مردنی، دوای ئەوەی رەتیکردەوە نەشتەرگەری گورچیلەکەی بکات، ژنەکەی بە ٣ منداڵەوە جێهێشت، کە یەکێکیان بیکانی پاڵەوانی چیرۆکەکەمان بوو.  دایکی بیکان هەموو توانای خۆی خستەگەڕ، بەڵام نەیتوانی خێزانەکەی لە هەژاری رزگاربکات، جۆزێفی بچووکیش تەنیا بایەخی بە تۆپی پێ دەدا، بەڵام بە پێخواسی یاری دەکرد، چونکە لەبەر نەبوونی نەیدەتوانی پێڵاو بکڕێت.  جۆزێف لە تەمەنی ١٢ ساڵیدا چووە ریزەکانی یانەی باوکی کۆچکردووی، هێرتا ڤییەنا و سەرەڕای تەمەنی گەنجی توانی جیاوازییەکانی خۆی نیشانبدات، ئیدی ژیانی دەستی بە گۆڕان کرد.  بە سەرسامبوون بەتوانا کاریگەرەکانی بیکان، یەکێک لە سپۆنسەرەکانی یانەکە بڕیاریدا زیاتر هانی یاریزانەکە بدات و بەڵێنی پێدا بۆ هەر گۆڵێک کە دەیکات شیڵینزێکی نەمسایی پێبدات، دەتوانیت خەیاڵی ئەوە بکەیت کە ئەو هاندانە چەند گەورە بووە بۆ گەنجێک لەگەڵ خێزانێک کە دەکەوێتە نێو دیوارەکانی هەژارییەوە.  پیشەی بیکان بە خێرایی گەشەی کرد و لە تەمەنی ١٥ ساڵیدا لەگەڵ تیپی یەکەم بەشداری کرد، سەرەڕای ترسی دایکی، کە یادەوەری باوکی کۆچکردووی لەبیرنەچووبووەوە، ترسی لە داهاتووی کوڕی هەبوو.  لە یارییەکدا دایکی بیکان بە چەترەکەی دەستییەوە بەداوای بەرگریکارێک کەوت بۆ ئەوەی لێیبدات، لەبەرئەوەی بە سەختی هەوڵیدا جۆزێف رابوەستێنێت، بینە بەرچاوی خۆت، چ دیمەنێک بووە.  هەموو هەوڵەکانی دایکەکەی بیکان بۆ دوورخستنەوی کوڕەکەی لە تۆپی پێ بێسوودبوون، تاوەکو دایکەکە لەسەر ئەوە راهات ئامادەی یارییەکانی کوڕەکەی بێت.  بێکان بەهۆی تواناکانی پێویستی بە کاتێکی زۆر نەبوو بۆ ئەوەی گەورەترین یانەی نەمسا، راپید ڤیەننا بێتە لای و داوایلێبکات بچێتە ریزەکانی، ئەوە لە کاتێکدابوو کە تەمەنی کەمتر لە ١٨ ساڵ بوو.  یانەکە سەرەتا مووچەی ١٥٠ شیلەی بۆ بڕییەوە، بەڵام بە تەقینەوەی توانا گۆڵتۆمارکردنەکانی ناچاربوون بۆ ٦٠٠ شلەی بەرزبکەنەوە.  یاریکردن بە تۆپی پێ لەو کاتەدا کارێکی شایستە نەبوو، بەڵام پارەدانێکی وا گەورە ئاسایی نەبوو.  بێکان لە هەموو یارییەکدا لە گۆڵکردن نەوەستا و بەخێرایی دەبووایە بچێتە ریزەکانی هەڵبژاردەی نەمسا، بە رابەرایەتی هۆگۆ میسالی ئەفسانە، کە هەر زوو بووە یاریزانێکی سەرەکی هەڵبژاردەی وڵاتەکەی لە مۆندیالی ١٩٣٤، بەڵام کەس نەیتوانی لەو مۆندیالەدا هیچ پێشکەش بکات، بەهۆی دەستێوەردانی یارییەکان لەلایەن مۆسۆلینیی دیکتاتۆری ئیتالییەوە.  دوای مۆندیال، جۆزێف بۆ بەسەربردنی تاکە وەرزی خۆی لەگەڵ تۆپی پێی نەمسا، چووە ریزەکانی یانەی ئەدمیرای رکابەری رازد ڤیەننا.  ئەو ئاژاوە سیاسییەی لە ناوەڕاستی ئەوروپادا گەشەی کرد، وایلێکرد بۆ یەکەمجار لە پیشەکەیدا سەیری دەرەوەی نەمسا بکات بۆ یانەیەکی نوێ، هەر زوو چووە چیکۆسلۆڤاکیا، کە زێدی باوکی بوو، سلاڤیا براگ یانەیەکی بەختەوەر بوو کە تواناکانی بیکانی بەدەستهێنا.  بیکان ١١ ساڵ لە ریزەکانی ئەو یانەیە یاریکرد، بەڵام هەڵگیرسانی جەنگی جیهانی دووەم و سەرهەڵدانی نازییەکانی هیتلەر، بیکانیان ناچارکرد مامەڵە لەگەڵ رەگوڕیشە نەمساییەکەیدا بکات.  سەرەتا تەنیا بە گۆڵ تۆمارکردن بەرگری لێکرد و ٥٣٤ گۆڵی لەگەڵ سلاڤیا تۆمارکرد، لەوانەش وەرزێکی جیاواز، کە لە ٢٤ یارییدا ٥٧ گۆڵی تۆمارکرد.  بەڵام ئەمە وەک پێویست نەیپاراست و ناچاربوو بڕیاری دەستهەڵگرتن لە وڵاتینامەی نەمسایی بدات و داوای رەگەزنامەی چیکۆسلۆڤاکی کرد، ئیدی کاتی ئەوەی نەبوو بچێتە ریزەکانی هەڵبژاردەی نەمسای بەشدار لە مۆندیالی ١٩٣٨.  ساڵی دواتر نازییەکان ئەوروپایان داگیرکرد و دوای ئەوەی جەنگ کۆتاییهات، ئەوروپا بیرۆکەی نوێی هەبوو، کە ئەنجامەکەی سەرهەڵدانی کۆمۆنیزم بوو، ئیدی رۆژانی یاریکردنی تێنس و خواردنی نانی نیوەڕۆ لەگەڵ ئەستێرەکانی فیلم دا بۆ بیکان کۆتایی هاتن، ئەو بۆ سلاڤیا براگ یاری دەکرد، کە یانەیەکی تا راددەیەکی زۆر پەیوەندی بە چینی ناوەڕاستەوە هەبوو لە سەردەمی کۆمۆنیزمدا.  پێشنیازی ئەوە بۆ بیکان کرا ببێتە روویەکی دیاری پارتی کۆمۆنیستی حاکمی KSC و کلمێنت گۆتوالدی سەرکردەکەی، بەڵام ئەو ئۆفەرەی رەتکردەوە.  ساڵی ١٩٤٩ بڕیاریدا بچێتە ریزەکانی یانەی ڤیتکۆڤیتز گلیزارنی، کە یانەی چینی کرێکاران بوو، کە لە رەحمی پیشەسازی ئاسن و پۆڵا لەدایکبووە و لەلایەن کرێکارانەوە بەڕێوەدەبردرا.  بەردەوام بوو لە تۆمارکردنی ٧٤ گۆڵ لە ٥٨ دەرکەوتنی فەرمی بۆ یانە نوێیەکەی و وێنەکەی زیاتر وەک پاڵەوانێکی چینی کرێکار دەرکەوت، لەگەڵ ئەوەشدا بیکان زۆر نەمایەوە، جانتاکانی پێچایەوە و لە ساڵی ١٩٥٢ پەیوەندی بە ریزەکانی یانەی سکۆدا هرادیکراڤەوە کرد، کە لە خولی پلە دووەکانی یاریکردووە.  تەنیا ٩ جار یاری بۆ کرد، بەڵام توانی ١٩ گۆڵ تۆماربکات! ئەمەش ئەویان خستە ریزی پاڵەوانەکان لەنێو چینی کرێکاردا تا ئەو شوێنەی کە جەماوەریبوونی دەبێتە هۆی کێشە و زوو کۆتایی بە گەشتەکەی لەگەڵ یانەکە دێنێت.  لە ساڵی ١٩٥٣ بیکان گەڕایەوە پراگ، لەوێ جارێکی دیکە یەکێک لە باشترین ماوەکانی لە یانەکەی خۆی بەسەربرد، کە لە سایەی حوکمی کۆمۆنیستیدا ناوی خۆی کردە ئادینامو پراگ.  لە دوو ساڵی کۆتایی تەمەنی پڕ لە درەوشاوەی پیشەیدا، ٥٧ گۆڵی زیادەی تۆمارکرد و لە یەککاتدا بووە راهێنەر و یاریزان، بەرلەوەی لە تەمەنی ٤٢ ساڵیدا واز لە یاریکردن بێنێت.  ئەو راهێنەرایەتی زۆر لە تیپەکانی لە سەرانسەری وڵات کرد، بەڵام سوودی لە سامانە گەورەکەی وەرنەگرت، دوای ئەوەی حکومەتی کۆمۆنیست دەستی بەسەر زۆر لە سەرمایەکانیدا گرت و لە کۆتاییدا بوو بە کرێکارێکی سەر شەقام.  بەدبەختی جارێکی دیکە دووردەکەوێتەوە و چارەنووس وایلێکرد یانەی تۆرێنی لە خولی یانە پلە چوارەکانی بەلجیکا رازی بکات بۆ ئەوەی لە ساڵی ١٩٦٨ راهێنانیان پێبکات. بەلجیکییەکان سەرسام دەبن بە بیکان و گرێبەستێک پێشکەشی دەکەن، ئەویش یانەکە دەگەینێتە خولی یانە پلە دووەکان.  ساڵەکان تێدەپەڕن و دەگەینە ساڵی ١٩٨٩، کە رووخانی حوکمی کۆمۆنیستی لە چیکۆسلۆڤاکیا رادەگەیەنرێت، بێکان جارێکی دیکە دەگەڕێتەوە پراگ و زۆربەی موڵکەکانی خۆی بەدەستدێنیتەوە و ناوی خۆی لەنێو مەزنەکاندا بەدەستدێنێتەوە.  تا مردنی لە ساڵی ٢٠٠١ لە پراگ دەمێنێتەوە، بۆ ئەوەی پەردە لەسەر پیشەی شەڕ و حکومەتی خۆی دابەزێنێت.  یان وەک خۆی گوتی "لە ماوەی کارکردنم زیاتر لە ٥ هەزار گۆڵم تۆمارکردووە، پێلێ ١٥٠٠ گۆڵی تۆمارکرد و ئەوەش وایلێکردم هەوڵ بۆ گۆڵکردنی زیاتر بدەم، وا بیردەکەمەوە کە جەنگی جیهانی باشترین ساڵەکانی کاری منی دزی و بەبێ ئەوە دەبوومە ئایکۆنێک کە رێزی لێ بگیرێم".