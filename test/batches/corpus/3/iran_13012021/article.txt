هەروەها ئەحمەد عەلی گودەرزی، فەرماندەی هێزەکانی پاسەوانی سنووری ئێران هۆشداریی بە کۆڵبەرەکان داوە کە ئەگەر هەر کەس لە ناوچە سوورە سنوورییەکاندا هاتووچۆ بکات، بەرپرسیارێتیی گیانی لە ئەستۆی خۆیدایە.  حوسێن زوولفەقاری، جێگری وەزیری ناوخۆی ئێران، مانگی ١٠ی ساڵی ٢٠١٨ گوتی: "شتێکمان بە ناوی کۆڵبەرەوە نییە، ئەوانەی لە سنوورەکانەوە هاتووچۆ دەکەن قاچاخچین و هۆشداریی دا هەرکەس لە ناوچەی سووری سنوور هاتووچۆ بکات، تەقەی لێدەکرێت. "  فەرماندەی پاسەوانی سنووری ئێران کە رۆژی سێشەممە ٢٠٢١/٠١/١٢ سەردانی پارێزگای ورمێی کردبوو، گوتی: "ئەو کەسانەی ئەمساڵ لە سنوورەکاندا بە تەقەی هێزەکانی وڵاتانی دراوسێ کوژراون، هیچیان کۆڵبەر نەبوون، بەڵکو کۆمەڵێک قاچاخچیی خەڵکی پارێزگاکانی ناوەڕاستی ئێران بوون. "  بەپێی راپۆرتی رێکخراوی هەنگاو، ساڵی ٢٠٢٠ هێزە سەربازییەکانی تورکیا ٦ کۆڵبەریان کوشتوون و ١٠ کەسی دیکەشیان بریندارکردوون.  هەندێک لەوانە بەهۆی گوشار و تەقەی هێزەکانی ئێرانەوە ناچاربوون بۆ پاراستنی گیانیان سنوور ببەزێنن. ئەوە جگەلە دەیان کۆڵبەری دیکە کە بە دەستی هێزە چەکدارەکانی ئێران کوژراون یان بریندار بوون.  جەلال مەحموودزادە، نوێنەری مەهاباد لە پەرلەمانی ئێران هاوینی ٢٠٢٠ گوتی: "حکومەت لە ساڵەکانی ٢٠١٧ و ٢٠١٨ دا دەروازە کۆڵبەرییەکانی داخستووە و ئەمەش کۆڵبەرەکانی ناچار کردووە لە دەروازە نافەرمییەکانەوە کۆڵبەری بکەن و لەم رێگایانەشەوە زۆرجاران هێزە سەربازییەکانی ئێران تەقەیان لێدەکەن. "