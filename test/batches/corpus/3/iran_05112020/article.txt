وەزارەتی دادی ئەمریکا بە ئاماژەدان بەوەی کە مانگیک لەمەوبەریش دەستی بەسەر ٩٢ ناونیشانی ئینتەرنێتی سوپای پاسدارانی ئێراندا گرتووە، دەڵێ: ئەم هەوڵانە دژی سوپای پاسداران بەشێکە لە هەوڵەکانی حکومەتی ئەمریکا بۆ بەرەنگاربوونەوەی زانیاری ناڕاست لەلایەن وڵاتانی بیانی لەبارەی هەڵبژاردنەکانی ئەمریکا.  وەزارەتی دادی ئەمریکا دەڵێت ئەم ماڵپەڕانە هەوڵیانداوە کاریگەریی لەسەر دەنگدەرانی ئەمریکا دابنێن، هەرچەندە هەندێکیان زمانیان تەواو عەرەبی بووە یان هەواڵەکانی تایبەت بە رۆژهەڵاتی ناوەڕاستیان بڵاو کردووەتەوە.  بەپێی راپۆرتی وەزارەتی دادی ئەمریکا، هەندێ لەو ماڵپەڕانە بابەتیان لە دژی ئەمریکا، عەرەبستانی سعودی و ئیسرائیل بڵاوکردووەتەوە.  کریگ فێیر، لێکۆڵەری تایبەتی FBI لە پەیوەندیی لەگەڵ ئەو دۆسیەیەدا گوتوویەتی: بەهاوکاری بەردەوام لەگەڵ گووگڵ، فەیسبووک، تویتەر و FBI توانیمان کەمپەینی پڕوپاگەندەی ئێران تووشی کێشە بکەین.  پێشتریش توویتەر ١٣٠ ئەکاونتی سەربە ئێرانی سڕیەوە، داخستنی ئەوانیش پەیوەندیی بە هەڵبژاردنەکانی ئەمریکاوە هەبوو.  رۆژنامەی ' واشنتن پۆست ' بڵاویکردەوە بەرپرسانی ئەمریکا ئاشکرایانکردووە، ئاژانسی ئاسایشی نەتەوەیی ئەمریکا، لە ماوەی رابردوودا ژمارەیەک رێوشوێنی گرتووەتەبەر، بۆ دەستەبەرکردنی دەستتێوەرنەدانی لایەنە بیانییەکان لە هەڵبژاردنەکانی ئێستای سەرۆکایەتی ئەمریکا.  رۆژنامەکە دەڵێ لە دوو هەفتەی رابردوودا، بەتایبەت هەندێک رێوشوێن لە دژی دەستتێوەردانی ئێران لە هەڵبژاردنەکان، گیراونەتەبەر.  ژەنەراڵ پۆل ناکاسۆنی، بەڕێوەبەری ئاژانسی ئاسایشی نەتەوەیی ئەمریکا و فەرماندەی ئەلیکترۆنی سوپا، قسەی بۆ رۆژنامەکە کردووە، وردەکاری لەسەر رێوشوێنەکان ئاشکرا نەکردووە، بەڵام گوتویەتی دڵنیام لەوەی "رێوشوێنمان لە دژی دوژمنەکانمان گرتووەتە بەر.. بۆ دڵنیابوونەوە لەوەی ئەوان نەتوانن دەستبخەنە ناو هەڵبژاردنەکانمانەوە".  وەک ئەوەی بەرپرسەکان بەرۆژنامەکەیان راگەیاندووە، رێوشوێنەکان بەتایبەت لە دژی هەندێک دزەکردووی ئێرانی گیراونەتەبەر، کە سەر بە سوپای پاسدارانی ئێرانن، ئەمەش دوو هەفتە لە پاش کارکردنی ئەوان بە ناردنی ئیمێلی هەڕەشەئامێز بۆ دەنگدەرانی ئەمریکی و بڵاوکردنەوەی گرتەی ڤیدیۆیی بۆ تێکدانی رەوشی پڕۆسەکانی دەنگدان.  بەڕێوەبەرەکە روونیکردووەتەوە، ئاژانسەکەیان ماوەیەکی بەرچاو چاودێری ئێرانییەکانی کردووە، پێشبینی دەستتێوەردانی ئەوانی لە هەڵبژاردنەکاندا کردووە.  پێشتر لە دوای گەیشتنی ژمارەیەک ئیمێلی هەڕەشەئامێز بۆ دەنگدەرە ئەمریکییەکان، جۆن راتکلیف، بەڕێوەبەری هەواڵگریی نیشتمانیی ئەمریکی، دەستتێوەردانی ئێرانییەکانی لە کارەکە راگەیاند، ئاشکرایکرد ئەوان بەناوی گرووپێکی تووندڕەوی راستڕەوەوە کارەکەیان کردووە.