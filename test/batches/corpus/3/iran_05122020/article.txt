روونین بێرگمان، پسپۆڕی کاروباری ئاسایش، لە وتارێکدا لە رۆژنامەی ' یادیعۆت ئەحرەنۆت ' ی ئیسرائیل ئاشكرایکردووە، ئەو سیخوڕەی مۆساد لە نزیک زانا ئێرانییەکە، پێش نزیکەی ٢٧ ساڵ و روونتر لە ساڵی ١٩٩٣ دا لەو نزیکبووەتەوە و توانیویەتی دەنگی تۆمار بکات، کاتێک باسی پڕۆژە ئەتۆمییە سەربازییەکەی وڵاتەکەی کردووە.  موحسین فەخریزادە، کە بەپێی سەرچاوە هەواڵگرییەکان، بەرپرسی یەکەمی پڕۆژەی ئەتۆمیی سەربازیی ئێران بوو، رۆژی ٢٧/١١ی ئەمساڵ، لەسەر رێگەیەکی گشتی لە ناوچەی دەماوەندی نزیک تاران، هێرشی کرایەسەر و دواتر لە نەخۆشخانە بە برینداری گیانی لەدەست دا.  لەدوای کوشتنی فەخریزادە، ئێران هەڕەشەی تۆڵەکردنەوە دەکات، بەفەرمی تاران هەریەکە لە ئیسرائیل و رێکخراوی موجاهیدینی خەڵقی بە ئەنجامدەری کارەکە تۆمەتبار کردووە. لێکۆڵینەوەکانی ئێران لە رووداوەکە دەڵێن، کارەکە بەهۆی چەکی ئۆتۆماتیکی کۆنترۆڵکراو لەلایەن مانگە دەستکردەکانەوە ئەنجامدراوە.  گەڕانەوە بۆ مێژوویەکی دوورتر  تاوەکو ئەم ساتە، هیچ دامەزراوە و بەرپرسێکی ئیسرائیل، بەرپرسیارێتی کوشتنی فەخریزادەی لە ئەستۆی خۆی نەناوە، بەڵام سەرچاوە جیاوازە رۆژنامەڤانییەکانی رۆژئاوا و ئیسرائیل، چەندین بەڵگەی جیاواز دەخەنەڕوو لەبارەی کوشتنی فەخریزادەوە لەلایەن مۆسادی ئیسرائیلی، دوایین ئەو بەڵگانەی لەوبارەیەوە خراونەتەڕوو، لەلایەن ئەو نووسەرە ئیسرائیلییەوەیە کە وردەکاریی نوێ لە چیرۆکەکەیدا دەخاتەڕوو.  ئەو نووسەرە روونیکردووەتەوە، پلانەکانی ئیسرائیل بۆ هێرشکردنە سەر دامەزراوە ئەتۆمییەکەی ئێران، پێشتر دانراوە و لە سەردەمی سەرۆکایەتیی حکومەتی ئیسرائیل لەلایەن ئیهۆد ئۆڵمەرتەوە لە ٢٠٠٨ کارکردن تێیدا دەستیپێکردووە.  نووسەرەکە دەڵێ "کاتێک ئیهۆد باراک، وەزیری ئاسایشی دەوڵەت بووە، گوێی لە تۆمارە دەنگییەکەی فەخریزادە گرتووە، کە باسی پڕۆژەی ئەتۆمیی سەربازیی نهێنی وڵاتەکەی دەکات".  بەپێی زانیارییە ئاشکراکراوەکانی هەمان نووسەر، ئۆلمەرت و باراک، لە مانگی نیسانی ساڵی ٢٠٠٨ دا، ئاگاداری جۆرج بووشی کوڕ، سەرۆکی ئەوکاتی ئەمریکایان کردووەتەوە، لەبارەی پلانەکانیانەوە بۆ هێرشکردنە سەر ئێران، ئەمەش کاتێک بووش بۆ بەشداریکردن لە شەستەمین ساڵڕۆژی دروستبوونی ئیسرائیلدا، سەردانی تەلئەڤیڤی کردبوو.  ئەوکات بووش لە رێگەی هەواڵگریی ئەمریکاوە، راپۆرتێکی لەبارەی جموجووڵەکانی ئیسرائیل بەدەست گەیشتبوو، لەگەڵ ستیڤ هادلی، راوێژکاری ئاسایشی نەتەوەییشدا قسەی لەبارەیەوە کردبوو، بۆیە بڕیارە ئیسرائیلییەکە بەلای سەرۆکی ئەمریکاوە، پێشبینینەکراو نەبوو.  بیرگمان رووداوەکانی ناو ژوورە نهێنییەکانی ئەو رۆژانە درێژە پێدەدات کە خۆی تێیاندا بەشداربووە، ئاشکرایکردووە، ئەوکاتەی پلانە ئیسرائیلییەکە پێشانی سەرۆکی ئەمریکا دراوە، بۆ قسەکردنی زیاتر لەسەری، هەریەکە لە بووش، ئۆڵمەرت، هادلی و باراک، لە ژوورێکی چەپەکی ئێوارەخوانێکی تایبەت بە ساڵیادی دروستبوونی ئیسرائیلدا کۆبوونەتەوە، لەو کۆبوونەوەیەدا، باراک داوای لە سەرۆکی ئەمریکا کردووە، بۆ ئەنجامدانی هێرشەکەی بۆ سەر پڕۆگرامە ئەتۆمییەکەی ئێران، ئەمریکا ئەو جۆرەی فڕۆکە بداتە ئیسرائیل، کە توانای نیشتنەوە و هەستانی ستوونییان هەیە، هەروەها داوای بۆمبی زیرەکی کردووە.  نووسەرە ئیسرائیلییەکە کە گوتوویەتی، بووش لە کۆبوونەوەکەدا دەستی بۆمن راکێشا و گوتی، "ئەو پیاوە دەمترسێنێت". بەپلانە ئیسرائیلییەکە رازینەبوو، بۆیە بە شاندە ئیسرائیلییەکەی گوت، "دەمەوێ هەڵوێستی فەرمی ئەمریکاتان پێبڵێم، ویلایەتە یەکگرتووەکانی ئەمریکا بەتوندی دژی هەر کردەیەکی سەربازیی ئیسرائیلە، لە دژی ژێرخانی پڕۆگرامە ئەتۆمییەکەی ئێران، تاوەکو بەتەواویش روون بم لەگەڵتاندا، پێتاندەڵێم تاوەکو من سەرۆکی ئەمریکا بم، وڵاتەکەم لەو کارەی ئێوەدا بەشداری ناکات".  ئەوکاتەی بووش گوێی لە دەنگی فەخریزادە بوو  بێرگمان دەڵێ، ئیسرائیلییەکان بڕیاریان دا نهێنییەکانی بەردەستیان بخەنە بەردەمی بووش، بەڵکو بتوانن لە هەڵوێستەکەی پاشگەزی بکەنەوە، رۆژی دواتر ئۆڵمەرت لەگەڵ بووشدا کۆبووەوە بەتەنیا، تۆمارێکی دەنگیی فەخریزادەی بۆ بووش لێدایەوە، کە باس لە پڕۆگرامە نهێنییە سەربازییە ئەتۆمییەکەی تاران دەکات، جارێکی دیکەش داوای لێکردەوە، ئەمریکا هاوکاری ئیسرائیل بێت لە هێرشکردنە سەر پڕۆگرامەکەی ئێران.  نووسەرە ئیسرائیلییەکە، وردەکاریی زیاتری کۆبوونەوە تایبەتەکەی نێوان بووش و ئۆڵمەرتی ئاشکراکردووەو رایگەیاندووە، کۆبوونەوە دووقۆڵییەکە بۆ گۆڕینی بۆچوونی بووش بوو، لەوێدا ئۆڵمەرت تۆمارە ڤیدیۆییەکەی فەخریزادەی بۆ لێدایەوە و گوتی: "هیوادارم لەگەڵ هیچ کەسێکدا باسی ئەم بابەتە نەکەیت، تەنانەت پێویستە سەرۆکی ' سی ئای ئەی '، نەزانێ من ئەم تۆمارەم بۆ تۆ لێداوە". دواتر ریکۆردەرێکی بچووکی لە گیرفان دەرهێنا و کاریپێکرد، دەنگی پیاوێک لە ریکۆردەرەکە هاتە دەرێ و پێکەوە گوێیان لێگرت، پاش ئەوە، ئۆڵمەرت گوتی "ئەو پیاوەی گوێت لە دەنگی بوو، ئەوە موحسین فەخریزادەیە، ئەو سەرۆکی پڕۆگرامە ئەتۆمییە سەربازییە نهێنییەکەی ئێرانە، ئەو پڕۆگرامەی ئێران نکوڵی لە بوونی دەکات".  بێرگمان بەڵگەی زۆری لەسەر وردەکاریی گفتوگۆ و رووداوەکانی ئەو ئێوارە بەهارییەی تەلئەڤیڤ ئاشکراکردووەو دەڵێ "بووش ئەو زانیارییانەی بۆ پیتەر بیکەر، نووسەری ژیننامەی خۆی و رۆژنامەڤان لە رۆژنامەی ' نیویۆرک تایمز ' ئاشكراکردبوو، دواتر رۆژنامەی ' دی تسایت ' ی ئەڵمانی راپۆرتێکی لەسەر رووداوەکە بڵاوکردەوە کە تێیدا دەڵێ، ئیسرائیل سیخوڕێکی یەکجار نزیکی لە نزیک فەخریزادە داناوە، ئەو قسەکانی زانا ئەتۆمییەکەی تۆمار کردووە".  بەپێی ئەو راپۆرتە ئۆڵمەرت بە بووشی راگەیاندووە، ئیسرائیل توانیویەتی سیخوڕێکی نزیک لە فەخریزادە بۆخۆی پەیدا بکات، دواتریش ئۆڵمەرت دەقی ئینگلیزیی قسەکانی فەخریزادەی داوەتە سەرۆکی ئەمریکا کە تێیدا "بە زمانێکی پاراو باس لە گەشەپێدانی چەکی ناوکی دەکات لەلایەن تارانەوە"، بەپێی گێڕانەوەکانی بێرگمان، لە تۆمارەکەدا فەخریزادە "هەروەها گلەیی لەوە هەیە کە بودجەی پێویستی نەدراوەتێ، بۆ گەشەپێدانی پڕۆژەکەی، بۆ ئەوەش رەخنەی لە هەندێک لە هاوڕێکانی لە سوپای پاسداران و وەزارەتی بەرگری ئێران گرتووە".  چیرۆکە ئاشکراکراوە پڕ زانیارییەکەی پسپۆڕە ئیسرائیلییەکە بەردەوام دەبێت، ئەو روونیدەکاتەوە، پاش رەتکردنەوەی هاوکاریی ئەمریکا بۆ لێدانی پڕۆگرامە ئەتۆمییەکەی ئێران و پێنەدانی چەک بە ئیسرائیل بۆ هێرشکردنە سەر ژێرخانی پڕۆگرامەکە، ئۆڵمەرت بڕیاری دا رۆژی دواتر و لەکاتێکدا تۆمارە دەنگییەکەی فەخریزادەی بۆ بووش لێدایەوە، دەستپێشخەری هاوکارییەکی نوێ لە بووش بکات، ئەویش هاوکاریی هەواڵگریی تەواوی نێوان هەردوو وڵات بۆ هەمان ئامانج.  بووش بە داوا نوێیەکەی ئۆڵمەرت رازی بوو، هەروەها رەزامەند بوو بە ئەنجامدانی کردەی جۆری دیکە لەدژی پڕۆگرامە ئەتۆمییە ئێرانییەکە. بێرگمان لە زاری بەرپرسانی دەزگای هەواڵگریی ئیسرائیل (مۆساد)ی گواستووەتەوە، "لە هیچ بابەتێکی دیکەدا، هێندەی بابەتی لێدانی پڕۆگرامە ئەتۆمییەکەی ئێران، سی ئای ئەی هاوکاریی مۆساد و ئیسرائیلی نەکردووە".  بەپێی هەمان نووسەر، دوای دوو ساڵ لەو دیدارە، پڕۆسەی سیبرانی بەناوی ' یارییە ئۆڵۆمپییەکان ' دەستیپێکرد، کە زیانێکی گەورەی بە پڕۆگرامی ئەتۆمیی ئێران گەیاند و بەشێوەیەکی بەرچاو پەکیخست، ئەمەش بە ناردنی ڤایرۆسێکی ئەلیکترۆنی بۆ ناو پڕۆگرامی چاودێری ' ئامێرەکانی دەرکردەی ناوەندی ' لە پڕۆگرامە ئەتۆمییەکەدا.  بێرگمان ئاشکرایکردووە، "تۆمارە دەنگییەکەی فەخریزادە خرایە ناو دۆسێی زانیارییەکی ئێجگار زۆرەوە، کە هەواڵگریی ئیسرائیل ئامادەی کردبوو، هەمووی تایبەت کرا بە فەخریزادە. دۆسێیەکە بڕی زۆری وردەکاریی لەسەر ژیانی فەخریزادە تێدایە، پێکهاتووە لە چەندین دۆکیۆمێنت، وێنە، تۆمار و چەندین شتی دیکەش، کە بەرهەمی کاری هەواڵگریی شێتانەی چەندین ساڵ کارکردن بوون، لەبارەی تەنیا یەک کەسەوە".  سەرۆکی مۆساد لەناو پڕۆژەکەدا  نووسەرە ئیسرائیلییە ئاگادارەکە زیاتر ئاشکرای کردووە، یەکەم راپۆرتی مۆساد لەبارەی فەخریزادەوە، لە ساڵی ١٩٩٣ ئامادەکراوە، ئەوە بەهۆی کاری ئەفسەرێکی مۆسادەوە بووە کە بە ' کالان ' ناسراوە. ئەو ئەفسەرە سەرکەوتوو بووە لە دانانی سیخوڕێک لە نزیک فەخریزادە و ئەو یەکەمجار وێنەی هەندێک ' ئامێری دەرکردەی ناوەندیی ' ئێرانی بۆ ئیسرائیلییەکان ناردووە، لەکاتێکدا پڕۆسەکانی پیتاندنی یۆرانیۆم هێشتا لەسەرەتادا بوو.  لەوکاتەوە لە ناوەندە ئیسرائیلییەکاندا ناوی فەخریزادە دووبارە دەکرایەوە، وەک نووسەرەکە دەڵێ ' کالان ' لە بنەمادا ناوی نهێنی یوسی کوهین، سەرۆکی ئێستای هەواڵگریی ئیسرائیلە (مۆساد). لەنێو دۆسێی تایبەت بە فەخریزادەدا هاتووە. ئەو لە ساڵی ١٩٧٩ ەوە بووەتە ئەندامی سوپای پاسداران، لەسەرەتادا وەک ئەفسەری زانستەکان کاریکردووە لەگەڵ پاسداران.  بێرگمان ئەوەشی خستووەتەڕوو، دوای دروستکردنی سیستمێکی بچووکی ئەزموونیی، لە ' ئامێرەکانی تاقیکردنەوەی دەرکردەی ناوەندی ' بە ماوەیەکی کورت، ئێرانییەکان بۆیان دەرکەوت، ویلایەتە یەکگرتووەکانی ئەمریکا و ئیسرائیل کارەکەیان ئاشکراکردووە، هەربۆیە ئەوان بۆ پاراستنی کارەکانیان، کۆی پڕۆژە بچووکەکەیان گواستەوە ناوچەیەکی نهێنی لە نەتەنز. بەپێی مۆساد، لەوکاتەوە پڕۆژە ئەتۆمییە سەربازییە نهێنییەکەی ئێران، لەو پێگەیەدایە کە هاوینی رابردوو بەهۆی کەوتنەوەی ئاگرەوە، زیانێکی زۆری بەرکەوت.  ' ئەو نازانێ من چەند زانیاریم لەسەری هەیە '  وەک زانیارییەکانی ناو وتارەکەی پسپۆرڕە ئاسایشییەکەی ئیسرائیل روونیکردووەتەوە، ئەوان هەرزوو کاریان بۆ لەناوبردنی فەخریزادە کردووە، نەک هەر ئەو، بەڵکو زانایانی دیکەی ئەتۆمیی ئێران لەنێو پلانەکانی لەناوبردنی ئیسرائیلدا بوون.  لەوبارەیەوە بێرگمان دەڵێ، مۆساد لیستی ناوی سەرجەم زانا ئەتۆمییەکانی ئێرانی ئامادەکردبوو، سەرتۆپی لیستەکە، فەخریزادە بوو. ئەوکات وەک بێرگمان دەڵێ، ئۆڵمەرت بە کردەی کوشتنی زادە رازیبوو، بەڵام کارەکە دواخرا.  بنکۆڵکاریی ئیسرائیلییەکان لەبارەی فەخریزادەوە گەیشتبووە رادەیەک، ئۆڵمەرت لە پڕۆگرامێکی تەلەڤزیۆنیدا گوتی، "من فەخریزادە زۆر باش دەناسم، ئەو خۆی نازانێ من چەند لەبارەی ئەوەوە دەزانم، بەڕادەیەک دەیناسم ئەگەر لەسەر شەقام بیبینم، باش دەیناسمەوە. دەزانم ئەو سەرپەرشتیاری پڕۆگرامێکی مەترسیدارە کە دەیەوێ هەندێک کار بکات ئێمە هەرگیز پێی رازی نابین. ئەو هیچ پارێزبەندییەکی نییە، پێشتریش نەیبووە، پێموانییە لە داهاتووشدا ئەو پارێزبەندییە بەدەست بهێنێت".  بەپێی بێرگمان، ئەو قسانە، ئاماژەی کارکردنی ئیسرائیل بوون بۆ لەناوبردنی فەخریزادە، پلانیش بۆ لەناوبردنی دانرابوو، بەڵام مۆساد لە دوا ساتەکاندا بڕیاری پاشگەزبوونەوە لە کردەکەی دا، پاش ئەوەی بۆی دەرکەوت ئێرانییەکان بۆیان ئاشکرابووە، ئیسرائیل بەنیازی ئەنجامدانی کوشتنی کەسێکە، بۆیە ئەوان بەپێی زانیارییەکانی خۆیان، بڕیاریان دابوو بۆسە بۆ ئەو تیمە ئیسرائیلییە دابنێن، کە ئەرکی کوشتنی فەخریزادەیان پێڕاسپێردرا بوو.  بێرگمان دەڵێ ئەوە وایکرد، قسەکردن لەسەر کردەیەک بۆ کوشتنی فەخریزادە لە ئیسرائیل بەتەواوی خامۆش ببێتەوە، تاوەکو ساڵی ٢٠١٥ کاتێک ئەوە ئاشکرابوو ئیدارەی ئەمریکا بە سەرۆکایەتی باراک ئۆباما، نیازی رێککەوتنی ئەتۆمی لەگەڵ ئێران هەیە.