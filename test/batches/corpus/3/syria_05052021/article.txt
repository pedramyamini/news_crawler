بەرەبەیانی ئەمڕۆ، دەنگی چەند تەقینەوەیەک لە هەردوو شاری لازقییە و تەرتووس لە رۆژئاوای سووریا بیسترا. ئاژانسی فەرمیی سووریا بڵاویکردەوە کە دەنگی تەقینەوەکان هێرشێکی مووشەکی ئیسرائیل بووە و کۆگایەکی پلاستیکیان کردووەتە ئامانج کە کۆگایەکی سیڤیلە و دەکەوێتەوە ناوچەکانی دەوروبەری شاری لازقییە.  ئاژانسەکە راشیگەیاند، لە  ئاکامی هێرشەکەدا کەسێكی سیڤیل کوژراوە و ٦ کەسی دیکەش برینداربوون لەنێوانیاندا ژنێك و منداڵێک هەن.  چاودێرانی بارودۆخی سووریا گومانیان لە راگەیێندراوەکەی حکومەتی سووریا هەیە و پێیانوایە ئەو شوێنەی کە کراونەتە ئامانج سەر بە کەسێكی نزیکی بەشار ئەسەد، سەرۆکی سووریایە و کۆگاکەش تایبەت بووە بە هەڵگرتنی ماددە هۆشبەرەکان.