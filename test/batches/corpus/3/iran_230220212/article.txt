سەرچاوە خۆجێییەکانی بەلوچستان رایانگەیاندووە، هێزەکانی سوپای پاسداران و پۆلیس ویستوویانە پێش لە گردبوونەوەی خەڵکی ناڕازی لەبەردەم قایمقامییەتی شاری سەراوان بگرن، بۆیە پێکدادان لەنێوان خەڵک و هێزەکانی ئێران روویداوە و خەڵک رژاونەتە نێو قایمقامییەت و ئاگریان لە بەشێکی بەرداوە.  بەپێی زانیاریی سەرچاوە خۆجێییەکان، لەنێو شاریشدا پێکدادان لەنێوان خەڵک و هێزە ئەمنییەکان و پۆلیسی ئێراندا روویداوە و ئاگر لە ئۆتۆمبێلێکی پۆلیس بەردراوە، لە بەلوچستان، هێزەکانی ئێران کۆنترۆڵیان بەسەر شاری سەراواندا لەدەستداوە و تەقە لە خەڵکی ناڕازی دەکەن، بەڵام تاوەکو ئێستا ئامارێک لەبارەی ژمارەی قوربانییانی ناڕەزایەتییەکان بڵاونەبووەتەوە.  دەگوترێت، رێگەکانی چوون بۆ نێو شاری سەراوان داخراون و هێڵەکانی ئینتەرنێت و تەلەفۆنیش پچڕاون.  دوێنێ دووشەممە، هێزەکانی سوپای پاسداران لە سنووری سەراوان تەقەیان لە گردبوونەوەیەکی ناڕەزایەتیی کاسبکارانی سەر سنووری ئەو شارەدا کرد و بەهۆیەوە تاوەکو ئێستا کوژرانی ١٠ کەس و برینداربوونی پێنج کەس راگەیێندراوە.  کەمپینی چالاکڤانانی بەلوچ دەڵێت، ئەو کەسانەی تەقەیان لێ کراوە شۆفێری ئۆتۆمبێلەکانی گواستنەوەی سووتەمەنی بوون و دژی داخستنی رێگەی هاتووچۆی ئۆتۆمبێلەکانیان لە سنوور لەلایەن سوپای پاسدارانەوە، ناڕەزایەتییان دەربڕیوە.  پارێزگای سیستان و بەلوچستان دەکەوێتە باشووری رۆژهەڵاتی ئێران و لەگەڵ پاکستان هاوسنوورە. دانیشتووانەکەی لە نەتەوەی بەلوچن و زۆرجار دانیشتووانی پارێزگاکە دژی "نادادپەروەری" دەسەڵاتی ئێران و پێشێلکردنی مافەکانیان ناڕەزایەتی دەردەبڕن.