روانگەی سووریا بۆ مافەکانی مرۆڤ رایگەیاند، شەوی رابردوو ئۆتۆمبیلێک لە جۆری پیکئەپ لە ناوچەی تەل سەمن لە ناوچەی باکووری رۆژهەڵاتی شاری رەققە لە نزیک بنکەیەکی سەربازیی رووسیا تەقییەوە و بەهۆیەوە ژمارەیەک کەس برینداربوون.  لە راگەیێندراوەکەی روانگەکەدا هاتووە، ئۆتۆمبیلەکە لە نزیک بنکە سەربازییەکەی رووسیا لەلایەن دوو کەسەوە دانراوە و جێهێڵراوە و دواتر تەقیوەتەوە و ژمارەیەک کەس برینداربوون بەبێ ئەوەی بە وردی ژمارەی بریندارەکان رابگەیێنرێن.  روانگەی سووریا بۆ مافەکانی مرۆڤ ئاماژەی بەوە داوە، ناوچەکە لەژێر کۆنترۆڵی هێزەکانی سووریای دیموکراتدایە کە لەلایەن ئەمریکاوە پاڵپشتی دەکرێن و هەروەها هێزەکانی سەر بە سوپای حکومەتی سووریا و هێزە گەڕۆکەکانی رووسیا لەو ناوچەیەدا هەن.  رێکخراوی حورراسی دینی پەڕگیری سەر بە رێکخراوی قاعیدە کە لە ناوچەکانی باکووری رۆژئاوای سووریادا چالاکە، لە راگەیێندراوێكیدا بەرپرسیارێتیی خۆی لە تەقینەوەکە راگەیاند، بەڵام تاوەکو ئێستا راستیی راگەیێندراوەکە پشتڕاست نەکراوەتەوە.  رێکخراوی حورراسی دین شانبەشانی دەستەی تەحریری شام، پێشتر بەرەی نوسرە، کۆنترۆڵی نیوەی پارێزگای ئیدلبیان لە رۆژئاوای رووباری فورات کردووە و ئەمە یەکەمین جارە هێرش و تەقینەوە لە ناوچەکانی دەرەوەی سنوورەکانی بکات.  روانگەی سووریا بۆ مافەکانی مرۆڤ رایگەیاند، ئەمە یەکەمین بەئامانجکردنی راستەوخۆی بنکەیەکی سەربازیی رووسیایە لە ناوچەی باکووری رۆژهەڵاتی سووریا لەلایەن گرووپێكەوە کە بە دژە رووس دادەنرێت، لە کاتێكدا پێشتر رووسیا چەندین جار گرووپە چەکدارەکانی بە بەئامانجکردنی بنکە و هێزەکانی لە ناوچەکانی باکووری رۆژئاوای سووریا تۆمەتبار کردوون کە بە فڕۆکەی بێفڕۆکەوان کراون.