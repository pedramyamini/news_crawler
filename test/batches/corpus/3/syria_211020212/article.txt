هێرشەکە لە رێگەی دوو درۆن و ژمارەیەک مووشەکەوە ئەنجامدراوە. بیڵ ئێربن، گوتەبێژی فەرماندەیی ناوەندی سوپای ئەمریکا رایگەیاندووە، یەکێک لە درۆنەکان ئەو ناوچەیەی بنکە سەربازییەکەی کردووەتە ئامانج کە سەرباز و راوێژکاری سەربازیی وڵاتەکەی تێدا دەمێننەوە و یەکێکی دیکەشیان ئەو ناوچەیەی بنکە سەربازییەکەی کردووەتە ئامانج کە هێزەکانی ئۆپۆزیسیۆنی سووریای تێدایە.  ئەو گوتەبێژەی فەرماندەیی ناوەندی سوپای ئەمریکا ئاماژەی بەوەش کردووە، هێرشەکە "بە مەبەست و رێکخراو" بووە.  بە گوتەی گوتەبێژی فەرماندەیی ناوەندی سوپای ئەمریکا، هیچ سەرباز و راوێژکارێکی سەربازیی ئەمریکی نێو بنکەکە بریندار نەبوون و لەگەڵ هاوبەشەکانیشیان لە پەیوەندیدان بۆئەوەی بزانن هێرشەکە زیانی بەوان گەیاندووە یاخود نا.  گوتەبێژی فەرماندەیی ناوەندی سوپای ئەمریکا دەڵێت، مافی بەرگریکردن لە خۆیانیان هەیە، بەڵام کات و شوێنی وەڵامدانەوەکە خۆیان بڕیاری لەسەر دەدەن و هەڵیدەبژێرن.  نزیکەی ٢٠٠ سەرباز و راوێژکاری سەربازیی ئەمریکا لە بنکەی سەربازیی تەنفن ئەرکی سەرەکییان بریتییە لە راهێنان بە هەندێک گرووپی ئۆپۆزیسیۆنی سووریا و چاودێریکردنی جموجۆڵەکانی داعش و ئەنجامدانی هێرشی سەربازی بۆسەر ئەو رێکخراوە پەڕگیرە.  تەنف تەنیا شوێنی سووریایە لە دەرەوەی ناوچەکانی ژێر دەسەڵاتی بەڕێوەبەرایەتیی خۆسەر کە سەرباز و راوێژکاری سەربازیی ئەمریکای تێدایە.  فەرماندەیی ناوەندیی سوپای ئەمریکا یەکێکە لە فەرماندەییە سەربازییەکانی ئەمریکا، لە ساڵی ١٩٨٣ دامەزراوە و لە ناوچەکانی رۆژهەڵاتی نێوەڕاست، ناوەڕاست و باشووری ئاسیا ئۆپەراسیۆن ئەنجام دەدات.