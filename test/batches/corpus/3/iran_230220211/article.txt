کازم غەریب ئابادی، باڵیۆزی ئێران لە ئاژانسی نێودەوڵەتی وزەی ئەتۆمی رایگەیاند: ئێران سەر لە بەیانی رۆژی سێشەممە، ٢٣ی شوباتی ٢٠٢١، رێگەدانی دڵخوازانەی بە چاودێرییەکانی ئاژانسی نێودەوڵەتیی وزەی ئەتۆمی راگرتووە.  کازم غەریب ئابادی دەڵێت: "دەستڕاگەیشتنی ئاژانس بە ناوەندە ئەتۆمییەکانی ئێران رادەگیرێت و لە کاژێر ١٢ی ئەمشەوەوە شتێکمان بە ناوی پابەندی زیاتر لە چاودێرییە ئەمنییەکانی ئاژانسی نێودەوڵەتی وزەی ئەتۆمیمان نابێت".  بەپێی ئەم بڕیارە حکومەتی ئێران رێگە بە چاودێرانی ئاژانسی نێودەوڵەتی وزەی ئەتۆمی نادات , کە هەر کات و لە هەر کوێ ویستیان ناوەندێکی ئەتۆمی بپشکنن، لێکۆڵینەوەی تێدا بکەن و ڤیدیۆی کامێراکانی چاودێری ناوەندە ئەتۆمییەکانیش بە ئاژانس نادرێت.  پەرلەمانی ئێران لە چوارچێوەی یاسایەکدا حکومەتی ئەو وڵاتەی ئەرکدار کردووە کە ئەگەر هەموو گەمارۆکان لانەدرێن، حکومەتی ئێران چاودێری ئاژانسی نێودەوڵەتی بەسەر بەرنامە ئەتۆمییەکەی رابگرێت و  پیتاندنی یورانیۆم تاوەکوو ٢٠ % بەرز بکاتەوە.  بەپێی رێککەوتنی ئەتۆمی کە لە ساڵی ٢٠١٥ کراوە، ئێران دەبێت ٣.٦ % یورانیۆم بپیتێنێت و هەروەها ئاژانسی نێودەوڵەتی وزەی ئەتۆم دەیتوانی چاودێری ناوەندە ئەتۆمییەکانی ئێران بکات، بۆ ئەوەی لەوە دڵنیا نبێتەوە ئامانجی ئێران لە بەرنامە ئەتۆمییەکەی دروستکردنی چەکی ئەتۆمی نییە.  رۆژی یەکشەممەی رابردوو ئاژانسی نێودەوڵەتیی وزەی ئەتۆم و رێکخراوی وزەی ئەتۆمی ئێران لە راگەیێندراوێکی هاوبەشدا ئاشکرایان کرد هەردوولا رێککەوتوون بەشێوەیەکی کاتی و تاوەکو سێ مانگی دیکە، رێگە بە پشکنەرە نێودەوڵەتییەکان بدرێت، سەردانی بنکە ئەتۆمییەکانی ئێران بکەن و بیانپشکنن.  ئێران پێشتر رایگەیاندبوو بەگوێرەی ئەو یاسایەی لە دیسەمبەری ساڵی رابردوودا لە پەرلەمانی وڵاتەکەی دەرچووە، لە ٢٣ی ئەم مانگەوە پشکنینی بنکە ئەتۆمییەکانی لەلایەن پشکنەرە نێودەوڵەتییەکانەوە سنووردار دەکات و هیچ تۆمارێکی کامێراکانی چاودێری لە بنکەکان ناداتە ئاژانسی نێودەوڵەتیی وزەی ئەتۆم.  پەرلەمانی ئێران لە مانگی دیسەمبەری رابردوودا بە زۆرینەی دەنگ یاسایەکی تێپەڕاند و بەگوێرەی ئەو یاسایە، دەبێت ئێران سەردانی پشکنەرە نێودەوڵەتییەکان بۆ بنکە ئەتۆمییەکانی سنوورداربکات و تەنانەت رێگەش نەدات کامێرا چاودێرییەکانی ئاژانسی نێودەوڵەتیی وزەی ئەتۆمی لە بنکە ئەتۆمییەکان دابندرێن، تاوەکو ئەوکاتەی سزاکانی سەر بانک و نەوتی ئێران هەڵدەگیرێن.  بەڵام دوای سەردانەکەی رافائیل گرۆسی، بەڕێوەبەری ئاژانسی نێودەوڵەتیی وزەی ئەتۆم بۆ تاران، هەردوولا لە راگەیێندراوێکی هاوبەشدا، ئاماژەیان بەوە کردووە، لە دوای ٢٣ی مانگیش چوونی پشکنەرە نێودەوڵەتییەکان بەردەوام دەبێت و  تاوەکو سێ مانگی دیکە کار بەم لێکتێگەیشتنە نوێیە دەکەن.  ئاژانسی نێودەوڵەتیی وزەی ئەتۆم لە ماڵپەڕی تایبەتی خۆی راگەیێندراوەکەی بڵاوکردوەتەوە و تێیدا هاتووە؛ ئێران بە تەواوی پابەندی رێککەوتنی چاودێریی ئاژانسی نێودەوڵەتیی وزەی ئەتۆم دەبێت، هەروەها لە رێگەی لێکتێگەیشتنێکی تەکنیکییەوە ئاژانسەکە بەردەوام دەبێت لە چاودێریکردنی چالاکییەکان بۆ سێ مانگی داهاتوو.