بەپێی سەرچاوە خۆجێییەکانی ناوچەکە، چەکدارانی گرووپی ئەلنخێبی نزیک لە دەوڵەتی تورکیا، چوونەتە سەر گونشینانی ئەمارا لە سنووری ناحیەی مەباتای سەر بە عەفرین و چوار کەسی سڤیلیان رفاندووە.  ئیبراهیم شێخۆ، گوتەبێژی رێکخراوی مافی مرۆڤ لە عەفرین بە تۆڕی میدیایی رووداوی راگەیاند: "ئەوانەی دەستگیرکراون بریتین لە: عەلی عەلی مستەفا ٣٠ ساڵ، عەنان عەلی مستەفا ٣٢ ساڵ، مستەفا حەنیف رۆتۆ ٢٩ ساڵ و باوکی بەناوی حەنیف ئیبراهیم رۆتۆی ٥٧ ساڵ. "  ئەو چوار کەسە دوای دەستگیرکردنیان گواستراونەتەوە بنکەی پۆلیسی سەربازی لە شاری عەفرین. ئیبراهیم شێخۆ، گوتی: "پاش ماوەیەک لە رفاندن و دەستگیرکردنیان تەنیا مستەفا رۆتۆ ئازادکراوە"  کۆمیسیۆنی لێکۆڵینەوە لە سووریا کە سەر بە نەتەوە یەکگرتووەکانە بۆ ٤٢ مین دانیشتنی مافی مرۆڤ راپۆرتێکی ٢١ لاپەڕەیی ئامادە کردووە و تێیدا هاتووە، "لە عەفرین رۆژ بە رۆژ مافی مرۆڤ زیاتر پێشێل دەکرێت".  لە راپۆرتەکەدا هاتووە: "هێشتا رفاندن و ئەشکەنجەدانی کورد لە عەفرین بەردەوامە". دەڵێت ٤٧ کەیسی نوێیان تۆمارکردووە کە دەریدەخات کورد لەلایەن کەتیبە جیاوازەکانی سەر بە چەکدارانی ئۆپۆزیسیۆنەوە رفێندراون و ئەشکەنجە دراون و کوژاون".  کانتۆنی عەفرین کە یەکێک بوو لە سێ کانتۆنەی لەلایەن ئیدارەی خۆسەر لە رۆژئاوای کوردستان پێکهێنرابوون، لە رۆژی ١٨ - ٣ - ٢٠١٨ لەلایەن چەند هێزێکی ئۆپۆزیسیۆنی سووریا، بە پاڵپشتی تورکیا داگیرکرا.  زۆربەی دانیشتووانی عەفرین کوردن، بەڵام دوای داگیرکردنی، زۆربەی دانیشتووی رەسەنی شارەکە ئاوارە بوون، کەسوکاری چەکدارانی ئۆپۆزیسیۆن و ئاوارەی عەرەبی سووری لە شوێنیان نیشتەجێکران.