حکومەتی بەریتانیا لەبارەی دۆسیەکەی ئەحمەدی داوای روونکردنەوەی زیاتر لە ئێران دەکات. ئەمیر رەئیسیان، پارێزەری کامیل ئەحمەدی دەڵێت: ئەو کۆمەڵناسە لەلایەن دادگای ئینقیلابی تاران بەتۆمەتی هاوکاریکردنی باڵیۆزخانەی بەشێک لە وڵاتە ئەوروپییەکان دەستگیرکراوە، دەڵێت تانەمان لە بڕیارەکە داوە و داوا لە دادگا دەکەین پێداچوونەوە بۆ دۆسییەکە بکات.  ئاژانسی هەواڵیی تەنسیمی ئێرانی ئاماژەی بەوەدا کە کامیل ئەحمەدی هاوکاری باڵیۆزخانە و میدیای بیانی کردووە، راپۆرتی ناڕاستی لەسەر بەرپرسی مافەکانی مرۆڤی ئێران بڵاوکردووەتەوە. هەروەها تۆمەتبارە بە گەندەڵی و بەکارهێنانی پارەی رێکخراوەکان بۆ کاری تایبەتی خۆی.  دادگای ئێران بڕیاری لەبارەی دۆسییەکەی کامیل ئەحمەدی داوە، بەڵام ئەو دەتوانێت لەماوەی ٢٠ رۆژدا تانە لە بڕیاری دادگا بدات و داوای تێهەڵچوونەوەی حوکمەکەی بکات.  هاوسەری ئەحمەدی دەڵێت ساڵی رابردووش دەسەڵاتدارانی ئێران لە مانگی ئاب کۆمەڵناسە بەریتانییەکەیان بە گومانی تێکەڵکردنی دەستی لەگەڵ دەزگا هەواڵگرییەکان دەستگیرکرد و پاشان لە مانگی تشرینی دووەم بە کەفالەت ئازادکرا، هەروەها دەشڵێت: "هەموو چالاکییەکانی کامیل ئەحمەدی یاسایی بوون".  کامیل ئەحمەدی یەکێک بوو لەو کەسانەی کە دژی دەستدرێژیی سێکسی، بە شوودانی منداڵان و خەتەنەکردنی کچان کاری دەکرد. لەسەر ئەو کارانەی هەندێکجار رووبەڕووی رەخنەی تووند دەبووەوە.  ئەحمەدی براوەی خەڵاتی ئەدەبی و زانستە مرۆڤایەتییەکان بوو لە زانکۆی جۆرج واشنتنی ئەمریکی. بەپێی ئاژانسی هەواڵیی تەنسیم ئەحمەدی تۆمەتبارە بەوەی کە چەندجارێک بە بیانووی کاری رۆژنامەڤانی گەشتی بۆ ئیسرائیل کردووە.