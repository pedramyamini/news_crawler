روانگەی سووریا بۆ مافەکانی مرۆڤ ئاشکرایکرد، تەقینەوەکە لە پارێزگای حەلەب روویداوە، لە ناوچەیەکدا کە لەژێر کۆنترۆڵی سوپای تورکیا و میلیشیا چەکدارە لایەنگرەکانیدایە.  ئاژانسی رۆژنامەڤانیی فەرەنسا رایگەیاندووە، ئۆتۆمبێلە بۆمبڕێژکراوەکە لە چوارڕیانی شارۆچکەی سجو تەقیوەتەوە، کە لەسەر رێگەی دەروازەی سنووریی باب ئەلسەلامەیە. "حەوت کەس گیانیان لەدەستدا کە پێنج کەسیان سڤیل بوون، ٦٠ کەسیش برینداربوون کە لەنێویاندا ئافرەت و منداڵ هەن. "  دەروازەی باب ئەلسەلامە، یەکێک بوو لەو خاڵە سنوورییانەی لە رێگەیەوە، نەتەوە یەکگرتووەکان هاوکارییەکانی دەگەیاندە باکووری سووریا. بەڵام لە مانگی تەممووزەوە، هاوکارییەکانی UN ئەو ناوچەیە ناگرێتەوە، ئەمەش دوای ئەوەی رووسیا لە ئەنجوومەنی ئاسایشی نێودەوڵەتی، ڤیتۆی لە دژی گەیاندنی هاوکارییەکانی رێکخراوە نێودەوڵەتییەکە بەو ناوچەیە بەکارهێنا.  لە نیسانی مانگی رابردوودا لە تەقینەوەی تانکەرێکی بۆمبڕێژکراودا لە عەفرین زیاتر لە ٤٠ کەس کوژران، کە لەژێر کۆنترۆڵی لایەنگرەکانی تورکیادایە.