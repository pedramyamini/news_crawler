ئۆفیسی نەتەوەیەکگرتووەکان بۆ کاروباری مرۆیی بڵاویکردەوە، ساڵی رابردوودا ١٣.٤ ملیۆن کەس لە خەڵکی سووریا پێویستیان بە یارمەتی مرۆیی هەبووە، بەڵام ئەمساڵ ژمارەکە بۆ ١٤.٦ ملیۆن کەس بەرزبووەتەوە.   مارک کەتس، جێگری بەرپرسی رێکخەری نووسینگەی نەتەوەیەکگرتووەکان لە تویتەر رایگەیاند: "مەینەتیی خەڵک لە سووریا لە بەرزترین ئاستدایە لەو کاتەوەی کە قەیرانەکە دەستیپێکردووە. رێکخراوی نەتەوەیەکگرتووەکان و هاوبەشەکانی هەموو مانگێک یارمەتی دەگەیێننە ٧ ملیۆن کەس، بەڵام پاڵپشتی و یارمەتی زیاتر پێویستە. "   قەیرانی سووریا لە ساڵی ٢٠١١ دەستیپێکرد و لەو کاتەوە نزیکەی نیو ملیۆن کەس گیانیان لەدەستداوە، قەیرانەکە بووەتە هۆی ئاوارەکردن و کۆچبەرکردنی ملیۆنان کەسی دیکە.