رێکخراوەکە دەڵێت، ئەگەر رووسیا لە ئەنجوومەنی ئاسایش، ڤیتۆ لە دژی کردنەوەی دەروازەی باب ئەلهەوا بەکاربهێنێت، ئەوا ملیۆنان خەڵکی باکووری رۆژئاوای سووریا مەترسی لەدەستدانی پێداویستییە سەرەکییەکانی ژیان.   لەم کاتەدا، یارمەتییەکانی نەتەوە یەکگرتووەکان تەنیا لە رێگەی دەروازەی باب ئەلهەواوە دەگەنە نێو سووریا.   دەروازەکە دەکەوێتە پارێزگەی ئیدلب لەسەر سنووری تورکیا و مانگانە هەزار بەرهەڵگری یارمەتیی مرۆیی پێیدا دەربازدەبن.   لە ساڵی ٢٠١٤، ئەنجوومەنی ئاساییشی نەتەوە یەکگرتووەکان رێگەی بەوە دا کە لە چوار دەروازەی سنووریەوە هاوکارییەکان بۆ سووریا بنێردرێن،  بەڵام ساڵی رابردوو، دوای ڤیتۆی رووسیا و چین، تەنیا باب ئەلهەوا بە کراوەیی مایەوە.  پڕۆژەبڕیاری ناردنی هاوکارییە مرۆییەکان بۆ سووریا لە ١٠ی تەمووز ماوەکەی بەسەردەچێت و پێش ئەو رۆژە، ئەنجوومەنی ئاسایش دەنگ لەسەر درێژکردنەوەی پڕۆژە بڕیارەکە دەدات.  جێری سیمپسۆن، یاریدەدەری بەڕێوەبەری بەشی ئیدارەدانی قەیران و ململانێکانی سەر بە رێکخراوی رێکخراوی چاودێریی مافی مرۆڤ، لە راگەیێندراوێکدا دەڵێت: "داخستنی کۆتا رێگەی گەیاندنی هاوکارییەکانی UN بۆ نێو سووریا، وا دەکات کە ملیۆنان کەس لە هاوکارییەکان بێبەش بن و کارەساتی مرۆیی رووبدات. "   هەروەها هۆشداری دەدات کە "پێویستە خەڵکی باکووری رۆژئاوای سووریا و ملیۆنانی دیکە لە باکووری رۆژهەڵاتی سووریا یارمەتی وەرگرن، لە نێویشیدا ڤاکسینی کۆرۆنا و پێداویستییە تەندروستییەکانی دیکە. "  مۆسکۆ , کە پشتگیری لە دیمەشق دەکات، دەڵێت بڕیاری نەتەوە یەکگرتووەکان سەروەریی خاکی سووریا پێشێلدەکات و پێشتر رایگەیاندووە کە رووسیا دەیەوێت دوای بەسەرچوونی ماوەی پڕۆژەبڕیارەکەی نەتەوە یەکگرتووەکان، دەروازەی باب ئەلهەوا دابخات.   ئەنتۆنیۆ گوتێرێز، سکرتێری گشتیی نەتەوە یەکگرتووەکان مانگی ئادار گوتی داخستنی باب ئەلهەوا وا دەکات دابەشکردنی ڤاکسینی کۆرۆنا و خۆراک و دەرمانەکانیش لە باکووری رۆژئاوای سووریا بوەستێت.   زۆربەی  ناوچەکانی ئیدلب لە لایەن دەستەی تەحریری شامەوە کۆنتڕۆڵکراوە؛ ئەو گرووپە ژمارەیەک چەکداری پێشووی رێکخراوی قاعیدەی تێدایە و پێشتر ناوی "بەرەی نوسڕە" بوو.  زیاتر لە سێ ملیۆن کەس لە ئیدلب دەژین کە نیوەیان ئاوارەکانی بەشەکانی ناوچەکانی دیکەی سووریان.  بەگوێرەی رێکخراوی چاودێریی مافەکانی مرۆڤ، حکومەتی دیمەشق چەندین جار بووەتە رێگر لە بەردەم دابەشکردنی هاوکارییەکان لە نێوخۆی سووریادا.   سیمپسۆن دەڵێت: "تەنانەت ئەوەش مایەی شۆکە کە بیرۆکەی بەجێهشتنی ملیۆنان خەڵکی سووریا لەسەر مێزی گفتوگۆی ئەنجوومەنی ئاساییشی نەتەوە یەکگرتووەکان بێت. "  هەروەها دەشڵێت کە پێویستە هەموو ئەندامەکانی ئەنجوومەنەکە، لە نێویشیاندا رووسیا: "سەرنجیان لەسەر رزگارکردنی ژیانی خەڵک بێت و نەیانکەن بە قوربانی دەستکەوتە سیاسیەکانیان. "  ململانێی سووریا بووەتە هۆی گیانلەدەستدانی نزیکەی ٥٠٠ هەزار کەس لەو کاتەوەی کە لە ساڵی ٢٠١١ دەستیپێکرد.   قەیرانێکی سەختی ئابووری بەرۆکی وڵاتەکەی گرتووە و کێشەکانی دوو هێندە کردوون، بەجۆرێک کە ئێستا زۆرینەی خەڵکی سووریا لە هەژاریدا دەژین.  بەگوێرەی بەرنامەی خۆراکی جیهانی، ٦٠ % ی دانیشتووانی سووریا ئاساییشی خۆراکیان لەدەستداوە؛ واتە دابینکردنی خۆراکی رۆژانەیان شتێکی مسۆگەر نییە.   ئەم هەفتەیە، ستێفان دوجاریک، گوتەبێژی سکرتێری گشتیی نەتەوە یەکگرتووەکان گوتی: "دەروازەی باب ئەلهەوا دوایین رێگەیە بۆ نەهێشتنی روودانی کارەساتێکی مرۆیی بەسەر ملیۆنان خەڵک لە سووریا. "  هەروەها ئاماژەی بەوەشکرد پێویستە بۆ ماوەی ١٢ مانگی دیکە گەیاندنی هاوکارییە مرۆییەکان بۆ نێو سووریا لە رێگەی دەروازە سنوورییەکانەوە بەردەوام بن، بۆ ئەوەی "ژیانی خەڵک لە مردن رزگاربکرێت. "