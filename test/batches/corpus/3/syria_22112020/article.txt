بڕیارەکەی ئەنجوومەنی جێبەجێکردنی بەڕێوەبەرایەتی خۆسەر لە باکوور و رۆژهەڵاتی سووریا، بە ژمارە ١٩٨ لە ٢١/١١/٢٠٢٠ دەرچووە، ناو  و واژۆی هەریەک لە بێریڤان خالید و عەبدولمهباشی هاوسەرۆکانی ئەنجوومەنەکەی لەسەرە.  بەپێی بڕیارەکە، لە ٢٦/١١/٢٠٢٠ تاوەکو ٥/١٢/٢٠٢٠ بۆ ماوەی ١٠ رۆژ قەدەخەی هاتووچۆ لە هەریەکە لەناوچەکانی حەسەکە، قامیشلۆ، تەبقە و رەققە بەردەوام دەبێت. تەواوی قوتابخانە، زانکۆ و دامودەزگاکانی بەڕێوەبەرایەتییەکە دادەخرێن، جگە لە نەخۆشخانە، دەرمانخانە و شوێنەکانی خزمەتگوزاری نانەواخانەکان. هەروەها کارئاسانیش بۆ هاتووچۆی جووتیاران دەکرێت.  رۆژی شەممە ٢١/١١/٢٠٢٠ دەستەی تەندروستی لە بەڕێوەبەرایەتیی خۆسەر لە رۆژئاوای کوردستان رایگەیاند، لەماوەی ٢٤ کاژێری رابردوودا ١١٣ کەسی دیکە لە باکوور و رۆژهەڵاتی سووریا تووشی ڤایرۆسی کۆرۆنا بوون، ٢٥ تووشبوو چاکبوونەتەوە و شەش کەسیش گیانیان لەدەستداوە.  زۆربەی تووشبووە نوێیەکانیش لە شارەکانی حەسەکە، قامیشلۆ، دێرک، قامیشلۆ، عاموودا، گرکێ لەگێ، دربێسیێ، دێرەزوور، شەهبا، کۆبانێ، تەبقە، رەققە و منبج بوون.  بەپێی دوایین ئاماری دەستەی تەندروستی لە بەڕێوەبەرایەتی خۆسەر، تائێستا شەش هەزار و ٥٩١ کەس لە رۆژئاوای کوردستان تووشی کۆرۆنا بوون، ٩٥٧ لەو تووشبووانە چاکبوونەتەوە و ١٧٨ تووشبووش گیانیان لەدەستداوە.