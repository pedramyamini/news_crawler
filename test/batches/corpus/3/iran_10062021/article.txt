محەممەد سادق خەرازی، باڵیۆزی پێشووی ئێران دەڵێت "دەستوور هەندێک دەسەڵاتی بە سەرۆککۆمار داوە کە سنووری ئەم دەسەڵاتانە لەگەڵ ئیمکانیاتەکان جاری وایە هاوئاهەنگ نییە، دەستێوەردان و کێشەکان، تەنگوچەڵەمیان دروستکردووە".  بەپێی یاسا سەرۆککۆماری ئێران لە ئاستی ناوخۆدا دەسەڵاتی زۆری هەیە، بەڵام لە کردەوەدا ئەم دەسەڵاتانەی ناتوانێت بەکاربهێنێت، بابەتێک کە لانیکەم سێ سەرۆککۆماری ئێران ناڕەزایەتییان بەرامبەری دەربڕیوە.  حەسەن رووحانی، سەرۆککۆماری ئێران رایگەیاند "توانای حکومەت مانای ئەوەیە کە حکومەت بتوانێت لە بواری بەڕێوەبەریدا دەسەڵاتی پێویستی هەبێت. کەسێک کە دەسەڵاتی نییە، بەرپرسیارێتی چیتان لێدەوێت، حکومەت دەبێت دەسەڵاتی هەبێت و بەهێز بێت".  بەپێی دەستووری ئێران، سەرۆککۆمار بەرپرسی جێبەجێکردنی دەستوورە، پرۆژە یاساکان و پرۆژە یاسای بودجەی ساڵانی وڵات بە پەرلەمان پێشنیاز دەکات، بەرپرسانی پلەبەرز دادەنێت، لەوانە جێگرەکانی و وەزیرەکان، هەڵبەت هەندێک لە وەزیرەکان بە رەزامەندیی رێبەر دادەنێت. هەروەها جێبەجێکردنی سیاسەتی دەرەوە و واژۆکردنی رێککەوتننامە نێودەوڵەتییەکانی لەئەستۆیە؛ بەرپرسی ئەنجوومەنی باڵای ئاسایشی نیشتمانیشە.  بەڵام ئەم دەسەڵاتانەی لەلایەن دامەزراوە سەربازییەکانی وەکو سوپای پاسداران، نووسینگەی رێبەریی، رێبەر و دامودەزگاکانی دیکەی بەستراوە بە نووسینگەی رێبەری ئێرانەوە، سنووردار کراوەتەوە. فەرماندەیی هێزە چەکدارەکان رێبەری ئێرانە، هێزێک کە دەیتوانی دەسەڵاتی زۆر بە سەرۆککۆمار بدەن.  سەیدعەلی خامنەیی، رێبەری ئێران دەڵێت "چەند ساڵێکە لێرە و لەوێ دەڵێن، سەرۆککۆمار دەسەڵاتی نییە، ئەمانە هیچیان راست نین، سەرۆککۆمار سەرقاڵترین و بەرپرسیارترین دەسەڵاتە".  دەسەڵاتی سەرۆککۆمار لە سیاسەتی دەرەوەدا زۆر بەربڵاو نییە. داڕشتنی چوارچێوە گشتییەکانی سیاسەتی دەرەوە و راگەیاندنی شەڕ و ئاشتی لە دەسەڵاتی رێبەری ئێراندایە؛ گەرچی سەرۆککۆمار جێبەجێکاری سیاسەتی دەرەوەیە، بەڵام ئەم دەسەڵاتەشی لە زۆر شوێن نییە.  بۆ نموونە، بەرپرسی سەرەکیی پەیوەندیی ئێران لەگەڵ وڵاتانی چین و رووسیا راستەوخۆ نوێنەرانی تایبەتیی رێبەری ئێران بەڕێوەیدەبەن، سیاسەتی ئێران لە رۆژهەڵاتی ناوەڕاست لەژێر دەستی لقی قودسی سوپای پاسداراندایە، تەنانەت باڵیۆزەکانی ئێران لە زۆر لەو وڵاتانە لە فەرماندەکانی ئەو هێزەن.  محەممەد جەواد زەریف، وەزیری دەرەوەی ئێران باس لەوە دەکات "کاتێک دەڵێم گۆڕەپان دەسەڵاتدارە، واتە گۆڕەپانی شەڕ دەسەڵاتی بەسەر سیاسەتی دەرەوەدا هەیە، گۆڕەپان دەسەڵاتی بەسەر هەموو شتدا هەیە".  لەگەڵ ئەوانەشدا سەرۆککۆمار لە سیاسەتی دەرەوە و ناوخۆشدا کاریگەریی هەیە، بەتایبەت لە شێوازی بەڕێوەبردنیاندا، بەڵام ئەمانە بەندە بەوەی سەرۆککۆمارێک چەند بیەوێت ریسک بکات.