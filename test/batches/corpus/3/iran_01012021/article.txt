رۆژی پێنجشەممە ٣١ی کانوونی یەکەمی ٢٠٢٠ سیمینارێک لەبارەی دۆخی ئابووریی خەڵکی ئێران لەلایەن دامەزراوەی باڵای لێکۆڵینەوە و پلاندانانی ئێران بەڕێوەچوو. لە سیمینارەکەدا، مێهران بێهنیا، سەرپەرشتیاری ناوەندی لێکۆڵینەوەکانی کۆمپانیای خارەزمی رایگەیاند، ئەمساڵ داهاتی تاک لە گوندەکانی ئێران وەکو ٣١ ساڵ پێش ئێستا بووە و لە شارەکانیش وەکو ١٩ ساڵ پێش ئێستا بووە.  سەرپەرشتیاری ناوەندی لێکۆڵینەوەکانی کۆمپانیای خارەزمی دەشڵێت، لە ساڵی ٢٠١١ وە تاوەکو ٢٠١٩ داهاتی خەڵکی ئەو وڵاتە ٣٤ % کەمتر بووەتەوە لەجێگەی ئەوەی کە زیادبکات.  بە گوتەی بێهنیا، لە سێ ساڵی رابردوودا رێژەی گەشەی ئابووریی ئێران نێگەتیڤ بووە و ٥ % خوار سفر بووە. هەروەها رێژەی هەڵاوسانیش سەرووی ٣٠ % بووە کە قووڵترین و درێژترین ماوەی هەڵاوسان بووە لە مێژووی ئابووریی ئێراندا.