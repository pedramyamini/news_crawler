بەپێی راگەیێندراوێکی وەزارەتی پیشەسازی و کانزاکانی عێراق، مەنهەل عەزیز خەباز، وەزیری پیشەسازیی و کانزاکانی عێراق بە سەرۆکایەتی شاندێکی باڵای وەزاری بە سەردانێکی فەرمی پێنج رۆژە لە سووریایە، سەردانەکە لەسەر داوای زیاد سوبحی سەباغ هاوتا سوورییەکەی بووە.  ئێوارەی رۆژی چوارشەممە، دوای گەیشتنی بۆ سووریا، وەزیری پیشەسازیی عێراق گوتی "سەردانەکە زۆر گرنگە بۆ بەهێزکردنی پەیوەندی نێوان هەردوو وڵات و گەل. هەردوو وڵات بە دۆخێکی سەخت تێپەڕبوون، ئەمەش کاریگەریی نەرێنی کردووەتە سەر پەیوەندییە هاوبەشەکان و قەبارەی هاوکاری پیشەسازیی و ئاڵوگۆڕی بازرگانی".   وەزیری پیشەسازیی عێراق زیاتر روونیکردەوە، حکومەتی عێراق گرنگی دەدات بە دووبارە گەڕانەوەی هاوسەنگی لە ناوچەکە و بەهێزکردنی پەیوەندییەکانی لەگەڵ سەرجەم وڵاتان لەوانەش سووریا، کە خاوەن پێگەیەکی گرنگە بۆ عێراق بەهۆی ئەوەی خاوەن پیشەسازیی و بازرگانییەکی گەورەیە. هاوکات خوازیارە ئەو سەردانە ببێتە هۆی باشترکردنی پەیوەندی هاوبەش و هاوکاری ئابووری نێوان هەردوو وڵات.  لە میانەی سەردانەکەیدا وەزیری پیشەسازیی عێراق ژمارەیەک دیدار و کۆبوونەوەی دەبێت لەگەڵ هاوتا سوورییەکەی و بەرپرسانی دیکەی ئەو وڵاتە، بەمەبەستی تاوتوێکردنی چەند پرسێک لەوانە؛ لە بواری پیشەسازی. هاوکات چاوی دەکەوێت بە پیشەساز و سەرمایەدارانی سووریا و سەردانی ژمارەیەک دامەزراوەی پیشەسازیی سووریا دەکات.