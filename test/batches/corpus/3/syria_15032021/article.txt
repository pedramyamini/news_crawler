هێزەکانی سەر بە حکومەت لە شارەکاندا بڵاوەیان پێکرا، ئەوانەی خۆپیشاندانیان دەستپێکرد، پێیانوابوو دەسەڵاتی بەشار ئەسەد، هاوشێوەی دەسەڵات لە وڵاتانی دیکەی ناسراو بە بەهاری عەرەبی دەکەوێت، بەڵام دوای ١٠ ساڵ بەشار ئەسەد هێشتا سەرۆکی سووریایە و وڵاتەکەش بووەتە وێرانە.  ئەنتۆنیۆ گوتێرێز، سکرتێری گشتیی نەتەوە یەکگرتووەکان رایگەیاند " ١٠ ساڵ لەمەوبەر، سەرکوتکردنی تووندوتیژانە دژی خۆپیشاندانی ئاشتیانە لە سووریا، وڵاتەکەی خستەسەر رێگەی شەڕێکی ترسناک. دوای دەیەیەک لە ململانێ و لەناوەڕاستی پەتای جیهانییشدا، رووبەڕووی قەیرانی زیاتر لە سووریا بووینەتەوە، دۆخەکەش هێشتا مۆتەکەی ژیانە".    لە ٢٠١٢ ـەوە گرووپە چەکدارە جیاوازەکان لە سووریا سەریان هەڵدا، دۆخی سووریا بووە رووبەڕووبوونەوەی چەکداری. دروستبوونی گرووپە جیهادییەکان و بەتایبەت داعش دۆخەکەی هێندەی دیکە خراپتر کرد.   لە مانگی یەکی ٢٠١٤ داعش کۆنترۆڵی شاری رەققەی کرد و لە ناوەڕاستی ئەو ساڵەدا خەلافەتەکەی راگەیاند، ئیدی سووریا بووە شوێنی رووبەڕووبونەوەی گرووپە جیاوازەکان و لە چەند لایەکەوە شەڕ  شارەکانی وێرانکرد. منداڵانیش بەشێکی گەورەی مەینەتییەکانی سووریان.   تێد شابیان، بەڕێوەبەری لقی رۆژهەڵاتی نێوەڕاستی یونسێف دەڵێت "دۆخێکی زۆر خراپی منداڵان لە سووریا هەیە کە نزیکەی % ٩٠ی هەموو منداڵانی سووریا پێویستیان بە هاوکارییە، ئەگەر ژمارەیەکتان پێبدەم، شەش ملیۆن و ١٠٠ هەزار منداڵ لەناو سووریا پێویستیان بە هاوکاری سەرەتاییە، وەک خۆراک، تەندروستی، جلوبەرگ و پەروەردە. لە هەمووشی گرنگترە ئەوەیە کە پێویستیان بە پاراستن و سەلامەتییە".   بەپێی ئامارەکانی لقی رۆژهەڵاتی نێوەڕاستی یونسێف، شەڕی ١٠ ساڵەی سووریا بووەتە هۆی کوژرانی نزیکەی نیو ملیۆن کەس، لەو ژمارەیەش ١٢ هەزاریان منداڵن. زیاتر لە یەک ملیۆن کەسیش برینداربوون، ئەمە سەرباری ئاوارەبوون و کۆچبەربوونی نزیکەی نیوەی دانیشتووانی سووریا، کە زیاتر لە ١١ ملیۆن کەس دەبن و زیاتر لە شەش ملیۆن ئاوارەن و زیاتر لە پێنج ملیۆنیش بوونەتە کۆچبەر و پەنابەر.   زیانە گیانییەکانی شەڕی سووریا لە ماوەی ١٠ ساڵدا  - زیاتر لە نیو ملیۆن کەس کوژراون   - بەپێی داتاکانی یونسێف، ١٢ هەزاری ئەو کوژراوانە منداڵن  - ئەوانەی ناویان تۆمارکراوە ٣٨٧ هەزار و ١١٨ کەسە  - بێسەروشوێن ٢٠٥ هەزار و ٣٠٠ کەس  - جگە لەو ژمارەیەی کە وەک مردوو تۆمارکراون، ٢٠٥ هەزار و ٣٠٠ کەسی دیکە بێسەروشوێنن کە ئەگەری زۆرە گیانیان لەدەستدابێت، بەمەش ژمارەی کوژراوان بە گشتی نیو ملیۆن تێدەپەڕێنێت.  بەپێی ئەو داتایانەی رێکخراوەکانی مافی مرۆڤ کۆیان کردووەتەوە، حکومەتی سووریا زۆرترین بەرپرسیارێتی کوشتنی لە ئەستۆدایە و بەپێی ئەو داتایانە، حکومەت لە کوشتنی ١٥٦ هەزار و ٣٢٩ کەس بەرپرسە.  گرووپە جیاوازەکانی ئۆپۆزیسیۆن بەرپرسیارن لە کوشتنی ٣٤ هەزار و ٦٠٦ کەس  داعش بەراورد بە حکومەت و ئۆپۆزیسیۆن خەڵکی کەمتر کوشتووە، بەپێی ئەو زانیاریانە، داعش لەو ماوەیەی لە سووریا بووە ١٣ هەزار و ٩٩٦ کەسی کوشتووە.  بەپێی داتاکان، بەهۆی بەشداریکردن لە شەڕەکان و هێرشی ئاسمانی، رووسەکانیش حەوت هەزار و ٢٧٠ کەسیان کوشتووە.  هەروەها بەهۆی هێرشی هاوپەیمانانەوە لە سووریا سێ هەزار و ٣٣٠ کەس کوژراون، کە مەزەندە دەکرێت زۆربەیان چەکداری داعش بووبن و لە کاتی هێرشە ئاسمانییەکاندا کوژرابن.  بەپێی ئەو داتایانە هەزار و ٣٦٤ کەس بە دەستی هێزەکانی سووریای دیموکرات کوژراون، کە زۆربەیان چەکداری داعش بوون و لە شەڕەکانی دژ بە داعش بە هاوکاری هاوپەیمانان کوژراون.  سوپای تورکیاش بێبەش نییە لە کوشتنی خەڵک لە سووریا و ئەو داتایانەی کە تۆمارکراون ئاماژە بەوە دەکەن هەزار و ٦٦٢ کەس بەدەست سوپای تورکیا کوژراون.  نیوەی سووریا ئاوارە و کۆچبەرە، ئەوانەی ئاوارە یان پەنابەربوون لە سووریا ژمارەیان لە ١١ ملیۆن کەس زیاترە، کە دەکاتە نزیکەی نیوەی دانیشتووانی سووریا لەکاتێکدا پێش دەستپێکردنی شەڕ دانیشتووانی سووریا ٢٢ ملیۆن کەس دەبوو.  لەناوخۆی سووریا نزیکەی شەش ملیۆن و ٧٠٠ هەزار کەس ئاوارەن و شوێنەکانی خۆیان بەجێهێشتووە و لەناو سووریا ئاوارەن. بەشێکیشیان زیاد لە جارێک ئاوارەبوون.  ژمارەیەکی زۆر لە خەڵکی سووریا چوونەتە وڵاتانی دراوسێ، ئەوروپا و چەند شوێنیکی دیکەی جیهان، ژمارەی ئەو کۆچبەر و پەنابەرانە دەگاتە پێنج ملیۆن و ٦٠٠ هەزار کەس کە بەشی زۆریان لە تورکیان.  تورکیا لە ژمارەی پەنابەرە سوورییەکاندا زۆرترینی بەرکەوتووە و زیاتر لە سێ ملیۆن و نیوە  لە هەرێمی کوردستانیش ٢٤٣ هەزار و ١٢١ پەنابەری سووری و رۆژئاوای کوردستان هەن  لە لوبنانیش ژمارەی پەنابەرە سوورەکان، ئەوانەی ناویان تۆمارکراوە ٨٦٥ هەزار و ٥٣١ کەسە  لە ئوردنیش ٦٦٤ هەزار و ٦٠٣ پەنابەری سووریا ناویان تۆمارکراوە