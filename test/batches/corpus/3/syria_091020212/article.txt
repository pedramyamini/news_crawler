جێسیکا مکنولتی، گوتەبێژی پێنتاگۆن بە میدیای وڵاتەکەی راگەیاند، "تاکە ئامانجی ئێمە لە سووریا بریتییە لە تێکشکاندنی داعش. ویلایەتە یەکگرتووەکانی ئەمریکا بەتەواوی پابەندە بە شەڕەکەوە و بەردەوامیش بە هەبوونی خۆی لە ناوچەی تەنەف لە باکووری رۆژهەڵاتی سووریا دەدات. "  ئەو گوتەبێژەی وەزارەتی بەرگریی ئەمریکا باسی لەوەشکرد کە هاوپەیمانیی نێودەوڵەتیی دژی داعش بەردەوامدەبێت لە کارکردن لەگەڵ هاوبەشە خۆجێیەکانیان، لە نێویشیاندا هەسەدە.   بەگوێرەی مکنولتی، نزیکەی ٩٠٠ سەربازی ئەمریکی لە رۆژئاوای کوردستان، ناوچەکانی دیکەی ژێر دەسەڵاتی بەڕێوەبەرایەتیی خۆسەر و سووریا ماون.   هاوکات گوتەبێژێکی ئاسایشی نیشتمانیی ئەمریکا بە میدیای وڵاتەکەی راگەیاند، "ئەمریکا لە سووریایە تەنیا بۆ ئەوەی یارمەتیی ئۆپەراسیۆنی دژی داعش بدات کە هێشتا تەواو نەبووە. "  ئەو گوتەبێژە کە  ناوەکەی ئاشکرا نەکردووە، دەشڵێت، ئەوان پابەندن بە هێشتنەوەی ژمارەیەکی سنوورداری هێزەکانیان لە سووریا، ئەوەش "وەکو بەشێک لە ستراتیژییەکی گشتگیر بۆ تێکشکاندنی داعش و ئەلقاعیدە لە رێگەی کارکردن لەگەڵ هێزەکانی سووریای دیموکرات و هاوبەشە خۆجێیەکانی دیکە. "  ئەم گوتانە لە کاتێکدان، هەفتەی رابردوو ئیلهام ئەحمەد، سەرۆکی دەستەی جێبەجێکاری ئەنجوومەنی سووریای دیموکرات - مەسەدە دوای کۆتاییهاتنی کۆبوونەوەکانی لەگەڵ بەرپرسانی ئەمریکا رایگەیاند، ئەو وڵاتە رازیبووە هێزەکانی لە رۆژئاوای کوردستان و ناوچەکانی دیکەی ژێر دەسەڵاتی بەڕێوەبەرایەتیی خۆسەر و سووریادا بهێڵێتەوە بۆئەوەی داعش لەنێوببات، ژێرخانی ئابووریی ئەو ناوچانە ببوژێنێتەوە و بەردەوام بێت لە گەڕان بەدوای چارەسەرێکی سیاسی بۆ کێشەی سووریا کە زیاتر لە ١٠ ساڵی بەسەردا تێپەڕیوە.  لەبارەی نێوەڕۆک و ئەنجامی کۆبوونەوەکان، ئیلهام ئەحمەد رۆژی پێنجشەممە ٠٧ - ١٠ - ٢٠٢١ بە ئاژانسی هەواڵیی رۆیتەرزی راگەیاند، ئەمریکییەکان "بەڵێنیان دا هەر شتێک پێویست بێت بۆ لەنێوبردنی داعش و ئاوەدانکردنەوەی باکووری رۆژهەڵاتی سووریا، دەیکەن".