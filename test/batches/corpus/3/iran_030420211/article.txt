سەعید خەتیبزادە، گوتەبێژی وەزارەتی دەرەوەی ئێران رایگەیاند، "هەر لە سەرەتاوە رامانگەیاندووە کە هیچ پلانێکی تایبەت بە هەڵگرتنی هەنگاو بە هەنگاوی سزاکانمان نییە و سیاسەتی کۆنکرێتی ئێران بریتییە لە هەڵگرتنی سەرجەم سزاکانی ئەمریکا بۆ سەر ئێران وەک یەک پاکێج"، گوتیشی، "دەبێت سەرجەم سزاکانی سەردەمی ئیدارەی ترەمپ و سەرجەم سزاکانی دیکەی سەر ئێران کە بە هەر ناونیشان و هۆکارێك بەسەریدا سەپێندراون، هەڵبگیرێن".  لێدوانەکەی خەتیبزادە دوای قسەیەکی جالینا پۆرتەر، جێگری گوتەبێژی وەزارەتی دەرەوەی ئەمریکا دێت کە تێیدا باسی لە کۆبوونەوەی رۆژی سێشەممەی ئەم هەفتەیە کردووە کە بڕیارە لەنێوان شاندی ئێران و وڵاتانی واژۆکاری رێککەوتنە ئەتۆمییەکە و شاندی ئەمریکا و شاندی وڵاتانی واژۆکاری رێککەوتنەکە لە ڤییەنای نەمسا ئەنجامبدرێت.  هاوکات، محەمەد جەواد زەریف، وەزیری دەرەوەی ئێران لە تویتەر رایگەیاند، ئامانجی کۆبوونەوەکەی ڤییەنا بە پەلە کۆتاییهێنانە بەو ئامادەکارییانەی تایبەتن بە هەڵگرتنی سزاکانی سەر ئێران. هەروەها لەبارەی کۆبوونەوەی دووقۆڵی لەگەڵ ئەمریکا وەزیری دەرەوەی ئێران رایگەیاند: "هیچ کۆبوونەوەیەکی ئێران - ئەمریکا نییە، پێویست ناکات".  ئێران داوا لە ئەمریکا دەکات سەرەتا سزاکانی سەر تاران هەڵبوەشێنێتەوە بۆ ئەوەی ئەویش ئەرکەکانی جێبەجێ بکات. چین و رووسیا، دوو وڵاتی نزیک لە ئێران و دوو لە واژۆکارەکانی رێککەوتنەکە، لەگەڵ تاران هاوهەڵوێستن.  هوا چون یینگ، گوتەبێژی وەزارەتی دەرەوەی چین لەبارەی کشانەوەی ئەمریکا لە رێککەوتنی ئەتۆمی دەڵێت: "کشانەوەی تاکلایەنانەی ئەمریکا لە رێککەوتنەکە سەرچاوەی هەموو گرژییەکانی بابەتی ئەتۆمی ئێرانە، زۆر پێویستە کە ئەمریکا هەموو سزاکانی سەر ئێران هەڵبوەشێنێتەوە و دەستی درێژی بڕیاردانی خۆی لەسەر لایەنی سێیەم لاببات. ئەوە داواکارییەکی دروست و پێویستە بۆ گەڕانەوە بۆ نێو رێککەوتنەکە. "  وڵاتانی ئەوروپا، چین و رووسیا دان بەوەدا دەنێن کە چاوەڕێ ناکەن کۆبوونەوەکانی ڤیەننا خێرا کۆتایی بە ناکۆکییەکانی ئێران و ئەمریکا بهێنن، بەڵام بە سەرەتایەکی باش بۆ گەڕانەوەی دیپلۆماسی دایاندەنێن.  بڕیارە دوای دانوستاندنی دیپلۆماتکارەکانی وڵاتانی بەشدار لە کۆبوونەوەکە، شارەزایانی بواری ئەتۆمی و سزاکان وردەکارییەکانی چۆنێتی گەڕانەوە بۆ سەر پابەندبوونی تەواوەتیی رێککەوتنەکە دابڕێژن.   وڵاتانی پێنج کۆ یەک، دەیانەوێت پێش ئەوەی هەڵبژاردنی سەرۆکایەتیی ئێران بکرێت و تیمێکی نوێی دانوستاندن لە تاران دروستبێت، ناکۆکییەکان لەگەڵ حکومەتی ئێراندا کۆتایی پێبهێنن. حکومەتی ئێرانیش بەهەمان شێوە، هیواخوازە پێش هەڵبژاردنەکان، بتوانێت سزاکانی سەر وڵاتەکەی نەمێنن.