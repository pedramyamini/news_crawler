محەممەد جەواد زەریف، وەزیری دەرەوەی ئێران بەو رۆژنامەڤانەی گوتووە کە هەڤپەیڤینی لەگەڵ دەکات، "بە دڵنیاییەوە هیچکات ناتوانن ئەم قسانە بڵاوبکەنەوە".   زەریف لە تۆمارە دەنگییەکە سکاڵا لەدەستی سولەیمانی دەکات و دەڵێت، "هەرکاتێک دەچووم بۆ گفتوگۆکردن، ئەو دەهات و پێی دەگوتم کە چ شتێک باس بکەم. دەبوو قوربانی بە دیپلۆماسی بدەم لەپێناو کاری مەیدانیی ئەودا لەناوچەکە، بەتایبەت لە سووریا".  محەممەد جەواد زەریف لەبارەی کۆبوونەوەکانی لەگەڵ رووسیا و راوێژەکانی قاسم سولەیمانی دەڵێت، "سولەیمانی دەیگوت تۆ کە دەچیت لەگەڵ لاڤرۆڤ، [وەزیری دەرەوەی رووسیا] دانوستاندن دەکەیت، داوای ئەو چەند خاڵەی لێ بکە. یانی دەیویست دیپلۆماسی ببێتە قوربانی ئەوەی کە بۆ نموونە لە حەلەب دەمانەوێت ئەو کارە بکەین یان دەمانەوێت لە ئیدلب شیعە چ بکەن".   محەممەد جەواد زەریف دەڵێت، هیچ کات نەیتوانیوە داوا لە سولەیمانی بکات بۆ ئەوەی کارێک لەپێناو دیپلۆماسییەتی ئەودا بکات. "بۆ نموونە، هیچ کات رووینەداوە کە من بڵێم ئەو ئۆپەراسیۆنە مەکەن تاوەکو بتوانم ئەو کارە جێبەجێ بکەم، بەڵام هەر جارێک کە چووم بۆ دانوستاندن لە ئاستی ناوچەکەدا، ئەوە شەهید سولەیمانی بوو کە دەیگوت دەمەوێت ئەو شتە یان ئەو خاڵە بەدەست بهێنیت".  وەزیری دەرەوەی ئێران دان بەوەشدا دەنێت، سولەیمانی لە ساڵانی کۆتایی تەمەنیدا دەسەڵاتێکی زۆری هەبوو و دەیویست قسە لە هەموو شتێکیش بکات. هەروەها باسی رۆڵی رووسیاش لە مامەڵەی ئێران لەگەڵ رۆژئاوا دەکات و نهێنییەکیش دەدرکێنێت و دەڵێت، "رووسیا نەیویستووە رێککەوتنی ئەتۆمی سەربگرێت".  هەربۆیەش سێرگی لاڤرۆڤ لەکاتی وێنەی یادوەرەی دوای واژۆکردنی رێککەوتنەکە لە ساڵی ٢٠١٥ دا ئامادە نەبوو و پێیوایە، مۆسکۆ نایەوێت پەیوەندییەکی ئەرێنی لەنێوان تاران و واشنتن هەبێت. زەریف دەڵێت، "رووسیا لە هەفتەی کۆتایی پێش رێککەوتنی ئەتۆمی تەواوی هەوڵی خۆیدا کە رێککەوتنەکە سەرنەگرێت. "  وەزارەتی دەرەوەی ئێران دەڵێت هەڤپەیڤینەکە حەوت کاژێر بووە و سێ کاژێر و نیوی دزەی پێکراوە و ئاماژە بەوەش دەکات، گفتوگۆکە بۆ ئەرشیف بووە و دەبووایە بپارێزرێت. سەعید خەتیبزادە، گوتەبێژی وەزارەتی دەرەوەی ئێران لە کۆنگرەیەکی رۆژنامەڤانیدا رایگەیاند، "نیازی پشت رووداوەکە و چۆنێتی روودانی بەدواداچوونی دەوێت. ئەمە بابەتێکی تەواو نایاساییە و پێویستە لێکۆڵینەوەی لەسەر بکرێت".   زەریف تەنانەت دەڵێت، ئاگاداری هێرشی ئێران بۆ سەر بنکەی ئاسمانیی عەین ئەسەد لە عێراق نەبووە، کە چەند رۆژێک دوای کوژرانی سولەیمانی لە کانوونی دووەمی ٢٠٢٠ دا کرا. بە گوتەی زەریف، ئێران بەهۆی سیاسەتی مەیدانییەوە لە گۆرەپانی شەڕدا لە سووریا و عێراق زۆر شتی لەدەستداوە کە دەکرا بەهۆی رێککەوتنی ئەتۆمییەوە بەدەستیان بیهێنێت.