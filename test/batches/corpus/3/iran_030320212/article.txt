رۆژی سێشەممە داواکاری گشتیی دادگای نێودەوڵەتی لاهای لە دۆسییەیەکدا بە نێوی "دادگای خەڵکیی ئابان"، داوای لێپێچینەوە و دادگاییکردنی عەلی خامنەیی، رێبەری کۆماری ئیسلامی، حەسەن رووحانی سەرۆککۆماری ئێران، ئیبراهیم رەئیسی، سەرۆکی دەسەڵاتی دادوەری ئێران و ژمارەیەک بەرپرسی دیکەی ئێرانی کرد.   دادگای لاهای داواکارییەکەی لە نامەیەکدا کە بۆ باڵیۆزی ئێرانی لە هۆڵەندا ناردووە، داوای بەڵگەی ئاشکرا و شەفافی لەسەر دۆسیەی ناڕەزایەتییەکانی پاییزی ٢٠١٩ی ئێرانی کردووە.   پاییزی رابردوو لە یەکەمین ساڵڕۆژی ناڕەزایەتییەکان، لە لایەن سێ رێکخراوی مافی مرۆڤی ئێران و هەندێک لە چالاکڤانانی سیاسی ئەو وڵاتەوە، دۆسیەیەک بە نێوی "دۆسیەی دادگای خەڵکی ئابان" لە دادگای لاهای لە هۆلەندا، بە مەبەستی بەدواداچوون و لێپێچینەوە بۆ کوژراوانی ناڕەزایەتییەکانی پاییزی ٢٠١٩ کرایەوە.  بڕیار بوو پرۆسەی دادگایی لەبارەی دۆسیەکە مانگی رابردوو لە لاهای بەڕێوەبچێت، بەڵام بەهۆی رێکارەکانی کۆرۆناوە، کەوتە هاوینی داهاتوو.  لە ناڕەزایەتییەکانی پاییزی ٢٠١٩ ئێراندا، کە بەهۆی گرانکردنی نرخی بەنزینەوە بوو، چەندین کەس بە تەقەی هێزە ئەمنییەکانی ئێران کوژران، کە حکومەتی ئێران هێشتا بە فەرمی ژمارەی گشتیی کوژراوانی رانەگەیاندووە. پێشتر رۆیتەرز لە راپۆرتێکدا باسی لە کوشتنی هەزار و ٥٠٠ کەس کردبوو، بەڵام حکومەتی ئێران ئەو ژمارەیەی رەتکردەوە.