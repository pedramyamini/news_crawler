بە گوتەی نێردەی باڵای نەتەوە یەکگرتووەکان بۆ کاروباری داماڵینی چەک، بەشار ئەسەد لە ساڵی ٢٠١٤ وە بە پشتبەستن بە پەیماننامەی چەکی کیمیایی بەڵێنی داوە وێستگەکانی چەکی کیمیایی لەناوببات، بەڵام تاوەکو ئێستا لە کۆی ٢٤ پرسیاری گرێدراوی ئەو بابەتە ٢٠ یان هێشتا گومانیان لەسەرە.  ئیزومی ناکامیتسو، نێردەی باڵای نەتەوە یەکگرتووەکان بۆ کاروباری داماڵینی چەک رایگەیاند، "لەم قۆناخەدا، ئەو راگەیێندراوەی کۆماری عەرەبیی سووریا پێشکێشی کردووە، ناکرێت بە ورد و درشت و بێ کەموکوڕی و هاوتەریب لەگەڵ پەیماننامەی چەکە کیمیاییەکان هەژمار بکرێت".  وڵاتان لە ئەنجوومەنی ئاسایش گوشاریان خستە سەر سووریا روونکردنەوە لەسەر دوایین پێگەی چەکی کیمیایی بخاتەڕوو.  رێکخراوی قەدەخەکردنی چەکی کیمیایی لێکۆڵینەوەی لە ٧٧ گومانی تایبەت بە بەکارهێنانی چەکی کیمیایی لەلایەن حکومەتی سووریا کردووە، توانیویەتی پشتڕاستی بکاتەوە کە لە ١٧ حاڵەتدا بە مسۆگەری یاخود ئەگەر هەیە چەکی کیمیایی بەکارهاتبێت.  لیندا تۆماس گریفیڵد، نێردەی ئەمریکا لە نەتەوە یەکگرتووەکان دەڵێت، "دەبینین سووریا بەردەوامە لە بێباکیی تەواو بە پابەندبوون و هەوڵەکانی بە مەبەستی دواخستن و سەرقاڵکردنی کارەکانی رێکخراوی قەدەخەی چەکی کیمیایی. هێشتا رێکخراوی قەدەخەی چەکی کیمیایی پێیوایە راگەیێندراوە جیددییەکەی سووریا ناکرێت بە راست و دروست و شوێنکەوتووی بە پابەندییەکانی لە چوارچێوەی پەیماننامەی قەدەخەی چەکی کیمیایی و پرۆژە بڕیاری ٢١١٨ی ئەنجوومەنی ئاسایش هەژمار بکرێت. نابێت بە هاوئاهەنگی باقوبریقی سووریا هەڵبخەڵەتێین لە کاتێکدا بەردەوامە لەسەر هەڵوێستە ناڕوونەکانی".  حکومەتی سووریا تۆمەتی بەکارهێنانی چەکی کیمیایی لە دژی گەلەکەی رەتدەکاتەوە. بەسام سەباغ، نێردەی هەمیشەیی سووریا لە نەتەوە یەکگرتووەکان ئاماژە بەوە دەکات، "جارێکی دیکە سووریا جەخت لە رەتکردنەوەی هەر گومانێک دەکاتەوە کە بخریتە سەر هاوکاری و هاوئاهەنگییەکەی لەگەڵ رێکخراوەکە و ئەمینداریەتییە تەکنیکییەکەی، سەرکۆنەی هەموو ئەو تۆمەتە بەتاڵانەش دەکات کە لە زانیاریی هەڵەوە سەرچاوە دەگرێت".  بە گوتەی رێکخراوی OPCW، تاوەکو ئێستا سەدان کەس لە ئەنجامی هێرشی چەکی کیمیایی لە سووریا گیانیان لەدەستداوە، بەرچاوترینیان هێرشەکەی خان شەیخوونی ٤ی نیسانی ٢٠١٧ بوو کە تێیدا نزیکەی ١٠٠ کەس گیانیان لەدەستدا، پێشتریش چەندین حاڵەتی دیکەی هێرشی کیمیایی تۆمارکراون کە تاوەکو ئێستا پشتڕاستکردنەوەیان قسەی لەسەر دەکرێت.