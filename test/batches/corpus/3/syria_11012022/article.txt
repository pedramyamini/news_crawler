بڕیارە رۆژی پێنجشەممە، لە دادگەیەکی شاری کۆبڵنتس لە ئەڵمانیا بڕیار لەسەر دۆسیەی ئەنوەر رەسلان، ئەفسەری پێشووی هەواڵگریی سووریا بدرێت کە تۆمەتبارە بە تاوانی دژی مرۆڤایەتی و لێکۆڵەرانی دادگەکە داوایان کردووە سزای زیندانیکردنی تاهەتایی بەسەردا بسەپێنرێت.  شوباتی ساڵی ٢٠٢١، دادگەکە ئەیاد غەریبی ئەفسەری پلە نزمی هەواڵگریی سوریای بە تۆمەتی بەشداربوونی لە تاوانی دژی مرۆڤایەتی بەندکرد، ئەوەش یەکەمین جار بوو لە سەرانسەری جیهاندا کەسێکی رژێمەکەی ئەسەد بە تاوانی دژی مرۆڤایەتی سزابدرێت.  دوای وەرگرتنی سکاڵای ئەو سووریانەی دەڵێن لە بەندینخانەکانی حکومەتی سووریا ئەشکەنجەدراون، ئەڵمانیا بنەمای دادگەریی جیهانیی بەکارهێناوە، کە رێگە بە وڵاتان دەدات لە ئەڵمانیا سکاڵا لە دژی تاوانەکانی دژی مرۆڤایەتی، تاوانەکانی جەنگ و جینۆساید تۆماربکەن بەبێ رەچاوکردنی شوێنی ئەنجامدانی تاوانەکان.  لە ئاداری ساڵی ٢٠١٧، حەوت لەو سووریانەی کە لە ئەشکەنجە رزگاریان ببوو لەگەڵ رێکخراوێکی بواری مافەکانی مرۆڤ، لە ئەڵمانیا سکاڵایان دژی ئەفسەرە نهێنییەکانی سووریا تۆمارکرد.  دواتر هەر لەو ساڵەدا، ٢٧ هەزار وێنە کە لە لایەن وێنەگرێکی سەربازی پێشووی سووریاوە گیرابوون، رادەستی دادگەکانی ئەڵمانیا کران، ئەوە بە گوێرەی رێکخراوی  ECCHRی ئەڵمانیا.   ئەو کەسە کە خۆی بە قەیسەر ناساندبوو، ئەشکەنجەدان و گیانلەدەستدانی بەندکراوەکانی لە نێو بەندینخانەکانی حکومەتدا بە دۆکیومێنت کردبوو.  لە تشرینی دووەمی ٢٠١٧، رێکخراوە ئەڵمانییەکە رایگەیاند دوو سکاڵای دیکە لە لایەن ١٣ هاووڵاتی سووری لە دژی ئەشکەنجەدان تۆمارکراون.  ئەو رێکخراوە لە حوزەیرانی ٢٠٢٠ ئاشکرایکرد کە حەوت ژن و پیاوی دیکە لە بەندینخانەکانی حکومەتی سووریا دووچاری گێچەڵ یان دەستدرێژیی سێکسی بوون، یان بە بینیویانە کەسانی دیکە تووشی بوون، لە دادگەیەکی ئەڵمانی سکاڵایان تۆمارکردووە.   لە سكاڵانامەکەیاندا ناوی ٩ بەرپرسی باڵای حکومەت و هێزی ئاسمانی سووریا هێنراوە، لە نێویشیاندا جەمیل حەسەن، بەرپرسی باڵای هەواڵگری، کە فەرمانی نێودەوڵەتیی دەستگیرکردنی بۆ دەرچووە.   هەروەها بڕیارە لە ١٩ی ئەم مانگەدا دادگاییکردنی دکتۆرێکی سووری بە تۆمەتی ئەشکەنجەدان، کوشتن و تاوانی دژی مرۆڤایەتی لە فڕانکفۆرت دەستپێبکات.