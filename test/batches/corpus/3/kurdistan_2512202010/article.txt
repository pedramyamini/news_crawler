عەبدولڕەحمان مەشهەدانی، شرۆڤەكاری ئابوورییە و دەڵێت: "ئەگەر ئێران لە پیتاندنی یۆرانیۆم بەردەوام بێت و ئاستی پیتاندنەكەی ٢٠ % ـى تێپەڕاند، ئەمریكا و هاوپەیمانەكانی لە یەكێتیی ئەوروپا سزای ئابووریی بەسەردا دەسەپێنن. پێشتر سزاكانی ئەمریكا هەناردەی نەوتی ئێرانی و ئاڵوگۆڕی دارایی گرتووەتەوە، بەڵام ئەم جارە سزاكان نەك تەنیا كارگەكانی دروستكردنی چەك، بەڵكو هەناردەی ئێران و هاوردەكردنی ماددەی خاوی كارگە گشتییەكانیش دەگرێتەوە. "  لەبەرامبەر هاوكاریكردنی بەرنامە ئەتۆمییەكەی تاراندا مانگی رابردوو واشنتن سزای بەسەر چوار كۆمپانیای چینی و رووسیدا سەپاند. شرۆڤەكارێكی عێراقییش پێیوایە سزا دارايی و ئابووريیەكانی ئەمریكا كاریگەریی كەميان لەسەر ئێران هەبووە.   هەیسەم ئیقتیسادی، شارەزای ئابوورییە و دەڵێت: "بەم دواییە سیاسەتی ئەمریكا لەبارەی سزادانی ئێرانەوە كاریگەریی كەمی هەبووە، چونكە زۆربەی سزا دارایی و ئابوورییەكان كۆتاییان هاتووە. ئەوەی ئێستا ئەمریكا دەیسەپێنێت زیاتر لەسەر ئاستی سیاسی و راگەیاندن كاریگەریی هەبووە نەك ئابووری، چونكە زۆربەی كۆمپانیا ئێرانییەکان لە رێگەی رێکاری ئەلیكترۆنیی نێودەوڵەتیی تایبەت بە ئاڵوگۆڕی دراوی ئەمريكى، ناسراو بە سویفت، كارناكەن. بۆیە سزاكان تەنیا بە دۆلار كاریگەرییان نابێت، چونكە ئێران پشت بە سیستمی گۆڕینەوە دەبەستێت كە زۆربەی كۆمپانیا رووسی و توركییەکانیش پشتی پێدەبەستن. هەروەها گرێبەستێكیشی لەگەڵ ئیگوان (Iguan)ـى چینی هەیە، بۆیە پێم وایە سزاكان لەسەر ئەو پیشەسازییانە كاریگەریی گەورەی ئابوورییان لەسەر ئێران نابێت. "  لە دەستپێکی مانگی کانوونی یەکەمی ٢٠٢٠ ـدا ئەمریكا سزای نوێی بەسەر ئێراندا سەپاند و ئەم جارە گرووپی شەهید میسامی و مێهران بابریی سەرۆكی گرووپەكەی گرتەوە. ستیڤن منوچن، وەزیری گەنجینەی ئەمریكا رایگەیاند، دروستكردنی چەكی كۆمەڵكوژ لەلایەن ئێرانەوە هەڕەشەیەكە بۆ سەر دراوسێكانی و تەواوی جیهان، بۆیە ئەمریكا بەردەوام دەبێت لە رووبەڕووبوونەوەی هەر هەوڵێكی ئێران بۆ دروستكردنی چەكی كیمیایی كە لەوانەیە ئێران یان ئەو گرووپانەی بە وەكالەت كاری بۆ دەكەن بەكاری بهێنن.