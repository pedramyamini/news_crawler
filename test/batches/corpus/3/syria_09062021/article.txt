رامی عەبدولڕەحمان، بەرپرسی روانگەی سووریا بۆ  مافی مرۆڤ لە سووریا دەڵێت: "بەلای کەمەوە پێنج سەربازی سوپای سووریا و سێ سەربازی هاوپەیمانیان کوژراون".  بە گوتەی رامی عەبدولڕەحمان هێرشەکەی ئیسرائیل بۆ سەر بنکەیەکی هێزی ئاسمانی بووە لە نزیک گوندی خەربە ئەلتین لە دەوروبەری شاری حمس، هەروەها کۆگایەکی چەکی حیزبوڵڵای لوبنانیش کراوەتە ئامانج.   ئاژانسی فەرمی حکومەتی سووریا دەڵێت، فڕۆکە ئیسرائیلییەکان لە ئاسمانی لوبنانەوە ئەو هێرشانەیان ئەنجام داوە، بەڵام سیستمی بەرگریی ئاسمانیی سووریا رێگەی لە چەند مووشەکێکی ئیسرائیلییەکان گرتووە و زیانەکانی کەمتر کردووەتەوە.   تاوەکو ئێستا بەرپرسانی ئیسرائیل هیچ لێدوانێکیان لەبارەی هێرشەکانەوە بۆ میدیاکان نەداوە. بەڵام پێشتر چەند جارێک ئاماژەی بەوە کردووە کە ناهێڵێت سووریا ببێتە سەکۆیەک بۆ هێرشەکانی ئێران بۆ سەر وڵاتەکەی.  لە دوای شەڕی نێوخۆی سووریا لە ساڵی ٢٠١١، ئیسرائیل سەتان هێرشی ئاسمانی کردووەتە سەر ناوچەکانی سووریا و پێگەکانی حکومەت و هێزە نزیکەکانی ئێرانی کردووەتە ئامانج.