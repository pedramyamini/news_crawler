نووسینگەی نەتەوە یەکگرتووەکان بۆ هاوئاهەنگیی کاروباری مرۆیی راپۆرتێکی نوێی لەبارەی بارودۆخی مرۆیی لە سووریا بڵاوکردەوە و تێیدا هاتووە، زۆربەی ئەوانەی پێویستییان بە هاوکاریی مرۆییە ژن و منداڵن؛ دەشڵێت، ئێستا لەهەر کاتێک زیاتر خەڵکی سووریا پێویستیان بەو هاوکاریەیە.   لە بارەی ئەو هەڵکشانەی لە ماوەی یەک ساڵدا لە ژمارەی ئەو کەسانەی پێویستیان بە هاوکاری مرۆیی هەبووە روویداوە، نەتەوەیەکگرتووەکان ئاماژە بە چەند هۆکارێک دەکات، لەوانە؛ قووڵبوونەوەی قەیرانی ئابووری، ئاوارەبوونی بەردەوام و گۆڕانی کەشوهەوا، قەیرانی ئاو بەهۆی وشکەساڵی و کەمبوونەوەی ئاوی فورات، تێکچوونی ژێرخانی ئاو وێستگەکانی.   نەتەوەیەکگرتووەکان شەڕی نێوخۆی وڵاتەکە لە ماوەی دەیەی رابردوودا وەک هۆکاری سەرەکی بۆ خراپبوونی رەوشی خەڵکی لەنێو ئەو وڵاتەدا باسدەکات کە بووەتە هۆی لەنێوچوونی بەشێکی زۆری ژێرخانی کەرتی گشتی لەو وڵاتەدا.   هاوکات، هۆکارێکی دیکەی بەرزبوونەوەی ئەو ژمارەیە، وەکو نەتەوە یەکگرتووەکان دەڵێت، بریتییە لە کێشەی بەردەوامی کەمیی سووتەمەنی کە وەکو خۆی دەڵێت خزمەتگوزارییە سەرەکییەکانی ژیانی وەکو کارەبای پەکخستووە.   نەتەوە یەکگرتووەکان لەبارەی رۆژئاوای کوردستان و ناوچەکانی دیکەی ژێر دەسەڵات هەسەدە قسە دەکات و دەڵێت، پێویستە چارەسەری خێرا بۆ کامپەکان بدۆزرێتەوە و داواش لە حکومەتەکان دەکات هاوڵاتییەکانیان بگەڕێننەوە.