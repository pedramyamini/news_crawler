رۆژی هەینی ١١ - ٣ - ٢٠٢٢ دمیتری پێسکۆڤ، گوتەبێژی کرێملین لەسەر زاری وەزارەتی بەرگریی رووسیا بە رۆژنامەڤانانی راگەیاند: "زۆربەی ئەوانەی دەیانەوێت و داوایان کردووە بۆ ئەوەی بۆ رووسیا شەڕ بکەن، ئەوانەن، کە لە سووریا و وڵاتانی دیکەی رۆژهەڵاتی نێوەڕاستن. "  لە شەڕی نێوخۆی سووریادا؛ رووسیا هاوبەشی سەرەکیی بەشار ئەسەد، سەرۆکی سووریا بوو و لە ساڵی ٢٠١٥ ـەوە لایەنگریی حکومەتەکەی بەشار ئەسەدی کرد و هاوسەنگی شەڕی لە بەرژەوەندیی حکومەتەکەیدا گۆڕی.   پێسکۆڤ گوتی کە بڕیاری ناردنی چەکداری خۆبەخش بۆ ئۆکراینا "پەسندکراوە". ئەمریکاشی بە پاڵپشتیکردن لە کۆمەڵە هەنگاوێک تۆمەتبارکرد بۆ ئەوەی چەکداری "بەکرێگیراو" بنێردرێنە ئۆکراینا و هاوشانی سوپای ئەو وڵاتە لە دژی رووسیا شەڕ بکەن.   پێشتر و بە دیاریکراوی لە رۆژی ٢٧ی مانگی شووباتدا و تەنیا سێ رۆژ دوای دەستپێکردنی ئۆپەراسیۆنەکەی رووسیا، ڤۆلۆدێمێر زیلینسکی، سەرۆکی ئۆکراینا پەیامێکی بڵاوکردەوە و رایگەیاند، ئامادەن هەر کەسێک لە ریزەکانی سوپادا وەربگرن کە دژی رووسیا شەڕ دەکات. حکومەت بڕیاریدا لە قۆناخی یەکەمدا ١٦ هەزار خۆبەخش وەربگرێت.  گوتەبێژەکەی کۆشکی کرێملین لەو بارەیەوە گوتی: "ئەگەر رۆژئاوا بە گەیشتنی چەکداری بەکرێگیراو دڵخۆش بێت، ئەوا ئێمەش خۆبەخشمان هەیە کە دەیانەوێت شەڕ بکەن. "  رۆژی هەینی ڤلادمیر پووتین پاڵپشتیی خۆی بۆ وەرگرتنی خۆبەخش دەربڕی بۆ ئەوەی شەڕ لە دژی ئۆکراینا بکەن و لە نێویدا پاڵپشتیی خۆی بۆ چەکدارە بیانییەکانیش دەربڕی.  هاوکات، سێرگی شۆیگۆ، وەزیری بەرگریی رووسیا رایگەیاند زیاتر لە ١٦ هەزار چەکدار کە زۆربەیان: "خۆبەخشی رۆژهەڵاتی نێوەڕاستن" داوایان کردووە هاوشانی سوپای رووسیا شەڕ بکەن.