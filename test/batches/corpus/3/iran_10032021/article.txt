بەپێی راگەیێندراوی وەزارەتی ناوخۆی ئێران، ئەوانەی دەیانەوێت خۆیان بەربژێربکەن دەتوانن لەڕێی ئۆنلاین یان سەردانی قائیمقامەتی شارەکان، ناوی خۆیان تۆمار بکەن.   ئەم هەڵبژاردنە و هەڵبژاردنی سەرۆککۆماری لە کاتێکدا بەڕێوەدەچن کە پێشبینییەکان تاوەکو ئێستا نیشاندەری ئەوەن رێژەی بەشداریی خەڵک لە هەڵبژاردندا زۆر کەم دەبێت.  حوسین خۆشئیقباڵ، سەرۆکی کۆمیسیونی هەڵبژاردنی کرماشان دەڵێت: "چارەسەرکردنی کێشە ئابوورییەکانی خەڵک، رێگە بۆ بەشداریی بەربڵاوی خەڵک لە هەڵبژاردندا خۆش دەکات".  هەڵبژاردنی ئەمساڵ هاوکات لەگەڵ تەشەنەسەندنی کۆرۆنای گۆڕاو بەڕێوەدەچێت، کە بەهۆی نزیکبوونەوە لە نەورۆز، مەترسی شەپۆلێکی تووندی بڵاوبوونەوەی کۆرۆنای دروست کردووە.  عەبدوڵا سەعادەتیان، داواکاری گشتیی شاری کۆهگیلویە، هەڕەشەی لە بەربژێرەکان کردووە، کە ئەگەر بە کەرنەڤاڵ سەردانی قایمقامییەت بکەن، هەر لەوێ دەستبەسەر دەکرێن.  یەکەمین خولی هەڵبژاردنی ئەنجوومەنی شاری گوندەکان لە ٢٦ی شووباتی ساڵی ١٩٩٩ بەڕێوەچوو. ژمارەی ئەندامانی ئەنجوومەنی شار و گوندەکان بەپێی ژمارەی دانیشتووانی هەر شار و گوندێک دیاریی دەکرێت. هەڵبژاردنەکەش هاوکات لەگەڵ هەڵبژاردنی سەرۆککۆمار بەڕێوەدەچێت.