نازم دەباغ، نوێنەری حکومەتی هەرێمی کوردستان لە تاران بە تۆڕی میدیایی رووداوی راگەیاند "هەستم بەوە نەکردووە لەلایەن کۆماری ئیسلامیی ئێرانییەوە پرۆژەیەک هەبێت یان دەستوەردانێک لە خۆپێشاندان و ناڕەزایەتییەکانی هەرێمی کوردستاندا هەبێت، چونکە رۆژانە زۆرجار پەیوەندی دەکەن، نیگەرانن لە بابەت ئەو دەنگوباسانەی کە هەیە".  نوێنەری حکومەتی هەرێمی کوردستان لە تاران ئاماژەی بەوە کرد، جگە لەوەی پەیوەندیی نێوان حکومەتی هەرێمی کوردستان و ئێران باشە، "پەیوەندیی نێوان بەرپرسان و بەرپرسانی کۆماری ئیسلامیی ئێرانیش هەر باشە".  بەشێکی بەرپرسانی حکومی و حیزبی ئاماژە بە بوونی دەستی دەرەکی دەکەن لەپشت خۆپێشاندانەکانی هەفتەی رابردووی هەرێمی کوردستان، بەشێکیشیان ناڕاستەوخۆ باس لە وڵاتی هەرێمی دەکەن.  نازم دەباغ دەڵێت "دیارە ئەو پشێوی و ئاژاوە و خۆپێشاندانانە هەموومان پێی ئاگادارین دوو هێڵی هەیە، یەکێكیان داوای ماف دەکەن جیاوازە لەو خەتەی نفوز و دەستی دەرەکی و ناوەکییە، مەرج نییە دەرەکی بێت ناوەکیە، بەڵام رەنگە لە هەندێک شوێندا بە پشتیوانیی دەرەکی بێت".  لەبارەی لێکەوتەی خۆپێشاندانەکانی رۆژانی رابردوو، ئەو نوێنەرەی حکومەتی هەرێمی کوردستان باسی لەوە کرد "ئەو دەستە دەرەکییە هەمووی ناکرێت ئێران بێت، بەڵکو دەکرێت لە ناوەوەی عێراقیش بێت و لە بەغداوە بێت، لەلایەن ئەو گرووپ و جەماعەتانەی کەوا دژی حکومەتی هەرێمی کوردستانن. هەستم بەوە نەکردووە لەلایەن کۆماری ئیسلامیی ئیرانەوە پرۆژەیەک یان دەستوەردانێک هەبێت".  وەکو نازم دەباغ ئاماژەی پێکرد "شتێکمان لانییە بەڵگەبێت بۆ دەستوەردانی ئەوان، بەڵام دەزانن هەموو جۆرە قسەیەک دەکرێن. ئەو قسانەی کە دەشکرێن من خۆشم ئەوەم گوتووە، دەستوەردان هەیە. چ لە کوردانی ناوەوە و دەرەوە چ لە وڵاتانی هەرێمی، بەڵام ئەو وڵاتە ئیقلیمیانە مەرج نییە ئێران بێت. ئەمڕۆ بۆ ئێمە بەغدایش بووەتە وڵاتێکی دیکە، عەرەبستانی سعودی و ئیسرائیل - یش بوونەتە وڵاتێکی هەرێمی".  هەفتەی رابردوو لە سنووری پارێزگای سلێمانی خۆپێشاندان ئەنجامدرا، بەهۆی کەوتنەوەی گرژییەوە لەنێوان خۆپێشاندەران و هێزە ئەمنییەکان، چەند خۆپێشاندەرێک کوژران و ژمارەیەکی دیکەش برینداربوون. خۆپێشاندەران بەشێک لە فەرمانگە حکومی و بارەگا حیزبییەکانیان سووتاند، بەشێک لە بەرپرسان باسیان لەوە کرد کە دەستی دەرەکی لەپشت دروستبوونی گرژییەکانی نێو خۆپێشاندانەکان هەبووە.