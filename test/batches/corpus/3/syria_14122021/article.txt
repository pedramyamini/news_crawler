رێکخراوی مافی مرۆڤ لەعەفرین لە رۆژئاوای کوردستان، رۆژی دووشەممە ١٣ - ١٢ - ٢٠٢١ رایگەیاند ژمارەیەک چەکداری فیرقەی حەمزەی جێگیرکراو لە گوندی کولیان چوونەتە سەر ماڵی مەعمۆ مەعمۆی تەمەن ٨٥ ساڵان و زەینەب مەعمۆی کچی کە ٤٠ ساڵ دەبێت و نیشتەجێی گوندی جوبانای سەر بە ناحیەی راجوی ناوچەی عەفرین   رێکخراوەکە ئەوەشی گوتووە کە لە کچەکەیان داوە و بەتووندی بە بۆکس و شەق هێرشیان کردووەتە سەری و پارچەیەک زێڕیان لێبردووە کە ١٥٠ گرام دەبێت و دواتر لەو گوندە کە لەژێر کۆنتڕۆڵی گرووپی فەیلەق مەجدە، رۆیشتوون.  لەساڵی ٢٠١٨ ئەو پیاوە رووبەڕووی هێرشێکی لەو شێوەیە بوویەوە لەلایەن چەکدارانی فەیلەق شام کە دواتر جیابوویەوە و فەیلەق مەجدی پێکهێنا و ئەوکات چەکدارەکان دەستەکانی کچەکەیان بەست و زۆر بەتووندی لێیانداوە و زیاتر لە ٦٠٠ هەزار لیرەی سووریان لەماڵەکەیاندا برد.  لەلایەکی دیکەوە ژمارەیەک خەڵکی نیشتەجێی ناوچەکە کە لەبنەڕەتدا دانیشتووی حەلەبن رۆژی هەینی رابردوو ١٠ - ١٢ - ٢٠٢١ چوونەتە ماڵی محەممەد مەعمۆ کە دانیشتووی گوندی کوباکییە لە گەڕەکی مەحموودییەی شارۆچکەی عەفرین و چەند شتێکیان لەماڵەکەیدا بردووە ئەو کاتەی خۆی لەماڵ نەبووە.  هەروەها بەپێی رێکخراوی مافی مرۆڤی عەفرین دەسەڵاتدارانی تورکیا محەممەد عەزیز بن بری تەمەن ٣٠ ساڵی دانیشتووی گوندی کورکای ناحیەی مەعبەتلییان ئازادکردووە دوای دەستگیکردنی بۆ ماوەی چوار ساڵ و هێشتنەوەی لە زیندانی راعی کە لەژێر دەسەڵاتی سوپای نیشتیمانی نزیک لە تورکیایە.