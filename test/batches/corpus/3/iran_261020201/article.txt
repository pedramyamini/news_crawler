هەفتەی پێشوو، رووداوێکی تەقەکردن لە نزیک رۆمای پایتەختی ئیتاڵیا روویدا، کە بەهۆیەوە فەیروز سەعید ئەنساری، بزنسمانی ٦٨ ساڵەی ئێرانی گیانی لەدەستدا.  رۆژنامەی ' تایمز ' ی بەریتانی ئاشكرایکردووە، ئەنساری، کوڕی باڵیۆزی ئێران لەسەردەمی شادا لە رۆما، بەرەبەیانی سێشەممەی پێشوو، لە نێو نووسینگەکەی خۆیدا تەقەی لێکراوە و سێ فیشەک بەر سنگی کەوتوون. ئەوەشی راگەیاندووە ئەنساری بازرگانی نێودەوڵەتیی چەک بووە، نزیکبووە لە مافیای ' کالابریا '، هەروەها پەیوەندیی لەگەڵ قاچاخچییانی چەکی رووسی و دەسەڵاتدارانی ئێرانیشدا هەبووە.  رۆژنامەکە روونیکردووەتەوە، بکوژی ئەنساری، ناوی فۆلۆتی کیڤ ٤٧ ساڵ بووە، ئەو فەرمانبەری پێشوو و خاوەن وڵاتینامەی ئێرانییە، دوای تەقەکردن لە ئەنساری، خۆیشی کوشتووە.  فەیرووز، خاوەنی کۆمپانیایەکی قازانجبەخشی فرۆشتن و بەکرێدانی ئۆتۆمبێلە کۆنەکان بوو بە کەسانی ناسراو و یاریزانانی تۆپی پێ.  بەپێی رۆژنامەکە، کوژراوە ئێرانییەکە، لە ژێرەوە بزنسی گەورەی قاچاخچیەتی چەکی کردووە، دیارترین کاری دەستەوارەی کڕینی ٥ هەزار پارچە چەک بووە بۆ حکومەتی ئێران و دوای ئاشکرابوونی ئەو دەستەوارەیە، دادگای ئیتاڵیا لێکۆڵینەوەی لەگەڵ ئەنساریدا دەستپێکردووە. ماوەی سێ ساڵە، پۆلیس و دادگای ئیتاڵی، لێکۆڵینەوە لە دۆسیەکەدا دەکات و بەبەڵگە ئەنساری بە فرۆشتنی چەک بەئێران، تۆمەتبارکردووە.  چەند رۆژێک بەر لە کوشتنی، بزنسمانە ئێرانییەکە و نۆ گومانلێکراوی دیکەی هەمان دۆسیە، لەلایەن پۆلیسەوە ئاگادارکرانەوە کە لێکۆڵینەوەکان لەگەڵیاندا کۆتایی هاتووە.