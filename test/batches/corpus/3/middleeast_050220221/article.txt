ئەبو عومەر، دانیشتوویەکی گوندی ئاتمایە و دەڵێت، "چوومە لای پەنجەرەکە و سەیری ئەو ماڵەم کرد کە دراوسێیانم، سێ هێلیکۆپتەر دابەزینە بەردەم خانووەکە و ژمارەیەک سەرباز لێیان دابەزین. دۆخەکە تۆقێنەر بوو. نیگەرانی منداڵ و خێزانەکەم بووم، چونکە ترس و شڵەژان روویدا و منداڵەکانم نەیاندەزانی چی بکەن. "  هەواڵگریی ئەمریکا تێبینیی کردبوو پیاوێک لە نهۆمی سێیەمی خانووەکەدا دەژی و بە دەگمەن خانووەکە جێدەهێڵێت. کانوونی یەکەم، پێنتاگۆن گەیشتە ئەو بڕوایەی کە ئەوە ئەبو ئیبراهیم ئەلهاشمی ئەلقوڕەیشییە، خەلیفەی داعش.  ئەبو محەممەد، دانیشتوویەکی دیکەی گوندی ئاتمایە و باسی لەوە کرد، "ئێمە تاوەکو ئێستاش تاساوین بەوەی کە چی روویداوە. تۆ لە گەڕەکێک دەژی و کەسێکیش ١٠٠ مەتر لێتەوە دوورە و هیچی لە بارەوە نازانیت، واتە تاوەکو ئەو رادەیە. ئەو ماڵەی ئۆپەڕاسیۆنەکەی بۆ سەر ئەنجامدرا، زۆربەی خەڵکی گەڕەک پێیانوابوو هیچ کەسی تێدا ناژی. هیچ جووڵەیەکی ئەوتۆی تێدا نەبوو. "  شوێنگرەوەکەی ئەبو بەکر بەغدادی لە لایەن پێنتاگۆنەوە بە ناوی حاجی عەبدوڵڵا دەناسرا. چەند رۆژێک لەمەوبەر، پێنتاگۆن سەرۆکی ئەمریکای لە دۆزینەوەی داواکراوەکە ئاگادارکردەوە، ئەویش رۆژی پێنجشەممە ٠٣ - ٠٢ - ٢٠٢٢، فەرمانی جێبەجێکردنی ئۆپەراسیۆنەکەی دەرکرد بۆ ئەوەی بیگرن یان بیکوژن. فرانک مکێنزی، فەرماندەی فەرماندەیی ناوەندیی هێزەکانی ئەمریکا دەڵێت، حاجی عەبدوڵڵا رەتیکردەوە خۆی بەدەستەوە بدات.   فرانک مکێنزی گوتی، "تەقینەوەکە زۆر لەوە گەورەتربوو کە لەڕێگەی پشتێنێکی بۆمبڕێژکراوەوە بووبێت، هەموو ئەوانەی کوشت کە لە نهۆمی سێیەم بوون، لە راستیدا ژمارەیەک کەسی لە خانووەکەدا فڕێدایە دەرەوە لە نێویشیاندا حاجی عەبدوڵڵا. "  هێزەکانی ئەمریکا خەلیفەکەی داعشیان بە مردوویی لەسەر زەوی لە دەرەوەی خانووەکە دۆزیەوە. پەنجەمۆر و شیکاری دی ئێن ئەی پشتڕاستیان کردەوە کە ئەوە حاجی عەبدوڵڵایە.  فرانک مكێنزی ئاماژە بەوە دەکات کە هەسەدەش بە ناڕاستەوخۆ لە ئۆپەراسیۆنەکەدا هاوکار بووە.   فرانک مکێنزی، فەرماندەی فەرماندەیی ناوەندیی ئەمریکا باسی لەوە کرد، "دەمەوێت پێزانین بۆ پاڵپشتیی هێزەکانی سووریای دیموکراتی هاوبەشمان لە سووریا دەرببڕم کە بەشدارێکی پڕ بایەخیان لە سەرکەوتنی ئەم ئۆپەراسیۆنەدا هەبوو، ئەگەرچی یاوەری هێزەکانیان لە بەدیهێنانی ئەو ئەرکەدا نەکرد. "  خەلیفەکەی داعش لەڕیزی سەرەوەی داواکراوەکانی ئەمریکا بوو و ١٠ ملیۆن دۆلار خەڵاتی ئاشکراکردنی شوێنەکەی بوو.