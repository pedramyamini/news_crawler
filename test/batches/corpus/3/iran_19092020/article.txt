سزاکە دوای چەند رۆژێک لە لەسێدارەدانی ' نەڤید ئەفکاری ' زۆرانبازی ئێرانی لە شیراز دێت، کە پێشتر حکومەتی ئەو وڵاتە، بە لەسێدارەدان سزای دابوو.  هەرچەندە گوشاری زۆر لەسەر ئێران دروستکرا بۆ لەسێدارەنەدانی نەڤید، بەڵام دەسەڵاتدارانی ئەو وڵاتە، سزاکەی سەر نەڤیدیان جێبەجێکرد.  تەلەڤزیۆنی ' ئێرانی نێودەوڵەتی فارسی زمان '، کە بارەگاکەی لە بەریتانیایە، رایگەیاندووە، ئەو مێردمنداڵانە بڕیاری بڕینەوەی پەنجەی دەستیان دەرچووە.  تەلەڤزیۆنەکە کە پشتی بە سەرچاوە خۆجێییەکانی ورمێ بەستووە ئاشكرایکردووە، مێردمنداڵەکان ناویان هادی رۆستەمی، مەهدی شەرەفیان و مەهدی شاهیوەندە و خەڵکی شاری ورمێن. ئەوان بڕیاری بڕینەوەی چوار پەنجەی دەستی راست بۆ هەر یەکێکیان دەرچووە، بەهۆی تاوانباربوون بە دزیکردن.  ئەو سێ مێردمنداڵە، هەفتەی رابردوو تێهەڵچوونەوەی دادگایان لەسەر جۆری سزاکەیان دۆڕاندووە و بەوەش لەبەردەم جێبەجێکردنی ئەو سزایەدان، کە پێشتر دادگا بەسەریاندا سەپاندوویەتی.  بەپێی یاسای سزاکانی ئێران، هەر کەسێک ' جاری یەکەمی بێت ' دزی بکات، بەبڕینەوەی پەنجەکانی تاوەکو چوار پەنجە سزا دەدرێت. زۆرجار سزای بەندکردن لەجیاتی پەنجەبڕینەوە بۆ تاوانبارەکان دەردەچێت، بەڵام ئەو تاوانبارانەی تەمەنی مێردمنداڵییان تێپەڕاندووە، سزای قورستریان بۆ دەبڕدرێتەوە.  نێرگز تاڤالۆسیان، شرۆڤەکاری یاسایی، بە رۆژنامەی ' زە سەن ' ی راگەیاندووە، "بڕینەوەی پەنجە وەک شێوەیەک لە شێوەکانی سزادانی دەگمەن، لە ئێراندا جێبەجێ دەکرێت".  بۆ ئەوەی پەناببرێتە بەر ئەو جۆرە سزایە، پێویستە دادوەری بڕیاردەر لەسەر بڕینەوە، ئەو ١٣ بنەمایە پەیڕەو بکات کە یاسا دەستنیشانیکردوون.  دەسەڵاتداران، هیچ وردەکارییەکی جۆری تاوانی مێردمنداڵەکان و ئەو وادەیەیان رانەگەیاندووە، کە بڕیارە سزای پەنجە بڕینەوەکەی تێدا جێبەجێ بکرێت. بەڵام لقی ١٣ ـی دیوانی باڵای ئێران بڕیارەکەی پەسندکردووە و بۆ بەشی جێبەجێکردنی حوکمەکانی ورمێی ناردووەتەوە بۆ جێبەجێکردن.