رۆژنامەی "تێلێگراف"ی بەریتانی ئاشکرایکردووە، پرۆسەکانی هەڵهاتنی ژنانی داعش و ئەندامانی ئەو رێکخراوە لە کەمپی ئەلهۆل، کە لەلایەن هێزەکانی هەسەدەوە پارێزگاری لێدەکرێت، بەشێوەیەکی بەرفراوان زیادی کردووە و ئەوەش بووەتە سەرچاوەی دڵەڕاوکێی پسپۆرانی رووبەڕووبوونەوەی تیرۆر.  رۆژنامەکە لە زاری پسپۆرانی بواری رێکخراوە تیرۆریستییەکانی گواستەوە، کە ئێستا ئەندامانی رێکخراوەکە لە ناوچە جیاوازەکانی سووریا، کاردەکەن بۆ دابینکردنی پارە، لەپێناو هەڵهاتنی ژنانی داعش و ئەندامانی دیکەی رێکخراوەکە لە کەمپەکە.  ئافرەتێکی بەریتانی ئەندامی داعش، لە رۆژانی رابردوودا خۆی گەیاندە ئیدلب لە باکووری سووریا. ئەو ڤیدیۆیەکی لە سۆشیالمیدیا بڵاوکردەوە کە تێیدا رایگەیاندووە، ناوی مەریەمە و داوای لە ئەندامانی داعش کردووە، پارە ببەخشن لەپێناو هاوکاریکردن و هەڵهاتنی "خوشکەکانیان". بۆ ئیدلیب و لەوێشەوە بۆ تورکیا.  مەریەم باس لە شێوازی هەڵهاتنی خۆی دەکات و دەڵێ ماوەی ساڵێک لە کەمپەکە ماوەتەوە. ئەو ساڵەکەی کەمپەکە بە "خراپترین رۆژانی ژیان"ی ناودەبات.  مەریەم کە لە گرتە ڤیدیۆییەکەدا پەچەی پۆشیوە و دەستەوانەی لەدەستدایە دەڵێ: "پێویستە خوشکەکانمان رزگار بکەین.. هەموو مانگێک پارە بدەن بۆ ئەوەی ئازادیان بکەین و بە قاچاخ بیانهێنینە دەرەوە".  ئەو بەپێویستی دەزانێت پەلە بکرێت لە پارە کۆکردنەوە، بۆ هاوکاریی ژنەکان تاوەکو لە کەمپەکە هەڵبێن، بەرلەوەی بۆ شوێنی تووندتر لە رووی پاسەوانییەوە، بگوازرێنەوە.  پرۆسەکانی هەڵهاتن لە کەمپی ئەلهۆل نوێ نین. رۆژی دووی ئەم مانگە، ٢٥ منداڵی داعش، لە نێو کەمپەکەدا خنکان کە بۆ بردنە دەرەوە لە کەمپەکە، بەقاچاخ ئامادەکرابوون.  ئاژانسی ' سانا ' ی فەرمی بڵاویکردەوە چەند منداڵێک خنکاون لە نێو تانکەرێکی گواستنەوەی ئاودا، لە کەمپی ئەلهۆل کە ژن و منداڵانی چەکدارەکانی داعش تێیدا نیشتەجێکراون.  ئاژانسەکە لە زاری بەرپرسانی ناو کەمپەکەی گواستەوە: "زیاتر لە ٢٥ منداڵ خنکاون، دوای ئەوەی بڕی زیاد لە پێویستی دەرمانی خەوێنەریان دراوەتێ بەرلەوەی بەقاچاخی لە کەمپەکە ببرێنە دەرەوە لە رێگەی تانکەری ئاو و سندووقی تەختەوە".  رۆژنامە بەریتانییەکە ئاشكرایکردووە کە تێچووی پرۆسەکانی بەقاچاخبردنی ژنانی داعش، نزیکەی ١٢ هەزار پاوەند (١٥ هەزار دۆلار)ی تێدەچێت. بەڵام بڵاوکراوەیەکی سەر سۆشیالمیدیا داوای ٣ هەزار یۆرۆ (٣٥٠٠ دۆلار)ی کردووە، بۆ رێکخستنی پرۆسەی هەڵهاتنی ژنێکی داعش.  سەرچاوە رۆژنامەوانییەکانی فەرەنسا، پێشتر ئاشکرایانکردووە کە لە کاتێکی پێشتری ئەمساڵدا، حەیات بومەدیەن، هاوژینی حەمید کۆلیبالی، کە هێرشەکانی ساڵی ٢٠١٥ی فەرەنسای ئەنجامدا، لە کەمپی ئەلهۆل هەڵهاتووە و پێشبینیدەکرێت ئێستا لە ئیدلیب بێت.  رێکخراوە مرۆییەکان دەڵێن، کەمپی ئەلهۆل کە دەکەوێتە دەروازەکانی شاری حەسەکە و پێشتر بۆ نیشتەجێکردنی ئاوارەکانی عێراق دروستکرابوو، ئێستا نزیکەی ٧٠ هەزار ئافرەت و منداڵی تێدا دەژین، کە ژنی چەکدارە کوژراو یان بەدیلگیراوەکانی داعشن.  پێشتر هێزەکانی سووریای دیموکرات، چەندینجار داوای لە کۆمەڵگەی نێودەوڵەتی کردبوو، هاونیشتمانییەکانیان بگێڕنەوە وڵاتەکانیان کە بەجێمانی ژن و منداڵەکان لەو کەمپەدا، بووەتە هۆی گیانلەدەستدانی دەیانیان بەهۆی نەخۆشی و بەدخۆراکییەوە.  پسپۆرانی قەڵاچۆکردنی تیرۆر، کەمپەکە و دۆخی ماڵباتەکانی ناوی، بەمەترسییەکی گەورە دادەنێن لەسەر داهاتووی سەرهەڵدانەوەی داعش لە ناوچەکەدا.  رافاییلۆ پانۆچی، ئەندامی پەیمانگای شاهانە لە بەریتانیا، بە رۆژنامە بەریتانییەکەی راگەیاندووە "دەسەڵاتدارانی رۆژئاوا، پێیان باشە هاوڵاتییەکانیان لەو کەمپانەدا بمێننەوە، چونکە گێڕانەوەیان بۆ وڵاتەکانی خۆیان، پێویستی بە پرۆسەی چاودێریکردنی بەردەوام و دادگاییکردنی درێژ هەیە".  کەمپی ئەلهۆل کە دوای کۆنترۆڵکردنەوەی ناوچەکانی رۆژئاڤای کوردستان و رۆژهەڵاتی فورات لەلایەن هێزەکانی هەسەدەوە، کرایە شوێنی کۆکردنەوەی ژنانی داعش و منداڵەکانیان، بە خاکی سەرهەڵدانەوەی داعش دادەنرێت، چونکە لەوێدا ژنەکان کۆنترۆڵی بەشێکی بەرچاوی کەمپەکەیان کردووە و بەردەوام کێشەی جیاواز دەنێنەوە.