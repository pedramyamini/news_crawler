ئایەتوڵڵا عەلی خامنەیی، تەمەن ٨١ ساڵ، باڵاترین دەسەڵاتی سیاسییە لە وڵاتێکدا، کە یەکێکە لە گرنگترین وڵاتەکانی رۆژهەڵاتی ناوەڕاست، ئەو کەسەی شوێنی دەگرێتەوە و کەسایەتییەکەی و تێڕوانینی بۆ رووداوەکان، کاریگەریی زۆری لە دونیا بەگشتی و ناوچەکەدا بەتایبەتی دەبێت.  رێبەری باڵای کۆماری ئیسلامی لەلایەن دەستەیەکی پێکهاتوو لە ٨٨ پیاوی دینییەوە دەستنیشاندەکرێت، ئەو دەستەیە بە ' ئەنجوومەنی شارەزایان ' ناسراوە.  لەو دوای خومەینی، خامنەیی دووەم کەسە لەپاش بەرپابوونی شۆڕشی ئیسلامی و دروستکردنی کۆماری ئیسلامیی ئێران لە ساڵی ١٩٧٩ ئەو پۆستە وەردەگرێت.   ئەندامانی ' ئەنجوومەنی شارەزایان ' هەر هەشت ساڵ جارێک لەلایەن ئێرانییەکانەوە هەڵدەبژێردرێن، بەڵام دەبێ بەربژێرانی ئەو دەستەیە، پێشتر رەزامەندی ' ئەنجوومەنی پاراستنی دەستوور ' یان بەدەستهێنابێت بۆ خۆ بەربژێرکردن.  هەرچی ئەندامانی ' ئەنجوومەنی پاراستنی دەستوور ' ە، راستەوخۆ یان ناڕاستەوخۆ، لەلایەن رێبەری گشتییەوە دەستنیشاندەکرێن.  بەپێی ئەو سیستمەی کار و هەڵبژاردن لە وڵاتەکەدا، رێبەری باڵا هەژموونێکی زۆری بەسەر هەردوو دەستەکەدا دەبێت.  لە ماوەی سێ دەیەی رابردوودا، خامنەیی کاریکردووە بۆ دەستەبەری سەرکەوتن و هەڵبژاردنی پارێزگارەکانی وڵاتەکە بەسەر ئەنجوومەنەکەدا، بۆ ئەوەی شوێن رێنوێنییەکانی ئەو بکەون، لەبارەی دەستنیشانکردنی ئەو کەسەوە کە دەبێتە جێگرەوەی رێبەری گشتی.  ئەو کەسەی بەڕێبەری باڵای ئێران هەڵدەبژێردرێت، تا هەتایە لە پۆستەکەیدا دەمێنێتەوە، تەنیا مردنی ئەو، کەسێکی دیکە دەکاتە رێبەر.  دەستووری ئێران دەستنیشانیکردووە کە پێویستە رێبەری باڵا، پلەی ئایەتوڵڵای هەبێت، ئەمەش مانای ئەوەیە کەسایەتییەکی ئاینیی دیاری شیعە بێت. بەڵام کاتێک خامنەیی بەڕێبەر هەڵبژێردرا، ئەو پلەیەی نەبوو، هەربۆیە یاساکان گۆڕانکارییان تێدا کرا، تاوەکو بتوانێ پۆستەکەی وەربگرێت.  ئەم پاشخانەی گۆڕانکاری لە یاسای دەستنیشانکردنی رێبەری باڵادا، ئەگەری ئەوەی هێناوەتە ئاراوە، کە لەوانەیە جارێکی دیکە گۆڕانکاری بەپێی کەشی سیاسی وڵاتەکە بکرێت، کاتێک رێبەری نوێی وڵات دەستنیشاندەکرێت.  رێبەری باڵا، رەهاترین دەسەڵاتی لە ئێراندا هەیە، خاوەنی قسەی یەکلاکەرەوەیە لە دۆسیە گرنگەکاندا، سیاسەتەکانی وڵات دادەڕێژێت لە بەرامبەر جیهانی دەرەوە.  ئێران بەهێزترین وڵاتی شیعەیە لە جیهاندا، لەسایەی سەرکردایەتی خامنەییدا، کاریکرد بۆ پتەوکردنی پێگەی خۆی لە رۆژهەڵاتی ناوەڕاست، پەلیکێشا بۆ گەیشتنە چەندین وڵاتی ناوچەکە و بڵاوکردنەوەی دەستوپێوەندەکانی تێیاندا.  سەدای چاوەڕێکراوی مەرگی رێبەری باڵا، بێگومان تەنیا لە ناوچەکەدا نابیسترێت، کاتێک روودەدات، بەڵکو لە سەرانسەری جیهاندا دەنگدەداتەوە.  دوژمنایەتیی ساڵانی رابردووی نێوان ئێران بەرامبەر ئەمریکا و ئیسرائیل، کە رقی خامنەیی لەو دوو وڵاتە خۆراکپێدەری سەرەکی ساڵانی رابردووی ململانێیەکە بوو، سەریکێشا بۆ چەندین ساڵی درێژ لە ناکۆکی و ناسەقامگیری لە ناوچەکەدا.  بۆچوونی زاڵ لە ئێستای ئێراندا ئەوەیە، کە میکانیزمی دەستنیشانکردنی رێبەری باڵای داهاتووی ئێران، لە کۆتاییدا وادەکات کەسێک ببێتە رێبەر، هەمان بۆچوونەکانی خامنەیی هەبێت.  بێگومان لە بەرژەوەندیی رەوتە جیاوازە سیاسییەکانی کۆماری ئیسلامییە، رۆڵیان هەبێت لە دەستنیشانکردنی رێبەری داهاتووی وڵات، بەڵام ئێستا ئێران کەسایەتییەکی بەهێزی وای نییە وەک پاشا بڕیارەکانی بسەپێنێت و رێگە لەسەرهەڵدانی تەنگژەیەک بگرێت، کاتێک رەوتەکان لەسەر کەسایەتیی رێبەری باڵای داهاتووی وڵات، ناکۆکدەبن.  لەکاتێکدا رێبەری ئێستا، هەمان ئەو هەژموون و کۆدەنگییە گەورە و قسەڕۆیشتووییەی نییە کە رێبەری پێشوو هەیبوو، خامنەیی هەژموونی خۆی لە رێگەی تۆڕی پەیوەندییە کەسییەکانەوە بونیادناوە، لەو کەسانەی پابەندن پێیەوە، ژمارەیەکی زۆریشیان ئەندامانی گرنگترین دامەزراوەی وڵاتن، کە سوپای پاسدارانە.  پێشبینیدەکرێت، سوپای پاسداران رێگە لەسەرکەوتنی هەر بەربژێرێک بگرێت، کە پێیوایە گونجاو نییە بۆ گەیشتنە ئەو پۆستە.  هەرچەندە ئێستا قسە هەیە لەسەر بوونی لیستێکی نهێنی، بەناوی دیارترین بەربژێرانی وەرگرتنی پۆستی رێبەری باڵا، بەڵام کەس نازانێ ناوەکانی ناو لیستەکە کێن، کەسیش تائێستا نەیگوتووە دەزانم ناوەکانی ناو لیستە نهێنییەکە کێن.  هەرچۆنێک بێت، زۆرینەی سەرچاوەکان کۆکن لەسەرئەوەی، بەربژێری دڵخوازی عەلی خامنەیی بۆ رێبەری باڵای وڵات، هەریەکە لە موجتەبای کوڕی یان ئیبراهیم رەئیسی، سەرۆکی ئەنجوومەنی باڵای دادوەری. ئەگەر دەنگۆکان لەبارەی رەئیسییەوە راستبن، ئەوە بێگومان هەندێک بایەخی هەیە.  هەندێک سەرچاوە باس لەوەدەکەن، سادق لاریجانی یاریدەدەری رەئیسی و حەسەن رووحانی، سەرۆکی ئێستای وڵات، ویستی بەدەستهێنانی ئەو پۆستەیان هەیە.  موجتەبا خامنەیی، ئێستا تەمەنی ٥١ ساڵە، لە شاری مەشهەد لەدایکبووە، وەک باوکی پیاوێکی ئاینییە، بەڵام کەسایەتییەکی تەمومژاوی هەیە.  موجتەبا لە دوای خۆپێشاندانەکانی ساڵی ٢٠٠٩ی وڵاتەکەوە ناوبانگی پەیداکرد. کاتێک لە دوای هەڵبژاردنەکانی سەرۆکایەتی ئەو ساڵەی وڵات، ناڕەزایەتی و خۆپێشاندان بەرپابوون لە دژی حکومەت، کە دەیویست ' مەحموود ئەحمەدینەژاد ' وەک براوەی هەڵبژاردنەکان بناسێنێت. حکومەت بەئاگر و ئاسن، خۆپێشاندانەکانی سەرکوتکرد، دەگوترێ موجتەبا خۆی بەرپرسی یەکەمی هەڵمەتەکانی سەرکوتکردنی خۆپێشاندەران بووە.  هەرچەندە بەکردەنی خامنەیی شا نییە و ناتوانێ دەسەڵاتەکان لە خۆیەوە بۆ کوڕەکەی بگوازێتەوە، بەڵام موجتەبا دەسەڵاتێکی گەورەی لە نێو بازنەکانی دەسەڵاتدا هەیە، بەتایبەت دارودەستەکەی باوکی، لەنێویاندا نووسینگەی فەتوا، کە سەرپەرشتی دەستە دەستوورییەکانی وڵاتەکە دەکات.  ئەگەر موجتەبا پشتگیری سوپای پاسداران بکات، رۆڵێکی گەورەی دەبێت لە پڕۆسەی یاسایی بۆ لاسەنگکردنی تەرازووەکە لە بەرژەوەندی خۆی.  ئیبراهیم رەئیسی، سەرۆکی دەسەڵاتی دادوەری ئێرانییە، قسەکەرە لەگەڵ باڵیۆزە بیانییەکانی ناو تاراندا، تەمەنی ٦٠ ساڵە و لەدایکبووی شاری مەشهەدە. زۆرینە پێیانوایە بەهێزترین بەربژێرە بۆ شوێنگرتنەوەی رێبەری باڵای ئێستای وڵات.  ئەو هەرگیز رەتینەکردووەتەوە ویستی بەدەستهێنانی پۆستەکەی هەیە، جووڵەکانی ئاماژە بەوەدەدەن کە ئەو ئامادەکراوە بۆ وەرگرتنی ئەو پۆستە. پێشتر چەندین پۆستی جیاوازی لە سیستمی دادی ئێرانیدا هەبووە، دواتریش جێگری سەرۆکی ئەنجوومەنی شارەزایان بووە.  تۆماری ئیبراهیم رەئیسی دەریدەخات، لە بابەتەکانی پەیوەست بەمافی مرۆڤدا لە وڵاتەکە، پەسندکراو نییە، چونکە  رۆڵی کارای هەبووە لە پڕۆسەکانی لەسێدارەدانی بەرهەڵستکارانی سیاسی لە ئێران لە ساڵی ١٩٨٨. ئەو ساڵی ٢٠١٧ هەڵبژاردنەکانی سەرۆکایەتی وڵاتی دۆڕاند، لەگەڵ ئەوەشدا لەلایەن رێبەری باڵای وڵاتەوە بە سەرۆکی دەسەڵاتی دادوەری دامەزرێنرا.  لەوکاتەوەی ئەو پۆستەی وەرگرتووە، رەئیسی لە میدیاکاندا زیاتر دەردەکەوێت، هەڵمەتێکیشی دەستپێکردووە بەناوی ' جەنگ لە دژی گەندەڵی '.  هاوشێوەی عەلی خامنەیی، رەئیسیش گومانی لە بایەخی رێککەوتنی ئەتۆمی ئێران، لەگەڵ کۆمەڵگەی نێودەوڵەتی لە ساڵی ٢٠١٥ دا هەیە، لەگەڵ ئەوەشا کەسایەتییەکی زۆر نزیکی سوپای پاسدارانە، بۆیە چانسی هەیە شوێنی خامنەیی بگرێتەوە.