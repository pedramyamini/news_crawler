ئەبولحەسەن خەلیلی، سەرۆکی ئەنجوومەنی پیشەسازیی رۆنی ئێران لەوبارەیەوە گوتی "ئاساییە ئێمە لە شەڕێکی ئابووریی گەورەداین، لە بارودۆخی شەڕ و گەمارۆشدا، خۆراکێکی وەکو رۆنیش کە زیاتر ٩٠ % ی ماددە خاوەکەی هاوردە دەکرێت، دەبێتە هۆی دروستبوونی ئەو کێشانە. هەرکاتێک وەستانێک لە دابینکردنی دراوی حکومی بۆ هاوردەی ماددەی خاوی بەرهەمهێنانی رۆن روودەدات، لە بازاڕدا دەستناکەوێت، یان نرخەکەی بەرز دەبێتەوە".  لە چەند هەفتەی رابردوودا دیمەنی ئەم گردبوونەوانە بۆ دەستخستنی رۆن، برنج، شەکر و هەندێک کەلوپەلی خۆراکی دیکە، لە تۆڕە کۆمەڵایەتییەکاندا دەستاودەستی پێ کراوە، بەرپرسانی رێکخستنی بازاڕیش لەبری چارەسەری کێشەکان، بە پاساوی قۆرخکاریی ماددەی خۆراکی لەلایەن فرۆشیارانەوە، خۆیان لە وەڵامدانەوە و چارەسەری کێشەکان پەڕاندووەتەوە.  ئەمیر حەمزە تەوەسولی، ئەندامی ئەنجوومەنی بەرهەمهێنانی رۆن دەڵێت "یەکێک لەو هۆکارانەی کە وایکردووە رۆن لە بازاڕدا کەم ببێتەوە، قۆرخکاریی ئەو کاڵایە لەلایەن هەندێک دەڵاڵەوە، ئەگینا بەپێی راپۆرتەکانی گومرگ و وەزارەتی بازرگانی و پیشەسازی، رۆن هەر وەکو پێشوو هاوردە کراوە و رەنگە زیاتر لەو کاتانەش بەرهەمهاتبێت و لە بازاڕیشدا دابەشکرابێت".  هۆکاری پشێویی نێو بازاڕ و زیادبوونی دەستی دەڵاڵ بۆ قۆرخکردنی هەندێک لە کەلوپەلە پێویستە خۆراکییەکان، دەگەڕێتەوە بۆ دەنگۆی نەمانی ئەو دۆلارەی بە چوار هەزار و ٢٠٠ تمەن دەدرێتە بازرگانان بۆئەوەی هەندێک لە کاڵا خۆراکییەکانی وەکو رۆن و برنجی پێ هاوردە بکەن.  یەزدان سەیف، جێبەجێکاری کۆمپانیای بازرگانیی حکومی ئاماژە بەوە دەکات "سێ مانگە لە کۆمیسیۆنی بودجەدا هەوڵ دەدەین کە دراوی چوار هەزار و ٢٠٠ تمەنی لەسەر هاوردەی هەندێک کاڵای وەکو رۆن و شەکر لاببەین و بەشێوەی کاش و وەکو هاوکاریی مانگانە بیدەینە هاووڵاتییان. هەر ئەوەش وایکردووە لە ئێستاوە رۆن قۆرخبکرێت".  بەپێی ئاماری سەندیکای کۆفرۆشانی خۆراکیی ئێران، لە ماوەی ١٠ مانگی رابردوودا نرخی کۆفرۆشیی هەندێک لە خۆراکەکان لە ئێران لە ٤٥ % بۆ ١١٠ % بەرزبووەتەوە. بەپێی ئەو ئامارە، نرخی مریشک ٨٠ %، نرخی هێلکە ٦٥ %، نرخی چا ٤٥ %، نرخی برنج ٢٠ %، نرخی شەکر ٧٥ % و نرخی رۆن ١١٠ % بەرزبوونەتەوە.  حکومەت ساڵانە یەک ملیۆن و ٢٠ هەزار تمەنی بۆ هاوکاریی هاووڵاتیان لە کڕینی رۆن داناوە. بۆ رێگرتن لە پشێویی بازاڕیش بەشێک لە کەلوپەلەکان بەشێوەی پشک دەداتە فرۆشگەکان.  فرۆشیارێک دەڵێت "بە هەموویەوە ١٠ کارتۆن رۆنمان دەدەنێ، ئەو ١٠ کارتۆنە بدەینە فرۆشگەکان، بیدەینە خەڵک، بیدەینە ریستۆرانتەکان، بە کێی بفرۆشین؟ "  کێشە ئابوورییەکانی ئێران و رۆژهەڵاتی کوردستان نەک تەنیا کۆتایی نایەت، بەڵکو رۆژبەڕۆژ زیاتریش دەبنە گوشار بەسەر شانی هاونیشتمانییانەوە.