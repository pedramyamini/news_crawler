محەممەد میرزابەیگی، سەرۆکی رێکخراوی پەرستارانی ئێران لە نامەیەکدا بۆ حەسەن رووحانی دەڵێت، قەرەوێڵە تەرخانکراوەکان بۆ تووشبووانی کۆرۆنا پڕ بوون و نەخۆشخانەکان خەریکە بەشەکانی دیکە بۆ خەواندنی تووشبووان بەتاڵ دەکەن.   سەرۆکی رێکخراوی پەرستارانی ئێران دەشڵێت، چاودێریکردنی ١٠ تووشبوو بە پەرستارێک دەسپێردێت، ئەوەش لە کاتێکدایە کە پەرستاران ٩ مانگە یەکپشوو کار دەکەن و هیلاک بوون.  محەممەد میرزابەیگی دەڵێت، تاوەکو ئێستا ٧٠ پەرستار بە کۆرۆنا مردوون و ٤٠ هەزاریش تووشبوونە کە ٣٥ هەزاریان گەڕاونەتەوە سەر کارەکانیان و ٥ هەزار نەگەڕاونەتەوە.   سەرۆکی رێکخراوی پەرستارانی ئێران داوا لە رووحانی دەکات، پێشنیازی داخستنی دوو هەفتەیی ئێران بۆ پێشگرتن لە بڵاوبوونەوەی زیاتری پەتاکە پەسەند بکات و هەروەها بەپەلە بڕیاری دامەزراندنی ٣٠ هەزار پەرستار بدات.   بە گوتەی میرزابەیگی، حکومەت دەبێت قەرەبووی دواکەوتنی مووچە و پاداشتی پەرستاران بکاتەوە و شتومەکی خۆپارێزیی پێویستیان بۆ دابین بکات.