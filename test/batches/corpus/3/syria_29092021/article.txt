رۆژی سێشەممە ٢٨ - ٩ - ٢٠٢١ بەرگریی شارستانی کە لە تیمێک بە ناوی "کڵاوسپییەکان" پێکدێت رایگەیاند، لەنێو بریندارانی تەقینەوەکانی شاری جەرابلوسی باکووری سوریا ٤ منداڵ و ٢ ژن هەن.   روانگەی سووری بۆ مافی مرۆڤ رایگەیاند، تەقینەوەکە لە رێگەی ماتۆڕسکلێکی بۆمبڕێژکراوەوە ئەنجامدراوە.   شەڕو پێکدادانەکانی سووریا کە لە بەهاری ساڵی ٢٠١١ سەریهەڵدا تاوەکو ئێستا بووەتە هۆی کوژرانی سەتان هەزار کەس و ئاوارەبوونی نزیکەی نیوەی دانیشتووانی پێش جەنگ لە سووریا بەشێوەیەک لە ٢٣ ملیۆن دانیشتووی سووریا نزیکەی ١١ ملیۆن کەس ئاوارەبوون کە زیاتر لە ٥ ملیۆن کەسیان لە دەرەوەی وڵات بوونەتە پەنابەر.   هاوکات هەفتەی رابردوو، میشێڵ باچوڵێت، سەرۆکی مافەکانی مرۆڤ لە نەتەوە یەکگرتووەکان رایگەیاند، نووسینگەکەی ناوی ٣٥٠ هەزار و ٢٠٩ هاوڵاتیی سڤیل و شەڕكەری تۆمارکردووە کە بەهۆی شەڕی نێوخۆی سووریاوە کوژراون، هەروەها گوتیشی کە ژمارەی راستەقینە لەوەش زیاترە، بەڵام ئەوە تەنیا ناوی ئەو کەسانەن کە ناسنامە و کات و شوێنی کوژرانیان دیارە.