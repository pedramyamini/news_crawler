ئەفشین ئوستوار، سەرۆکی بەڕێوەبەرایەتیی نەخۆشییە نەگوازراوەکانی وەزارەتی تەندروستیی ئێران دەڵێت: "دەرکەوتنی شێرپەنجە لە ئێران بەراورد بە وڵاتانی دیکە کەمترە و لە هەر ١٠٠ هەزار کەس لە پیاواندا ١٥٥ کەس و لە هەر ١٠٠ هەزار کەسیش لە ژناندا ١٢٨ کەس ساڵانە تووشی شێرپەنجە دەبن. "  بە گوتەی ئەفشین ئوستوار، زۆرترین رێژەی شێرپەنجە لە ٥ جۆری شێرپەنجەی مەمک، پرۆستات، ریخۆڵە، پێست و گەدەدان و لە ژنان و پیاوانیشدا شێرپەنجەی مەمک زۆرترین رێژەی تووشبووی هەیە.   ئوستوار ئاماژەی بەوە دا، ١٦ % ی هۆکاری مردن لە ئێراندا شێرپەنجەیە کە لەدوای مردنە کتوپڕەکان دووەم هۆکاری مردنە و، ساڵانە نزیکەی ٥١ هەزار کەس بەهۆی شێرپەنجەوە دەمرن.  سەرۆکی بەڕێوەبەرایەتیی نەخۆشییە نەگوازراوەکانی وەزارەتی تەندروستیی ئێران باسی لەوە کرد، لە ٢٠ ساڵی داهاتوودا لەو وڵاتە رێژەی تووشبوون بە شێرپەنجە ١١٥ % زیاد دەکات و ئەوەش بووەتە هۆی نیگەرانیی بەرپرسانی وەزارەتی تەندروستی.   شێرپەنجە پڕتێچووترین نەخۆشیی جیهانە کە سەرەڕای کوشتنی وردەوردەی تووشبووان، هێندەی ٣٠ % بۆ ٥٠ % ی داهاتی خێزانێکی مامناوەندی لە ئێران و رۆژهەڵاتی کوردستان تێچووی هەیە.