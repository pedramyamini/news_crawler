دکتۆر جوان مستەفا، هاوسەرۆکی دەستەی تەندروستی لە بەڕێوەبەرایەتی خۆسەر لە رۆژئاوای کوردستان رایگەیاند " ٤١ کەسی دیکە لە باکوور و رۆژهەڵاتی سووریا تووشی ڤایرۆسی کۆرۆنا بوون، تووشبوونە نوێکان لە شارەکانی حەسەکە، قامیشلۆ، کەرکی لەکی، دێرک، رمێلان، درباسییە، جل ئاغا، تەلتەمر و شەهبا، تۆمارکراون".  هاوسەرۆکی دەستەی تەندروستی لە بەڕێوەبەرایەتی خۆسەر راشیگەیاند: ٤ تووشبووی دیکەی ڤایرۆسی کۆرۆنا لە باکوور و رۆژهەڵاتی سووریا چاکبوونەوە و هیچ گیان لەدەستدانێکی نوێ تۆمارنەکراوە.  تاوەکو ئێستا ١٠٠٧ کەس لە رۆژئاوای کوردستان تووشی کۆرۆنا بوون، ٣١٣ لەو تووشبووانە چاکبوونەتەوە و ٤٨ تووشبووشیان گیانیان لەدەستداوە.  ئەمە لە کاتێکدایە بەڕێوەبەرایەتی خۆسەر لە رۆژئاوای کوردستان ئەم هەفتە بڕیاری دا شوێنە گشتییەکان لە ناوچەکانی ژێر دەسەڵاتی بکاتەوە.  لە ئاستی سووریاش تاوەکو ئێستا ٣٦٥٤ کەس تووشی کۆرۆنا بوون، ٨٨٩ تووشبوویان چاکبوونەتەوە و ١٦٣ تووشبووشیان گیانیان لەدەستداوە.