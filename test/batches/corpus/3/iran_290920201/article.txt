سەعید خەتیبزادە، گوتەبێژی وەزارەتی دەرەوەی ئێران، لە کۆنفرانسی رۆژنامەڤانیی رۆژانەیدا رایگەیاند، ئێران رێگە بە گواستنەوەی هیچ جۆرە چەک و تەقەمەنییەک لە سنوورەکانی نادات و بە وردییش پشکنینی تێپەڕبوونی کاڵاکان لە سنوورەکانیدا دەکات.  خەتیبزادە ئاماژە بەوە دەدات، جووڵەی گواستنەوەی کەلوپەلە ناسەربازییەکان لە ئێرانەوە بۆ وڵاتانی دراوسێی بەشێوەیەکی ئاسایی بووە و "ئەو ئۆتۆمبێلە بارهەڵگرانەی کە گومانیان لێدەکرا چەک و تەقەمەنییان گواستبێتەوە لەدوای پشکنینەکان دەرکەوت کە کەلوپەلی بازرگانییان پێبووە. "  دوو رۆژە شەڕوپێکدادان لەنێوان هەردوو وڵاتی ئەرمینیا و ئازەربایجان لەسەر هەرێمی ناگۆرنی قەرەباخ دروستبووە و بەگوێرەی دوایین ئاماری ئەمڕۆ ١٠ کەسی سیڤیل لە ئازەربایجان و ٢ لە ئەرمینیا کوژراون، بەو جۆرەش کۆی گشتیی کوژراوان لە سەرەتای سەرهەڵدانی شەڕەوە بۆ ٩٨ کەس بەرزبووەتەوە.  سەرباری ئەوەی رۆژانە بەهۆی ئەو شەرەوە خەڵکی سڤیل دەبنە قوربانیی، کەچی بەشێك لە ئەرمینییەکان هەڵگیرسانی شەڕ لەگەڵ ئازەربایجان بە یەکلاییکەرەوە دەزانن.  لوزینا هەیراپیتیان مامۆستایە لە ئەرمینیا و دەڵێت، "من نازانم کاریگەری شەڕی درێژخایەن چی دەبێت، بەڵام من تەنیا بیر لە ژمارەی ئەو قوربانییانە دەکەمەوە کە رۆژانە تۆماردەکرێن. بێگومان ئێمە لە شەڕێکی درێژخایەن نیگەرانین، بەڵام دواجار دەبێت گەل و سوپامان ئامادەی شەڕێکی لەو جۆرە بێت".  لە ساڵی ١٩٨٨ وە کێشەی نەتەوە و جوگرافیا لەنێوان ئەرمینیا و ئازەربایجاندا هەیە و لە دوای ساڵی ١٩٩٤ وە، کێشەکان زۆربەی جار بۆ پێکدادانی سەربازی سەر سنوورەکان دەگۆڕدرا.  ئێدگار گازاریان، نووسەر و وەرگێڕە لە ئەرمینیا و دەڵێت: " لەوانەیە خەڵک ترسا بن، چونکە ئێمەی ئەرمینی نامانەوێت سەرباز ببینین بکوژرێن، بەڵام دواجار هەر دەبێت ئەو شەڕە بکرێت، من پێم باشترە شەڕ ببێت و یەکجار ئازاد ببین باشترە لەوەی کە لە ئاشتییەکی ساختەدا بژین کە تێیدا ناوە ناوە خەڵک و سەرباز دەکوژرێت".  لەکۆی ١٣٨ وڵاتی جیهان، ئەرمینیا لەڕووی توانا سەربازییەکانەوە لە پلەی ١١١ دایە، لەکاتێکدا ئازەربایجان لەهەمان ریزبەندیدا لە پلەی ٦٤ دایە. بەڵام تیگران ئاڤگایان گەنجێکی ئەرمەنییە و ئەندازیاری کۆمپیوتەرە دەڵێت: " من لە شەڕ ناترسم، چونکە ئێمە سوپایەکی بەهێزمان هەیە و زۆربەی گەلەکەمان ئامادەیە وەک خۆبەخش بچێتە ریزەکانی پێشەوەی شەڕ، ئێمە جگە لە شەڕکردن هیچ بژارەیەکی دیکەمان نییە".  رۆژی یەکشەممە جارێکی دیکە پێکدادانی سەربازی لەنێوان هێزەکانی سوپای ئازەربایجان و جوداخوازە ئەرمینییەکانی هەرێمی ناگۆڕنی قەرەباخ، لەسەر سنووری نێوان ئازەربایجان و ئەرمینیا روویدا. ئەوە یەکەمجار نییە ئەو ناوچەیە پێکدادانی سەربازیی نێوان هەردوو وڵات بەخۆوە دەبینێت. لە راستیدا جەنگی ئەو ناوچەیە، رووداوێکە ناوە ناوە سەرهەڵدەداتەوە، بەڵام کێشەکە لەوە قوڵترە کە ئێستا دێتە بەرچاو، ناکۆکییەکە رەگێکی مێژوویی گەورەی هەیە.  نوێترین پێکدادانەکانی نێوان هەردوو وڵات، کوژرانی ١٦ سەرباز و چەندین کەسی سڤیلی لێکەوتەوە. میدیاکان گوتیان ئەوە تووندترین پێکدادانی نێوان هەردوو وڵاتە لە دوای ٢٠١٦ ەوە. رووداوەکە جارێکی دیکە سەقامگیریی باشووری ناوچەی قەوقازی خستەوە بەردەم مەترسیی گەورە، بەتایبەت کە ناوچەکە رێڕەوێکی گرنگی هێڵەکانی گواستنەوەی نەوت و گازە بۆ بازاڕەکانی جیهان. شەڕەکەش لە شەڕێکی تەنیا سەربازیی قووڵترە و ئابووریی، بەشێکی گەورەی پێکهێنەری ململانێکەیە.  هەردوو وڵات، ئەوپەڕی ئامادەباشیی سوپاکانیان راگەیاند، حکومەتی ئازەربایجان چەکهەڵگرتنی گشتی لە وڵاتدا لەسەر زاری حیکمەت حاجییڤ، جێگری سەرۆکی وڵاتەوە، لە میدیای ناوخۆییدا راگەیاند و قەدەخەی هاتووچۆیشی سەپاند، دواتر حکومەتی ئەرمینیاش هەمان دۆخی لەناکاوی لە وڵاتدا سەپاند، بانگهێشتی هێزە یەدەگەکانی وڵاتەکەی کرد بۆ چەکهەڵگرتن. ئەو رێوشوێنە لەناکاوانە و ئامادەسازیی هەردوو وڵات بۆ جەنگی سەرتاسەری، وێڕای داواکارییە نێودەوڵەتییەکان بۆ دانبەخۆداگرتن، سەرەتاکانی ئاماژەن بۆ بەردەوامبوون و فراوانبوونی جەنگی نێوان هەردوو وڵات، بەتایبەت کە دۆسێ ئاڵۆزەکە دەستی زیاتر لە وڵاتێکی ناوچەکەی لە پشتەوەیە.