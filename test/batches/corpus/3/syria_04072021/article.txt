فەرمانگەی پەیوەندییەکانی دەرەوەی بەڕێوەبەرایەتیی خۆسەر لەبارەی نێوەندگیری رووسیا رایگەیاند: "بەڕێز سێرگی لاڤرۆڤ وەزیری دەرەوەی رووسیا باسی لە ئەنجامدانی دیالۆگ لەگەڵ حکومەتی سووریا کرد، ئێمە ئەوە وەکو هەنگاوێکی ئەرێنی بۆ چارەسەری دەبینین.. بۆیە بەڕێوەبەرایەتیی خۆسەری باکوور و رۆژهەڵاتی سووریا پشتڕاستی دەکاتەوە، کە ئالۆزییەکانی سووریا تەنیا لە رێگای دیالۆگی سووری - سووری چارەسەر دەبن. "  بەڕێوەبەرایەتیی خۆسەر لە راگەیێندراوەکەیدا هیواخوازە رووسیا رۆڵێکی ئەرێنی لەو دیالۆگەدا ببینێت و دەڵێت: "ئێمە بۆ دیالۆگی نیشتمانی ئامادەین و بۆ ئەوەش چەندین کۆبوونەوە لەگەڵ حکومەتی شام کراون. رووسیا دەزانێت ئەنجامی سەرنەگرتنی ئەو کۆبوونەوانە حکومەتی شامە، چونکە دەیەوێت دۆخی سووریا بگەڕێنێتەوە پێش ساڵی ٢٠١١. "  بەڕێوەبەرایەتیی خۆسەر لە راگەیێندراوەکەیدا شام بەوە تۆمەتبار دەکات، کە جیددی نییە لە دیالۆگ: "کێشەی سەرەکی ئەوەیە شام گۆڕانکارییەکان قبوڵ ناکات و لەسەر زیهنیەتی خۆی بەردەوامە، کە لەئەنجامدا ئەو ئاڵۆزییە روویداوە. بۆیە حکومەتی شام بەشێوەیەکی جیددی دیالۆگ ناکات، نەک تەنیا لەگەڵ بەڕێوەبەرایەتی خۆسەر، بەڵکو لەگەڵ لایەنەکانی دیکەی سووریاش".  فەرمانگەی پەیوەندییەکانی دەرەوەی بەڕێوەبەرایەتیی خۆسەر دەڵێت ئەوان مەرجیان هەیە بۆ دیالۆگ لەگەڵ حکومەتی سووریا، وەک ئەوەی لە راگەیێندراوەکەیاندا هاتووە: "وەکو بەڕێوەبەرایەتیی خۆسەر ئێمە ئامادەین دیالۆگ لەگەڵ حکومەتی سووریادا بکەین، بەڵام بە مەرجێک تایبەتمەندیی هەرێمەکەمان و فیداکاری تێکۆشانی دژی تیرۆر، لەبەرچاو بگیرێت. "  رۆژی ٢ - ٧ - ٢٠٢١ سێرگی لاڤرۆڤ، وەزیری دەرەوەی رووسیا پێشوازی لە شاندێکی ئۆپۆزیسیۆنی سووریا کرد، بەگوێرەی راگەیێندراوێکی وەزارەتی دەرەوەی رووسیا، لاڤرۆڤ رایگەیاندووە وڵاتەکەی بەردەوام بێت لە بەھێزكردنی دانوستاندنی گشتگیر لە نێوان لایەنەكانی سووریا، ئەویش لە پێناو ئاساییکردنەوەی رەوشی سووریا.