دەستپێشخەری نیشتمانیی کوردی سووریا، ئەمڕۆ دووشەممە، لە راگەیێندراوێکدا رایگەیاند: "لیژنەی سەرکردایەتیی دەستپێشخەری نیشتمانیی کوردی سووریا کۆبووەوە و چەند بڕیارێکی دا؛ سەبارەت بە هەڵبژاردنی سەرۆکایەتی سووریا، کە بڕیارە لە ٢٦ی ٥ی ٢٠٢١ دا بەڕێوەبچێت بۆ هەڵبژاردنی سەرۆککۆمار".  هەر لە راگەیێندراوەکەدا هاتووە: "دەستپێشخەری نیشتمانیی کوردی سووریا پاڵپشتی بەربژێرکردنی دکتۆر بەشار حافز ئەسەد بۆ پۆستی سەرۆککۆمار دەکات. داوا لە پێکهاتەکانی دیکەی گەلی مەزنی سووریا دەکەین بە فراوانی بەشداربن لەو هەڵبژاردنە، کە سەرباری هەموو ئاستەنگەکان و سەختی دۆخی ئابووری و بژێوی ژیانی هەموو سوورییەکان؛ شایستەیەکی نیشتمانی و دەستوورییە، هەروەها دوای دە ساڵ لەو جەنگە ستەمکارانەی بەسەر سووریا سەپێندراوە، ئەو هەڵبژاردنە لە بەرژەوەندیی کورد و نیشتمانیی سووریایە".  دەستپێشخەری نیشتمانیی کوردی سووریا پێیوایە: "بەڕێوەچوونی ئەو هەڵبژاردنە لە وادەی دەستووری خۆیدا وێستگەیەکی نیشتمانییە و دەربازبوونێکە لە قۆناخی جەنگ و کاولکاری بۆ قۆناخێک کە زەمینە دەرەخسێنێت بۆ چارەی سیاسی و ئاشتەوایی نیشتمانی و گەیشتن بە رێککەوتنێکی کۆمەڵایەتی و دەستوورێکی نوێ، دان بە گەلی کورد و مافە نەتەوەییە رەواکانی بنێت، هەروەها ژیانی نیشتمانیی لە سووریا لە نێوان هەموو پێکهاتەکان رێکبخات و سووریا ئاوەدان بکاتەوە و ئاسایش و سەقامگیری لە هەموو سووریا جێگیر بکات".  وا بڕیارە هەڵبژاردنی سەرۆککۆماری سووریا لە رۆژی ٢٦ی ئەم مانگەدا بکرێت، هەرچەندە ٥١ کەس خۆیان بەربژێر کردبوو، بەڵام دەزگای هەڵبژاردنی ئەو وڵاتە تەنیا شیاوبوونی سێ کەسی پەسند کرد، ئەوانیش بەشار ئەسەد، سەرۆکی ئێستای سووریا، عەبدوڵڵا عەبدوڵڵا و مەحموود مەرعی.  عومەر ئۆسێ، سەرۆکی دەستپێشخەری نیشتمانیی کوردی سووریا، کە پێشتر ئەندامی ئەنجوومەنی گەلی سووریا بوو، سەبارەت بە پشتگیریکردنی بەشار ئەسەد لەو هەڵبژاردنە  بە تۆڕی میدیایی رووداوی راگەیاند: "هیچ بژارەیەکمان نییە جگە لە بەردەوامبوونی سەرۆک بەشار ئەسەد نەبێت، ئەگەریش کورد دەنگی پێبدات یان نا؛ ئەوا سەرۆک بەشار ئەسەد لە هەڵبژاردنی داهاتوودا هەر سەردەکەوێت، چونکە ئەو رکابەری راستەقینەی نییە".  سەبارەت بە بوونی ئۆپۆزیسیۆن و رکابەری بەشار ئەسەد، عومەر ئۆسێ دەڵێت: "ئێستا هیچ ئۆپۆزیسیۆنێکی عەلمانی و دیموکراسی لە سووریا نەماوە، چونکە لایەنەکانی ئۆپۆزیسیۆن لە سووریا رەوتی ئیسلامیی تووندڕەون و نۆکەری تورکیان، بە بەڵگەی ئەوەی عەفرین و سەرێکانییان داگیرکردووە، بۆیە هەڵوێستی ئەوان بەرامبەر کورد هەزار جار لە هەڵوێستی دەسەڵاتی سووریا بەرامبەر بە کورد خراپترە، لە کاتێکدا ئەوەی ماوەتەوە وەک ئۆپۆزیسیۆنی عەلمانی لە هەموو سووریا تەنیا کوردە، کەچی ئێمەی کورد کارتەکانمان خراپ بەکاردەهێنین و هەلەکان ناقۆزینەوە".  پێشتر هەوڵێک هەبوو بۆ لێکنزیکبوونەوەی قامشلۆ و دیمەشق، بە تایبەتی دوای ئەوەی دۆناڵد ترەمپ، سەرۆکی پێشووی ئەمریکا بڕیاری دا هێزەکانی ئەمریکا لە سووریا بکشێنێتەوە و تورکیاش پەلاماری بەشێک لە خاکی رۆژئاوای کوردستانی دا.  عومەر ئۆسێ دەڵێت: "سەرباری ئەوەی سەرۆک بەشار ئەسەد فڕۆکەیەکی نارد بۆ قامیشلۆ بۆ گواستنەوەی سەرکردە کوردەکان بۆ دیمەشق بۆ ئەوەی راستەوخۆ گفتوگۆ بکەن، بەڵام ئەو سەرکردانە ئەو هەلە مێژووییەیان لەدەستدا و نەهاتن بۆ دیمەشق، لەو کاتەی دەسەڵات لە دیمەشق لاواز بوو و دەکرا زۆر دەستکەوتی بۆ کورد هەبووایە، بۆیە ئەگەر دۆخەکە بەو شێوەیەی ئێستا بەردەوام بێت، گەلی کوردیش هاوشێوەی ئاشوورییەکان هەموو بەرەو هەندەران هەڵدێن و لە سووریا نامێنن".  ئۆسێ هیوای بە هەڵبژاردنەوەی بەشار ئەسەد هەیە و دەڵێت: "ئێمە هیوامان بە سەرۆک بەشار ئەسەد هەیە لە خولی نوێی سەرۆکایەتی چارەیەکی دادگەریی بۆ پرسی رەوای کورد لە سووریا بدۆزێتەوە، چونکە گەلی کورد ٧٠ ساڵە تاوەکو ئێستاش بەهۆی ستەمی حیزبی بەعسەوە پەراوێزخراوە".