بەپێی راپۆرتی وەزارەتی کار و خۆشبژێویی کۆمەڵایەتی ئێران، هێڵی هەژاریی لە ساڵی ٢٠٢٠ بەراورد بە ساڵی رابردوو ٣٨ % بەرزبووەتەوە. هۆکاری ئەمەش بۆ هەڵاوسان لە بەشەکانی خۆراک و خانووبەرەدا دەگەڕێتەوە.  بەپێی ئەو راپۆرتە، هێڵی هەژاریی لە ساڵی ٢٠٢٠ بۆ تاکەکەس یەک ملیۆن و ٢٥٤ هەزار تمەن، واتە ٥٠ دۆلار بووە، بەڵام بۆ خێزانێکی ٤ کەسی ٣ ملیۆن و ٣٨٥ هەزار تمەن، واتە نزیکەی ١٣٠ دۆلار بووە.  پێشتر هەندێ لە بەرپرسان لە ئێران رێژەی هەژارییان زۆر لەوە زیاتریش لە قەڵەم دەدا. مورتەزا بەختیاری، بەرپرسی کۆمیتەی هاریکارییەکانی ئیمام، گوتی: لە ساڵی ٢٠١١ ەوە تاوەکوو ٢٠٢٠ هێڵی هەژاریی لە ٩٥٠ هەزار تمەنەوە بۆ ١٠ ملیۆن تمەن بەرزبووەتەوە.  ئەحمەد تەوەکولی، ئەندامی ئەنجوومەنی دەستنیشانکردنی بەرژەوەندییەکانی کۆماری ئیسلامیی ئێران، سەرەتای بەهاری ٢٠٢١ گوتی: " ٦٠ % ی خەڵکی ئێران لە ژێر هێڵی هەژاریدا دەژین".  لە راپۆرتەکەدا هاتووە، هەڵاوسان و داتەپینی ئابووری، کە لە گەمارۆکان و کۆرۆناوە سەرچاوە دەگرن، بژێویی خەڵکی لەگەڵ دژواریی بەرەوڕوو کردووە و گوشاری زیاتری بۆ توێژە کەمداهاتەکان هێناوە.  راپۆرتەکە دەڵێت: "رێژەی هەژاریی لە ساڵی ٢٠١٩ نزیکەی ٣٢ % بووە، بەڵام ئەم دۆخە لە ساڵی ٢٠٢٠ دا خراپتر بووە. لە ساڵی ٢٠١٩ دا زیاتر لە ٢٦ ملیۆن کەس داهاتیان کەمتر لە هێڵی هەژاریی بووە".  ئەوە یەکەمجارە ناوەندێکی فەرمیی لە ئێران لێکۆڵینەوە لە هێڵی هەژاری دەکات. ئەو راپۆرتە پێشبینی کردووە، بەهۆی بەرزبوونی رێژەی هەڵاوسانی خۆراک و خواردنەوەکان و هەروەها کاڵا و کەلوپەلەکان، ژیانی خێزانێکی کەمداهات لە ساڵی ٢٠٢٠ دا خراپتریش بووبێت.  وەزارەتی کار و خۆشبژێویی کۆمەڵایەتی، رەوشی هەژاریی ساڵی ٢٠٢٠ی تاوتوێ نەکردووە و هۆکاری ئەمەشی بۆ نەبوونی زانیاری گەڕاندووەتەوە و دەڵێت: ساڵی ٢٠١٩ یەک لەسەر سێی کۆی دانیشتووانی ئێران لەژێر هێڵی هەژاریدا بوون، واتە لە هەر سێ کەس، کەسێک هەژار بووە.  لەو راپۆرتەدا هاتووە، لە ١٠ ساڵی رابردوودا ئاستی خۆشبژێویی خەڵک لە ئێران بەردەوام دابەزیوە، بە جۆرێک کە ساڵی ٢٠١٩ دا ٢٦ ملیۆن و ٥٠٠ هەزار کەس لەژێر هێڵی هەژاریدا ژیاون.  لێکۆڵینەوەکان دەریانخستووە، خەڵکی هەژار و کەمداهات بەشی زۆری داهاتیان بۆ دابینکردنی خۆراک تەرخان دەکەن.  بەپێی راپۆرتەکەی وەزارەتی کار، کۆرۆنا لە بەهاری ساڵی ٢٠٢٠ دا زیاتر لە یەک ملیۆن و ٥٠٠ هەزار هەلیکاری لەنێو برد، کارەکانیش ئەوانە بوون کە خەڵکی توێژە کەمداهاتەکان کاریان تێیاندا دەکرد.  بەگوێرەی راپۆرتەکە داهاتی تاکەکەس لە دەیەی رابردوو ٢٠١١ - ٢٠٢١ رووی لە دابەزین کردووە، بۆ نموونە لە ساڵی ٢٠١٩ داهاتی تاکەکەسێک لە چاو ساڵی ٢٠١١ نزیکەی ٣٤ % کەم بووەتەوە.