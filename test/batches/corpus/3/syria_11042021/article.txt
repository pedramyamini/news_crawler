راپۆرتەکە رۆژی ١٠ی نیسانی ٢٠٢١ بڵاوکراوەتەوە. بەپێی ناوەڕۆکەکەی ئەو هێزانە سەرانە لە جووتیارانی ناوچەکە وەردەگرن، بە تایبەتی ئەوانەی باخی زەیتوونیان هەیە.  حیزبی یەكێتیی دیموكراتی كورد لە سووریا لە راپۆرتەکە باس لە گرووپێک دەکات بە ناوی كەتیبەی سەمەرقەند سەر بە لیوای وەقاس لە عەفرین، کە دەستی بەسەر هەزاران دار زەیتوونی خەڵكی ناوچەكە گرتووە و سەرانەیان لێوەردەگرێت.  لە راپۆرتەكەدا باس لەوەكراوە، ئەو گرووپە منداڵێك و كەسێكی سڤیلیان بەهۆی رق و كینە و هەڵچوونێكی كاتی كوشتووە. خەڵک بە هەڕەمەکی دەستگیر دەکەن و دوای ماوەیەك بەپارە ئازادیان دەكەن. دەستدرێژی دەکەنە سەر ژنان. هاوكات رێكخراوەكانی سەر بە وەقفی ئاینەكانی توركیا و لە رێگەی چەند رێكخراوێكی بەناو خێرخوازییەوە كار دەكەن بۆ گۆڕینی كولتوور و شێواندنی شوناسی ناوچەكە.   هەر بەگوێرەی راپۆرتەكە، هەڕەشە لەو خێزانانە دەكەن كە لە عەفرین دەرچوون و لەناوچەكانی ژێر دەسەڵاتی خۆسەر نیشتەجێن، ئەگەر نەگەڕێنەوە، دەست بەسەر موڵك و ماڵیاندا دەگیرێت و بەردەوام سەرانەیان لێوەردەگرن و بەهەر هۆكارێكیش بێت، هێرش دەكەنە سەریان و ئازار و ئەشكەنجەیان دەدەن.   لە بەشێكی دیكەی راپۆرتەكەدا باس لەوەكراوە، فەرماندەیەك بەناوی محەممەد جاسم ناسراو بە "ئەبو عەمشە" کە بەرپرسی ناردنی چەكداران بووە بۆ قەرەباخ بۆ شەڕكردن لە دژی سوپای ئەرمینیا.  دەستی بەسەر مووچەی ئەو چەکدارانەدا گرتووە، چەکدارەکان چوونەتە بەردەم باڵەخانەی سەرای کۆن كە بارەگای فەرماندەیی سوپای توركیای لێیە و سكاڵایان لە دژی ئەو فەرماندەیە تۆمار کردووە و گوتوویانە: "لە قەرەباخ شەڕمان كردووە، بەڵام مووچەمان نادەنێ".   حیزبی یەكێتیی دیموكراتی كورد لە سووریا شارەدێی كەفر سەفرەی بە نموونە هێناوەتەوە کە پێنج كیلۆمەتر لە باكووری شاری جەندرێس دوورە. پێشتر ژمارەی دانیشتووانەکەی ١٢٠٠ خێزان بووە. بەڵام ئێستا تەنیا ٤٠٠ خێزانی تێدایە.  بەپاساوی بوونی تەرم و مین و بۆمبی چێندراو، رێگە بە بەشێكی زۆری خەڵكی ناوچەكە نەدراوە بگەڕێنەوە سەر ماڵ و حاڵیان.  بەڵام بە گوێرەی راپۆرتەکە: " ٤٠٠ خێزانی گرووپە چەکدارەکان براونەتە سەر خانوو ماڵی کەسانی رەسەنی شارەکە و داگیریان کردوون".  بەگوێرەی راپۆرتەکە خانووی ١١ هاووڵاتی شارۆچکەکە بەهۆی بۆردوومانەوە رووخاون، دوای "داگیرکردن"یشی گرووپە چەکدارەکان کەلوپەلی ماڵان و ئامێرە كارەباییەكان و چەندین تراكتۆر و ئامێری كشتوكاڵی و ئۆتۆمبێلیان دزیوە.  بەپێی راپۆرتەکە ٧ هاووڵاتی گوندی کەفر سەفرە بە رووداوی جۆراوجۆر گیانیان لەدەستداوە. لەوانە تەقەکردنی راستەخۆ لەلایەن چەکدارەکانەوە، بۆردوومانی سوپای تورکیا، تەقینەوەی مین و ئەشکەنجەدان.  گرووپە چەكدارەكانی "كەتیبەی سەمەرقەند" سەر بە "لیوای وەقاس" کە شاروچکەکەی كۆنتڕۆڵ كردووە و ماڵەكانی دكتۆر خەلیل محەممەد موراد و هەروەها ئەندازیار جەلال محەممەد موراد و شەرەفەددین خەلیل مورادیان كردووەتە بارەگای خۆیان. ماڵی موراد رەشید مەحموودیش كراوەتە بارەگای سوپای توركیا و باڵەخانەی گۆڕستانی شەهید سەیدۆ و مەزارگەی شێخ محەممەد كراونەتە گرتووخانە.  دانیشتووانی ئەو شارۆچکەیە بە کشتوكاڵ و ئاژەڵدارییەوە خەریکن، بەڵام بەهۆی سەرانەی چەکدارانەوە خێر لە بەرهەمەکانیان نابینن. راپۆرتەکە دەڵێت: "چەکدارەکان ١٥ % ی داهاتی زەیتوون وەک سەرانە لە جووتیاران دەسەنن. دەستیان بەسەر زیاتر لە ٢٠ هەزار دار زەیتووندا گرتووە. دەستیان بەسەر کێڵگەی کەسێک بەناوی  بەرزان خەلیل موراددا گرتووە، دواتر بە ٥٠٠٠ دۆلار پێیانداوەتەوە".   هەروەها چەکدارەکان هەڕەشەی دەستبەسەرداگرتنی زەوی و زاریان لە چەند کەسێک کردووە،  لەوانە دەست بەسەر ١١٥٠ دار زەیتوونی کەسێکدا گیراوە تاوەکو ئەوکاتەی كوڕەكانی لە حەلەب دەگەڕێنەوە. هاووڵاتییەکی دیکە هەڕەشەی دەستبەسەرداگرتنی خانووەکەی لێکراوە، ئەگەر کوڕەکانی، کە قوتابین لە حەلەب، نەگەڕێنەوە.