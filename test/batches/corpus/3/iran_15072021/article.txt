بەیانی ئەمڕۆ پێنجشەممە ١٥ی تەمموزی ٢٠٢١ تەرمی شەش هاووڵاتی دۆزرانەوە کە بەهۆی لافاوەکەوە خنکابوون. شەوی رابردووش لە ژێر داروپەردووی خانوویەکدا کە بەهۆی لافاوەکەکەوە داڕمابوو تەرمی ژنێک بە ناوی هاجەر مەرت هێنرایە دەرەوە.  هەروەها چوار کەس بە برینداری رزگارکراون و گەڕانی تیمەکان بۆ دۆزینەوەی کەسێکی دیکەش بەردەوامە.    رەجەب تەیب ئەردۆغان سەرۆککۆماری تورکیا پەیامێکی بڵاوکردەوە و رایگەیاند، لەو کارەساتەدا، چەند کەسێک بێسەروشوێن بوون. سێ وەزیرمان لەوێن، پارێزگار و هەموو لایەنە پەیوەندیدارەکان بەردەوامن لەسەر کارەکانی گەڕان.  شەوی رابردوو ١٤ی تەمموزی ٢٠٢١ بارانێکی بە لێزمە پارێزگای ریزەی گرتەوە و لە شەش شارۆچکەی ئەو پارێزگایە ئاوی جۆگە و رووبارەکان بەرزبووەوە و بەهۆی لافاوەوە رێگاکان بەرووی هاتووچۆدا داخران.   ره‌فعه‌ت ئۆزه‌ر، سه‌رۆكی شاره‌وانیی گونه‌یسو ئەمڕۆ پێنجشەممە رايگه‌یاند، به‌هۆی ئه‌و بارانه به خوڕه‌ی ئێواره‌ی دوێنێ ناوچه‌كه‌ی گرتووه‌ته‌وه، لافاو و رۆچوونی زه‌وی له شارۆچكه‌كه روویداوه و به‌م هۆیه‌وه نه‌تواندراوه كاره‌با بدرێته شارۆچكه‌كه.  رەفعەت ئۆزه‌ر ئاماژەی بەوەدا بەهۆی رۆچوونی زه‌وی رێگه‌ی هه‌شت گه‌ڕه‌ك گیراون و ناتوانن پێیان بگەن. هەروەها ئەو شوێنانەیان چۆڵكردووە كه مه‌ترسییان له‌سه‌ر بووە و دانیشتووانی ئەو شوێنانەیان بۆ به‌شه ناوخۆییەکانی قوتابخانه‌كان گواستووەتەوە.  سه‌رۆكی شاره‌وانیی گونه‌یسو دەڵێت، دوای پاككردنه‌وه‌ی شارۆچكه‌كه دەست دەکەن بە دەستنیشانکردنی زیانه‌كان.   شەوی رابردوو لەسەر راسپاردەی رەجەب تەیب ئەردۆغان سەرۆککۆماری تورکیا و سەرۆکی گشتیی ئاکپارتی، هەریەک لە سلێمان سۆیلو وەزیری ناوخۆ، موراد کوروم، وەزیری ژینگە و باژێرڤانی و عادل کارائیسماعیلئۆغڵو وەزیری گەیاندن و ژێرخانی تورکیا سەردانی ناوچەکەیان کرد و لە بەڕێوەبەرایەتی کارەساتی لەناکاو و فریاگوزاریی تورکیا (ئافاد) لەگەڵ کاربەدەستانی ریزە کۆبوونەوە.  سلێمان سۆیلو وەزیری ناوخۆ رایگەیاند، بەهۆی لافاوەکەوە رێگای نزیکەی ٥٣ گوند داخراون و سەرجەم بەڕێوەبەرایەتییەکان ئامێری کارکردن و تیمیان رەوانەی ناوچەکە کردووە.