ئەحمەد عەلی گودەرزی، فەرماندەی پاراستنی سنووری ئێران گوتی، دەروازەی سنووری مێهران تەنیا بۆ بازرگان، وەبەرهێنەر، هەڵگرانی ناسنامەی ئێرانی - عێراقی، نەخۆش و خوێندکاران کراوەیە و دەتوانن هاتووچۆی پێدا بکەن.  دەروازەی سنووری مێهران لە پارێزگای ئیلام لە رۆژهەڵاتی کوردستان بەهۆی نزیکبوونی بە ناوەندی عێراق و هەروەها شوێنە ئایینی و پیرۆزییەکانەوە، هاتووچۆی زۆری پێدا دەکرێت.  بەرپرسانی ئێرانی دەڵێن، حکومەتی عێراق رێگە بە کردنەوەی دەروازەی سنووریی مێهران نادات و هۆکاری ئەمەش بۆ تەشەنەسەندنی کۆرۆنا دەگەڕێننەوە.  لە ماوەی دوو ساڵی رابردوودا کە کۆرۆنا تەشەنەیسەندووە، هاتووچۆی گەشتیاریی و زیارەتکاران لەو دەروازەیەشەوە کەمبووەتەوە، بەڵام پێش هاتنی کۆرۆنا، قاسم سلێمانی دەشتەکی، پارێزگاری پێشووی ئیلام، بەهاری ساڵی ٢٠١٨ گوتی، ساڵانە نزیکەی ٤ ملیۆن و ٦٠٠ هەزار زیارەتکار لەو دەروازەیەوە هاتووچۆ دەکەن.