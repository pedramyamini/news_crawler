ئەمڕۆ دووشەممە ٢٠٢٠/٠٩/٢٨ محەممەد جەواد زەریف، وەزیری دەرەوەی ئێران لە تویتێكدا لە تۆڕی کۆمەڵایەتیی تویتەر عەلی سیستانی، مەرجەعی باڵای ئایینی شیعەی عێراقی بە قەڵای پارێزرەر بۆ عێراقییەكان و دەستەبەرکەری چەسپاندنی ئاسایش لە ناوچەكە ناوبرد.  وەزیری دەرەوەی ئێران ئاماژەی بەوە دا، وڵاتەكەی رۆڵی سیستانی لە چەسپاندنی ئاساییش، سەقامگیری، پاراستنی سەروەری و یەكێتیی خاكی عێراق بەرز دەنرخێنێت.  هاوكات سەعید خەتیب، گوتەبێژی وەزارەتی دەرەوەی ئێران لە كۆنگرەیەكی رۆژنامەڤانیدا گوتی، "ئەو رەخنانەی رۆژنامەی كەیهان ئاراستەی عەلی سیستانی، مەرجەعی باڵای ئایینی شیعەی عێراقی كردووە هیچ پەیوەندییان بە دەسەڵاتدارانی فەرمیی كۆماری ئیسلامیی ئێرانەوە نییە، چونكە دەسەڵاتی ئیسلامی لەسەر بنەمای مەرجەعیەت بونیادنراوە، مەرجەعیەتیش لە ئێران و عێراق پارێزەری ئاشتی و ئاساییش و سەقامگیرییە لە هەردوو وڵات. "  سەعید خەتیب گوتیشی، "رۆڵی سیستانی لە عێراق جێگرەوەی نییە، هەروەها پێگەیەكی باڵایشی لەلای شیعەكانی جیهان هەیە. "  حوسێن شەریعەتمەداری، سەرنووسەری رۆژنامەی کەیهان لە گوتاری دەستپێکی چاپی رۆژی یەکشەممە ٢٠٢٠/٠٩/٢٧ ـی رۆژنامەکەدا نووسیویەتی: "داوای سیستانی لە نەتەوە یەکگرتووەکان بۆ ئەوەی سەرپەرشتیی هەڵبژاردنی پەرلەمانی عێراق بکات، لە ئاست و پێگەی ئەودا نییە و ئەوە مایەپووچبوونی سیاسییە بۆ عێراق. "  حوسێن شەریعەتمەداری لە گوتارەکەیدا گوتوویەتی: "پێموایە هەڵەیەک لە راپۆرتی دیمانەی سیستانی لەگەڵ نوێنەری نەتەوە یەکگرتووەکاندا هەیە و نووسینگەکەی لەوەدا ورد نەبووە، بۆیە داوا لە نووسینگەی سیستانی دەکەم ئەو راپۆرتە راستبکاتەوە. "  ئەو داوایەی سیستانی لە کاتێکدایە کە بڕیارە هەڵبژاردنی پێشوەختەی پەرلەمانی عێراق لە ٦ ـی حوزەیرانی ساڵی ٢٠٢٠ بەڕێوەبچێت.