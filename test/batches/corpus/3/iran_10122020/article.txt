کلیپەکە لە تەکیەی موعاون ئەلموڵکی کرماشان، تۆمارکراوە، کچێکی بێ لەچک لەو شوێنە ئاینییە دەردەکەوێت.   بەرپرسانی فەرهەنگیی کرماشان دەڵێن کلیپەکە لەو شوێنە تۆمارنەکراوە، بەڵکو فۆتۆشۆپە و ساڵی ٢٠١٦ چاککراوە. بەڵام ئەمانە پۆلیس و دامودەزگا دادوەرییەکانی رازی نەکرد.  پۆلیسی کرماشان ئەم کلیپەی بە "لادان" لە نۆرمە کۆمەڵایەتییەکان لە قەڵەمداوە. پۆلیسی کرماشان دەڵێت:  ئەمجۆرە هەڵسوکەوتانە قبوڵ ناکەن.  حەسەن حەیدەری، بەرپرسی پۆلیسی ئاسایشی گشتیی کرماشان دەڵێت: "پۆلیس بەکۆکردنەوەی زانیاری توانی شوێنی ژیانی کچەکە ئاشکرا بکات و دوای هاوئاهەنگی لەگەڵ بەرپرسانی دادوەری، کچەکە و وێنەگرەکە دەستبەسەرکران".  تەکیەی موعاون ئەلموڵکی کرماشان ١٢٠ ساڵ لەمەوبەر و لە سەردەمی پاشایەتیی قاجارەکان دروستکراوە، شوێنێکە بۆ ماتەمگێڕانی ئیمام حوسێن، سێهەمین ئیمامی شیعەکان.  رۆژی سێشەممەی رابردوو هەندێک لە موحافیزکارەکان بۆ ناڕەزایەتی دەربڕین لە تەکیەی موعاون ئەلموڵک کۆبوونەوە. یوسف ئەحمەدی، بەڕێوەبەری پڕوپاگەندەی ئیسلامیی کرماشان، بەرپرسانی کولتووریی کرماشان بە "کەمتەرخەم" وەسفکردن و داوای لە کاردانیانی کرد.  پێش کلیپەکەی تەکیەی موعاون، هەر لە کرماشان رێکلامێکی پێشانگایەکی فرۆشتنی جلوبەرگیش هەرای نایەوە، کاتێک دوکانێکی جلوبەرگ بە دوو ئافرەت رێکلامی بۆ بەرهەمەکانی دەکرد. پۆلیس وێنەگرانی ریکلامەکەی دەستگیرکردن و دووکانەکەشی داخست.  ئاژانسی تەسنیم دروستکردنی ئەم کلیپانەی وەک "پیلانێکی ئیسرائیلی گەورە و برەودانی بێدینی"  لە قەڵەمدا و دەڵێ: "لەم بوارەدا هەندێ گرووپ چالاکن و بە دانانی نووسینگەی راهێنان، پەرە بە مۆدێلینگ دەدەن".   کۆماری ئیسلامیی ئێران ماوەی ١٥ ساڵە کار بە پرۆژەیەک دەکات بەناوی دابینکردنی ئاسایشی کۆمەڵایەتی دەکات. پرۆژەیەک کە دەستێوەردانی لە بچووکترین ئازادییەکاندا کردووە، لەوانە شێوازی جلوبەرگ و مۆدیلی قژ.