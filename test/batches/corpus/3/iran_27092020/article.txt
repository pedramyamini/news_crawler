ئیرەج حەریرچی، جێگری وەزیری تەندروستیی ئێران، تووشبوونی ١٠ هەزار قوتابی بە کۆرۆنا لە کۆی ١٤ ملیۆن قوتابی بە "ژمارەیەکی کەم" دەزانێت و دەڵێت، ئەوانەی کۆرۆنایان گرتووە لە کۆمەڵگە و لەنێو خێزانەکاندا گرتوویانە، "ئەوانەش کە گیانیان لەدەستداوە نەخۆشیی دیکەیان هەبووە. "  شارەزایانی تەندروستی و هەندێک لە بەرپرسانی وەزارەتی تەندروستییش رەخنەیان لە کردنەوەی قوتابخانەکان گرتبوو لە ئێران کە پێیان وابوو دەکرێت ببێتە هۆی تەشەنەسەندنەوەی کۆرۆنا لەنێو کۆمەڵگەدا.  حکومەتی ئێران ١٩ی مانگی شوباتی ٢٠٢٠ تەشەنەسەندنی کۆرۆنای لەو وڵاتەدا راگەیاند. نزیکەی سێ هەفتە دوای ئەوە قوتابخانەکان داخران. بەڵام وەزارەتی پەروەردەی ئێران دوای وەرگرتنی مۆڵەت لە ناوەندی بەرەنگاربوونەوەی کۆرۆنا رۆژی ٥ ـی ئەیلوول بەشێوەی سنووردار قوتابخانەکانی کردەوە.  بڕیاربوو لەو ناوچانەی کە دۆخی کۆرۆنایان سوور و مەترسیدار نییە نیوەی قوتابییەکان لە سێ رۆژی هەفتەدا لە پۆلەکانی خوێندن ئامادەبن و لە ناوچە سوور و مەترسیدارەکانیش خوێندن بە ئەلیکترۆنی بێت.  لە رۆژانی رابردوودا دیسان شەپۆلێکی دیکەی کۆرۆنا لە ئێران تەشەنەی سەندووەتەوە و ئەمە بووەتە هۆی ئەوەی کە لە هەندێ پارێزگا قوتابخانەکان دابخرێنەوە.  قوتابخانەکانی پارێزگای کرماشان لە رۆژهەڵاتی کوردستان لە ئەمڕۆ  یەکشەممە ٢٠٢٠/٠٩/٢٧ ـەوە تاوەکو کاتێکی نادیار داخراون و قوتابییەکان دەبێت بە ئەلیکترۆنی بخوێنن. دەسەڵاتی داخستنی قوتابخانەکانیش دراوەتە پارێزگارەکان.