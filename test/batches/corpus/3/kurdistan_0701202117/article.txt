ئیبراهیم رەئیسی، سەرۆکی دەزگای دادی ئێران دەڵێت "کاتی بوومەلەرزەکە من هاتم و لە خزمەت هەموو ئەم بەرپرسانەدا بووم، ئەمڕۆ دەبینم ٩٨ % ی کێشەکان لەم ماوە کەمەدا چارەسەرکراون، ئەوەش جێی دەستخۆشییە و نیشانی دەدات کە لەنێو بەرپرساندا، کەسانی دڵسۆز زۆرن".  کۆبوونەوەی سەرۆکی دەزگای دادی ئێران لەگەڵ هەموو بەرپرسانی حکومی پارێزگای کرماشان بوو. پێش گوتارەکەی رەئیسی، هەندێک لە بەرپرسانی پارێزگای کرماشان راپۆرتی چالاکییەکانی خۆیان خوێندەوە.  موحسین دارایی، سەرۆکی بەڕێوبەرایەتیی پیشەسازی و بازرگانیی پارێزگای کرماشان گوتی "ساڵی رابردوو ٥٥ کان و پرۆژەی پیشەسازی و ١٣٦ پرۆژەی کشتوکاڵ و دوو پرۆژەی گەورەی گەشتیاریی وەستاومان بەکارخستووەتەوە. ئەمساڵیش ٣٢ پرۆژەی پیشەسازی و ١٦ کانی وەستاو دەستیان بە کار کردووەتەوە. هەروەها کێشەکانی پاڵاوگەی ئاناهیتای کرماشان و کۆمپانیای پێترۆکیمیایی ئیسلامئاواش یەکلایی کراونەتەوە".  بەپێی ئاماری بەڕێوەبەرایەتیی پیشەسازی و بازرگانیی کرماشان، ساڵی رابردوو لە کەرتی پیشەسازیی پارێزگاکەدا ١١٠ ملیۆن یۆرۆ و ئەمساڵیش ٩٢ ملیۆن یۆرۆ وەبەرهێنانی بیانی کراوە، کە دەبێتە هۆی گەشەسەندنی ئابووری و رەخساندنی هەلی کار بۆ رێژەیەکی بەرچاوی گەنجانی ئەو پارێزگایە. هەروەها لەلایەن پارێزگاری کرماشانەوە باس لە دابەزینی بێکاری لە پارێزگاکە بۆ ١٥ % کرا، لەکاتێکدا لە راگەیاندنی فەرمیی ناوەندنی ئاماری ئێراندا، رێژەی بێکاری لە پارێزگای کرماشان لە سێ مانگی پاییزی رابردوودا نزیکەی ٤٠ % بووە.  سەعید تولووعی، سەرۆکی شارەوانیی کرماشان لە کۆتایی گوتەی بەرپرساندا گوتی "بەرپرسان بەجۆرێک قسەیان کرد، وەکو بڵێی پارێزگاکە هیچ کێشەیەکی نییە، لەکاتێکدا خەڵک کێشەیان زۆرە و گلەییان هەیە. ژێرخانە ئابووری، کۆمەڵایەتی، کولتووری و بیناسازییەکانی کرماشان لەنێوچوون و بەرپرسان هەرچەندە چالاکیش بن، هێشتا کەمە".  یەکێکی دیکە لە بابەتەکانی کۆبوونەوەکە بابەتی کۆڵبەری و کردنەوەی سنوورە فەرمییەکانی پارێزگای کرماشان بوو. پارێزگای کرماشان ٣٧٠ کیلۆمەتر سنووری هاوبەشی لەگەڵ عێراق هەیە کە ٤٠ % ی هەناردەی ئێران بۆ عێراق لەو سنوورانەوە دەکرێت، بەڵام هێشتا دیاردەی کۆڵبەری لەو پارێزگایە، یەک لە کێشە جیددییەکانە و خەساری گیانی و ماڵی زۆری بۆ هاونیشتمانییان بووە.  ئیبراهیم رەئیسی، سەرۆکی دەزگای دادی ئێران رایگەیاند "سەبارەت بە کۆڵبەری، دەبێت رێگە بۆ هەناردە و هاوردەی رێگەپێدراو بۆ دانیشتووانی پارێزگاکە بکەینەوە، رووبەڕووی قاچاخی مافیاییش بینەوە و سامانێکیش بە بابەتی کۆڵبەری بدەین. بەجۆرێک کە هەم دانیشتووانی سەر سنوور هەست بە دابینکردنی بژێویی ژیانیان بکەن و هەمیش بازاڕی هاوردە و هەناردە چالاک ببێتەوە".  ئەوە یەکەمجار نییە بەرپرسانی ئێران بەڵێنی چارەسەرکردنی کێشەی کۆڵبەرانی پارێزگاکانی رۆژهەڵاتی کوردستان دەدەن، بەڵێنێک تاوەکو ئێستا هیچی لێ شین نەبووە.