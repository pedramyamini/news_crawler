نزار قەبانی، بە یەکێک لە گەورەترین هۆزانڤانە گەورەکانی عەرەب دادەنرێت. بۆ هەموو ئەوانەی بە دەنگ و گۆرانییەکانی کازم ساهیر سەرسامن، بەسە ئەوە بزانن، کە زۆرینەی گۆرانییە کاریگەرەکانی ئەو گۆرانیبێژە عێراقییە، هۆنراوەی نزار قەبانین، "قوتابخانەی خۆشەویستی" کە کازم لە ئاواز و گوتندا داهێنانی تێدا کردووە، پێشتر بە خامە و پەنجەکانی نزار، داهێنانیان تێدا کراوە.  ئەوەی ئێستا لە سووریادا پەیوەستە بە شاعیرە هەست ناسکەکەوە، ئەو وێنەیەی چەند رۆژی رابردووی ناو سۆشیالمیدیا بوو. وێنەکە بەمشێوەیەیە: "نووسینگەیەکی فرۆشتنی خانوو لە دیمەشقی پایتەختی سووریا، لەسەر پارچە کاخەزێکی گەورە نووسیویەتی خانووەکەی نزار قەبانی شاعیر بۆ فرۆشتن". قەبانی لە نووسینەکانیدا باسی لەو خانووە کردووە، دەڵێ "ماڵەکەمان وەک نیشتەجێبوون لە نێو شووشە عەترێک وابوو".  وێنەکە، تووڕەیی دانیشتوانی وڵاتەکەی (کە خۆیان لە بنەمادا لە دەسەڵاتەکەیان تووڕەن، بەهۆی ساڵانی درێژی سەرکوتکردن و شەڕی ناوخۆ و کاولکاری و برسیەتییەوە)، وروژاندەوە. هەندێک هێرشیان کردە سەر ئەو دەسەڵاتەی کە ناتوانێ لانیکەم رێز بەرامبەر کەسێک پێشانبدات کە ملیۆنان خوێنەر و سەوداسەری لە جیهاندا هەیە.  وێنەی "خانووەکەی نزار قەبانی شاعیر بۆ فرۆشتن"، تەنیا تووڕەییەکی کاتیی لای دیمەشقییەکان دروستنەکرد، ئاخر بۆ ئەوان و هەموو سوورییەکان، نزار سیمبولی پایەبەرزترین شیعری عەرەبییە. ئەمڕۆژانە کە خانووەکە بووەتە جێگەی مشتومڕ، هەمووان باسی ئەوە دەکەن لە وڵاتان چۆن رێز لە داهێنەرەکان دەگیرێت و لە سووریاش چۆن؟  نموونەکان زۆرن، لە لوبنان شارەوانیی بوشری لە باکووری ئەو وڵاتە، ماڵەکەی جوبران خەلیل جوبرانی نووسەری کردووەتەوە مۆزەخانە و کەلوپەلەکانی ناوی پێشانی سەردانکەرانی دەدات. فەرەنسا هەموو کەسایەتییە کاریگەرەکانی مێژووی خۆی، لە مەزارگەیەکدا کۆکردووەتەوە بەناوی "ئێلپانتیۆم"، لەوێ گۆڕی ماری کۆری و ڤیکتۆر هۆگۆ داهێنانەکانی ئەو کەسانە بیر دەخەنەوە.  میسرییەکان، بایەخی گەورەیان بە پاشماوەکانی ئوم کەلسووم داوە و پاراستوویانە، بەڵام وەک ئەوەی سوورییەکان دەڵێن، سووریا تاکە وڵاتە رێز لە سەروەرەکانی ناگرێت. نزار هی سووریا بوو، بەڵام سووریا نایەوێ نزار هی ئەو بێت.  نزار قەبانی لە ناوچەی مەئزەنە لە دیمەشق ساڵی ١٩٢٣ لەدایکبووە، تۆفیقی باوکی، وردەواڵەفرۆش بووە، هەرچی تۆفیق قەبانی باپیریەتی، یەکێکبووە لە پێشەنگانی شانۆی سووریا، دایکیشی لە ماڵباتێکی رەسەنی دیمەشقە.  نزار بەدرێژایی ژیانی، لە ژێر کاریگەریی دوو شت لە ژیانیدا ماوەتەوە، دایک و ماڵ. ئەو زۆر پەیوەستی دایکی بووە، وەک خۆی دەڵێ هەموو ئافرەتانی دونیا نەیانتوانیوە، ببنەوە ئەو دایکەی پرچەکانی بۆ شانە دەکات. لە پیاهەڵدانی دایکیدا دەڵێ "هەموو ئافرەتانی ئەوروپام ناسی.. سۆزی دار و ئاسنم ناسی.. بە شارستانیەتی بێزاری ئاشنا بووم.. هیند گەڕام، سیند گەڕام.. هەموو جیهانی زەردم تەیکرد.. بەڵام نەمدۆزییەوە.. ئافرەتێک پرچە زەردەکەم بۆ شانە بکات".  ماڵ یان خانووەکەی منداڵی، دووەم کاریگەرترینی ناو یادەوەرییەکانی قەبانییە (ئەو خانووەی ئێستا بۆ فرۆشتن ئامادەیە)، ئەو لەبارەی ئەو ماڵەوە کە تێیدا گەورە بووە، دەڵێ: "دەزانن مانای ئەوە چییە مرۆڤ نیشتەجێی شووشەیەک عەتر بێت؟' " ئەو پێیوابووە خانووەکەی ناوچەی مەئزەنە، دەرگای شیعری ئەو بووە، بەبێ باسکردنی ئەو ماڵە، هەموو قسەکردنێک لەبارەیەوە بە ناتەواو دەزانێت.  لەناو سوورییەکاندا، پەیوەستبوونی نزار بە یادەوەرییەکانی ناو ماڵەکەی منداڵی و گەڕەکەکانی ئەوکاتی دیمەشق باوە. ماڵپەری مەیادین دەڵێ ئەوە لەناو دیمەشقییەکاندا زۆر دەگوترێتەوە کە خۆشەویستی نزار بۆ خانووەکەی مەئزەنە، بەشێوەیەک بووە هەموو کات کلیلێکی ئەو ماڵەی لەلای خۆی پاراستووە، جارێک لە بری ئەوەی کلیلی شوقەکەی لە لەندەن لە گیرفانی دەربهێنێت، تاوەکو دەرگای شوقەکەی پێبکاتەوە،  کلیلی دەرگای ماڵەکەی دیمەشقی دەرهێناوە.  ئەوانەی بە شیعر و قەسیدەکانی قەبانی ئاشنان دەڵێن، قەسیدەیەکی نزار نییە، ئاوڕدانەوەی بۆ خانووەکەی دیمەشقی تێدا نەبێت.  ماڵپەری "ئەلعەرەبی ئەلجەدید" لە دیسەمبەری ٢٠١٧ دا، راپۆرتێکی لەسەر ماڵەکەی قەببانی بڵاوکردووەتەوە. راپۆرتەکە دەڵێ خانووەکە لە ناو جەرگەی دیمەشقی پایتەختی سووریایە، نزیک لە بازاڕی بزورییەی بەناوبانگ و ناوچەی باب سەغیر. نزار لەوێ لەدایکبووە،  تەمەنی منداڵی و گەنجیێتی لەو ماڵەدا بەسەر بردووە. لە شیعرەکانیدا باسی دارەکانی یاسەمین و نارنج دەکات، کە حەوشەی ماڵەکەیان رازاندووەتەوە.  نزار لە قەسیدەی "ئەسمەرێک پێی گوتم" باسی ئەو خانووە دەکات، کە لەلایەن باوکییەوە کرابووە شوێنی کۆبوونەوەی نیشتمانپەروەرەکانی دژ بە داگیرکاری فەرەنسا. وەک ئەو دەڵێ "لەوێدا کۆبوونەوەی سیاسی لە پشتی دەرگا داخراوەکانی ماڵەکەدا دەبەستران، پلان بۆ خۆپێشاندان و مانگرتن دادەنرا، ئەوکات ئێمە لە پشت دەرگاکانەوە گوێمان هەڵدەخست، بەبێئەوەی تێبگەین ئەوانی ئەودیوی دەرگاکە باسی چیدەکەن".  شارەزاکانی بیناسازی کۆنی سووریا، تەمەنی خانووەکەی منداڵیی قەبانییان بە ٤٠٠ بۆ ٥٠٠ ساڵ خەمڵاندووە. هەشتاکانی سەدەی رابردوو، خانووەکە فرۆشرا، بەڵام ئەوکات نزار قەبانی لە دیمەشق نەمابوو، ناکۆکییەکانی لەگەڵ رژێمی دەسەڵاتداری سووریا، وایکردبوو ئەو وڵاتەکە بەجێهبهێڵێت و لە تاراوگە بژی. زۆرینە پێیانوایە ئەو فرۆشتنە رووینەدەدا، ئەگەر ئەوکات نزار خۆی لە دیمەشق بووایە.  شاعیرە دیمەشقییەکە هەمووجار کە سەردانی وڵاتەکەی دەکردەوە، هەنگاوەکانی بەرەو ماڵە دێرینەکەیان دەبردەوە. ئەو هەموو کات کە سەردانی گۆڕی تۆفیقی کوڕی دەکرد، سەری لە ماڵەکە و ئەو گەڕەکە دەدایەوە. خاوەنە نوێیەکەی ماڵەکە، بە ماڵپەری "مەیادین"ی گووتووە "لە نەوەتەکانی سەدەی رابردوودا، جارێک نزار هاتە بەردەرگای ماڵەکە، من فەرمووی ژوورەوەم لێکرد، ئەو گوتی: "تەنیا هاتووم بۆ ئەوەی ئەم ناوچەیە ببینمەوە". قاوەیەکی خواردەوە و رۆیشت.  ئەو دۆخەی ئێستای خانووەکەی تێدایە و تایبەتنەکردنی بە شوێنێکی کولتووری، بە زنجیرەیەکی نوێی دژایەتی حکومەتی سووریا بۆ قەبانی ناودەبرێت.  حەکەم بابا، کە نووسەرێکی سوورییە، لە وتارێکدا لە عەرەبی پۆست تیشکی خستووەتە سەر پشتگوێخستنی نزار قەبانی و دژایەتیکردنی لەلایەن دەسەڵاتی سووریاوە کە حیزبی بەعس، فەرمانڕەوایەتی.  بابا دەڵێ نزار رۆژێک لە رۆژان دژایەتی و هەڵوێستی ئاشکرای بۆ سیستمەکانی دەسەڵاتی عەرەبی نەبووە، هەڵویستە سیاسییەکانی زیاتر پەیوەندییان بە رووداوە نەتەوەییەکانەوە هەبوو... وێڕای ئەوەش دەسەڵاتی سووریا ئەویان بە دوژمنێکی مێژوویی دەبینی.  بەبڕوای ئەو نووسەرە، نزار قەبانی لای بەعسییەکان، لە نەوەی ئەو دیمەشقییانە بوو، کە ئەوان بەدرێژایی ساڵانی دەسەڵاتیان لە دوای کۆدێتای ١٩٦٣ ەوە، دژایەتییان دەکرد و کاریان بۆ سڕینەوەی ئەو نەوەیە دەکرد. تەنانەت ئەوان کاریاندەکرد بۆ ئەوەی نزار، بەتەنیا وەک شاعیرێکی سۆزدارییانەی دابڕاو لە گۆڕانکارییەکانی ژیان پێشان بدەن. ئەو دەڵێ تەنانەت بەعسییەکان لە دوای هاتنە سەر دەسەڵات، هەموو ئەفسەرە دیمەشقییەکانیشیان لە پۆستەکانیان دوورخستەوە، بێگومان بۆ ئەوان نزاریش ئەو دیمەشقییە بوو کە دەبوو پەراوێز بخرێت.  نووسەرە سوورییەکە دەڵێ، نزار رادەی رقی بەعسییەکانی بەرامبەری دەزانی، بۆیە هەر زوو سووریای بەجێهێشت و لە بەیرووت نیشتەجێبوو، دواتر لەپاش هەڵایسانی شەڕی ناوخۆی لوبنان، روویکردە لەندەن و نەگەڕایەوە دیمەشق بۆ نیشتەجێبوون.  ساڵی ١٩٩٨ نزار قەبانی پاش ساڵانێکی بەرچاوی ژیان لە دەرەوەی سووریا، گیانیلەدەستدا و تەرمەکەی گەڕێنرایەوە بۆ دیمەشق، بابا رووداوەکانی ئەو رۆژە دەگێڕێتەوە، ئەو دەڵێ: "دوای بڵاوبوونەوەی هەواڵی مەرگی نزار، حافز ئەسەد (سەرۆکی ئەوکاتی سووریا) فڕۆکەیەکی ناردە لەندەن بۆ هێنانەوەی تەرمەکەی نزار، ئەو رۆژە، میدیای سووریا بەشانوباڵی قەبانییاندا هەڵدەدا، بەڵام لە ناکاو بەفەرمانی محەمەد سەلمان، وەزیری ئەوکاتی راگەیاندنی سووریا هەموو بایەخ و گێڕانەوە و بەسەرکردنەوەیەکی نزار راگیرا و ئیدی باسی نەکرایەوە".  ئەو دەڵێ "من دواتر زانیم کە کچەکەی قەبانی کە کاریگەربووە بە لەدەستدانی باوکی، لە باڵیۆزخانەی سووریا لە لەندەن گوتویەتی: پێشتر دایکمتان کوشت و ئێستاش هاتوون باوکم بدزن. ئەو قسەیە گەیشتووەتەوە دیمەشق و هەموو بایەخێک بەو راگیرا".  شاردنەوەی تەرمی قەبانی، لە دیمەشقدا بووە بۆنەیەکی خەمباری نەتەوەیی، بەڵام میدیای سووریا هیچ بایەخێکی پێنەدا و رووماڵی رووداوەکەی نەکرد. هەموو سەرچاوەکان کۆکن لەسەرئەوەی گەنجانی دیمەشق بەکچ و کوڕیانەوە، خۆڕسکانە بەشدارییان لە رووداوەکەدا کردووە، لە کاتێکدا دەسەڵاتی سووریا، رێڕۆیشتنی تەرمەکەی بەشەقامەکاندا بە پیاوانی خۆی چواردەورە داوە و تەنانەت، گوشاریان لە تەرم هەڵگرەکان کردووە کە تەرمەکە بە ئۆتۆمبێل بگوازنەوە، تاوەکو کۆبوونەوەی خەڵک لە چواردەوری دروست نەبێت، بەڵام گەنجەکان ئەوەیان رەتکردووەتەوە و بە چەندین ناوچەی دیمەشقدا بەپێ گواستوویانەتەوە.  رەگی ناکۆکی قوڵی نزار لەگەڵ حیزبی بەعسی سووریادا، بۆ ساڵی ١٩٨١ دەگەڕێتەوە. ئەو ساڵە نزار خۆشەویستترین کەسی ژیانی لە رووداوێکدا لەدەستدا، کە سووریا بەتێوەگلاو تێیدا، تۆمەتبارە.  نزار قەبانی دووجار هاوسەرگیری کردووە، جاری یەکەمیان لەگەڵ پورزایەکی خۆی و پاش جیابوونەوەی لەو هاوسەرەی. قەبانی هاوسەرگیری لەگەڵ بەلقیس راویدا کرد. بەلقیس کچی ماڵباتی بەناوبانگی راوییە لە عێراق، ئەو لە باڵیۆزخانەی عێراق لە بەیرووت کاریدەکرد، ساڵی ١٩٨١، تەقینەوەیەکی گەورە لە باڵیۆزخانەکەدا روویدا و بەهۆیەوە بەلقیس گیانی لەدەستدا.  رۆژی ١٥ی دیسێمبەری ١٩٨١، باڵیۆزخانەی عێراق لە سووریا، بە ئۆتۆمبێلێکی پڕ تەقینەوە هێرشی کرایە سەر و لە ئەنجامدا ٦٠ کەس کوژران، بەلقیس راوی یەکێک بوو لەوان.  نزار قەبانی ئەو کات لە قەسیدەیەکدا کە بۆ بەلقیسی نووسیوە، هێرشی زۆری کردووەتە سەر دەسەڵاتدارانی عەرەب. ئەوەی تەقینەوەکەی بەیرووتی ئەنجامدا حیزبی دەعوەی عێراقی بوو، هەندێک سەرچاوە پێیانوایە کە حکومەتی سووریا کە ئەوکات ناکۆکی قووڵی لەگەڵ حکومەتی عێراقیدا هەبوو، ه هاوکات هاوپەیمانی دەسەڵاتدارانی تاران بوو، هاندەر و رێکخەری تەقینەوەکە بووە کە ئەندامەکانی حیزبی دەعوە ئەنجامیاندا.  ئەو کەسەی بەرپرسی هێرشەکە و پلاندانەری بووە، ئەبوو مەهدی موهەندیس بوو، ئەو بەرپرسە عێراقییەی حەشدی شەعبی، کە لەسەرەتای ئەمساڵ و لە هێرشێکی ئاسمانیی ئەمریکادا لە نزیک فڕۆکەخانەی بەغدا، لەگەڵ قاسم سولەیمانی، فەرماندەی فەیلەقی قودسی سوپای پاسدارانی ئێراندا کوژرا.  بەپێی تۆڕی "ئەلشەبەکە ئەلعێراقییە ' یەکێکی دیکە لە تاوانبارانی کوشتنی بەلقیس، نووری مالیکی سەرۆکوەزیرانی پێشووتری عێراقە. ئەو تۆڕە دەڵێ ساڵی ٢٠١٤، ماڵباتی بەلقیس سکاڵایان لە دادگایەکی نێودەوڵەتی لە دژی مالیکی تۆمارکرد، بۆ دەرخستنی رادەی تێوەگلان و بەرپرسیاریەتی لە هێرشەکەی سەر باڵیۆزخانەکەدا.  لە دوای بڵاوبوونەوەی کوژرانی سولێمانی و موهەندیس، محەمەد هنید، کە ' ئەلشەبەکە ئەلعێراقییە ' بە ئەکادیمیستێکی تونسی ناویبردووە، لە توویتێکدا کوژرانی ئەبوموهەندیس بە تۆڵەکردنەوە لە رۆحی بەلقیس ناودەبات.  هنید گرتەیەکی ڤیدیۆیی ئەبوو مەهدی موهەندیسی لەگەڵ توویتەکەدا بڵاوکردووەتەوە کە تێیدا باس لە چالاکییەکانی خۆی و بەشداری لە تەقینەوەکاندا دەکات، لەگەڵ دروستکردنی گرووپی جیهادی لە کوێت.  رۆژی ٢٩ی تشرینی دووەمی ساڵی ٢٠١٤، نووری مالیکی جێگری یەکەمی سەرۆککۆماری ئەوکاتی عێراق، سەردانی بەیرووتی کرد. ماڵپەری ئەلبوابە لە هەواڵی گەیشتنی مالیکیدا بە بەیرووت، ئاماژەی بەتۆمارکردنی سکاڵا داوە لە دژی مالیکی، بەتۆمەتی دەستهەبوون لە کوشتنی بەلقیسدا.  ماڵپەرەکە دەڵێ سەرچاوەیەکی دادوەریی ئاشکرایکردووە، پارێزەرێکی لوبنانی سکاڵایەکی دژ بە نووری مالیکی تۆمارکردووە و داوای دەستگیرکردنی دەکات.  رۆژنامەی ئەلسەفیری لوبنانی گوتویەتی مالیکی لەلایەن پارێزەرەکەوە تۆمەتبارە، بە بەشداریکردن لە تەقینەوەکەی ساڵی ١٩٨١ی باڵیۆزخانەی عێراق لە لوبنان.  رۆژنامەی موستەقبەل ئاشکرایکردووە، ماڵباتی بەلقیس، تیمێکی پارێزەرانیان دروستکردووە، بۆ بەرگریکردن لە کەیسەکەیان و پارێزەرانی عێراقی و بیانیشی تێدان. مالیکی هیچ لێدوانێکی لەسەر ئەو رووداوانە نەداوە.  رۆژنامەڤانێکی سووری بەناوی محەممەد ئەلواوی، لە ماڵپەری ' مەیادین ' ریپۆرتاژێکی مەیدانی لەسەر ئێستای ماڵەکەی قەبانی بڵاوکردووەتەوە، لە ریپۆرتاژەکەدا محەممەد نیزام، خاوەنە نوێیەکەی ماڵەکە باسی ئەوەی کردووە کە ئەو دارانەی ناو ماڵەکە کە قەبانی لە شیعرەکانیدا باسیکردوون، هەموویان وەک خۆیان ماون.  ئەو روونیکردووەتەوە کە ماڵباتەکەی، پاش کڕینەوەی خانووەکە، نوێیان کردووەتەوە، بەڵام دەستکاری پێکهاتە سەرەکییەکانیان نەکردووە، "ئەوەی کە گۆڕیوومانە تەنیا ئەوەیە دەستکاری نهۆمی دووەمی خانووەکەمان کردووە، زیاتر لە ژوورێکمان دروستکردووە و نهۆم بڕێکیشمان لە خانووەکەدا داناوە".  ریپۆرتاژەکە دەڵێ خانووەکە لە بەرهەیوان و حەوزێکی بنمیچکراوە و هۆڵێکی سەدەفی پێکهاتووە. بەر لە ساڵی ١٩٩٢ کە یەکەمجار نۆژەنکردنەوە بۆ خانووەکە کراوە، ژمارەی ژوورەکان ٦ بوون، ئێستا بووەتە ١١ ژوور.  هەرچی ' عەرەبی ئەلجەدیدە ' دەڵێ خانووەکە تەنیا دیوارەکانی دەرەوەی وەک خۆی ماوەتەوە، خاوەنی ئێستای خانووەکە ماڵباتی نیزامەدینن کە بەلایەنگرییان بۆ بەشار ئەسەد ناسراون، شێوەی خانووەکەیان گۆڕیوە، زەوییەکەیان کردووەتە مەڕمەڕ و دیوارەکانیشی سیرامیک.  زیاد لە سەرچاوەیەک و زیاتر لە وێنەیەک ئەوە دووپاتدەکەنەوە، کە خانووەکەی قەبانی هیچی وەک خۆی نەماوە. ' عەرەبی ئەلجەدید ' دەڵێ لەبەر هەیوانی ئێستای ماڵەکەدا، خاوەنە نوێیەکانی کە لایەنگری مێژوویی دەسەڵاتی بەشار ئەسەدن، وێنەی بەشاریان لە سەرەوەی دیوارەکاندا هەڵواسیوە، لە نزیک ئەویش وێنەیەکی حەسەن نەسروڵڵا، سەرۆکی حیزبوڵای لوبنان بەرچاو دەکەوێت. ئەو دەڵێ ماڵەکە بووەتە پێشانگای وێنەکانی ئەسەد و نەسروڵڵا.  ماڵپەرەکە پرسیاری لەوە کردووە، بۆچی هیچ دەزگایەکی کولتووری و شوێنەوار بایەخیان بەو خانووە نەداوە، لەکاتێکدا هەموو ئەوەی لە پاشماوەی قەبانی مابێتەوە لە ماڵەکەدا، ئەوەیە کە هێشتا ئاوەدانە و خەڵکی تێدا دەژی.  یوسف حەمامی، توێژەری ئابووری لە وەزارەتی گەشتوگوزاری سووریا باسی پاشماوەی داهێنەرە دیمەشقییەکانی کردووە و دەڵێ: "ماڵەکەی ئەبو خەلیل قەبانی ئێستا کەلاوەیە، وەزارەتی گەشتوگوزار کڕییەوە بۆ ئەوەی بیکاتە مۆزەخانە، کەچی کردیە کەلاوە".  وێنەی "خانووەکەی نزار قەبانیی شاعیر بۆ فرۆشتن" تووڕەییەکی بەرچاوی لە نێو چالاکڤانانی سووریادا لە سۆشیالمیدیا دروستکردووە. ئەوان هاشتاگێکیان بەناوی "شووشە عەترەکەی قەبانی" بڵاوکردەوە کە کاردانەوەی بەرچاوی بەدوای خۆیدا هێنا.  ئەبو سەتیف لە توویتێکدا هەواڵەکەی راگەیاندووەتەوە دەڵێ: "ماڵەکەی قەببانی لە دیمەشقی داگیرکراو بۆ فرۆشتنە". لە کاتێکدا ماڵپەری ئەبجەدیە دەڵێ "ئەگەر نزار زیندووبووایە، نەفرەتی لێدەکردن.. گەندەڵی لە نیشتماندا گەیشتووەتە ئەو رادەیەی ماڵی هۆزانڤانی خۆشەویستی و نیشتمان بفرۆشرێت؟ ". کەسێکی دیکە نووسیویەتی "نزار هۆزانی بۆ دیمەشق و سووریا دەنووسی، ئێستا ئەوان ماڵەکەی دەفرۆشنەوە".  سەبا مدەوەر، راگەیاندنکار و نووسەر کۆمێنتی لەسەر رووداوەکە نووسیووە و دەڵێ "دوای فرۆشتنی وڵاتەکە.. وێنەی فرۆشتنەوەی ماڵەکەی نزار قەبانیم، بینی، کازم ساهیر تاگ بکەن با وەک رێزێک بۆ ئەو هۆزانڤانە خانووەکە بکڕێتەوە، باشترە لەوەی میرێکی جەنگ یان ئەفسەرێکی ئاسایش دواتر دەستی بەسەردا بگرێت".  محەممەد نیزام کە خاوەنی ئێستای خانووەکەیە، دەڵێت نیازی فرۆشتنی خانووەکەی هەیە، ئەو بەبیری پەیامنێرەکەی مەیادینی هێناوەتەوە کە لە بەرهەیوانی خانووەکەدا، جارێک پێشوازی لە نزار کردووە کە وەک ئەو دەڵێ: "هەر چاوی بەو ناوەدا دەگێڕا، وەک ئەوەی بەدوای ئەو کەلوپەلانەدا بگەڕێت کە لە شیعرەکانیدا باسیکردوون".  محەمەد دەڵێت: "هیوادارم کەسێک خانووەکە بکڕێتەوە توانای بایەخدانی پێی هەبێت، هەروەها هەست بەبەهای مانەوەی خانووەکە بکات، چونکە ئێمە ماڵێک نافرۆشینەوە، بەڵکو رۆشنبیری دەفرۆشینەوە".