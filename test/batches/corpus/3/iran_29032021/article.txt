بەپێی راگەیێندراوی دەزگەی دادی ئێران، عەلی خامنەیی، رێبەری باڵای ئێران، لێخۆشبوونی بۆ هەزار و ٨٤٩ کەس دەرکردووە، کە ١٠٠ کەسیان "زیندانیکراوی ئەمنین" و هەندێکیان لە خۆپێشاندانەکانی پاییزی ساڵی ٢٠١٩ دا دەستگیرکرابوون.  بەپێی راپۆرتی ئاژانسی میزان، زمانحاڵی دەزگای دادی ئێران، کۆمیسیۆنی لێخۆشبوونی دەزگەی داد پێی وابووە ئەم کەسانە مەرجەکانی (لێخۆشبوون، کەمکردنەوەی سزا یان گۆڕینی سزا) دەیانگرێتەوە و رێبەری ئێرانیش رەزامەندیی لەسەر پێشنیازی ئەم کۆمیسیونەی دەزگای داد دەربڕیوە.  دەزگای دادی ئێران لێخۆشبوون بۆ زیندانییانی سیاسی و ئەمنی، وەک نیشانەیەکی "گۆڕانکاری" لەم دەزگایەدا لە قەڵەمداوە.  ساڵی رابردووش رێبەری ئێران لەسەر پێشنیازی دەزگەی داد، هاوکات لەگەڵ گیراوانی دیکە، لێخۆشبوونی بۆ کۆمەڵێک زیندانیکراوی سیاسیش دەرکرد. لەکاتێکدا پێشتر لێخۆشبوون تەنیا بۆ زیندانییانی ئاسایی دەردەچوو.  لێخۆشبوونی ئەمساڵ بەبۆنەی نیوەی شەعبان، لەدایکبوونی ئیمام مەهدی، دووازدەیەم ئیمامی شیعە مەزهەبەکان و گشتپرسیی رۆژی ١ی نیسانی ساڵی ١٩٧٩ بوو کە لەو گشتپرسییەدا، لەنێوان کۆماری ئیسلامی و حکومەتی پاشایەتیدا، زۆرینەی خەڵک دەنگیان بە کۆماری ئیسلامیی دا.