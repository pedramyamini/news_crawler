لە بەرەبەری نوێبوونەوەی ساڵدا خەڵک لە ئێران شمەک و پێداویستی زۆریش دەکڕن، بەڵام ئەمساڵ وەک ساڵان نییە، خەڵک بە زەحمەت دەستی بۆ گیرفانی دەچێت.  حسین ئەکبەری، کڕیارە و دەڵێت، "هیوادارم حکومەتی نوێ بێسەروبەریی ئابوورییمان چارەسەر بکات. هەروەها ئومێدەوارین سفرەی خەڵک لە چاو ساڵانی پێشوو گەورەتر بێتەوە. بەڕاستی لە چاو ساڵانی رابردوودا سفرەکانمان بچووک بوونەتەوە. خەڵک کەمتر شت دەکڕن. پەنا بە خودا ساڵی نوێ رەوشی ئابووری باشتر دەبێت".  ماوەیەک لەومەبەر یەکێتیی بارفرۆشەکان گوتی، خەڵک لەبەر هەژاریی "میوە بە دانە دەکڕن".   ئیبراهیم رەئیسی، سەرۆککۆماری ئێران چەند رۆژ لەمەوبەر داوای لە بەرپرسان کرد کەڵک لە هەموو تواناییەکان وەربگرن بۆ ئەوەی هەژاریی ریشەکێش بکرێت.   لە ئێراندا چەرەزات لە پێداویستییەکانی بۆنەکانی نوێبوونەوەی ساڵە، بەڵام بازاڕ سستە. سەرۆکی یەکێتیی فرۆشیارانی چەرەز، رۆژی هەینی گوتی، "فرۆش ٥٠ % کەمبووەتەوە. ئەگەر ساڵی رابردوو کڕیارێک بە ٥٠٠ هەزار تمەن شتەکانی خۆی دەکڕی، ئەمساڵ تەنیا بۆ چەرەز یەک ملیۆن تمەنی پێویستە. "  ئەبولحافز ئەبولقاسمی، فرۆشیارە و باس لەوە دەکات، "ئەمساڵ بازاڕ باشتر بووە. خەڵک لە بازاڕن و شت دەکڕن، بەڵام شتەکان بە قەبارەی کەمتر دەکڕن، چونکە شتەکان گرانن و نرخەکان بەرزن، بۆیە کەمتر دەکڕن".  بۆ ساڵی نوێ خەڵک هیوایان لە دڵدایە کە بەڵکو گۆڕانکارییەکی ئەرێنی رووبدات. ئەفسانە ئیسماعیلی، دانیشتوویەکی تارانە و ئاماژە بەوە دەکات، "هیوادارم لە ساڵی نوێدا هیچ شەڕ و ناخۆشی نەبێت، چونکە بەڕاستی شەڕ ئازارێکی نێودەوڵەتی هەیە، کاتێک لە شوێنێکی جیهان شەڕ دەبێت و کەسانێک ئازار دەچێژن، هەموو کەسێک پێی خەمبار دەبێت. "  لەگەڵ ئەو دۆخە سەختە ئابوورییەی ئێراندا، خەڵک دەیانەوێ بەشداری لە رێوڕەسمەکانی ساڵی نوێدا بکەن، ماسی و گوڵیش لەو شتانەن خەڵکی ئێران بۆ نەورۆز زۆر دەیانکڕن، چونکە نیشانەی نوێبوونەوەی ساڵن.