دکتۆر جوان مستەفا، هاوسەرۆکی دەستەی تەندروستی لە بەڕێوەبەرایەتیی خۆسەر لە رۆژئاوای کوردستان، ئەمڕۆ دووشەممە، رایگەیاند: " ١٥٠ کەسی دیکە لە باکوور و رۆژهەڵاتی سووریا تووشی ڤایرۆسی کۆرۆنا بوون".  تووشبووە نوێیەکان لە شارەکانی حەسەکە، قامیشلۆ، دێرک، گرکێ لەگێ، رمێلان، عاموودا، درباسییە، چل ئاغا، رەققە، کۆبانێ، تەبقە و منبجن.   هاوسەرۆکی دەستەی تەندروستی لە بەڕێوەبەرایەتیی خۆسەر راشیگەیاند: " ٥ تووشبووی دیکەی ڤایرۆسی کۆرۆنا لە باکوور و رۆژهەڵاتی سووریا چاکبوونەوە و هیچ تووشبوویەکیش گیانی لەدەست نەداوە".  بەپێی ئاماری دەستەی تەندروستی لە بەڕێوەبەرایەتیی خۆسەر، تائێستا ٣ هەزار و ٩٨ کەس لە رۆژئاوای کوردستان تووشی کۆرۆنا بوون، ٦٣٥ لەو تووشبووانە چاکبوونەتەوە و ٩٥ تووشبووش گیانیان لەدەستداوە.  لە ئاستی سووریاش تائێستا ٥ هەزار و ٧٧ کەس تووشی کۆرۆنا بوون، ١٥٢٨ تووشبوو چاکبوونەتەوە و ٢٤٨ تووشبووش گیانیان لەدەستداوە.