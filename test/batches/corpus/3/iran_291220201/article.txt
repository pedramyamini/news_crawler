لە راپۆرتەکەدا هاتووە لە ساڵی ٢٠٢٠ ـدا لە ئێران ٢٥٣ کەیسی لەسێدارەدان جێبەجێ کراون کە لەوانە دوو مێرمنداڵی تاوانی کۆمەڵایەتی، ٨ ژن و ٦ بەندکراوی سیاسی هەبوون.   هەروەها ئاماری لەسێدارەدان لە ١٠ ساڵدا و لە ساڵی ٢٠١٠ ـەوە لە ئێران گەیشتووەتە ٦ هەزار و ٦٧ کەس کە لەوانە ٦٢ کەسیان مێرمنداڵ بوون.  هەروەها هەواڵنێری هەرانا کە هەواڵنێرییەکی ئێرانە بۆ باسەکانی مافی مرۆڤ لەو وڵاتە، دۆسییەی لەسێدارەدانی ساڵی ٢٠٢٠ ـی ئێرانی بە ٢٣٦ کەس راگەیاند و دەڵێت، ٧٠ % ی سزای لەسێدارەدانەکانی ئێران بە نهێنی و بەبێ ئاگەدارکردنەوەی میدیایی جێبەجێ دەکرێن.   ئەو ناوەندە باس لە زۆرترین رێژەی لەسێدارەدان لە دوو پارێزگای ئەلبورز و خوراسانی باکوور دەکات و دەڵێت، ٢٠ % ـی  لەسێدارەدانەکان لە پارێزگای ئەلبورز و ١٢ % ـشی لە پارێزگای خوراسانی باکوور بوون.   بەپێی گوتەی ناوەندەکە، لەو لەسێدارەدراوانەی ناسنامەیان دەرکەوتووە، ٢٠٥ کەسیان پیاو و ٨ کەسیشیان ژنن.  رێکخراوە نێودەوڵەتییەکانی مافی مرۆڤ ئێران بە یەکێک لەو ٣ وڵاتەی دنیا دەناسێنن کە زۆرترین رێژەی لەسێدارەدانی تێدا تۆمارکراوە.