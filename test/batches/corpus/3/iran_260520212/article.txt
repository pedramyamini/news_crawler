لە چاوپێکەوتنێكیدا لەگەڵ رۆژنامەی فاینێنشڵ تایمزی ئەمریکی، رافائیل گرۆسی، بەڕێوەبەری گشتیی ئاژانسی نێودەوڵەتیی وزەی ئەتۆم رایگەیاند: "ئەو ئاستەی لە یۆرانیۆم کە ئێستا ئێران دەپیتێنێت هەمان ئاستە کە وڵاتانی بۆمب دروستکەر دەیپیتێنن".   ئاستی پیتاندنی یۆرانیۆم لە ئێران جێگەی نیگەرانی زۆری گرۆسییە و دەڵێت ئێران لە دوو ساڵی رابردوودا بەرەوپیشچوونێکی گەورەی لەو بوارەدا تۆمارکردووە.  گرۆسی گوتی: "وڵاتێك پیتاندنی یۆرانیۆم بگەیێنێتە لە ٦٠ %، ئەوا بابەتێکی زۆر جیدی و جێگەی نیگەرانییە". چونکە ئەو ئاستە بەگوتەی گرۆسی تەنیا وڵاتانی بۆمب دروستکەر پێی دەگەن. گوتیشی: "لەکاتێکدا ئاستی ئاسایی پیتاندنی یۆرانیۆم لەنێوان ٢ % تاوەکو ٣ % یە، رێژەی لە ٦٠ % کە ئێران دەیپیتێنێت نزیکە لەو ئاستەی، کە تێیدا چەک دروست دەکرێت".  گرۆسی راشیگەیاند، ئێمە دەزانین ئێران لە چوارچێوەی سەرەوەری وڵاتەکەی مافی پەرەدان بە بەرنامە ئەتۆمییەکەی هەیە، بەڵام گەیشتن بەو ئاستە بەرزەی پیتاندنی یۆرانیۆم کە ئێستا ئێران پێی گەیشتووە بەڕاستی پێویستی بە چاوێکی کراوە هەیە.  لەمانگی ئایاری ساڵی ٢٠١٩ وە و لەدوای کشانەوەی تاکلایەنانەی ئیدارەی ترەمپ لە رێککەوتنە ئەتۆمییەکە، ئێران دەستیکرد بە بەرزکردنەوەی ئاستی پیتاندنی یۆرانیۆم و پابەندبوونی بە بڕگەکانی رێککەوتنەکە بە هەڵگرتنی سزاکانی ئەمریکا بەستەوە.