ماجید رەڤانچی، باڵیۆزی ئێران لە رێکخراوی نەتەوەیەکگرتووەکان نامەیەکی داوەتە سکرتێری گشتیی ئەنجوومەنی ئاسایشی نێودەوڵەتی و تێیدا هاتووە، ناردنی ئەم نامەیەی لە وەڵامی نامەیەکدایە کە رۆژی ٢٧ی شووباتی ٢٠٢١ لەلایەن باڵیۆزی ویلایەتە یەکگرتووەکانی ئەمریکا لە نەتەوەیەکگرتووەکانەوە رادەستی سەرۆکی ئەنجوومەنی ئاسایشی نێودەوڵەتی کرا.   رەڤانچی دەڵێت، باڵیۆزەکەی ئەمریکا لە نامەکەیدا زاراوەی "گرووپە میلیشیاییەکانی دەرەوەی ژێر دەسەڵاتی حکومەت"ی عێراقی بەکارهێناوە کە گوایە "لەلایەن ئێرانەوە پاڵپشتییان دەکرێت" و ئاماژە بەوەش دەکات، لەو رێگەیەوە هەوڵدراوە ئێران بە یارمەتیدانی ئەو گرووپانە تۆمەتباربکرێت، بەڵام ئەمە شتێکە کە "ئێمە بە تەواوی رەتیدەکەینەوە".  باڵیۆزی ئێران لە نەتەوەیەکگرتووەکان دەڵێت، پێشتریش چەندینجار روونکراوەتەوە کە "کۆماری ئیسلامیی ئێران لە هیچ هێرشێکی چەکدارییدا"، راستەوخۆ یان ناڕاستەوخۆ، بۆ سەر ویلایەتە یەکگرتووەکانی ئەمریکا و هێزەکانی ئەمریکا لە عێراق بەشدارنەبووە.   لە بەشێکی دیکەی نامەکەدا هاتووە، ئێران سەرکۆنەی ئەو هێرشە "سەربازییە نایاساییە دەکات" کە رۆژی ٢٥ی شوباتی ٢٠٢١ لەلایەن سوپای ئەمریکاوە بۆ سەر "هێزە عێراقییەکان" لەسەر سنووری عێراق و سووریا ئەنجامدرا و دەڵێت، "ئەو کارە مەترسیدارانە" سەروەریی وڵاتانی ناوچەکە پێشێل دەکەن و نموونەیەکی روونی پێشێلی یاسای نێودەوڵەتیین و دەبنە هۆکاری زیادبوونی گرژییەکان لە ناوچەکەدا و تەنیا لە بەرژەوەندیی "گرووپە تیرۆریستییەکاندان" و هەر بۆیە دەبێت رابگیرێن.