بەپێی راگەیێندراوێکی نووسینگەی سەرۆکی دەستەی حەشدی شەعبی لە عێراق: "فالح فەیاز، سەرۆکی دەستەی حەشدی شەعبی لە عێراق، دوێنێ دووشەممە، بە سەردانێکی فەرمیی گەیشتە دیمەشق و نامەیەکی مستەفا کازمی، سەرۆکوەزیرانی عێراقی گەیاندە بەشار ئەسەد، سەرۆکی سووریا. پەیوەندییەکانی نێوان عێراق و سووریایان تاوتوێ کرد بە تایبەت لە بواری بەرەنگاربوونەوەی تیرۆر و کۆنترۆڵکردنی سنووری هاوبەشی نێوان عێراق و سووریا".  هەر لە راگەیەندراوەکەدا هاتووە: "مەبەست لە نامەکەی کازمی روونکردنەوەی هۆکاری بانگهێشتنەکردنی سووریا بوو بۆ لووتکەی چاوەڕوانکراوی وڵاتانی دراوسێی عێراق لە بەغدا؛ بانگهێشتنەکردنی سووریاش بە واتای پشتگوێخستنی حکومەتی سووریا نییە لەلایەن عێراقەوە، بەڵکو ئەوە تەنیا لە روانگەی رژدبوونە لەسەر سەرخستنی لووتکەکە کە ئامانجی لێکتێگەیشتنە بۆ دۆزینەوەی چارەسەر بۆ کێشەکانی ناوچەکە بە بەشداریی هەموو وڵاتانی دراوسێی عێراق؛ کێشەی سووریاش یەکەمی ئەو کێشانەیە".  هاوکات فالح فەیاز، سەرۆکی دەستەی حەشدی شەعبی لە عێراق سەرسوڕمانی خۆی لە "راگەیێندراوە بە پەلەکەی وەزارەتی دەرەوەی عێراق" نیشاندا و رایگەیاند: "ئەو راگەیێندراوە شوێنی زانیارییە دزەپێکراوەکانی دەزگا نائاگادارەکانی راگەیاندن کەوت و پشتی بە گریمانە بەست کە لە راستیدا نییە".  وەزارەتی دەرەوەی عێراق، دوێنێ لە راگەیێندراوێکدا رایگەیاند: "چەند دەزگایەکی راگەیاندن بڵاویانکردەوە گوایە حکومەتی عێراق بانگهێشتنامەی بۆ حکومەتی سووریا رەوانە کردووە بۆ ئەوەی لە لووتکەی وڵاتانی دراوسێی عێراق لە بەغدا کە بڕیارە کۆتایی ئەم مانگە ساز بکرێت بەشداربێت، بەڵام حکومەتی عێراق دڵنیایی دەدات کە هیچ بانگهێشتنامەیەکی لەو شێوەی نەناردووە، تەنانەت بانگهێشتنامەکان بە نامەیەکی فەرمی و بە ناوی سەرۆکوەزیرانی عێراق رەوانە دەکرێن و هیچ لایەنێکی دیکە مافی ناردنی بانگهێشتنامەی بە ناوی حکومەتی عێراقەوە نییە".  سەبارەت بە هۆکاری بانگهێشتنەکردنی سووریا بۆ بەشداریکردن لە لووتکەی چاوەڕوانکراوی وڵاتانی دراوسێ لە بەغدا، موختار ئەلموسەوی، ئەندامی لیژنەی پەیوەندییەکانی دەرەوە لە پەرلەمانی عێراق و پەرلەمانتاری هاوپەیمانی فەتح کە باڵی سیاسی حەشدی شەعبییە، ئەمڕۆ، بە تۆڕی میدیایی رووداوی راگەیاند: "بابەتەکە تەنیا ئەوە نییە عێراق بەهۆی ناڕەزایەتی چەند وڵاتێک حکومەتی سووریای بانگهێشتی لووتکەکە نەکردبێت، بەڵکو خودی دەسەڵاتی سووریا تەنانەت لە لووتکەی عەرەبی ساڵی ٢٠١٢ وە کە لە بەغدا بەڕێوەچوو ئامادەنەبوو لەگەڵ چەند وڵاتێکی بەشدار لەو لووتکە بەشداربێت، ئێستاش هەمان ئەو وڵاتانە لە لووتکە چاوەڕوانکراوەکەی وڵاتانی دراوسێ لە بەغدا بەشدار دەبن؛ بۆیە حکومەتی سووریا ئامادە نییە لە لووتکەکە بەشداربێت، چونکە ئەو وڵاتانە زۆر دەستوەردانیان لە قەیرانی سووریا کردووە".  بڕیارە لووتکەی وڵاتانی دراوسێی عێراق بە بەشداریی سەرۆکانی وڵاتانی دراوسێ و چەندین وڵاتی دیکە لە کۆتایی مانگی ئابی ساڵی ٢٠٢١ دا لە بەغدا بەڕێوەبچێت.  ئەوانەی بانگهێشتی لووتکەکە کراون بریتین لە؛ رەجەب تەیب ئەردۆغان سەرۆککۆماری تورکیا، شا سەلمان شای سعودیە، شا عەبدوڵڵای دووەم شای ئوردن، عەبدولفەتاح سیسی، سەرۆکی میسر، نەواف ئەلئەحمەد میری کوێت و ئیمانوێل ماکرۆن سەرۆکی فەرەنسا، ئیبراهیم رەئیسی سەرۆککۆماری ئێران و شێخ محەممەد بن زاید، جێنشینی ئەبوزەبی، چاوەڕوانیش دەکرێت ئەمریکا، ئوسترالیا، بەریتانیا، ئەڵمانیا، هۆڵەندا، سوید و یەکێتیی ئەوروپا بانگهێشتی لووتکەکە بکرێن، بەڵام دەگوترێ بەهۆی ناڕەزایەتی چەند وڵاتێک سووریا بانگهێشتی لووتکەکە ناکرێت.  ئامانجی لووتکەی وڵاتانی دراوسێی عێراق کەمکردنەوەی گرژییە لە خاکی عێراق و رۆژهەڵاتی ناوەڕاست بە گشتی، بە تایبەت لە سووریا و یەمەن و لوبنان؛ لەگەڵ چڕکردنی هەوڵەکان بۆ بەرەنگاربوونەوەی تیرۆر و بەهێزکردنی پەیوەندییە ئابوورییەکانی بەغدا و راکێشانی وەبەرهێنانی وڵاتانی دراوسێ بۆ عێراق.