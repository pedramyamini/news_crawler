بەپێی راپۆرتی کۆمیسیونی هەڵبژاردنەکانی ئێران ٢٨ ملیۆن و ٦٠٠ هەزار کەس لە هەڵبژاردنەکانی رۆژی هەینی ئێراندا دەنگیان داوە.  ژمارەی گشتیی ئەوانەی مافی دەنگدانیان هەبوو، ٥٩ ملیۆن و ٣١٠ هەزارو ٣٠٧ کەس بوون، بەم پێیە رێژەی بەشداریی لە هەڵبژاردنی سەرۆککۆماریی ئێراندا ٤٨ %، کە کەمترین رێژەی بەشداریی لە هەڵبژاردنەکانی سەرۆککۆماریی ئێران دایە.  لەم هەڵبژاردنەدا ئیبراهیم رەئیسی ١٧ ملیۆن، واتە ٦٢ % ی دەنگەکانی بەدەستهێناوە، ئەو لە هەڵبژاردنی جاری پێشوودا ١٥ ملیۆن و ٨٠٠ هەزار دەنگی بە دەستهێنابوو.   بەپێی جیاکردنەوەی ٩٠ % ـی دەنگەکان، ئیبراهیم رەئیسی ٦٢ % ی دەنگەکانی هەڵبژاردنی بەدەستهێناوە و بەم پێیە دەبێتە هەشتەمین سەرۆککۆماری ئێران لە سێزدەیەمین خولی هەڵبژاردن.