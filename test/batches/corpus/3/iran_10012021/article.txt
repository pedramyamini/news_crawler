سەعید نمەکی، وەزیری تەندروستیی ئێران ئاشکرای کرد ئەو خێزانە سەردانی ئەوروپایان کردووە و پشکنینەکانی کاتی گەڕانەوەیان نێگەیڤ بووە، بەڵام دواتر کە پشکنینیان بۆ کرایەوە دەرکەوت ئەوان تووشبووی "کۆرۆنای بەریتانین".  رۆژی ٥ - ١ - ٢٠٢١ وەزیری تەندروستیی ئێران یەکەمین کەیسی تووشبوون بە کۆرۆنای گۆڕاوی لە ئێران راگەیاند. سەعید نمەکی گوتی: ئەو کەسە سەردانی بەریتانیای کردووە، بەڵام هیچ کەس لە کەسوکاری تووشی کۆڕۆنای گۆڕاو نەبوون.  رۆژێک پێشتر لە تۆڕە کۆمەڵایەتییەکان بڵاوکرایەوە کە پزیشکێکی خەڵکی سنە لە رۆژهەڵاتی کوردستان تووشی کۆرۆنای گۆڕاو بووە، بەڵام وەزیری تەندروستیی ئێران ئەمەی رەتکردەوە.  کۆرۆنای گۆڕاو یەکەمجار لە بەریتانیا لە مانگی کانوونی یەکەمی ساڵی رابردوو راگەیێندرا، بەپێی ئەو توێژینەوانەی لەسەر ڤایرۆسەکە کراون، جیاوازی لەگەڵ کۆرۆنا باوەکە تەنیا لەوەدایە کە بە رێژەی ٧٠ % خێراتر بڵاودەبێتەوە.  بەریتانیا بەهۆی خێرایی بڵاوبوونەوەی ڤایرۆسەکە و زۆریی ژمارەی تووشبووان، قەدەخەی هاتووچۆی تاوەکو ناوەڕاستی مانگی شوبات راگەیاندووە. ئەوە لەکاتێکدایە ئەو وڵاتە سێ ڤاکسینی کۆرۆنای پەسندکردووە کە ڤاکسینەکانی فایزەر / بایۆنتێک و ئۆکسفۆرد / ئەسترازێنکا و مۆدێرنان.  لە هەرێمی کوردستانیش رێکار بۆ رێگری لە بڵاوبوونەوەی کۆرۆنای گۆڕاو گیراوەتەبەر، پێشتر، د. ئاسۆ حەوێزی، گوتەبێژی وەزارەتی تەندروستی بە رووداوی گوت، تاوەکو ئێستا رێکارەکان وەکو خۆیانن، پشکنینی کۆرۆنا لە دەروازە سنوورییەکان و فڕۆکەخانە هەیە و ئەو کەسانەشی دەگەڕێنەوە یان سەردانی هەرێمی کوردستان دەکەن دەبێت دوو هەفتە کەرەنتین بکرێن.  ئەوە لەکاتێکدایە رۆژی ١ - ١ - ٢٠٢١ تورکیا رایگەیاند، ١٥ تووشبووی کۆرۆنای گۆڕاویان تۆمارکردووە. بەوەش ئێران دەبێتە دووەم وڵاتی دراوسێی هەرێمی کوردستان کە ڤایرۆسەکەی تێدا تۆمارکراوە.