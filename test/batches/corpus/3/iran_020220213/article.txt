لە چاوپێکەوتنێكیدا لەگەڵ میدیای ئەمریکیدا محەممەد جەوادزەریف، وەزیری دەرەوەی ئێران رایگەیاند، ئەگەر ئێران بیوسیتایە ببێتە خاوەن چەکی ئەتۆمی، ئەوا دەیانتوانی لە ماوەیەکی دووری رابردوودا بەو ئامانجە بگەن.  بە گوتەی زەریف، ئێران بڕیاری داوە بەو ئاراستەیە بڕوات کە چەکی ئەتۆمی ئاسایشی بەهێزتر ناکات و هاوکات پێچەوانەی ئایدیۆلۆژیای ئێرانە... گوتیشی، هەر ئەوە بووە کە ئێران هەرگیز بەدوای بەدەستهێنانی چەکی ئەتۆمییەوە نەبووە.  لەبارەی پابەندبوونی ئێران بە ئاست و رێژەی پیتاندنی یۆرانیۆمەوە زەریف گوتی، ئێران دەتوانێت دەستبەجێ لەو رێژەیەی پیتاندنی یۆرانیۆم کە ئێستا لە ئارادایە پاشەکشە بکات و بە تەواوەتی پابەندی بڕگەکانی رێککەوتنی ئەتۆمی بێت، ئەگەر بێتو ئەمریکا هەموو سزاکانی سەر ئێران هەڵبگرێت.  وەزیری دەرەوەی ئێران دەشڵێت، ئەو هەشت هەزار پۆندە کە دەکاتە نزیکەی ٣ هەزار  و ٦٥٠ کیلۆ لە یۆرانیۆمی پیتێنراو دەکرێت لەماوەی کەمتر لە یەک رۆژدا بۆ بڕە رێگە پێدراوەکەی بگەڕێنرێتەوە.  وەزیری دەرەوەی ئێران رایشیگەیاند، کاتی هاتووە ویلایەتە یەکگرتووەکانی ئەمریکا بگەڕێتەوە بۆ رێککەوتنە ئەتۆمییەکە و ئەو وڵاتە دەرفەتێكی سنوورداری بۆ ماوەتەوە و "جۆ بایدن کەسێک نییە کە بیەوێت وا خۆی پیشان بدات کە سیاسەتە شکستخواردووەکانی ترەمپ دەقۆزێتەوە. "  لەلایەکی دیکەوە مەجید تەخترەوانچی، نێردەی هەمیشەیی ئێران بۆ نەتەوە یەکگرتووەکان رایگەیاند، بڕی پیتاندنی یۆرانیۆممان لە بنکەی نەتەنز کردووەتە چوار هێند و لە بنکەی فۆردۆ وێستگەی نوێی پیتاندنی یۆرانیۆممان دامەزراندووە.