لەو گردبوونەوەیەدا کە رۆژی شەممە ٢٦ی کانوونی یەکەمی ٢٠٢٠ بەڕێوەچوو، خەڵکی ناڕازی ناوچەکە رووسیایان بەوە تۆمەتبار کرد کە دەیەوێت عەین عیسا لەژێر کۆنتڕۆڵی هەسەدە دەربهێنێت و رادەستی حکوومەتی سووریای بکات.   ژمارەیەک خەڵکی ناڕازی بە گوتنەوەی هوتاف لە دژی تورکیا و رووسیا لە بەردەم ئەو قوتابخانەیە گردبوونەوە کە رووسیا وەک بنکەیەکی سەربازی بەکاری دەھێنێت و دواتر بنکەکەیان بەردباران کرد.   بەهۆی هێرشەکانی تورکیا و گرووپە چەکدارەکانەوە بەشێکی زۆر لە دانیشتووانی شارۆچکەی عەین عیسا شارەکەیان بەجێهێشتووە و روویان لە ناوچە ئارامەکان کردووە.   گرووپە چەکدارەکان لە هەوڵدان ناوەندی شارۆچکەی عەین عیسا کۆنترۆڵ بکەن، بەڵام لەلایەن هەسەدەوە رێگرییان لێدەکرێت.   پۆلیسی سەربازیی رووسیا لە رۆژانی رابردوودا بۆ کەمکردنەوەی گرژییەکان لەو ناوچەیە سێ خاڵی چاودێریی پێکهێناوە.   لە سەرەتای کانوونی یەکەمی ئەمساڵەوە دوای زیادبوونی شەڕ و پێکدادانەکانی نێوان هەسەدە و گرووپە چەکدارەکان لەو ناوچەیە، رووسیا داوای لە هێزەکانی هەسەدە کردبوو عەین عیسا رادەستی حکوومەتی سووریا بکات.