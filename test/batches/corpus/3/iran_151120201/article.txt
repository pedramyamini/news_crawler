ئەمڕۆ یەکشەممە ١٥ی تشرینی دووەمی ٢٠٢٠ وەزارەتی تەندروستیی ئێران، گیانلەدەستدانی ٤٥٩ کەس و تووشبوونی ١٢ هەزار و ٥٤٣ کەسی دیکەی بە ڤایرۆسی کۆرۆنا راگەیاند.  سیما سادات، گوتەبێژی وەزارەتی تەندروستیی ئێران دوای راگەیاندنی ئاماری قوربانییانی کۆرۆنا رایگەیاند، لە پارێزگاکانی ورمێ، ئیلام، یەزد، سمنان و خۆراسانی باشوور زۆرترین ژمارەی مردنی تووشبووانی کۆرۆنا تۆماردەکرێن.  سەرۆکی زانکۆی پزیشکیی ورمێ رایگەیاند، بەشێوەی تێکڕا رۆژانە هەزار کەس لەو پارێزگایە تووشی کۆرۆنا دەبن کە دەوروبەری ٢٠٠ کەسیان پێویستیان بە خەواندن لە نەخۆشخانە دەبێت. هەروەها لە ٢٤ کاژێردا نزیکەی ٤٠ کەس لە نەخۆشخانەکانی پارێزگاکە گیانلەدەستدەدەن.  لە پارێزگای ئیلامیش گیانلەدەستدانی ١٠ تووشبوو و تووشبوونی ٢٦٧ کەسی دیکە راگەیێندرا. هەروەها لە پارێزگای سنە نۆ هاونیشتمانیی دیکە بەوهۆیەوە گیانیان لەدەستدا و ئەنجامی پشکنینی ١٦٨ کەسی دیکەش پۆزەتیڤ بوون.  لە پارێزگای کرماشان ئەمڕۆ یەکشەممە گیانلەدەستدانی ٢٢ هاونیشتمانی بە کۆرۆنا راگەیێندرا.  بەپێی ئاماری زانکۆی پزیشکیی کرماشان، ژمارەی مردووانی کۆرۆنا لە پارێزگای کرماشان گەیشتووەتە هەزار و ٢٠٢ کەس.  هەروەها لە رۆژی شەممە ١٤ی تشرینی دووەمەوە تاوەکو پێشنیوەڕۆی ئەمڕۆ یەکشەممە ٢٣٢ تووشبووی نوێ لە نەخۆشخانەکانی ئەو پارێزگایە خەوێندراون. ١٧٤ تووشبوو لە بەشی چاودێریی چڕدان و ٦٧ کەسیان ژیانیان لە مەترسیدایە.  ئەمڕۆ جێگری سیاسی و ئەمنیی پارێزگاری کرماشان رایگەیاند، سەرەڕای زۆربوونی ژمارەی قوربانیان، هێشتا لەو پارێزگایە پرسە و شایی بەڕێوەدەچن کە بەهۆیانەوە پەتاکە زیاتر بڵاودەبێتەوە.