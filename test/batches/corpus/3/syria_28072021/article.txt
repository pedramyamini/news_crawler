بەگوێرەی راگەیێنراوێکی دادگای گشتیی فیدراڵیی ئەڵمانیا، کە ئەمڕۆ  چوارشەممە ٢٨ی تەممووز لە ماڵپەڕی فەرمی ئەو دادگایە بڵاوکراوەتەوە، دکتۆر عەلا موسا، کە لە نەخۆشخانەی پزیشکی سەربازیی سووریا کاری کردووە، ١٨ کەیسی لەسەر کراوەتەوە و تۆمەتبارە بە ئەشکەنجەدانی خەڵک لە نەخۆشخانە پزیشکییەکانی حومس و دیمەشق.  بەپێی راگەیێنراوی ئەو دادگایە، دکتۆر عەلا موسا، ژمارەیەک لەوانەی خەساندووە، کە ئەشکەنجەی داون.  ئەم پزیشکە لە ساڵی ٢٠١٥ ەوە لە سووریا دەرچووە و چووەتە ئەڵمانیا، بەڵام بەپێی ئەو زانیارییانەی گەیشتووەتە دەست ئەو دادگایە، عەلا موسا لە ساڵی ٢٠١١ یەکێک بووە لەوانەی دەستی لە ئەشکەنجەدانی خۆپیشاندەرە دەستگیرکراوەکانی سووریادا هەبووە.  ئاماژە بەوەش کراوە ژمارەیەک خۆپێشاندەر کە دەستگیرکراون لە نەخۆشخانە سەربازییەکانی سووریا ئەشکەنجەدراون، دکتۆر عەلاش یەکێک بووە لەوانەی بەشداری لەو ئەشکەنجەدانەکاندا کردووە.  بەپێی زانیاریی دادگا ئەڵمانییەکە، دکتۆر عەلا بە ١٨ کەیس تۆمەتبارە، یەکێک لەوانە ئەشکەنجەدانی مێردمنداڵێکی تەمەن ١٤ ساڵانە لە نەخۆشخانەی سەربازیی حومس لە هاوینی ٢٠١١، کە دەگوترێت دوای ئەشکەنجەدانی ئەلکحولی رژاندووە بەسەر ئەندامی نێرینەیدا و سووکایەتی پێکردووە و دواتر ئاگری لەو ئەندامەی جەستەی بەرداوە.   هەروەها لە تەممووزی ٢٠١١ لە هەمان نەخۆشخانە پیاوێکی دیکەی بە هەمان رێگا ئەشکەنجەداوە.  هەر لەو نەخۆشخانەیە،  بەپێی ئەو زانیارییانە کە ئێستا لە ئەڵمانیا لێکۆڵینەوەی لەسەر دەکرێت، دکتۆر عەلا نۆ کەسی دیکەی بە ئامێری پزیشکی تایبەت ئەشکەنجە داون.  لە کەیسێکی دیکەدا، کە ئەم پزیشكەی پێ تۆمەتبار کراوە ئەوەیە کە لە تشرینی دووەمی  ٢٠١١ لە پیاوێكی دیکەی داوە، کە پیاوەکە خۆی فێی لەگەڵدا بووە، بەڵام ئەو ئەشکەنجەی داوە و چەند رۆژێکیش دوای ئەشکەنجەدانی دەرمانێکی پێداوە و بەو هۆیەشوە پیاوەکە گیانی لەدەستداوە.  لە جۆرەکانی دیکەی ئەشکەنجەدان، کە ئەم پزیشکە کردوویەتی، بریتین لە هەڵواسینی خەڵک، لێدان بە لیس رژاندنی ترشی ئەسید بەسەر لەشی دەستگیرکراوەکاندا، کە زۆربەیان لە نێوان تەممووزی ٢٠١١ بۆ ئابی ٢٠١٢ روویانداوە.  لە کەیسێكی دیکەدا عەلا موسا لە ئابی ٢٠١٢ ماددەی سووتەمەنی کردووە بەسەر برینی دەستگیرکراوێک و ئاگری لە شوێنی برینەکەش بەرداوە.  عەلا موسا بەدرێژایی ساڵانی ٢٠١١ و ٢٠١٢ لە هەردوو نەخۆشخانەی حومسی سەربازی و نەخۆشخانەی ئەلمەزەی سەربازی لە دیمەشق کاری کردووە و خەڵکی ئەشکەنجە داوە.  راگەیێندراوەکەی دادگا دەشڵێت سکاڵاکانی دژ بە دکتۆر عەلا موسا لە ١٥ی ئەم مانگەوە لەلایەن دادگاوە نێردراوە بۆ ئەنجوومەنی باڵای ئاسایشی دەوڵەت سەر بە دادگای فیدراڵیی فرانکفۆرت و لەوێشەوە کاری لەسەر دەکرێت.