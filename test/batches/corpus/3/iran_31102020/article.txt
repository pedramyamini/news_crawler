لیژنەی راپەڕاندنی بزووتنەوەی خەباتی عەرەبی بۆ رزگارکردنی ئەهواز لە بەیاننامەیەکدا رایگەیاند، هەواڵگریی ئێرانی لەنێو خاکی تورکیادا حەبیب ئسێود، سەرۆکی پێشووی بزووتنەوەکەی رفاندووە و وڵاتێکی عەرەبی ناوچەی کەنداویش لە رفاندنەکەی هاوکار بووە.   بزووتنەوەکە سەرکۆنەی رفاندنی حەبیب ئسێود دەکات و جەخت لەوەدەکاتەوە، ئێران بەرپرسە لە ژیانی ئسێود، هاوکات داوا لە دەسەڵاتدارانی ئەمنی هەردوو وڵاتی سوێد و تورکیا دەکات هاوکاربن بۆ ئاشکراکردنی وردکاری رفاندنەکە.  بزووتنەوەی خەباتی عەرەبی بۆ رزگارکردنی ئەهواز دەشڵێت، هەموو رێکارە یاساییەکان دەگرنەبەر بە مەبەستی بەدواداچوون بۆ رفاندنەکەی و زانینی چارەنووس و گەرەنتیکردنی ئەوەی ژیانی حەبیب ئسێود پارێزراوبێت.