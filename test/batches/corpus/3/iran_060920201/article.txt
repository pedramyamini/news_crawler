رێکخراوی ئەتۆمیی ئێران رۆژی ٢ی تەمووزی ٢٠٢٠ رایگەیاند، ئاگرکەوتنەوەیەک لە بنکەی ئەتۆمیی نەتەنز لە پارێزگای ئیسفەهان کەوتووەتەوە. نەتەنز یەکێک لە گەورەترین ناوەندە ئەتۆمییەکانی ئێرانە.  جەواد کەریمی قدوسی، ئەندامی کۆمیسیۆنی ئاسایشی نیشتمانی و سیاسەتی دەرەوەی پەرلەمانی ئێران رۆژی ٢٢ی تەمووز گوتی: بەو ئاکامە گەیشتووین تەقینەوەی نەتەنز لەڕێی دزەکردنی ئەمنییەوە بووە.  بێهرووز کەماڵوەندی، گوتەبێژی رێکخراوی ئەتۆمی ئێران رایگەیاند ئەمڕۆ یەکشەممە لایەنە ئەمنییەکان ئەنجامدەرانی رووداوەکەی نەتەنزیان دەستبەسەرکردوون و هۆکارەکان و شێوازەکانی ئەم رووداوەش دەزانن. هەروەها گوتی، دامودەزگا ئەمنییەکان هێشتا لێکۆڵینەوە لەسەر ئەم بابەتە دەکەن، بۆیە جارێ وردەکاری بڵاوناکەنەوە.  بەرپرسانی ئێرانی سەرەتا تەقینەوەکەیان بە شتێکی بچووک لە قەڵەمدا، بەڵام دوایی دەرکەوت تەقینەوەکە زەرەر و زیانی زۆر گەورەی بە ناوەندەکە گەیاندووە.  رۆژنامەی نیویۆرک تایمز، رۆژی ١١ی تەممووزی ٢٠٢٠ لە زمانی دوو بەرپرسی ئەمنییەوە بڵاویکردەوە، تەقینەوەکە هێندە کاریگەر بووە کە دوو ساڵ کاتی دەوێت بۆ ئەوەی ئێران بتوانێت بەو ئاستە بگاتەوە کە پێش تەقینەوەکە پێی گەیشتبوو.  هەندێ سەرچاوە باسیان لەوە کرد ئەگەری هەیە ئیسرائیل دەستی لەو تەقینەوەیەدا هەبووبێت، ئیسرائیل ئەمەی نە رەتکردەوە و نە پشتڕاستیشی کردەوە.   بەڵام بەرپرسانی ئێرانی هۆشداریان دا ئەگەر بسەلمێت لایەنی دەرەکی دەستیان لە تەقینەوەکەدا هەبووبێت، تۆڵەی دەکەنەوە.  بێهرووز کەماڵوەندی، گوتەبێژی رێکخراوی ئەتۆمی ئێران دەڵێت: ناوەندە ئەتۆمییەکانی ئێران زۆرجاران کراونەتە ئامانجی هێرشی ئینتەرنێت و بەرپەرچی هەموویان دراوەتەوە.   کەماڵوەندی پەنجەی تۆمەتی بۆ ئاژانسی نێودەوڵەتیی وزەی ئەتۆم درێژکرد و گوتی: "هەندێ لەو تێکدەرییانەی لە بەرنامە ئەتۆمییەکانی ئێراندا دەکرێ، رەنگە چاودێرەکانی ئاژانسی نێودەوڵەتیی وزەی ئەتۆمی دەستیان تێدا هەبووبێت. "  ئێران سەرەتای مانگی تشرینی دووەمی ٢٠١٩ لە بنکەی ئەتۆمیی نەتەنز چاودێرێکی ژنی ئاژانسی نێودەوڵەتیی وزەی ئەتۆمیی دەستەبەسەر کرد و تۆمەتباری کرد کە لە کاتی چوونە ژوورەوە ماددەی جێی گومانی تەقەمەنی پێبووە.