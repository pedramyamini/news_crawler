رۆژی سێشەممە ١١ی کانوونی دووەمی ٢٠٢١، لە کەمپی ھۆل لە پارێزگای حەسەکە، لەلایەن هەسەدەوە بەڕێوەدەبرێت، کارمەندێکی تەندروستیی سووری بە چەک کوژراوە. تاوەکو ئێستاش نەزانراوە کێ ھێرشەکەی کردووە. رۆژی چوارشەممەش ١٢ی کانوونی دووەمی ٢٠٢١، پزیشکێکی بە رەچەڵەک ئەسیوبی لە کەمپەکەدا بە چەقۆ بریندارکراوە.  دوای ئەو رووداوانە، رێکخراوە نێودەوڵەتییەکان کارەکانیان لە کەمپەکەدا بۆ ماوەیەکی نادیار ھەڵپەساردووه.  کەمپی ھۆل، لە ساڵی ٢٠١٧ لەلایەن هەسەدە لە شارەدێی ھۆل دامەزرا. ئەندامانی رێکخراوی داعش و ئەو سڤیلانەی کە لەگەڵ خێزانەکانیان لە شەڕ و پێکدادانەکانی دێرەزۆر ھەڵاتوون، لەخۆدەگرێت.  نەتەوە یەکگرتووەکان و رێکخراوەکانی کۆمەڵگەی مەدەنی بەردەوام ھۆشداری دەدەن، کە دۆخی مرۆیی کەمپی ھۆل بەرەو خراپی دەڕوات.  بەپێی زانیارییه‌كانی نەتەوە یەکگرتووەکان، کەمپی ھۆل توانای لەخۆگرتنی ١٠ ھەزار کەسی ھەیە، بەڵام شەش ھێندەی ئەو ژمارەیه‌ی تێدا نیشتەجێکراوە کە زۆربەیان ژن و منداڵن.