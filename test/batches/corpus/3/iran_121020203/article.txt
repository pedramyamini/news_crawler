نەبوونی تەکنەلۆژیای سەردەم بۆ ئاسانکاری لە پیشەی کشتوکاڵیدا و بەرزبوونەوەی نرخی پەینی کیمیایی بەهۆی گەمارۆکانی ئەمریکاوە، دوو کێشەی دیکەی جووتیارانن لە ئێران و رۆژهەڵاتی کوردستان.  کشتوکاڵی ئێران ساڵانە پێویستی به چوار ملیۆن تۆن پەینە، کە یەک ملیۆن و ١٠٠ هەزار تۆنی پەینی کیمیاییە، ئەویش ٥٠٠ هەزار تۆن پەینی کیمیایی سپی و ٦٠٠ هەزار تۆن پەینی کیمیایی لە جۆرەکانی فۆسفات و پۆتاسیۆمە. ١٥٠ هەزار تۆن لەو پەینە لە ناوخۆدا بەرهەمدێت.  ئێران ساڵانە ٤٥٠ هەزار تۆن پەینی کیمیایی فۆسفات و پۆتاسیۆم هاوردە دەکات. ٧٥ % پەینی کیمیایی ئێران هاوردەیە و تەنیا ٢٥ % ی بەرهەمی ناوخۆیە. ساڵانە ٨٠ هەزار تۆن پەینی کیمیایی لە پارێزگای ئیلام بەرهەمدێت کە ٣٠ هەزار تۆنی لە جۆرەکانی فۆسفات و پۆتاسیۆمە.  حکومەتی ئێران نزیکەی مانگێک لەمەوبەر بەرزبوونەوەی نرخی پەینی کیمیایی راگەیاند. ئەمەش رێک لەوکاتەدا بوو کە جووتیاران بۆ بەهێزکردنی زەوی و زارەکانیان پێویستیان بە پەینە، نرخی پەین لە ئێران بەپێی جۆرەکانی بەراورد بە ساڵی رابردوو بە رێژەی ٤٠٠ بۆ ٧٠٠ %، بەرزبووەتەوە. هەروەها حکومەت پێشتر دۆلارێکی بە چوار هەزار و ٢٠٠ بە هاوردەکاران دەفرۆشت بۆ کڕینی پەین، بەڵام ئێستا ئەو پاڵپشتییە داراییەی راگرتووە.  محەممەد حوسێنی، ئەندامی کۆمیسیۆنی بەرنامە و بودجەی پەرلەمان دەڵێت "نەمانی پاڵپشتیی دراوی چوار هەزار و ٢٠٠ تمەنی بۆ کڕینی پەینی کیمیایی، بووە هۆی بەرزبوونەوەی ١٠ هێندەی ئەو پێداویستییەی جووتیاران. لەلایەکی دیکەشەوە حکومەت یارانەی پەینە کیمیاییەکان کە لە پەرلەمان پەسندکرابوو، لە جووتیارانی بڕی".  بەپێی ئاماری فەرمیی وەزارەتی کشتوکاڵ، ساڵی رابردوو ئێران لە ماوەی نۆ مانگدا بایی نۆ ملیار و ٢٨٤ ملیۆن دۆلار بەرهەمە کشتوکاڵییەکانی هاوردە کردووە و هەناردەی بەرهەمە کشتوکاڵییەکانی هەر لە ماوەی ئەو نۆ مانگەدا بایی چوار ملیار و ٩٩ ملیۆن دۆلار بووە. پسپۆڕانی کشتوکاڵ دەڵێن، ئەو ئامارە نیشانەی لاوازبوونی کەرتی کشتوکاڵ و کەمبوونی پاڵپشتیی حکومەتە بۆ ئەو کەرتە، کە بووەتە هۆی ساردبوونەوەی جووتیاران لە پیشەکەیان.