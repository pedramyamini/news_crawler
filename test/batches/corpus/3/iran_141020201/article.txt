محەممەد مێهدی توندگویان جێگری وەزیری وەرزش و لاوانی ئێران ئاماژەی بەوە داوە، ئاماری دابەزینی تەمەنی خۆکوشتن بۆ تەمەنی مێرمنداڵان روو لە هەڵکشانە و هۆکارەکەشی بۆ بارودۆخی خراپی ئابووریی وڵات و دۆخی بژێوی رۆژانەی خەڵک دەگەڕێتەوە.   بە گوتەی جێگری وەزیری وەرزش و لاوان، رێگەدان بە چالاکیی مێرمنداڵان لە تۆڕە کۆمەڵایەتییەکاندا بووەتە هۆی چاولێگەری و کاریگەریی ئەو چاولێگەرییە لەنێو چینی هەژاردا دەبێتە هۆی هیوابڕاویی مێرمنداڵ و خۆکوشتنی.   توندگویان باس لە نەبوونی چاودێریی لەسەر خێزانەکانی ئێران بۆ بابەتە گرنگە کۆمەڵایەتی و رەوشتییەکان دەکات و دەڵێت، خێزانەکان لە بواری تەندروستیی دەروونییەوە هەڵسەنگاندنییان بۆ ناکرێت، لە کاتێکدا دەبێت بۆ هەر خێزانێک دۆسیەیەکی تەندروستیی دەروونی پێکبهێنرێت تا لە کاتی کاریگەریی خراپی باری ئابووریدا بە یارمەتیی راوێژکاری کۆمەڵایەتی کێشە دەروونییەکانی نێو خێزانەکان چارەسەر بکرێن.  بەپێی توێژینەوەی نیشتمانیی تەندروستیی ئێران، ٢٤ % ـی خەڵکی ئەو وڵاتە کێشەی دەروونییان هەیە و لە خەمگینترین خەڵکەکانی جیهان هەژمار دەکرێن.