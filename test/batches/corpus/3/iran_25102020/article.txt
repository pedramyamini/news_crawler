بەپێی راگەیاندنی حکومەتی ئێران، پیشە و دامەزراوەکانی ئەو وڵاتە بەسەر ٤ دەستە دابەشکراون و جگە لە دەستەی یەکەم، هەر سێ دەستەکەی دیکە بۆ ماوەی هەفتەیەک دادەخرێن.  دەستەی یەکەم پیشە و دامەزراوەکانی پەیوەندیدار بە ژیانی خەڵک وەک ناوەندەکانی فریاکەوتنی پزیشکی، دامودەزگا ئەمنییەکان، فرۆشگاکانی شتومەکی خۆراکی، نانەواخانە و دەرمانخانەکانن کە کراوە دەبن.  جگە لەو پیشە و دامودەزگایانەی کە ئاماژەیان پێدرا، تەواوی شوێنەکانی دیکە پاساژ و مۆڵەکان، مزگەوت و زیارەتگا و شوێنە ئایینییەکان، ناوەندە فێرکاری و وەرزشییەکان، خواردنگە، شیرنەمەنی و ساردەمەنییەکان، بازاڕەکانی کڕین و فرۆشتنی ئۆتۆمبێل و موڵک، هۆڵەکانی رێوڕەسم، شوێنە جوانکارییەکان و کافێ و قاوەخانەکان دادەخرێن، بەڵام قەدەخەی هاتووچۆی گشتی رانەگەیێندراوە.  حکومەتی ئێران دەڵێت، ئەو ٤٣ شارە زیاترین رێژەی تووشبوونی کۆرۆنایان تێدا تۆمار دەکرێت. لەو ٤٣ شارە ١٤ یان لە رۆژهەڵاتی کوردستانن.  بەپێی ئاماری وەزارەتی تەندروستیی ئێران لە ٢٤ کاژێری رابردوودا شەش هەزار و ١٩١ کەس لە ئێران و رۆژهەڵاتی کوردستان تووشی کۆرۆنا بوون، ٢٩٦ تووشبووش گیانیان لەدەستداوە.  هەر بەپێی دوایین ئاماری وەزارەتی تەندروستیی ئێران، تائێستا ٥٦٨ هەزار و ٨٩٦ کەس لە ئێران و رۆژهەڵاتی کوردستان تووشی ڤایرۆسی کۆرۆنا بوون، ٣٢ هەزار و ٦١٦ تووشبوو گیانیان لەدەستداوە و ٤٥٥ هەزار و ٥٤ تووشبووش چاکبوونەتەوە.