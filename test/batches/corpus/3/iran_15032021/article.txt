حکومەتی ئێران دوو هەفتە لەمەوبەر رایگەیاند، مریشکی زۆر بە نرخی حکومی دەخاتە بازاڕەوە تاوەکو کێشەی کەمیی مریشک و گرانبوونی نرخەکەی چارەسەربکات، بەڵام هێشتا خەڵک بەپێی پێویست مریشکیان بە نرخی حکومی دەستناکەوێت.  رۆژانە لەبەردەم شوێنەکانی فرۆشتنی مریشکی حکومی، بە سەدان کەس کۆدەبنەوە؛ بەشێکیان دەستیان دەکەوێت و بەشێکیشیان بەریان ناکەوێت.  نرخی کیلۆیەک مریشکی حکومی بە ٢٠ هەزار و ٤٠٠ تمەنە، لەکاتێکدا نرخی ئازادی کیلۆیەک مریشک بە نزیکەی ٣٠ هەزار تمەنە.  محەممەد باقر قالیباف، سەرۆکی پەرلەمانی ئێران ئەمڕۆ رایگەیاند، خەڵک چیدیکە ناتوانن گۆشتی سوور و مریشک بکڕن، هۆکارەکەشی ئەوەیە کە نرخەکەیان زۆر بەرزبووەتەوە و توانای کڕینی خەڵک دابەزیوە. دەشڵێت، حکومەت هەشت ملیار دۆلاری بۆ هاوردەکردنی شتوومەکی پێویست تەرخانکردووە، بەڵام نەیتوانیوە کێشەکان چارەسەربکات.