کەناڵی ' ئێن بی سی نیوز ' لە زاری پێنج گەورە بەرپرسی ئەمریکییەوە ئاشکرایکرد، لە کۆتاییەکانی مانگی رابردوودا، بەرپرسانی سوپا و هەواڵگری و جێبەجێكاری یاسا لە ویلایەتە یەکگرتووەکانی ئەمریکا ئاگادارکراونەتەوە کە هەڕەشە لەسەر ژیانیان هەیە.  ئەو کەناڵە بەبێ ناوهێنانی بەرپرسە ئەمریکییەکان، دەڵێ هەڕەشەی سەر بەرپرسەکان، لە ناو خاکی ئەمریکادا بووە نەک لە دەرەوەی خاکی وڵاتەکە و ژمارەیەک گەورە بەرپرسی پێنتاگۆنی گرتووەتەوە.  بەرپرسە ئاگادارەکان، بۆ کەناڵە ئەمریکییەکە، رادەی هەڕەشەکانیان بە ' چالاک ' ناوبردووە، ئەوەش مانای ئەوەیە هێشتا بەردەوامە، ئەوەشیان خستووەتە روو کە دەکرێ هەڕەشەکان لە تۆڵەی کوژرانی قاسم سولەیمانی، فەرماندەی فەیلەقی قودسی سوپای پاسدارانی ئێران بێت، کە سەرەتای ئەمساڵ لە هێرشی فڕۆکەکانی ئەمریکا لە نزیک فڕۆکەخانەی بەغدا کوژرا.  بەرپرسەکان گوتویانە، هەندێک زانیاریی لەبەردەستن لەبارەی ئەو ئامانجانەی هەڕەشەیان لەسەرە و پێدەچێت ئەو بەرپرسانە بن، کە بەشدارییان لە کوشتنی سلێمانی و جێبەجێکردنی کردەی کوشتنەکەدا کردووە، زانیارییەکانیش بریتین لە بوونی لیستێک لەو بەرپرسانە، لەگەڵ ناوی سەرکردە سەربازییەکانی ئەمریکا کە دەکرێ بکرێنە ئامانج.  هەفتەی رابردوو، مارک ئیسپەر، وەزیری بەرگریی ئەمریکا سەردانی رۆژهەڵاتی ناوەڕاست و باشووری ئاسیای کرد، بەڵام سەردانەکە  زۆر نهێنیپارێز بوو، لای میدیای ئەمریکی، ئەو نهێنیپارێزییەش بۆ هەڕەشەکانی سەر پێنتاگۆن دەگەڕێتەوە.  رۆژنامەڤانە یاوەرەکانی ئیسپەر لەکاتی گەشتەکەیدا گوتوویانە، لە میانی سەردانی ئەو بەرپرسەدا بۆ بەحرەین و ئیسرائیل، تەنیا کاتێک رێگەی بڵاوکردنەوەی هەواڵی سەردانەیەکەیان پێدراوە، کە وەزیری بەرگریی ئەمریکا خاکی ئەو دوو وڵاتەی بەجێهێشتووە و سەردانەکەی تەواو بووە.  بەپێی زانیارییە بەردەستەکانی ' ئێن بی سی نیوز '، رۆژی ٢٢ی ئەیلوولی رابردوو، بەرپرسانی دەزگای هەواڵگریی ئەمریکا، هەستیان بە هەڕەشەی راستەقینە لەسەر ژیانی بەرپرسانی ' سی ئای ئەی و پێنتاگۆن ' کردووە بەهۆی رووداوێکەوە.  بەپێی زانیارییەکان، ئێوارەی ئەو رۆژە، فەرماندەیەکی وەزارەتی بەرگریی ئەمریکا لە بارەگای وەزارەت هاتووەتە دەرەوە و کاتێک لە نێو ئۆتۆمبێلەکەیدا بووە، لەناکاو پاسەوانەکانی ئۆتۆمبێلێکی بچووکیان بینیوە کە بۆ ماوەی پێنج تاوەکو حەوت میل بەدوای ئۆتۆمبێلی بەرپرسەکە کەوتووە، دوای لێکۆڵینەوە لە شۆفێری ئۆتۆمبێلەکە، دەرکەوتووە شۆفێرەکە ئێرانییە و ئۆتۆمبێلەکەش لە ویلایەتی ڤێرجینیاوە هاتووە.  لە دوای رووداوەکەوە، پێنتاگۆن زانیاری تەواوی لەبارەی ئۆتۆمبێلەکە داوەتە بەرپرسەکانی و لێکۆڵینەوەش بۆ دۆزینەوەی شۆفێرەکە بەردەوامە. بەدواداچوون بۆ پرۆفایلی شۆفێرەکە، دەریخستووە ئەو کەسە ئێرانییە و لە ئینستاگرام و فەیسبووک هاوڕێی ئێرانی و ئەفغانی هەیە.  جۆناسان هۆڤمان، گوتەبێژ بەناوی پێنتاگۆنەوە ئاشکرایکردووە، وەزارەتەکەی سەلامەتیی هەموو ئەندامەکانی لەبەرچاو دەگرێت و هیچ گفتوگۆیەک لەبارەی ئەگەری هەڕەشە لەسەر بەرپرسەکانی ناخاتە روو.  ' ئێن بی سی ' ئاشکرایکردووە، نە پێنتاگۆن، نە سی ئای ئەی و نە کۆشکی سپی، ئامادەنەبوون هیچ روونکردنەوەیەک لەسەر مەترسییەکان ئاشکرا بکەن.