ئیبراهیم شێخۆ، گوتەبێژی رێکخراوی مافی مرۆڤی عەفرین بە تۆڕی میدیایی رووداوی راگەیاند: گرووپە چەکدارەکانی تورکیا لە گوندێکی ئێزدینشینی عەفرین مزگەوت دروست دەکەن. بۆ ئەم مەبەستەش لە گوندی شادێرێی سەر بەناوچەی شێراوای عەفرین دەستیان بە دانانی بناخەی مزگەوت کرد.  ئیبراهیم شێخۆ دەڵێت پڕۆژەکە لە مانگی ئادارەوە ئامادەکاری بۆ کراوە، ئێستا جێبەجێ دەکرێت. پرۆژەکەش پێکدێت لە مزگەوتێک بەناوی ئەبوبەکری سدیق و سەنتەری فێرکردن و لەبەرکردنی قورئان.   مزگەوتەکە لەلایەن ئەو فەڵەستینیانەوە دروست دەکرێت کە لە ساڵی ١٩٨٤ ئاوارەی سووریا بوون، لە دوای شەڕی ناوخۆی سووریاش، بە تایبەتی لە دوای داگیرکردنی عەفرین لەلایەن تورکیا و چەکدارانی ئۆپۆزیسیۆنی سووریا، هێنراونەتە عەفرین، کە ژمارەیان ٥٠٠ خێزان دەبێت.  گوتەبێژی رێکخراوی مافی مرۆڤی عەفرین، دروستکردنی مزگەوت لە گوندێکی ئێزدینشین بە "گۆڕینی دیمۆگرافیای عەفرین و نانەوەی کێشەی نێوان پێكهاتە ئاینییەکانی عەفرین" ناوبرد.  دوای شەڕێکی ٦٢ رۆژە، لە ١٩ی ئاداری ٢٠١٨ ـدا عەفرین کەوتە ژێر دەستی سوپای تورکیا و گرووپە چەکدارەکانی ئۆپۆزیسیۆنی سووریای نزیکی. بەو هۆیەوە بەشێکی زۆری خەڵکی شارەکە ئاوارەبوون، هێشتاش بەشێكیان لە ئاوارەییدا دەژین و تەنیا ژمارەیەکی کەمیان لەنێو شار و گوندەکانی عەفریندا ماون.