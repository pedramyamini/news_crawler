ئەمە لەکتاێکدایە کە دوای سەردانی شاندێکی ئێرانی بە سەرۆکایەتیی حوسەین تائیب، سەرۆکی ناوەندی هەواڵگریی سوپای پاسداران، ژمارەیەک هێرش کرانە سەر هێزەکانی ئەمریکا لە سووریا و عێراق.   بەگوێرەی رۆیتەرز، سێ کەسی سەر بە گرووپە چەکدارەکان کە ئاگاداری کۆبوونەوەکە بوون، ئاشکرایان کردووە شاندە ئێرانییەکە بە گرووپە چەکدارە عێراقییەکانی گوتووە، تۆڵە لە ئەمریکا بکەنەوە، بەڵام لە هەمانکاتیشدا پێیگوتوون کە هێرشی زۆر گەورە نەکەن بۆ ئەوەی گرژییەکان زۆر هەڵنەچن.   یەکێک لەو سەرچاوانەی کە ئاگاداری کۆبوونەوەکەیە، باس لەوە کردووە ئێرانییەکان بە عێراقیەکانیان گوتووە، هێرشەکانیان دژی هێزە ئەمریکییەکان لە سووریا زیاتر بکەن.   ئەو داوایەی پاسداران لە میلیشیاکانی عێراق لەکاتێکدایە کە گفتوگۆکانی زیندووکردنەوەی رێککەوتنی ئەتۆمیی لە ڤییەنای پایتەختی نەمسا لە نێوان وڵاتانی چوار کۆ یەک و ئێران و ئەمریکا دوای شەش گەڕ ئەنجامیان نەبووە.   بەگوێرەی رۆیتەرز، بەرپرسێکی باڵای ئێران گوتوویەتی، حوسێن تەیب لەگەڵ ژمارەیەک سەرکردەی گرووپە چەکدارە عێراقیەکان کۆبوونەتەوە و پەیامی عەلی خامنەیی، رێبەری باڵای پێداون کە "دەبێت گوشاری لەسەر هێزە ئەمریکیەکان لە عێراق زیادبکەن تا ئەو کاتەی ناوچەکە بەجێدێڵن. "  هیچ لایەنێکی ئێرانی  لێدوانی لەسەر راپۆرتەکەی رۆیتەرز نەداوە.  دوای هێرشەکەی ئەمریکا لە کۆتایی مانگی رابردوو بۆ سەر گرووپە چەکدارەکان لە نزیک سنووری عێراق و سووریا، هێرشەکانی سەر بەرژوەندییەکانی ئەمریکا لە هەرێمی کوردستان، عێراق و سووریاش زیادیانکردووە.   مانگی شوباتی ئەمساڵ، لە ساڵیادی شۆرشی ئیسلامیی ئێراندا، حوسێن تەیب جەختی لەوە کردەوە یەکێک لە ستراتیژیە هەرە سەرەکییەکانیان ئەوە دەبێت بە هاوکاری هاوپەیمانەکانیان، وەکو بەرەی بەرهەڵستکاری، ئەمریکا ناچاربکەن ناوچەکە جێبێڵن.   ئەو سەرچاوانەی کە قسەیان بۆ ئاژانسە بەریتانییەکە کردووە، بەهۆی هەستیاری بابەتەکە رەتیانکردووەتەوە ناویان بهێنرێت.