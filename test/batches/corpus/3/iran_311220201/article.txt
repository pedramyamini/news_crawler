بەگوتەی مەحموود واعزی، لە چاوپێکەوتنێکیدا لەگەڵ ئاژانسی ئیسنا رایگەیاند، ئێران ١٦ ملیۆن و ٥٠٠ هەزار ژەم ڤاکسین دەکڕێت و لە هەوڵدایە لەگەڵ چین لەسەر کڕینی نزیکەی ٤ ملیۆن ژەم ڤاکسین رێککەوتن بکات.  سەرۆکی نووسینگەی سەرۆککۆماری ئێران ئاماژە بەوەش دەدات، هەوڵمانداوە لەڕێگەی رێکخراوی تەندروستیی جیهانی لە چین، هیندستان و رووسیا ڤاکسینی کۆرۆنا بکڕین.  رێکخراوی تەندروستیی جیهانی چاودێریی بەسەر ئەو وڵاتانەدا دەکات کە ڤاکسینیان بۆ دەچێت، ئامانجیشی ئەوەیە ڤاکسینەکە بەشێوەیەکی دادپەروەرانە بەسەر وڵاتانی جیهاندا دابەشبکرێت.  مەحموود واعزی سەبارەت بەو بڕە پارەیەی بۆ کڕینی ڤاکسین ئامادەکراوە دەڵێت "بۆ کڕینی ١٦ ملیۆن و ٥٠٠ هەزار ژەم ڤاکسین، نزیکەی ٢٠٠ ملیۆن دۆلار دابینکراوە، بەڵام بەهۆی پشووەکانی کریسمسەوە، ئەمڕۆیان سبەی پارەکە دەدرێت و لەم بوارەدا کێشەیەک نییە. "  رەزا ئەردەکانیان، وەزیری وزەی ئێران، کە رۆژی سێ شەممە سەردانی عێراقی کردبوو گوتی، لەگەڵ ئەو وڵاتە رێککەوتوون ئێران ڤاکسینی کۆرۆنا لە وڵاتانی ئەوروپا بکڕێت و عێراق پارەکەی بدات.  عەبدولناسر هیمەتی، سەرۆکی بانکی ناوەندیی ئێران هەفتەی رابردوو رایگەیاندبوو، نووسینگەی کۆنترۆڵی سەرمایە بیانییەکانی وەزارەتی گەنجینەی ئەمریکا رەزامەندیی دەربڕیوە ئێران ٢٠٠ ملیۆن یورۆ لە کۆریای باشوورەوە بۆ کڕینی ڤاکسینی کۆرۆنا لە کۆڤاکس بگوازێتەوە.  پێشتر بەرپرسانی ئێران دەیانگوت بەهۆی گەمارۆکانی ئەمریکاوە ناتوانن ڤاکسینی کۆرۆنا بکڕن. کەماڵ خەڕازی، سەرۆکی ئەنجوومەنی ستراتژی پەیوەندییەکانی دەرەوە، کە دامەزراوەیەکی سەر بە نووسینگەی رێبەری کۆماری ئیسلامیی ئێرانە، شەوی چوارشەممە گوتی "لە رواڵەتدا وەزارەتی دارایی ئەمریکا مۆڵەتی داوە ئێران پارە بۆ کڕینی ڤاکسین بگوازێتەوە، بەڵام بە کردەوە رێگری لەمە دەکەن و ئەمریکا رێگە نادات ئێران ڤاکسین بکڕێت. "  لە ئێران تاوەکو ئێستا ملیۆنێک و ٢١٨ هەزار و ٧٥٣ کەس تووشی ڤایرۆسی کۆرۆنا بوون، هەروەها ٥٥ هەزار و ٩٥ کەس گیانیان لەدەستدا.