رۆژی چوارشەممە، لقی ٢٨ی دادگەی شۆڕشی ئیسلامی لە تاران، سزای ١١ ساڵ زیندانی بەسەر ئارەش گەنجی، سکرتێری بۆردی کۆمەڵەی نووسەرانی ئێراندا سەپاند.  ناسر زەڕئەفشان، پارێزەری ئارەش گەنجی، بە کۆمەڵەی مافی مرۆڤی ئێرانی راگەیاندووە، دادگە بە تۆمەتی " ئەنجامدانی چالاکی دژی ئاسایشی نەتەوەیی" بڕیاری سزای ٥ ساڵ زیندانی بۆ گەنجی دەرکردووە، هەروەها بە تۆمەتی "پڕوپاگەندەکردن لە دژی رژێم" سزای ساڵێک و بە تۆمەتی "ئەندامێتی و هاوکاری لەگەڵ یەکێک لە گرووپە ئۆپۆزیسیۆنەکان" بڕیاری سزای ٥ ساڵ زیندانیکردنی دراوە، بەوەش کۆی سزاکەی ئارەش گەنجی گەیشتە ١١ ساڵ.  ناسر زەڕئەفشان، ئاماژەی بەوەشکردووە، دادگەی شۆڕشی ئیسلامی ئێران، کۆی تۆمەتەکانی بەهۆی وەرگێڕانی کتێبی (کلیلی بچووکی دەروازەی گەورە: شۆڕشی رۆژئاوا)، ئاراستەی ئارەش گەنجی کردووە، کە کتێبێکە لەسەر رۆژئاوای کوردستان نووسراوە.  لەسەر ئەو تۆمەتانەی ئاراستەی کرابوون، ئارەش گەنجی، لە مانگی ١٢ی ساڵی ٢٠١٩ لەلایەن هێزە ئەمنییەکانی ئێرانەوە دەستگیرکرابوو، بە بڕی سێ ملیار تمەن بارمتە، تاوەکو رۆژی دادگاییکردنی ئازادکرابوو.