تاریکە بازاڕی ورمێ جارێکی دیکەش بەهۆی کۆرۆناوە داخرا. لە یەکساڵی رابردوودا ئەمە پێنجەمجارە کە ئەو بازاڕە دادەخرێ. داخستنی بازاڕەکە واتا مەترسی کۆرۆنا لە ورمێ گەیشتووەتە لووتکە. دۆخێک کە ئەنجامی کەمتەرخەمی خۆپارێزییە لە نەورۆز.  کاسبکار و دووکانداران دەڵێن، بارگرانی داخستنی دووکان و بازاڕەکان تەنیا لەسەر شانی ئەوانە. حکومەت شانی ناداتەبەر بار. بڕیاری هاوکاریکردنی دووکانداران ساڵێکە دراوە و جێبەجێ نەکراوە. گەڕاندنەوەی قەرزە بانکییەکانیش دوانەخراوە. خاوەن موڵکەکانیش هیچ گوشارێکیان لەسەر نییە تاوەکو کرێ کەم بکەنەوە. داخستنی دووکان و بازاڕەکان لەکاتێکدایە کە فەرمانگە و دامودەزگا حکومییەکان کراوەن. بەوەش، تێکەڵاوی خەڵک هەروا هەیە.  لە رۆژی شەممەوە دووکان و بازاڕی ئەو شارانەی کە لە دۆخی سووری کۆرۆنا دان داخراون. بڕیارە تاوەکو ١٠ رۆژ بەو شێوەیە بن. بە گوتەی بەرپرسانی تەندروستی ئێران، هەفتەی داهاتوو ئەنجامی گەشت و سەیرانە نەورۆزییەکان دەردەکەوێ و پێشبینی دەکەن ژمارەی قوربانیانیان زۆر زیاتر بێ.