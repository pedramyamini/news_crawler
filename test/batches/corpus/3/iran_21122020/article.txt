سەرچاوەکان گوتوویانە، لە تاران دەیان کەس لەکاتی لێکۆڵینەوەکانی کوژرانی موحسین فەخریزادە لێپێچینەوەیان لەگەڵ کراوە.  ئاژانسی ' هرانا ' کە بایەخ بە مافەکانی مرۆڤ دەدات ئاشکرایکردووە، "لە هەفتەکانی رابردوودا، بانگهێشت و لێکۆڵینەوە لەگەڵ دەیان دانیشتووی تاراندا کراوە، ئەوان بۆ لێکۆڵینەوە براونەتە بنکەکانی سوپای پاسداران".  بەپێی راپۆرتێکی ئەو ئاژانسە، ئەوانەی لێکۆڵینەوەیان لەگەڵدا کراوە نزیکەی ٥٠ کەس بوون، براونەتە بنکەکانی ' ١ - ئەلف ' و ' ٢ - ئەلف ' و چەند بنکەیەکی دیکەی سوپای پاسداران و لێکۆڵینەوەیان لەگەڵدا کراوە و زانیارییان لێوەرگیراوە.  ئەو سەرچاوەیە ئاشکرایکردووە، هەندێک لە گیراوەکان پاش چەند کاژێرێک لە لێکۆڵینەوە ئازادکراون، هەندێکی دیکەیان چەندین رۆژ لە بەندیخانەدا ماونەتەوە، پاشان ئازادکراون، هەندێکی دیکەش هێشتا چارەنووسیان دیار نییە.  ماڵپەری ' ئیران ئینتەرناشیۆناڵ ' ئاشکرایکردووە، هەڵمەتی پرساندن و گرتنی هەفتەکانی رابردوو، تایبەت بووە بەو کەسانەی کاری فرۆشتن و بەستنی کامێراکانی چاودێری لە شوێنە جیاوازەکانی وڵاتەکەدا دەکەن.  بەپێی سەرچاوەکان، تاران گوماندەکات کەسانێک لە کردەکەوە گلابن و هاوکاری ئەنجامدەرانی کارەکە بووبن، کە کاریان فرۆشتن و بەستنی کامێراکانی چاودێرییە.  هەندێک لەو کەسانە ئەندامی سەندیکای بەرهەمهێنەران و چاککەرەوانی ئامێرە ئەلیکترۆنی و ئاسایشییەکانن لە تاران.  بەپێی راپۆرتی ئەو ماڵپەرە، لە میانی لێپێچینەوەکاندا، پرسیار لەو کەسانە کراوە لەبارەی چۆنیەتی کڕین و بەردەستخستنی کامێراکانی چاودێری، لەگەڵ دوایین سەردانی شوێنەکان لەپێناو چاککردنەوەی کامێراکانی چاودێری لە شوێنە جیاوازەکانی تاران.  ئاژانسی ' هرانا ' گووتوویەتی، ناوی هەندێک لە کەسە لێپێچینەوە لەگەڵداکراوەکانی لەبەردەستە، بەڵام ناوەکانی بڵاونەکردووەتەوە.  رۆژی ٢٧ی تشرینی دووەمی رابردوو، موحسین فەخریزادە، زانای ئەتۆمیی ئێران و سەرکردە لە سوپای پاسدارانی ئەو وڵاتە، لە ناوچەی دەماوەند لە نزیک تاران درایە بەر دەستڕێژی گوللە و دواتر لە نەخۆشخانە گیانی لەدەستدا.  حکومەتی تاران، هەریەکە لە دەزگای هەواڵگریی ئیسرائیل (مۆساد) و رێکخراوی موجاهیدینی خەلقی بە ئەنجامدانی کارەکە، تۆمەتبارکردووە.  هەفتەکانی رابردوو، سەرچاوەکان باسیان لە بڵاوبوونەوەی هێزە ئاسایشییەکانی ئێران، لە شارەکانی رۆژهەڵاتی کوردستان دەکرد، ئاماژە بەدەستگیرکردنی چەندین کەس دراوە. سەرچاوەکان ئاشکرایانکردووە هێزە ئاسایشییەکان وێنەی ٦ کەسیان پێبووە بەشوێنیاندا گەڕاون و تۆمەتبارن بەبەشداریکردن لە کردەی کوشتنەکەی فەخریزادە.  عەلی رەبیعی، گوتەبێژی حکومەتی ئێران پێشتر ئاشکرایکردبوو، وەزارەتی هەواڵگریی ئێران، ناسنامەی چەندین کەسی دەستنیشانکردووە، کە لە کردەی کوشتنی فەخریزادەوە گلاون و کاریان کردووە لە ' هەناردەکردنی ئامێر و کەرەستەکان ' دا.  رەبیعی لە ٢ی ئەم مانگەدا رایگەیاند "وەزارەتی هەواڵگری ناسنامەی ئەو کەسانەی دەستنیشانکردووە، کە ئامێرەکانی هەناردەکردووە و تەکنەلۆژیایان لە کردەی کوشتنەکەدا بەکارهێناوە"، رەتیکردەوە هیچ زانیارییەکی زیاتر لەسەر کارەکە بخاتە روو.  حکومەتی ئێران لە لێکۆڵینەوە سەرەتاییەکانیدا لەبارەی کوشتنی فەخریزادە، ئاشکرایکردبوو کردەی تەقەکردن لەو، بەهۆی چەکی ئۆتۆماتیکی کۆنترۆڵکراو لەلایەن مانگە دەستکردەکانەوە کراوە.