راپۆرتەکە لەلایەن "سەنتەری توێژینەوە باڵاکانی رۆبەرت شوومان"ەوە ئامادەکراوە و دەڵێت، تۆمەتی ئەوە دەدرێتە پاڵ هەردوو گرووپ کە "شۆڕشی سووریایان بۆ خۆیان بەکارهێناوە"، بەڵام دەبێت ئاماژە بەوەشبکرێت کە ئەو دوو گرووپە لەم چەند ساڵەدا زۆر گۆڕدراون.   سەرنجی راپۆرتەکە لەسەر هەندێک لە گرووپە جیهادییەکانە لە جیهاندا کە چۆن لەم سەردەمەدا خۆیان دەگونجێنن بۆ ئەوەی بمێننەوە و دەستەی تەحریری شامی وەک نموونە وەرگرتووە.   وەک لە راپۆرتەکەدا هاتووە، سەرەتا دەستەی تەحریری شام رووبەڕووی شانە نووستووەکانی داعش لە ناوچەکەیدا بووەوە و لەنێوی بردن و دواتریش دەستی بە هەڵمەتێک کرد بە مەبەستی کۆنتڕۆڵکردنی لقی سووریای رێکخراوی ئەلقاعیدە لەنێو ریزەکانیدا و پێش هاوینی ساڵی ٢٠٢٠ توانیی بەتەواوی کۆنترۆڵی بکات.   ئەو هەنگاوە یارمەتیدەرێک بوو بۆ ئەوەی گرووپەکە بتوانێت باشتر خۆی رێکبخاتەوە و کاریگەریی چەکدارانی بیانی لەنێو ریزەکانیدا کەمبکاتەوە. هەنگاوەکەی دەستەی تەحریری شام وایکردووە، رێکخراوی ئەلقاعیدە چیدیکە هیچ پێگەیەکی ئەوتۆی لەنێو سووریادا نەمێنێت. ئەوەی کە پەیوەندیی بە بواری بەڕێوەبردنیشەوە هەیە، دەستەی تەحریری شام هەوڵیداوە ژمارەیەکی بەرچاو لە کەسایەتییە دیارەکانی ناوچەی باکووری رۆژئاوای سووریا بباتە نێو ریزەکانیەوە و پۆستییان پێبدات.   بەشێکی دیکەی راپۆرتەکە باس لە هەوڵێکی دیکەی کاریگەری دەستەی تەحریری شام دەکات بە مەبەستی مانەوەی لەنێو سووریادا، ئەویش هەوڵدانە بۆ بوونی "پەیوەندی لەگەڵ تورکیا"، بەتایبەتی دوای بەهێزبوونی پێگەی سەربازیی تورکیا لە باکووری رۆژئاوای سووریا لە شوباتی ساڵی ٢٠٢٠ دا.   لە راپۆرتەکەدا ئاماژە بەوە دراوە، "تورکیا هەندێک چاوەڕوانیی لەو گرووپە هەبووە و هەیە، لەوانەش پچڕاندنی پەیوەندییەکانی لەگەڵ گرووپە جیهادییەکان لە سەرانسەری جیهاندا، گۆشەگیرکردنی چەکدارە بیانییەکانی نێو گرووپەکە، هەوڵدان بۆ بەدەستهێنانی رەزامەندیی خەڵکی ناوچەکە، هەبوونی پەیوەندی لەگەڵ وڵاتانی رۆژئاوا و رێزگرتن لەو رێککەوتنە نێودەوڵەتییانەی تورکیا واژۆیان دەکات".   بەگوێرەی راپۆرتەکە، ئەو "نزیکبوونەوەیەی نێوان دەستەی تەحریری شام و تورکیا" کێشە بۆ هیچ کامیان دروستناکات، چونکە هەردووکیان کۆمەڵێک بەرژەوەندیی ستراتیژییان هەیە. بۆ نموونە، دەستەی تەحریری شام دەیەوێت ناوچەکە لەژێر دەسەڵاتیدا بمێنێتەوە، هێز و دەسەڵاتی هەبێت، خەڵکی ناوچەکانی ژێر دەسەڵاتی بپارێزێت و لەلایەن حکومەتی سووریاشەوە هێرشی نەکرێتەسەر. تورکیاش لەلایەن خۆیەوە ستراتیژییەتێکی تایبەتی هەیە، لەوانەش رێگەنەدان بە زیادبوونی تووندوتیژییەکان لەو ناوچەیەی سووریادا بۆ ئەوەی خەڵکێکی زیاتر لە سووریاوە نەچنە نێو وڵاتەکەی.   راپۆرتەکە باس لەوە دەکات، لە ماوەی ئەم چەند ساڵەی رابردوودا دەستەی تەحریری شام چەند بڕیارێکی یەکلاکەرەوەی داوە، لەوانەش کۆتاییهێنان بە پەیوەندییەکانی لەگەڵ ئەلقاعیدە لە هاوینی ٢٠١٦ دا، "رازیبوون بە هەبوونی سوپای تورکیا لە ئیدلب لە سەرەتای ساڵی ٢٠١٧ و پاڵپشتیکردن لە ئاگربەستی راگەیێندراو لەنێوان رووسیا و تورکیا لە ساڵی ٢٠٢٠ دا. "  سەنتەری توێژینەوە باڵاکانی رۆبەرت شوومان دەڵێت، تاوەکو ئێستاش بیروبۆچوونی سەلەفییەکان لەنێو گرووپەکەدا زاڵە، بەڵام ئەو گۆڕانکارییانەی لە ماوەی ئەم چەند ساڵەی رابردوودا روویانداوە وایانکردووە، چیدیکە ئامانجی دەستەی تەحریری شام بەئیسلامیکردنی کۆمەڵگە نەبێت. هەر بۆیە ئیدلب دەکرێت ببێتە شوێنێک دەریبخات کە چۆن گرووپە سەلەفییە جیهادییەکان گۆڕانکاری لە شێوازی کارکردن و مامەڵە و ئەجێندای خۆیاندا دەکەن.