دوو داعشەکە لە بنەڕەتدا یەکێکیان خەڵکی جنێف و ئەوەی دیکەش خەڵکی شاری لۆزانە، پێشتر لە گرتووخانەی غوێران لە حەسەکە بەندکرابوون، دوای هێرشە شکستخواردووەکەی مانگی رابردووی داعش بۆ سەر گرتووخانەکە، هەردووکیان دیارنەماون.  میدیای سویسری رۆژی چوارشەممە رایگەیاند ئەندامێکی دیکەی داعشی بە رەچەڵەک سویسری، کە لەو گرتووخانەدا بووە،  دەستگیرکراوەتەوە و لە بەندینخانەکانی ژێر کۆنتڕۆڵی هەسەدەدایە.   وەزارەتی دەرەوەی سویسرا بە میدیای وڵاتەکەی گوتووە، ئەوان هەندێ سەرەداویان لەسەر شوێنی دوو ونبووەکە دەستکەوتووە، بەڵام زانیارییە هەواڵگرییەکان دژ بەیەکن. بۆیە "هیچ زانیاریی پشتڕاستکراو" لە بارەی شوێنیانەوە نییە.   جۆهانێس ماتیاسی، بەڕێوەبەری کۆنسوڵخانەکانی سویسرا رایگەیاندووە، حکومەتی وڵاتەکەی هەموو رێکارێکی پێویستی گرتووەتەبەر بۆ ئەوەی چەکدارە هەڵهاتووەکان نەتوانن بە دزییەوە بگەڕێنەوە سویسرا.   بەگوێرەی میدیای سویسری، ناوی دوو چەکدارەکە لە هەموو بازگەکانی ناوچەی شنگن بڵاوکراوەتەوە بۆ ئەوەی دەستگیربکرێن.   لە ئاداری ساڵی ٢٠١٩، لەسەر بنەمای پاراستنی ئاساییشی نیشتمانی، حکومەتی سویسرا بڕیاریدا کە بە ئاسانی چەکدارانی پێشووی داعش لە عێراق و سووریاوە نەگەڕێنێتەوە بۆ وڵاتەکەی.   حکومەتی سویسرا ئەو کاتە گوتی، مەبەست لەو سیاسەتە ئەوەیە تاوەکو حکومەتەکانی عێراق و سووریا خۆیان ئەو چەکدارانە دادگایی بکەن و سزایان بدەن.   لە چەند دۆخێکی دیاریکراودا، سویسرا منداڵانی ئەندامانی داعش دەگەڕێنێتەوە، وەکو ئەو دوو خوشکەی کە ساڵی رابردوو بردرانەوە بۆ ئەو وڵاتە کە دایکەکەیان لە ساڵی ٢٠١٦ بردبوونی بۆ سووریا. دوو خوشکەکە لە دوو باوکی جیاواز بوون.   لە هەمان کاتدا، ئەوانەی هەڵگری دوو وڵاتینامەن و چوونەتە نێو ریزەکانی داعش، وڵاتینامەی سویسرییان لێدەسەندرێتەوە.