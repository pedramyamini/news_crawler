دایکی عەبدۆ بەهۆی لەدەستدانی کوڕەکانیەوە ئێستا سەرپەرشتیی ١٦ منداڵ دەکات. هەفتەی تەنیا دوو جاریش ئاگر لەو ماڵە بە مەبەستی چێشتلێنان دەکرێتەوە.  دایکی عەبدۆ، دانیشتووی ئیدلبە و دەڵێت، "دووانیان لە شەڕی حەریم، دووانیان لە شەڕی حەلەب، یەکێکیان لە شەڕی ئیدلب،  یەکێکیشیان لە شەڕی رزگارکردنی ئیدلب لەلایەن ئۆپۆزیسیۆنەوە کوژراون. ١٩ کەسیان دوای خۆیان جێهێشت. سێیان دایکیانن، من سەرپەرشتیی ئەوانی دیکە دەکەم".  کوڕی گەورەی ئەو خانەوادە قەرەباڵخە ئەرکی سەرچاوەی پەیداکردنی رزق و رۆزیی ماڵەکەی لە ئەستۆیە، ئەویش بەهۆی دۆخی خراپی ئیدلبەوە زۆر جار بێکارە.   ئەندامانی خانەوادەکەش رۆژانە بڕێکی کەم خواردن ئامادە دەکەن و پارە خەرج دەکەن تاوەکو ئەوەی لەلایەن رێکخراوە مرۆییەکانەوە پێیان دەدرێت بەشیان بکات. هەندێ جار دراوسێکانیشیان یارمەتیان دەدەن.  گەنجۆ وائیل، ئەندامی خانەوادە هەژارەکەیە و دەڵێت، "من تەمەنم ١٠ ساڵ بوو کاتێک باوکم و مامەکانم کوژران. قوتابخانەم بەجێهێشت و بەدوای کاردا گەڕام. لە چەند شوێنێک کارم کرد. پێم وابوو کە ئیدی ئەرکێک لەسەر شانمە دەبێت یارمەتیی داپیرەم و خوشک و براکانم بدەم، چونکە هیچ پیاوێکمان لە ماڵ نییە رزقمان بۆ دابین بکات، بۆیە قوتابخانەم بەجێهێشت و بەدوای کاردا گەڕام. ئێستا لەو کارەشم نەماوم".  دایکی عەبدۆ شەش کوڕی لە ماوەی شەڕی ناوخۆی سووریادا لەدەستداوە،  چوار لەو کوڕانەی چەکداری ئۆپۆزیسیۆن بوون، بەڵام ئەم ١٦ منداڵە بەشێکی بچووکن لەو هەزاران منداڵەی کە لە ئیدلب بەهۆی بۆردوومانی هەڕەمەکییەوە بەبێ دایک و باوک ماونەتەوە.  سێ ملیۆن کەس لە ماڵەکانی خۆیان لە ئیدلب دەربەدەربوون و روویان کردووەتە ئەو شوێنانەی لە گۆڕەپانی شەڕەوە دوورن.