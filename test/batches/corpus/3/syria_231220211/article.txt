سیلین دی یۆنخن پشیلە بریندارەکەی بردووەتەوە ماڵەکەی لە شارۆچکەی ئەسێندێلفت، لەوێ لەپاڵ چەندین ئاژەڵی دیکەی قوربانی، تیماریان دەکات.  سیلین دی یۆنخن دەڵێت: "من پشیلەیەکم لە یۆنان هەڵگرتەوە. ناوم ناوە هاپی، زۆر شیرینە. ئەو بچکۆلانەکەی منە. دوای هاپی، پشیلەیەکی دیکەم لە سووریا بە ناوی بێلا هەڵگرتەوە. ساچمەی بەرکەوتبوو. رووخساری زۆر شێوابوو. گوێیەکانی لێرە و چاوەکانی لەوێ. ددانەکانی زۆر ناشرین بوون. ناخی زۆر جوان بوو، بەڵام روواڵەتی شێوابوو،   پێموایە خەڵک ئەمجۆرە پشیلانەیان ناوێن، چونکە رووخساریان ناشرینە، بەڵام بۆ من ناخەکەی زۆر جوان بوو. "  ئەم خاتوونە لە رێگەی تیمێکی سووری تایبەت بە رزگارکردنی گیانداران لە مەترسییەکانی شەڕ، لە ٢٠١٨ ەوە دوو پشیلەی بەخێوکردوون.  یەکیان بەهۆی سەختی برینەکانی گیانی لەدەستداوە، ئەمە ناخی سێلین دی یۆنخنی هەژاند، قوربانییانی خەڵکی سڤیلیش کاری لە ناخی ئەم خاتوونە کردووە، بەڵام ئەو دەڵێت ئەمە بەو مانایە نایەت گیانداران فەرامۆشبکرێن.  سیلین دی یۆنخن دەڵێت: "سەیری فەیسبووکم کرد، رێکخراوێکم دۆزییەوە. پێیدەڵێن تیمی سووری بۆ رزگارکردنی ئاژەڵان، پشیلەیەکی زۆر جوانم بینی. پەککەوتە بوو. دوو قاچی دەستکردبوون، بەڵام زۆر جوان بوو. پرسیارم لێکردن: ئاساییە ئەو پشیلەیە لە سووریا هەڵبگرمەوە کە من خەڵکی هۆڵەندام؟ گوتیان: بەڵێ دەتوانی".  رێکخراوە سوورییەکە بە ئافرەتە هۆڵەندییەکان گوتووە دەبێت حەوت مانگ یان زیاتر چاوەڕێ بکەی. لە کۆتایی ٢٠١٨ لە ئەڵمانیا بە بیلا شادبوو. سیلین دی یۆخن دەڵێت "پێموایە فرانکفۆرت بوو، لەوێوە هەڵمانگرتەوە، لە سووریا بۆ بەیرووت و لە بەیرووت بۆ فرانکفۆرت، دواییش بە ئۆتۆمبێل هێنامەوە ماڵ. لە دێسەمبەری ٢٠١٨ پشیلەکە مرد، بۆیە بڕیارمدا پشیلەی پشیلەی دی هەڵگرمەوە، دوو پشیلەم لە هەمان رێکخراو پێگەیشت. "  ئامارێکی ورد نییە، بەڵام بە درێژایی ١٠ ساڵی شەڕی سووریا بەدەر لە قوربانی نێو خەڵکی سڤیل کە بەردەوام باسدەکرێت، بە دەیان هەزار گیاندار کوژراون یاخود برینداربوون، بەهۆی بەردەوامی شەڕ و پێکدادان، تەنانەت رێکخراوە ئاژەڵپارێزەکانیش ناتوانن فریای رزگارکردنیان بکەون.