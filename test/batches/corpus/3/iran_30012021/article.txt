زۆرجار حکومەتی ئێران لە لایەن دامەزراوەکانی سەر بە رێکخراوی نەتەوە یەکگرتووەکان و رێکخراوەکانی تایبەت بە پاراستنی مافی مرۆڤەوە تۆمەتباردەکرێت، ئەوەش بەهۆی ئەوەی ساڵانە ژمارەیەکی زۆر هاونیشتمانی و هاووڵاتی لەسێدارەدەدات.   لەلایەن خۆیەوە ئێران هەر جۆرە رەخنەگرتنێک لێی رەتدەکاتەوە و دەڵێت، دامەزراوەکانی سەر بە نەتەوە یەکگرتووەکان و رێکخراوە نێودەوڵەتییەکان لە سرووشتی یاسای ئەو وڵاتە تێناگەن.   نووسینگەی مافەکانی مرۆڤی رێکخراوی نەتەوە یەکگرتووەکان دەڵێت، زۆر بە تووندی سەرکۆنەی لەسێدارەکانی لانیکەم ٢٨ کەس لە ناوەڕاستی کانوونی یەکەمەوە دەکات.   نووسینگەی مافەکانی مرۆڤی نەتەوەیەکگرتووەکان داوای لە ئێران کرد لەسێدارەدانی جاڤید دیهقان جێبەجێنەکات، بەڵام بەرپرسانی ئێران گوێیان بۆ داواکارییەکە نەگرت.   ئاژانسی هەواڵی فارسی ئێران بڵاویکردەوە، سەرلەبەیانی ئەمڕۆ سزای لەسێدارەدانی جاڤید دیهقان ناسراو بە محەممەد عومەر کە یەکێک لە سەرکردەکانی گرووپی "جەیش زوڵم" بووە، جێبەجێکراوە.   ئاژانسی هەواڵی فارس دەڵێت، نزیکەی ٥ ساڵ پێس ئێستا دوو ئەندامی سوپای پاسداران کەوتنە کەمینێکی ئەو گرووپەوە و کوژران.   ئەمنێستی ئینتەرناشناڵ رەخنە لە شێوازی بەڕێوەچوونی دادگاییەکەی دیهقان دەگرێت و دەڵێت، دیهقان ئەشکەنجەیەکی زۆر دراوە تاوەکو دان بە هەندێک شتدا بنێت.   بەپێی ئامارەکانی رێکخراوی هەنگاو بۆ چاودێریی مافەکانی مرۆڤ، لە ٣٠ رۆژی رابردوودا ٥ هاونیشتمانی لە رۆژهەڵاتی کوردستان لەسێدارەدراون و ٢ کەسیش لەژێر ئەشکەنجە گیانیان لەدەستداوە.