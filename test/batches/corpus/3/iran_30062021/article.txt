فاتمە زەرین ئامیزی، گوتەبێژی رێکخراوی هەڵسەنگاندنی وەزارەتی پەروەردە دەڵێت، "لە تاقیکردنەوەکانی ئەمساڵدا نزیکەی ١ ملیۆن و ٣٦٨ هەزار خوێندکار بەشدار دەبن و کێبڕکێ دەکەن بۆ چوونە نێو زانکۆکانەوە. بەراورد بە ساڵی رابردوو ٣٥ هەزار کەس لە ژمارەی بەشداربووان کەمی کردووە".  ساڵانە پێش دەستپێکردنی تاقیکردنەوەکانی کۆنکور، دەنگۆی بڵاو بوونەوەی پێشوەختەی پرسیارەکانی ئەو تاقیکردنەوانە و فرۆشتنیان، بووەتە هۆی نیگەرانیی خێزانەکان و دڵەڕاوکێی زۆربەی بەشداربووان.   ئەمساڵیش ئەو کەسابەتە لە تۆڕە کۆمەڵایەتییەکانی ئێران و رۆژهەڵاتی کوردستان، بەردەوامبووە. پۆلیسی ئێران وەک هەر ساڵێکی دیکە کاردانەوەی بە فرۆشی پرسیارەکانی کۆنکور دەربڕی و نزیکەی هەفتەیەک پێش ئێستا رایگەیاند؛ فرۆشتنی ئەو پرسیارانە و وەڵامەکانییان، قۆلبڕیی ئینتەرنێتییە.  حوسێن رەحیمی، فەرماندەی پۆلیسی تاران دەڵێت، "ژمارەیەکی زۆر لەنێو تۆڕەکۆمەڵایەتییەکان و لە دەرەوەش، رێکلام بۆ فرۆشتنی پرسیارەکانی کۆنکور و وەڵامەکانیشی دەکەن. پێویستە لێرەوە رایبگەیێنم؛ هەموو ئەو رێکلامانە درۆن. بەداخەوە ٢٠ کەس لەوانەمان دەستگیر کردووە کە ئەو رێکلامانە دەکەن کە بڕە پارەیەکی زۆریان لە خەڵک وەرگرتووە بە ناوی فرۆشتنی پرسیارەکانی کونکورەوە".   سەرەڕای کاردانەوەکانی پۆلیسی ئێران، بەڵام هێشتا لە رێگەی ئەم کەناڵانەوە لە تۆڕە کۆمەڵایەتییەکانی وەک تێلێگرام و ئینستاگرام، پرسیارەکانی کۆنکور و وەڵامەکانیشیان بە نرخێکی چاوەڕواننەکراو دەفرۆشرین و دایکوباوکی ئەو بەشداربووانەی کە دەستیان دەڕوات، کەوتوونە مامەڵە لەگەڵ فرۆشیاران.   ئەمە دوایین راپۆرتی رۆژنامەڤانێکی دانیشتووی ئێرانە کە وەک کڕیاری پرسیارەکانی کۆنکور، خۆی بە فرۆشیاران ناساندووە و لەگەڵیان کەوتووەتە مامەڵە. ئەوەی لەم راپۆرتەدا جێی سەرنجە، نرخی پرسیارەکانە کە بە پێی بوارەکانی ئەدەبیات، ماتماتیک و بواری پزیشکی، جیاوازییان هەیە. بواری پزیشکی گرانترینە. راپۆرتەکە باس لەوە دەکات کە تاوەکو چەند رۆژ پێش ئێستا نرخی پرسیارەکانی ئەو بوارە ١٠٠ ملیۆن تمەن بووە و بەیانی ئەمڕۆ نرخەکەی بۆ ١ ملیار تمەن هەڵکشاوە. بەگوێرەی ئەو راپۆرتە هەندێک لە فرۆشیاران بۆ فرۆشی پرسیارەکانیان گەرەنتیش دەدەن.  یەکێک لە بەشداربووان دەڵێت، "من لە دوێنێوە چوومەتە ئەو کەناڵەوە، کەناڵەکەی پرایڤێت کردبوو. دوایی کە وەریگرتم، گوتی: جارێ پرسیار نافرۆشین و رامانگرتووە. پێموابێ بەهۆی ئەوە بوو لە تۆڕەکۆمەڵایەتییەکاندا کاردانەوەی لێکەتبووەوە. گوتی فرۆشیان راگرتووە. کەچی ئەمڕۆ ئایدییەکی پێدام، من پەیامم پێدا و گوتم بە چی دیارە ئێوە قۆڵبڕ نین؟ کەچی گوتی ' تاوەکو رۆژی تاقیکردنەوەکان، بەڵگەیەکی زۆر دادەنێین بۆتان، ئێستاش سکرینشۆت دەنێرم '. نرخیشی دیاریکردبوو، ئەگەر راستبێ نرخەکەشی گونجاو بوو. نازانم بەڕاستی بڕیارە چی بەسەر بەشداربوواندا بێت".  فرۆشتنی پرسیار و وەڵامەکانی کۆنکور لە ئێران و رۆژهەڵاتی کوردستان، لەم ساتەوەختەشدا کە تاقیکردنەوەکان دەستیان پێکردووە، هێشتاش بەردەوامە و نرخەکانیش تاوەکو تەواوبوونی کۆنکوور، روو لە هەڵکشانن.