کاژێر ١٩: ١٨ خولەکی ئەم ئێوارەیە، لە پاڵاوگەی شاری رەی لە باشووری تاران ئاگرێک کەوتەوە. بەرپرسانی خۆجێیی ئاماژە بەوە دەدەن، ئاگر لە کۆگایەکی هەڵگرتنی گازی ئێل پی جی کەوتوەتەوە و مەترسی ئەوە هەیە بەرەو شوێنەکانی دیکەی پاڵاوگەکە تەشەنەبکات.   بە گوێری ئەو گرتە ڤیدیۆیانەی بڵاوکراونەتەوە، دووکەڵێکی گەورە لە شوێنی کەوتنەوەی ئاگرەکە بەرز دەبێتەوە و بەشێک لە ئاسمانی تارانی داپۆشیووە.   جەلال مەلەکی، گوتەبێژی بەرگریی شارستانی تاران دەڵێ؛ تیمەکانی ئاگرکوژینەوەی ٦ وێستگەیان رەوانەی شوێنی رووداوەکە کردووە و لە هەوڵدان ئاگرەکە کۆنترۆڵبکەن و رێگە لە تەشەنەسەندنی بۆ کۆگاکانی دیکە بگرن. جەلال مەلەکی ئاماژەی بەوەشکرد، تاوەکو ئێستا هیچ زانیارییەک لەبارەی قوربانیانی رووداوەکە لەبەردەست نییە.   هێشتا هۆکاری کەوتنەوەی ئاگرەکە و زیانەکانی رانەگەیێندراوە و نازانرێت چەند کەس لە رووداوەکەدا گیانیان لەدەستداوە یان برینداربوون.