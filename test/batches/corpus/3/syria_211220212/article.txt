کۆبوونەوەکە کە شەوی رابردوو بەڕێوەچوو، گیێر پیدەرسن، نێردەی تایبەتی نەتەوە یەکگرتووەکان بۆ کاروباری سووریا، راپۆرتێکی لە بارەی دۆخی ئەو وڵاتە پێشکێش بە ئەنجوومەنەکە کرد. پیدەرسن گوتی، ساڵی ٢٠٢١ "ساڵی قووڵبوونەوەی مەینەتی و ئازاری خەڵکی سووریا بووە".   پیدەرسن گوتیشی دوای شەش ساڵ لە پەسندکردنی پڕۆژەبڕیاری ژمارە ٢٢٥٤ی ئەنجوومەنی ئاسایش لە بارەی سووریا، هێشتا جێبەجێنەکراوە و نەبووەتە هۆی کەمکردنەوەی ئێش و ئازارەکانی خەڵکی سووریا و گەڕاندنەوەی سەروەری و سەربەخۆیی خاکەکەی.  نێردەی تایبەتی نەتەوە یەکگرتووەکان باسی لەوەش کرد، هەر کە لێکتێگەییشتن لە نێوان حکومەتی سووریا و گرووپە ئۆپۆزسیۆنەکانی سووریا دروستبوو، ئەوان ئامادەدەبن سەرپەرشتیی گەڕی حەوتەمی نووسینەوەی رەشنووسی دەستووری نوێی سووریا بکەن کە لە شەش گەڕی گفتوگۆکاندا بە هیچ ئەنجامێک نەگەیشت.  پیدەرسن گوتیشی، ئەو رەوشەی ئێستا لە سووریا هەیە، مەترسیی زۆری هەیە. هەروەها ئاماژەی بەوە کرد، لە ساڵی ٢٠٢٢ ـدا، رێگەی تێدەچێت دۆخەکە بەرەوپێشچوونێک بەخۆیەوە ببینێت.  پیدرسن، باسی لەوەکرد، برسێتی و نەبوونی لە وڵاتەکە بەربڵاوبووە و ١٤ ملیۆن کەس پێویستیان بە ھاوکارییە و گوتیشی: "سووریا، بووەتە پەناگەی شەڕکەرە بە کرێگیراوەکان، قاچاخچێتی ماددەی ھۆشبەر و تیرۆر. "  گیێر پیدرسن، سەرنجی بۆ ئەوەش راکێشا، کە ٢١ مانگە سەرجەم لایەنەکان لەسەر ئەرزدا رووبەڕووی قەیرانێکی ستراتیژی بوونەتەوە و ھیچ لایەنێک لە پێکدادانەکاندا باڵادەستی بەدەستنەھێناوە و جەختی لەوەکردەوە سووریا پێویستی بە ھەنگاوی سیاسی و ئابووری ھەیە.