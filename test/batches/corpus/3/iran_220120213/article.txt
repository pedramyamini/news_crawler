رێبەری ئێران هەمان ئەو تویتەی لە رۆژی ٢٠٢٠/١٢/١٦ کردووە، بەڵام ئەمجارە وێنەکەی بۆ زیادکردووە و  نووسیویەتی، دەبێت تۆڵە لە بکوژی سولەیمانی و ئەو کەسەی فەرمانی کوشتنی سولەیمانی داوە، بسەندرێتەوە، هەروەها نووسیویەتی هەرچەندە "شکۆی پێڵاوی سولەیمانی" بەرزترە لە بکوژەکەی، بەڵام دواجار ئەوان هەڵەیەکیان کردووە و دەبێت تۆڵەیان لێبکرێتەوە.     رێبەری ئێران راشیگەیاند، هەم ئەو کەسەی کە فەرمانی کوشتنی سولەیمانی داوە و هەم ئەو کەسەی کە فەرمانەکەی جێبەجێکردووە لە هەر کاتێكی گونجاودا، دەبێت تۆڵەیان لێبکرێتەوە.     گوتەبێژێکی تویتەر بە رۆیتەرزی گوتووە، هەژمارەکە بەهۆی سەرپێچی لە یاساکانی پلاتفۆڕمەکە هەڵپەسێردراوە. کاتێک پرسیاریان لێکردووە، کە ئەو هەژمارە ساختە بووە یان نا، ئەو گوتوویەتی بەڵێ ساختە بووە.     تویتەکەی ئەو هەژمارەش، کە گوتەبێژەکەی تویتەر بە رۆیتەرزی گوتووە، ساختەیە، لە هەژماری فەرمیی خامنەیی بە زمانی فارسی، @ Khamenei _ fa ریتویت کرابوو، بەڵام دواتر سڕایەوە.      رۆژی ٣ی کانوونی دووەمی ٢٠٢٠ لە هێرشێکی فرۆکە بێفڕۆکەوانەکانی ئەمریکادا، هەریەکە لە قاسم سولەیمانی، فەرماندەی فەیلەقی قودسی سوپای پاسدارانی ئێران و ئەبو مەهدی موهەندیس، جێگری سەرۆکی دەستەی حەشدی شەعبی لە فڕۆکەخانەی نێودەوڵەتیی بەغدا کرانە ئامانج و کوژران.     زیاتر لە ساڵێک بەسەر کوشتنی قاسم سولەیمانیدا تێپەڕیوە، بەرپرسانی باڵای ئێران بەردەوام هەڕەشەی تۆڵەسەندنەوەی خوێنی قاسم سولەیمانی دەکەن. ئیسماعیل قائانی، فەرماندەی فەیلەقی قودسی سەر بە سوپای پاسدارانی ئێران، مانگی رابردوو لە تویتێکدا لە تۆڵەی کوشتنی سولەیمانیدا، هەڕەشەی کوشتنی لە سێ بەرپرسی ئەمریکا کرد، کە یەکێکیان ترەمپە.     هەروەها سەرەتای ئەم مانگە غولامحوسێن  ئیسماعیلی، گوتەبێژی دادوەری ئێران لە کۆنگرەیەکی رۆژنامەڤانیدا رایگەیاند: ئێران بەفەرمی داوای لە پۆلیسی ئینتەرپۆڵ کردووە کە ترەمپ و ئەوانەی دەستیان لە کوشتنی قاسم سولەیمانیدا هەبووە دەستگیربکات.