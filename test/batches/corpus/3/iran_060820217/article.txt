تاوەکو چوار ساڵی دیکە دەسەڵاتی جێبەجێکردنی ئێران لە دەست ئیبراهیم رەئیسیدا دەبێت. ئەو لەسەر هەموو شت بە راشکاوی قسە دەکات، مافی پێکهاتە نەتەوەیی و مەزهەبییەکان نەبێت. لە پێش هەڵبژاردنەوە بە چالاکڤانانی کەمپەینی هەڵبژاردنەکەی راگەیاندووە، حکومەتەکەی جیاوازی لەنێو پێکهاتەکان ناکات و بە کردەوە نەک قسە، مافە یاساییەکانیان دابین دەکات. دوای هەڵبژاردنیش هەر بەو شێوەیە بە گشتی قسە لەسەر ئەو بابەتە دەکات.  ئیبراهیم رەئیسی، سەرۆککۆماری ئێران دەڵێت، "حکومەتی خەڵکی حکومەتی ئاشتی نیشتمانییە. لە حکومەتی خەڵکیدا رەوتە سیاسییەکان، گرووپ و دەستەبەندییە ئەتنیکی و مەزهەبییەکان رەنگیان نامێنێت و هەموو خەڵک دەست لە دەستی یەکدیدا بۆ هێنانەدی ئێرانی بەهێز لەژێر ئاڵای پیرۆزی کۆماری ئیسلامی دەبنە هاوپەیمان. "  سەرۆککۆماری نوێی ئێران دەڵێت، حکومەتەکەی جیاواز دەبێ لە ١٢ کابینەی پێشتری ئەو وڵاتە، بەڵام هێشتا دیار نییە لە چیدا جیاواز دەبێ. رەئیسی دەڵێت، دەستی هاوکاری بۆ هەمووان درێژ دەکات، بەو هیوایە کە هەموو لایەک حکومەتەکەی بە حکومەتی خۆیان بزانن.   لەنێوخۆی رۆژهەڵاتی کوردستان، چالاکڤانانی سیاسی و مەدەنی بەو بەڵێنانە زۆر گەشبین نین. ئەوان پێیانوایە، کابینەی ئەویش، جیاوازییەکی زۆری لەگەڵ ئەوانی پێشوو نابێ، لەبارەی مافی پێکهاتەکان.  کەریم فەتاحپوور، نوێنەری پێشووی ورمێ لە پەرلەمانی ئێران دەڵێت، "لە ئێران کەسی یەکەم، رێبەرە. ئەو بڕیاردەری سەرەکییە لە بڕیارە گرنگەکان، لە سیاسەتی نێوخۆیی و دەرەوەدا. لە رۆژهەڵاتی کوردستان زۆر کەس پێیانوایە کێشەی بەشداری پێنەکردنی پێکهاتە نەتەوەیی و مەزهەبییەکان لە دەسەڵات، لە دەسەڵاتی رێبەرە، نەک سەرۆککۆمار. هەتا ئەو دان بە بوونی ئەو کێشەیە دانەنێ و بڕیاری چارەسەرکردنی نەدات، سەرۆککۆمارەکان هەر دەتوانن بەڵێن بدەن. "