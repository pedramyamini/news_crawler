مستەفا رەجەبی، گوتەبێژی رێکخراوی کارەبای ئێران دەڵێت؛ بەراورد بە ساڵی رابردوو بڕی بەکارهێنانی کارەبا ٦ هەزار مێگاوات زیادی کردووە، ئەوەش بەشی ٦ پارێزگای ئێرانە. زۆرترین رێژەی بەکارهێنانی کارەبا لە پارێزگاکانی رۆژئاوای ئێراندا بووە و پێدەچێت هۆکارەکەی بەرهەمهێنانی بیتکۆین بێت. بەرهەمهێنانی هەر بیتکۆینێک، "کارەبای ١٠٠ ساڵی  خانوویەکی ئاسایی لە تاران پێویستە".  لە چەند رۆژی رابردوودا حکومەتی ئێران لە هەڵمەتێکدا دەستی بە دەستگیرکردنی بەرهەمهێنەرە نایاساییەکانی بیتکۆین کردووە و بێ ئەوەی باس لە کارگە حکومییەکانی بەرهەمهێنانی دراوی دیجیتاڵیش بکات، بەڵێنی بە خەڵک داوە هەر کەس شوێنی بەرهەمهێنانی نایاسایی بیتکۆینی ئاشکرا بکات، ١٠ ملیۆن تمەن پاداشتی بداتێ.      راپۆرتێک لەبارەی کڕین و فرۆشتنی بیتکۆین لە هەرێمی کوردستان  محەممەدڕەزا موقیمی، سەرۆکی پۆلیسی ئاسایشی ئابووریی ئێران دەڵێت؛ "تاوەکو ئێستا ٧٢ هەزار دەزگای ماینەر کە بۆ بەرهەمهێنانی بیتکۆین بەکاردێت، دەستی بەسەردا گیراوە. ژمارەیەک لە فەرمانگەکان و رێکخراوە حکومییەکان، خەریکی بەرهەمهێنانی بیتکۆینن کە دەبێ بەرەنگاریان ببینەوە. "   بەپێی راپۆرتەکەی کۆمپانیای بلۆکچەین، نزیکەی ٥ % ی بیتکۆینی جیهان لە ئێران بەرهەمدێت کە لەلایەن حکومەتەوە وەکو هەلێک بۆ دەربازبوون لە گەمارۆکانی ئەمریکا و راکێشانی دۆلار بۆ نێوخۆی وڵات، کەڵکی لێوەرگیراوە. لە راپۆرتەکەدا باس لەوە دەکرێت کە حکومەتی ئێران ساڵی رابردوو لە بەرهەمهێنانی بیتکۆیندا ١ ملیار دۆلار داهاتی هەبووە.  محەممەد مەحموودی، شارەزایەکی ئابووریی ئێران دەڵێت، "پێش کەمهێنانی کارەبا لە ئێران و رۆژهەڵاتی کوردستان، هەندێک لە بەرپرسانی حکومەت باسیان لە کردنەوەی شارۆچکەی ١٠٠ هەزار ماینەری بۆ بەرهەمهێنانی بیتکۆین لە هەندێک لە پارێزگا پیشەسازییەکان دەکرد و دەیانگوت؛ دەورلێدانەوەی گەمارۆکان بە بەرهەمهێنانی بیتکۆین بە قازانجترە لەوەی خەڵک شەوانە مۆم داگیرسێنن".