تۆڕەکە، لە راپۆرتێکدا بەبۆنەی "ساڵڕۆژی هەموو قوربانییانی چەکی کیمیایی"، دەڵێ کۆمەڵگەی نێودەوڵەتی "شکستیهێناوە لە رێگرتن لە رژێمی سووریا، لە بەکارهێنانی چەکی کیمیایی، شکستەکەشی لەو تەنیا سەرکۆنانەدا بەرجەستەبووە کە لە بەرامبەر بەکارهێنانی دڵنیا و دۆکۆمێنتکراوی چەکی کۆمەڵکوژ لەلایەن رژێمەوە، دەریاندەکات. هەر ئەوەش رێگەی خۆشکردووە بۆ پێشێلکردنی ئەو رێکەوتننامەیەی کە ١٩٣ دەوڵەت واژۆیان کردووە و تاڕادەیەکی زۆر پێوەی پابەندبوون".  راپۆرتەکە دەڵێ، رژێمی سووریا بەپێی دۆکۆمێنتەکان لە ٢٣ی کانوونی یەکەمی ٢٠١٢ ەوە تاوەکو ٣٠ی تشرینی دووەمی ئەمساڵ، ٢٢٢ هێرشی کیمیاوی ئەنجامداوە، نزیکەی ٢١٧ هێرشیان لەلایەن هێزەکانی رژێمی سووریاوە و پێنج هێرش لەسەردەستی رێکخراوی داعش بوون، ئەمەش وایکردووە "گەلی سووریا، گەورەترین قوربانیی چەکی کیمیایی بن لەم سەدەیەدا".  بەپێی راپۆرتەکە، هێرشەکانی رژێمی سووریا بووەتە هۆی کوژرانی ١٥١٠ کەس، کە بەمشێوەیە دابەشبوون: ١٤٠٩ سڤیل، لەنێویاندا ٢٠٥ منداڵ و ٢٦٠ ئافرەتی پێگەیشتوو، ٩٤ کەس لە شەڕکەرانی ئۆپۆزیسیۆن، هەروەها ٧ ئەندامی هێزە ئاسایشییەکانی رژێم، کە لە نێو بەندیخانەی ئۆپۆزیسیۆنی سووریادابوون لە کاتی هێرشەکاندا. هەموو ئەو هێرشانە بوونەتە هۆکاری برینداربوونی ١١٢١٢ کەس، کە ١١٠٨٠ کەسیان لەئەنجامی هێرشەکانی رژێم و ١٣٢ کەسیان لە هێرشەکانی داعشدا پێوەبوون.  راپۆرتەکە روونیکردووەتەوە، سیاسەتی رژێمی سووریا، بریتییە لە هەڵخەڵەتاندنی کۆمەڵگەی نێودەوڵەتی و رێگریکردن لە کاری رێکخراوەکان. رژێمی سووریا لە ٢٠١١ ەوە پەیڕەوی ئەم سیاسەتە دەکات، بەتایبەت لەو بوارەدا کە پەیوەندی بە دۆسێی چەکە کیمیاییەکانییەوە هەیە.  رێکخراوەکە دەڵێ، هەڵخەڵەتاندنەکە لە پشتگوێخستنی بەئەنقەستی پێدانی ڤیزا بە تیمەکانی رێکخراوە نێودەوڵەتییەکەوە دەستپێدەکەن، هەروەها دواخستنی وەڵامدانەوەی پەیوەندییەکانی رێکخراوەکە، تاوەکو دەگاتە رێگرتن لەگەیشتنی تیمەکانی پشکنەران بۆ چەندین ناوچە، هەروەها رەتکردنەوەی چوونی تیمەکانی لێکۆڵینەوەی سەر بە ' رێکخراوی قەدەخەکردنی بەکارهێنانی چەکی کیمیایی ' بۆ شوێنی هێرشەکان، وەک ئەوەی لە حوزەیرانی ٢٠١٩ دا روویدا.  راپۆرتەکە بەرپرسیاریەتی خستووەتە سەر بەشار ئەسەد، سەرۆکی حکومەتی سووریا و دەڵێت: "بەرپرسیاریەتی جووڵاندن و بەکارهێنانی چەکە کیمیاییەکان، لەئەستۆی ئەوە، چونکە ئەو فەرماندەی سوپا و هێزە چەکدارەکانە، ئەو هێزانە بەبێ ئاگاداری و رەزامەندی ئەو، ناتوانن هیچ کارێک بکەن".