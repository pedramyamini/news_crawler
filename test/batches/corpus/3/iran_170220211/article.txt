حەسەن رووحانی دەڵێت: "ئێمە هیچ لێکۆڵەرێکی ئاژانسی نێودەوڵەتیی ئەتۆمی دەرناکەین و ئەگەر بەڕێوەبەری ئاژانسی نێودەوڵەتیی وزەی ئەتۆمیش بێتە تاران و دانوستاندن بکات ئێمە قبووڵی دەکەین. "  سەرۆککۆماری ئێران ئاماژەی بەوە دا کە ئەوان نایانەوێت بەرنامەی ئەتۆمی بەبێ چاودێری بێت و کەسێک بڵێت لێکۆڵەرەکان دەردەکەین یان بەدوای دروستکردنی چەکی ئەتۆمییەوەن.  رووحانی ئەوەی خستەڕوو ئەگەر ئەمریکا ئەمڕۆ گەمارۆکان هەڵبگرێت سبەی بەیانی ئەوان هەموو بەرپرسیارێتییەکانیان جێبەجێ دەکەن و تەنیا چەند کاژێریان پێویستە کە بزانن گەمارۆکان هەڵگیراون یان نا.  هاوکات عەلی خامنەیی، رێبەری کۆماری ئیسلامیی ئێران لە گوتارێکدا بۆ خەڵکی تەورێز کە بە شێوەی ئۆنلاین بەڕێوەچوو، بە ئاماژەدان بە رێککەوتننامەی ئەتۆمی گوتی: "قسە و بەڵین ئیتر نایخوات و دەبێت کردار هەبێت و کۆماری ئیسلامی جگە لەوە رازی نابێت. "