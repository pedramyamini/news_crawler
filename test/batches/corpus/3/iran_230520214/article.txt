عەباس عابدی، گوتەبێژی سەنتەری ئیمێرجنسیی تەندروستیی ئیسفەهان بە میدیای وڵاتەکەی راگەیاند، لە ئەنجامی تەقینەوەکە نۆ کەس برینداربوون و لێکۆڵینەوەش لە هۆکاری روودانی دەستیپێکردووە.  میدیای فەرمیی ئێران دەڵێت، تەقینەوەکە لە کارگەیەکی پیترۆکیمیایی روویداوە کە لەژێر چاودێریی ئەنجوومەنی ئاسایشی نیشتمانیی وڵاتدا کاردەکات. رۆژنامەی گاردیەنی بەریتانیش ئاماژە بەوە دەکات، ئەو شوێنەی تەقینەوەکە تێیدا روویداوە بریتییە لە "کۆمپانیای پیشەسازیی دروستکردنی فڕۆکەی ئێران" ناسراو بە "هێسا"، کە چەند جۆرێک فڕۆکە و درۆنێک بۆ هێزەکانی ئێران و هێزەکانی سەر بە ئێران دروستدەکات.  هاووڵاتییانی نزیک لە شوێنی روودانی تەقینەوەکە رایانگەیاند، تەقینەوەکە هێندە کاریگەر بووە کە وایانزانیوە بوومەلەرزە روویداوە.  لە ماوەی چەند مانگی رابردوودا، چەندجارێک تەقینەوە و رووداوی ئاگرکەوتنەوە لە ناوەندە سەربازی، ئەتۆمی و پیشەسازییەکانی ئێران روویانداوە و لەلایەن بەرپرسانی وڵاتەکەوە وەکو "کاری تێکدەرانە" ناوبراون، زۆرجاریش پەنجەی تۆمەت ئاراستەی ئیسرائیل کراوە.  تەقینەوەکە لەکاتێکدایە، رۆژی پێنجشەممەی رابردوو بنیامین نەتەنیاهوو، سەرۆکوەزیرانی ئیسرائیل پارچەی تێکشکاوی درۆنێکی پیشاندا و گوتی، درۆنێکی ئێرانی بووە کە رۆژی سێشەممە لەلایەن سوپای وڵاتەکەیەوە تێکشکێندراوە، دوای ئەوەی ئاسمانی عێراق و سووریای بەزاندووە.