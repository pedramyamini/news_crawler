ئۆرهان کەمال، کە رۆژنامەڤانێکی کوردی دانیشتووی سەرێکانیێیە بە (تۆڕی میدیایی رووداو)ی راگەیاند: "سەر لە بەیانی ئەمڕۆ یەکشەممە ٢٨ - ١١ - ٢٠٢١ عەبدولکەریم ئەلحەسەن، کە فەرماندەیەکی گرووپی شوهەدا - لیوای بەدر بوو، لە گوندی مەگتەل لە رۆژئاوای سەرێکانی کوژرا".   ئۆرهان کەمال، ئاماژەی بەوەدا کوشتنی ئەو فەرماندەیەی گرووپی شوهەدا لە چوارچێوەی پاکتاوی نێوخۆیی گرووپە چەکدارەکانی ئۆپۆزیسیۆنی سووریایە، کە لەلایەن تورکیاوە پشتگیری دەکرێن و ماوەیەکە بەربوونەتە گیانی یەکدی.  هەرچەندە گوماندەکرێت عەبدولکەریم ئەلحەسەن لەلایەن گرووپی حەمزاتەوە کوژرابێت، بەڵام ئەو رۆژنامەڤانە کوردە دەڵێت: "ئەوە جارێ تەنیا دەنگۆیە و پشتڕاستنەکراوەتەوە". گوتیشی: "ئەو فەرماندەیە زۆرتر پشتی بە گرووپی سوڵتان موراد دەبەست".