ئەمە لە کاتێکدایە، کە شەڕی ١١ ساڵەی نێوخۆی سووریا تاوەکو ئێستا بووەتە هۆی کوژرانی ٥٠٠ هەزار کەس و ئاوارەبوونی نیوەی دانیشتووانی سووریا.  لە ئەنجامی تۆپبارانەکەی سوپای سووریادا، شەش کەسی یەک خێزان گیانیان لەدەستدا، کە دوو منداڵی تەمەن سێ ساڵ و تەمەن حەوت ساڵان، دوو پیاو و دوو ژن بوون، هاوکات چەند کەسێکیش بریندار بوون.  حوسێن نەجاڕ، هاووڵاتییەکە و دەڵێت، "ئەو سڤیلانە لە ماڵی خۆیان دانیشتبوون و سوپاس بۆ خوا کەشوهەوا خۆشبوو، لەبەر ئەوە دانیشتبوون و شتیان دەخوارد، کاتێک گوێمان لە تۆپبارانەکە بوو، بەپەلە چووینە لای ئەو خانووە، بەڵام لەوکاتەدا من پاشماوەی خواردنم لەسەر زەوییەکە بینی و بینیمان کە خەڵک بەر هێرشەکەی ئەو رژێمە بکوژە کەوتوون".  بەگوێرەی رێكخراوی بەرگریی سڤیلی سووریا، کە بە "کڵاوسپییەکان" ناسراون، لە شەش مانگی رابردوودا، لە ئەنجامی تۆپبارانەکانی سوپای سووریا کە رووسیا پاڵپشتیی دەکات، ٦٥ منداڵ کوژراون.  لەیس فارس، بەڕێوەبەری بەرگریی سڤیل دەڵێت، "ئەمڕۆ ماڵێکی سڤیل لە گوندی مەعەرەت ئەلنەعسان لە سنووری حەلەب لەلایەن رژێمەوە تۆپباران کرا، هێرشێکی راستەوخۆ بوو، ئەوانەی بەر هێرشەکە کەوتوون منداڵ، ژن و پیاو بوون، ٥ کەس شەهیدبوون، دوو ژن، دوو منداڵ و پیاوێک، کەمێک بەر لە ئێستا هەواڵی گیان لەدەستدانی کەسێکی دیکەمان پێگەیشت کە لەژێر چاودێریی چڕدا بوو".  بەگوێرەی سەرچاوەیەکی خۆجێیی، رۆژی شەممە، حکومەتی سووریا هەریەکە لە گوندەکانی کەفر ئەعما و تەقاد - ی لە رۆژئاوای ئیدلب تۆپبارانکردووە.   پارێزگای ئیدلب کە لە ژێر دەسەڵاتی گرووپە چەکدارەکانی سەر بە تورکیایە، رۆژانە لەلایەن سووریا و فڕۆکەکانی رووسیاوە بۆردوومان دەکرێن.