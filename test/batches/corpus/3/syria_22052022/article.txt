نەتەوە یەکگرتووەکان باس لە شارۆچکەی تل دەو - ی باکووری رۆژئاوای پارێزگای حومس دەکات، کە زۆربەی دانیشتووانەکەی بە رەچەڵەک کوردن و دەڵێت، پێش سەرهەڵدانی شەڕی نێوخۆی سووریا ١٢٢ هەزار کەس لەو شارۆچکەیە دەژیان، بەڵام ئێستا ژمارەکە بۆ ٦٩ هەزار و ٨٧٥ کەس کەمبووەتەوە.  رۆژی شەممە ٢١ ـی ئایاری ٢٠٢٢ جۆیس مسویا، هاریکاری سکرتێری گشتیی بۆ مافەکانی مرۆڤ لە نەتەوە یەکگرتووەکان بۆ یەکەم جار سەردانی پارێزگای حومسی لە رۆژئاوای سووریا کرد. جۆیس مسویا دەڵێت لە هەر سێ قوتابخانە لەو ناوچەیە یەکێکیان بەهۆی شەڕەوە زیانی بەرکەوتووە. بۆ هەر ١٥٠ قوتابیش مامۆستایەکیان بەردەکەوێت.  سندووقی مرۆیی سووریا کە لەلایەن پڕۆگرامی خۆراکی جیهانی و رێکخراوی خۆراک و کشتوکاڵی جیهانییەوە پاڵپشتی دەکرێت، ئاو بۆ چوار گوند دابیندەکات. بەگوێرەی نەتەوە یەکگرتووەکان، نزیکەی ٩٠ % ـی تۆڕەکانی ئاودانی پارێزگای حومس بەهۆی شەڕەوە زیانیان بەرکەوتووە. بەو پڕۆژەیەی سندووقی مرۆیی سووریا ٢٠ هەزار کەس سوودمەند دەبن و پێویست ناکات ئاو بە تانکەر بکڕن.   بەگوێرەی نەتەوە یەکگرتووەکان، ئێستا ١٤.٦ ملیۆن کەس لە سووریا پێویستییان بە هاوکاریی مرۆیی هەیە و وا مەزەندە دەکرێت ١٢ ملیۆن کەس ئاسایشی خۆراکییان لە مەترسیدابێت. نەتەوە یەکگرتووەکان دەڵێت لە ساڵی ٢٠٢١ دا بۆ هەر مانگێک هاوکاریی مرۆییان گەیاندووەتە ٧.٣ ملیۆن کەس لە سووریا کە دەکاتە نیوەی ئەو خەڵکەی پێویستییان بە هاوکاری مرۆیی هەبووە.   کۆمەڵگەی مرۆیی سووریا داوای ٤.٤ ملیار دۆلاری کردووە بۆ ئەوەی بۆ ساڵەکانی ٢٠٢٢ تاوەکو ٢٠٢٣ هاوکاریی مرۆیی پێشکەشی خەڵکی لێقەوماوی سووریا بکەن؛ لەو بڕە پارەیەش، بەگوێرەی نەتەوە یەکگرتووەکان تەنیا ٩ % ـی دابینکراوە.