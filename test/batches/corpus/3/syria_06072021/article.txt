هەسەدە دەڵێت، لە مانگی حوزەیراندا، شانەیەکی داعش لە نێو کەمپی هۆلدا "ژمارەیەکی زیاتری ئەو کەسانەی کوشتووە کە خۆیان لە بیری پەرگیری گرووپەکە بەدووردەگرن. "  بەگوێرەی هەسەدە، هەشت کەسی عێراقی و سووری لە نێو کەمپەکەدا کوژراون، یەکێکیان پەنابەرێکی عێراقی تەمەن شازدە ساڵان و دووانی دیکەیان دوو خوشکی تەمەن ١٧ و ٢٣ ساڵانن. هەروەها ژنێکی رووسیش بریندارکراوە.   هەسەدە باسی لەوەش کردووە کە ٤٢ ژن و پیاو و ٤٣ منداڵ هەوڵیانداوە بە قاچاخ بچنە دەرەوەی کەمپەکە، بەڵام لەلایەن پاسەوانانی کەمپەکە دەستگیرکراون.  هەسەدە روونیدەکاتەوە کە لە سەرەتای نیسانەوە، ١٢٥ ئەندامی گومانلێکراوی داعشیان لە نێو کەمپەکەدا دەستگیرکردووە. لە سەرەتای ئەمساڵیشەوە، بە گوێرەی هەسەدە، ٤٧ کەس لە نێو کەمپی هۆلدا کوژراون.  کەمپی هۆل نزیکەی ٦٢ هەزار کەسی تێدایە، کە پەیوەندییان بە داعشەوە هەیە و نزیکەی ١٠ هەزاریان ژن و منداڵی بیانین.   هەسەدە چاودێریی کەمپەکە دەکات. لە ماوەی رابردوودا خەڵکی نێو کەمپەکەکە چەندینجار گرژی و ئاژاوەیان دروستکردووە. نەتەوە یەکگرتووەکان هۆشداری داوە لە بڵاوبوونەوەی بیری تووندڕەوی لە نێو کەمپەکەدا کە زۆربەیان ژن و منداڵن.   هەزاران چەکداری گومانلێکراوی داعش لە زیندانەکانی ژێر دەسەڵاتی بەڕێوەبەرایەتیی خۆسەردان و خزم و کەسوکارەکانیشیان لە نێو کەمپەکاندان.  ئەو کەسانە دوای بەزاندنی داعش لە ساڵی ٢٠١٩ کەوتنە دەستی هەسەدە.   بەڕێوەبەرایەتیی خۆسەر چەندینجار داوای لە کۆمەڵگەی نێودەوڵەتی کردووە هاووڵاتیانی خۆیان بگەڕێننەوە، بەڵام تائێستا جگە لە بردنەوەی ژمارەیەک منداڵ، زۆربەی بیانییەکان لە نێو کەمپ و زیندانەکانن.  هەفتەی رابردوو، لیژنەی نێودەوڵەتیی خاچی سوور هۆشداری دا کە هەسەدە "سەدان منداڵ"ی لە نێو زیندانی گەورەکاندا هێشتووەتەوە.  هەسەدە لە وەڵامدا داوای هاوکاریی لە کۆمەڵگەی نێودەوڵەتی کرد بۆ ئەوەی چەند ناوەندێک دابمەزرێنرێن تاوەکو لە نێویاندا منداڵەکان پەروەردەبکرێن و دووبارە ئاوێتەی کۆمەڵگە بکرێنەوە.   ساڵی ٢٠١٤، داعش ژمارەیەک ناوچەی لە سووریا و عێراق داگیرکرد و دوای چەندین هێرش، ئاداری ساڵی ٢٠١٩ دوایین ناوچە کە باغۆز بوو لە چنگی داعش دەرهێندرا، بەڵام لەگەڵ ئەوەشدا، شانە نووستووەکانی داعش بەردوامن لە پەلاماردانی هێزە ئەمنی و سەربازییەکان لە سووریا و عێراق.