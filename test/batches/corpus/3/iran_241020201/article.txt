بنەماڵەی گەنجەکە دەڵێن کە کوڕەکەیان بەر لە گواستنەوەی بۆ نەخۆشخانە مردووە. ئێستا ئەوان لە دادگەی خۆراسانی رەزەوی سکاڵایان تۆمارکردووە.  گەنجەکە ناوی مێهرداد سێپەهرییە و لە ڤیدیۆکەدا دیارە دەستەکانی بە ستوونێکەوە کەلەپچە کراوە و، پۆلیسێکیش بە ئامێری شۆکی کارەبایی و گازی فرمێسکڕێژ ئەشکەنجەی دەدات.  یەکێک لە ئەندامانی خێزانی ئەو گەنجە بە بی بی سی فارسیی راگەیاندووە کە "مێهرداد بەهۆی هەناسەتەنگیی بە گازی فرمێسکڕێژەوە لەنێو ئۆتۆمبێلی پۆلیسدا مردووە. "  بە پشتبەستن بە گوتەی بنەماڵەکە، "پزیشکی دادوەری بە شێوەی زارەکی بەڵگەی مردنی پشتراستکردووەتەوە. " بنەماڵەکەی دەڵێن کە "مێهرداد کاتێک بێهۆش بووە بە ئۆتۆمبێلی پۆلیس گوازراوەتەوە. "  مەهدی ئەخلاقی، پۆلیسی دادوەری خۆراسانی رەزەوی گوتوویەتی، "یاریدەدەری دادگەی سەربازیی خۆراسان بە ئامادەبوونی پزیشکی یاسایی دوای توێکاری و فەرمانی دەرکردووە بۆ وەرگرتنی نموونە لە سییەکان و لێکۆڵینەوە لە کاریگەریی گازی فرمێسکڕێژ لەسەر مردنی کۆچکردوو. "  ئەو ڤیدیۆیانەی لەکاتی ناسینەوەی لاشەکەدا گیراون، کاریگەریی لێدان و برین بەسەر لاشەکەوە دەردەخەن.  رۆژی هەینی ٢٠٢٠/١٠/٢٤ رێوڕەسمی پرسەی مێهرداد سپێهری بەڕێوەچووە.