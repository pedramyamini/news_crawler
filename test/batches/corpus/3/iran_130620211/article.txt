لە چاوپێکەوتنێکیدا لەگەڵ کەناڵێکی ئینتەرنێتی، مەحموود ئەحمەدی نەژاد، سەرۆککۆماری پێشووی ئێران هەندێک زانیاریی گرنگ لەسەر دەزگای هەواڵگریی ئێران ئاشکرا دەکات و گوتەکانی یوسی کۆهێن سەرۆکی پێشووی مووساد، پشتڕاستدەکاتەوە کە رۆژی شەممە لە هەڤپەیڤینێکدا باسی لە بوونی هەندێک سیخوڕی ئیسرائیل لە دەزگای هەواڵگریی ئێراندا کردبوو.   ئەحمەدی نەژاد دەڵێت؛ باڵاترین بەرپرسی وەزارەتی ئیتلاعات بۆ بەرەنگاربوونەوەی سیخوڕییەکانی ئیسرائیل، خۆی سیخوڕی ئیسرائیلە و زانیارییە گرنگەکانی ئێران لەسەر بابەتی ئەتۆمی و بابەتەکانی بۆشایی ئاسمان، لە رێگەی تۆڕێکی سیخوڕیی ئیتلاعاتەوە دزراون.   لە ساڵانی رابردوودا ئیسرائیل توانیویەتی لە رێگەی تۆڕە هەواڵگرییەکانیەوە گورزی بەهێز لە پرۆگرامی ئەتۆمی ئێران بوەشێنێت. دزینی بەڵگەنامە، دوو تەقینەوە لە بنکە ئەتۆمییەکان و کوشتنی چەند زانایەکی ئەتۆمی کێشەی گەورە بوون لە بەردەم پرۆگرامی ئەتۆمی ئێران لە دەیەی رابردوودا.  لە هەڤپەیڤینەکەدا کۆهین ئاماژە بە کوژرانی موحسین فەخریزادە کردبوو و گوتبووی، ئەو کاری لەسەر پەرەپێدانی توانای سەربازی چالاکییە ئەتۆمییەکانی ئێران دەکرد، بۆیە چەندین ساڵ لە نزیکەوە چاودێرییان کردووە و زانیاریان لەبارەی کۆکردووەتەوە.  کوشتنی موحسین فەخریزادە، ناوسراو بە باوکی پرۆگرامی ئەتۆمیی ئێران لە نزیک تاران نیشانەی هێزی ئیسرائیل بوو لە ناوخۆی ئێران. ئەحمەدی نەژاد رەخنەی ئەوە دەگرێت کە بۆچی بەدواداچوونی رژدی بۆ ئەو بابەتە نەکراوە و دواتر چەند کەسێکی دیکەیان تۆمەتبار کردووە، دەشڵێت، وەزارەتی ئیتلاعات لە رێگەی ئەشکەنجە و سزای قورس بەسەر هەندێک لە گەنجانی بەندکراودا، دانپێدانانییان پێدەکات کە تیرۆری زانایانی ئەتۆمی لە ئەستۆ بگرن، لەکاتێکدا کوشتنی زانایانی ئەتۆمی بە دوو گەنج جێبەجێ ناکرێت و کاری تۆڕێکی ٥٠ کەسی سیخوڕییە.  یوسی کۆهین ئاماژە بەوەش دەدات، ساڵی ٢٠١٨ بیست کەس لە هێزەکانی مۆساد کە هیچکامیان ئیسرائیلی نەبوون چوونەتە نێو کۆگایەک لە ناوچەی تورقوزئابادی باشووری تاران و بەڵگەنامەکانی نێو ٣٢ قاسەیان دەرهێناوە و بردوویانە. دەشڵێت بۆ ئەو ئۆپەراسیۆنە ٧ کاژێر کاتیان هەبووە و بەرپرسانی ئێران رۆژی دواتر بەو کارەیان زانیوە و تەواوی رێگەکانی دەرچوون لە ئێرانیان بەستووە، بەڵام دەستیان بە بەڵگەنامەکان نەگەیشتووە.  ئەحمەدی نەژاد لەبارەی ئەو رووداوە بەرپرسانی هەواڵگری تۆمەتبار دەکات بەوەی ویستویانە سیخوڕەکانی ئیسرائیل پارێزراو بن لە ئێران بۆیە هیچ ئەنجامێکی روونیان نەخستووەتەڕوو و دەڵێت، "لە دزیی زانیارییەکانی رێکخراوی بۆشایی ئاسمانیشدا وایانکرد، گوتیان هیچمان لێنەدزراوە، بۆ؟ لەبەر ئەوەی سیخوڕەکانیان پارێزراو بن. "  بەشێک لە قسەکانی ئەحمەدی نەژاد:  "سەبارەت بە بابەتی تیرۆری زانایانی ئەتۆمی، حکومەت ناچاربوو کاردانەوەی هەبێت. وەکو بابەتی تەقینەوەکانی ناوەندە ئەتۆمییەکان و رێکخراوی بۆشایی ئاسمانی نەبوو کە بێدەنگ بن و بیشارنەوە. بە رۆژی روون زانایەکی ئەتۆمی تیرۆر دەکرێت و خەڵکیش ئاگادار کراوەتەوە، کەواتە دەبوو کاردانەوەیەکیان بۆی هەبێت. ئیتلاعات بۆ ئەوەی خاڵی دزەکردنەکە بشارنە، جا لە خەڵک بێت یان لە بەرپرسانی باڵای حکومەت، چوونە لای چەند بەندکراوێک و داوایان لێکردن ئەو تیرۆرە لە ئەستۆ بگرن، ئەوانیش لەبری ئەوە کارێک دەکەن کە ئازاد ببن. چەند گەنجێکیان هێنایەبەر کامێرا، من هەر ئەو کات گوتم؛ ئەوانە هەمووی درۆیە خەریکن چیدەکەن؟ بە وەزیری ئیتلاعاتم گوت خەریکن گاڵتە بەخەڵک دەکەن، تیرۆرێکی وەها گەورە، چۆن بە دوو گەنج جێبەجێدەکرێت، ئەوە لانیکەم ٥٠ کەس تێیدا بەشدار بووە. ئەو بەستزمانانەش لە ئەستۆیان گرتبوو، چونکە سزای وا قورسیان بەسەردا سەپاندبوون، ناچار بوون هاوکاری بکەن. لە دزیی زانیارییەکانی رێکخراوی بۆشایی ئاسمانیشدا وایانکرد، گوتیان هیچمان لێنەدزراوە، بۆ؟ لەبەر ئەوەی سیخوڕەکانیان پارێزراو بن. بەڕای ئێوە ئەوە ئاساییە باڵاترین بەرپرسی دەزگایەکی وا کە خۆی بەرپرسی کۆنترۆڵی سیخوڕییەکان و پیلانگێڕییەکانی ئیسرائیلە لە ئێراندا، خۆی سیخوڕ بێت؟ بە رای ئێوە ئەو کەسە بە تەنیا لە وەزارەتی ئیتلاعاتدا بووەتە سیخوڕ؟ هیچ پشتیوان و هاوکارێکی دیکەی نەبووە؟ ئەو هەموو ئۆپەراسیۆنە لە ئێراندا بکات، ئەویش بە تاقی تەنیا؟ نا. دیارە ئەو بابەتە لە رێگەی تۆڕێکی گەورەوە جێبەجێکراوە".