کڕین و فرۆشتنی نایاسایی موڵک، گرێبەستی ناڕوون، خەرجیی ناشەفاف، هاوردەکردنی کەلوپەل و دەرمان بە نایاسایی، گەندەڵی لە نەخۆشخانەی دوبەی، خەرجکردنی پارەی زیادە بۆ دروستکردنی نەخۆشخانە لە عومان، تەنیا بەشێکیانن کە بەدواداچوونیان بۆ کراوە.   لە مانگی ١٢ی ٢٠١٩ هێزەکانی ئیتلاعاتی سوپای پاسداران لەسەر بەشێک لەم گەندەڵییانە، سەرۆکی کۆمەڵەی مانگی سووریان دەستبەسەرکرد. عولی ئەسغەر پەیوەندی، کوڕی پووری حەسەن رووحانییە و دوو ساڵ بوو کرابووە سەرۆکی کۆمەڵەی مانگی سوور.  هەشت مانگ دوای دەستبەسەرکردنی، دادگای تاران رایگەیاند، تاوانی دزیکردن و دەستبەسەرداگرتنی موڵک و ماڵ بە نایاسایی بەسەر  عولیدا ساخ بووەتەوە و بە ١٢ ساڵ بەندکران سزای دا.   لە یەکساڵی رابردوودا چەندین بەرپرسی باڵای دیکەی ئەو رێکخراوەش بە تۆمەتی گەندەڵی گیراون. لەوانە جێگری سەرۆک بۆ کاروباری پەرلەمان، بەڕێوەبەری گشتیی پلاندانان و بودجە و هەروەها سەرۆکی بەشی پزیشکی رێکخراوی مانگی سوور. لە ئاستی پارێزگاکانیشدا، ژمارەیەکی زۆر زیاتر گیراون.  کۆمەڵەی مانگی سووری ئێران ساڵی ١٩٢٢ دامەزراوە. تاوەکو ساڵی ١٩٧٩ کە لەو وڵاتە شۆڕش کرا، ناوەکەی شێر و خورشید بوو. لە ساڵی ١٩٨٣ ناوەکەی گۆڕا و بووە کۆمەڵەی مانگی سوور.   پێش شۆڕش سەرپەرشتی زۆربەی نەخۆشخانە، ناوەندی گواستنەوەی خوێن، فریاکەوتنی پزیشکی و خانەی منداڵانی بێسەرپەرشتی ئەو وڵاتەی دەکرد. دوای شۆڕش زۆربەی ئەو نەخۆشخانە و ناوەندانەی لێوەرگیرایەوە و خرانەژێر دەسەڵاتی وەزارەتی تەندروستی. بەشێک لە موڵک و ماڵی کۆمەڵەکەش دەستی بەسەردا گیرا، بەڵام دیسانیش بە هەزاران پارچە زەوی، خانوو و باڵەخانەی بۆ ماوەتەوە. لەگەڵ بودجەیەکی زۆر کە لە رێکخراوە نێودەوڵەتییەکان، وڵاتانی دیکە، حکومەتی ئێران و هاوکاری خەڵک دەستی دەکەوێت.  کۆمەڵەی مانگی سووری ئێران وەک رێکخراوی ناحکومی تۆمارکراوە. ئەندامی مانگی سوور و خاچی سووری نێودەوڵەتیشە، بەڵام ناحکومیبوونەکەی هەر بە ناوە. سەرۆکی ئەو کۆمەڵەیە لەلایەن سەرۆککۆماری ئێرانەوە دەستنیشان دەکرێ و بودجەی ساڵانە لە حکومەت وەردەگرێ. لە ئاستی نێوخۆ و دەرەوەشدا، لەژێر کاریگەری دامودەزگا حکومی و سەربازییەکاندا کار دەکات.  هەموو ئەوانە، خەڵکیان زیاتر لە مانگی سووری ئێران کشاندووەتەوە. لەم ساڵانەدا بۆ چەند رووداوی وەک بوومەلەرزە و لافاو، خەڵک زۆر کەم ئامادەبوونە لە چوارچێوەی مانگی سووری ئەو وڵاتەدا هاوکاری لێقەوماوان بکەن و دەستی چالاکڤانانی خۆبەخشیان پێ ئەمینتر بووە.