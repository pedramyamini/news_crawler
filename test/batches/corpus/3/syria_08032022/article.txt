رۆژی یەکشەممە ٧ - ٢ - ٢٠٢٢ ئاژانسی ئەلمۆنیتەر، کە بنکەی سەرەکیی لە واشنتن دی سییە، لەسەر زاری چەند بەرپرسێکی ئەمریکیی پەیوەندیدار بەو پرسەوە رایگەیاند بڕیارە ئیسن گوودریچ، جێگری یاریدەدەری وەزیری دەرەوەی ئەمریکا بۆ کاروباری رۆژهەڵاتی نزیک، بەشێوەیەکی فەرمی ناوی ئەو لایەنانە رابگەیێنێت کە سزای قەیسەر نایانگرێتەوە.  بەگوێرەی راپۆرتەکەی ئەلمۆنیتەر، ئەم پاکێجەی نەگرتنەوەی سزاکان تەنانەت بۆ ئەوانەشی لە دەرەوەی حکومەتن، نەوت و گاز لەخۆ ناگرێت.  شاری عەفرین، کە هەرچەندە شارێکی کوردییە، بەڵام لەبەر ئەوەی لە ساڵی ٢٠١٨ ـەوە لەلایەن تورکیا و گرووپە چەکدارەکانی سەربەوەوە داگیرکراوە، بەشێک نابێت لەم پاکێجە؛ واتە سزاکان ئەویش دەگرێتەوە. هاوکات، شاری ئیدلب لە باکووری رۆژئاوای سووریا کە لەژێر دەستی هەیئەی تەحریر ئەلشام دایە، بەو پێیەی لە لیستی تیرۆری ئەمریکا دایە، بەدەر نابێت لە سزاکان.  رۆژی دووشەممە، گۆڵدریچ لە ئەنقەرە بوو و لەگەڵ هاوتا تورکەکەی کۆبووەوە. بڕیارە دوای کۆتاییهاتنی سەردانەکەی لە تورکیا، سەردانی هەولێر بکات. دواتریش چاوەڕوان دەکرێت بچێتە باکووری رۆژهەڵاتی سووریا و لەگەڵ هەریەکە لە مەزڵووم کۆبانی، فەرماندەی گشتیی هەسەدە و ئیلهام ئەحمەد، سەرۆکی جێبەجێکاری ئەنجوومەنی سووریای دیموکرات کۆبێتەوە.   سزاکانی قەیسەر لە ساڵی ٢٠١٩ دا بە تۆمەتی ئەنجامدانی تاوانی جەنگ لە دژی خەڵکی سووریا بەسەر حکومەتی بەشار ئەسەد و ئەندامانی پارتەکەی و چەند لایەنێکی دیکەدا سەپێندران. لەو کاتەشەوە، بەڕێوەبەرایەتیی خۆسەر داوای کردووە سزاکان ناوچەکانی ژێر دەسەڵاتی ئەو نەگرنەوە.