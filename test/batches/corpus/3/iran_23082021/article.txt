گرووپەکە لە راگەیێندراوێکدا نووسیویەتی، گرتووخانەی ئێڤینی تاران هۆکاری دانانی ئیبراهیم رەئیسی بە سەرۆککۆماری ئێران لە لایەن عەلی خامنەیی، رێبەری باڵای وڵاتەوە بووە و دەشڵێت، بە بڵاوکردنەوەی ئەم گرتە ڤیدیۆیە رایدەگەیێنین: "درێژە بە ناڕەزایەتییەکانمان دەدەین و چەوساندنەوەی خەڵک لە لایەن حکومەتەوە بڵاودەکەینەوە".   گرووپەکە دەشڵێت: "ئاگاداری سەرکوتکردنی خەڵکین لە لایەن حکومەتەوە و رێگە بە شاردنەوەی ئەو راستییە نادەین".  گرووپی "دادوەریی عەلی" راشیگەیاندووە، چەندین ڤیدیۆی دیکەی لە ئازاردان و ئەشکەنجەدانی زیندانییانی سیاسی لە گرتووخانەی ئێڤین لەبەردەستە کە لە رێگەی هاککردنەوە دەستیکەوتوون و بڵاویان دەکاتەوە.   وەک لە ڤیدیۆکەدا هاتووە، لەسەر شاشەی کۆمپیوتەری نێو گرتووخانەی ئێڤین لۆگۆی گرووپەکە دەبیندرێت و لە دیمەنەکەشدا دیارە بەرپرسانی ئایتی گرتووخانەکە سەیری لۆگۆی گرووپەکە دەکەن و هەوڵدەدەن کۆتایی بە هاککردنەکە بهێنن.