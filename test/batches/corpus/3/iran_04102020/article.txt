وەزارەتی وەرزش و لاوانی ئێران لە نامەیەکدا بۆ داواکاری گشتیی ئەو وڵاتە دەڵێت، تەواوی ماڵپەڕەکانی دۆزینەوەی هاوژین لەو وڵاتە نایاسایین و هیچ کامیان مۆڵەتیان نییە، بۆیە داوا دەکەن دابخرێن.   محەممەد مەهدی توندگویان، جێگری وەزیری وەرزش و لاوانی ئێران دەڵێت، بەشی لێکۆڵینەوەکانی نووسینگەی عەلی خامنەیی پێیان راگەیاندوون کە ئەو ماڵپەڕانە هیچ گرینگییەک بە پرسی پێکهێنانی خێزان نادەن و بێرەوشتی و گەندەڵییان لێ بینراوە.   چەند ساڵێکە بە دەیان ماڵپەڕ بە ناوی دۆزینەوەی هاوژینەوە لە ئێران کراونەتەوە. دوو ساڵ لەمەوبەر پۆلیسی ئێران رایگەیاند، تەنیا یەک لەو ماڵپەڕانە مۆڵەتی فەرمیی هەیە. لە ماڵپەڕەکاندا ناو و زانیارییەکانی ئەو کەسانە تۆماردەکەن کە بەدوای هاوژیندا دەگەڕێن.  بەڕێوەبەرانی ماڵپەڕەکان دەڵێن، ئەوان هەوڵدەدەن ئەو ژن و پیاوانە پێک بگەیێنن کە لەرووی ئاستی ژیان، بیروبۆچوون و بواری دیکەوە لێک نزیکن.   هەروەها بەڕیوەبەرانی ماڵپەرەکان دەشڵێن، هاوژین بەشێوەی کاتییش دەدۆزنەوە کە لە مەزهەبی شیعەدا بە سیغە ناسراوە.