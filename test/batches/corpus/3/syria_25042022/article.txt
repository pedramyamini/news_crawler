رۆژی دووشەممە باڵیۆزخانەی ویلایەتە یەکگرتووەکانی ئەمریکا بۆ سووریا تویتێکی کرد و تێیدا هاتووە: "زۆر نیگەرانین لەو راپۆرتانەی کە باس لە تۆپبارانکردنی کۆبانێ دەکەن و سەرکۆنەی گیانلەدەستدانی هەر هاووڵاتییەکی سڤیل دەکەین".   لە بەشێکی دیکەی تویتەکەدا هاتووە، ویلایەتە یەکگرتووەکانی ئەمریکا داوا لە هەموو لایەنەکان دەکات دۆخەکە هێور بکەنەوە و گرژییەکان نەهێڵن.   ئەو تویتەی باڵیۆزخانەی ئەمریکا بۆ سووریا لە کاتێکدایە، ئێوارەی رۆژی یەکشەممە چەند گوندێکی سنووری کۆبانێ و گرێ سپی تۆپباران کران.   میدیای نزیک لە هەسەدە بڵاویکردەوە، گوندەکانی ئەحمەدیە و دونیاک و چەند گوندێکی دیکەی سنووری گرێ سپی و کۆبانێ تۆپباران کراون و لە ئەنجامدا هاووڵاتییەکی گوندی خانی گیانی لەدەستداوە و ژمارەیەکی دیکەش برینداربوون.   میدیای نزیک لە هەسەدە دەڵێت، تورکیا و هێزە نزیکەکانی لە ئۆپۆزیسیۆنی سووریا ئەنجامدەری ئەو تۆپبارانە بوون.