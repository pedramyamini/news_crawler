دادگای باڵای هەرێمی ئۆنتاریۆی کەنەدا، رۆژی پێنجشەممە لە دانیشتنی کۆتایی تایبەت بە دۆسیەی کەوتنەوە خوارەوەی فڕۆکەی ئۆکراینی بۆوینگ ٧٣٧ بەڕێوەبرد و تێیدا بڕیاری دا رووداوەکە بە "کارێکی تیرۆریستی" بناسێنێت.   راگەیاندنی دادگا کەنەدییەکە ئاماژەی بەوە کردووە  رۆژی ٨ی کانوونی دووەمی ٢٠٢٠ فڕۆکە ئۆکراینییەکە دوای بەرزبوونەوەی بۆ ئاسمان بە دوو مووشەک خراوەتە خوارەوە و کارەکەش بە مەبەست کراوە.  ئێدوارد بیلۆبابا دادوەری کەنەدی دەڵێ لێدان لە فڕۆکە ئۆکراینییەکە کە ژمارەی گەشتەکەی ٧٥٢ بوو "کارێکی تیرۆیستییە".   پێشتر ئێران دانی بەوەدا نابوو، کە فڕۆکە ئۆکراینییەکە بە هەڵە تەقەی لێکراوە، بڕیاریشی دا قەرەبووی کەسوکاری قوربانییەکانی رووداوەکە بکاتەوە.   ئەو رووداوە لەکاتێکدا روویدا، کە گرژی و ئاڵۆزییەکانی ئەمریکا و ئێران گەیشتە لووتکە، بەتایبەت کە رووداوەکە دوای ٥ رۆژ لە کوژرانی قاسم سولەیمانی فەرماندەی پێشووی سووپای قودس روویدا، کە لە فڕۆکەخانەی بەغدا لەلایەن ئەمریکاوە کوژرا.   لەو رووداوەشدا  ١٧٦ کەس گیانیان لەدەستدا کە ٨٥ کەسیان کەنەدی یان دانیشتووی کەنەدا بوون، ١١ کەسی دیکەش ئۆکراینی بوون، هەر بۆیە ئۆکرایناش  دەستی بە لێکۆڵینەوە لە رووداوەکە کردووە، بەڵام هێشتا ئەنجامی لێکۆڵینەوەکانی بڵاونەکردووەتەوە.