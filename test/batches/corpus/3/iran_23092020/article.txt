حەسەن رۆحانی، سەرۆکی کۆماری ئیسلامیی ئێران رایەگەیاند، "ئێمە قاچخستنە سەر ملی [ئەو هاووڵاتییە] وەکو دانانی قاچی لووتبەرزی لەسەر ملی وڵاتە سەربەخۆکان دەبینین. "  هەروەها سەرۆکی کۆماری ئیسلامیی ئێران ئەمریکای بە تێکدانی سەقامگیریی رۆژهەڵاتی ناوەڕاست تۆمەتبارکرد و گوتی "بڕی سەدان ملیار دۆلار چەکی بە کڕیارەکانی فرۆشتووە و ناوچەکەی ئێمەی کردووەتە کۆگەی بارووت. "  رۆحانی ئاماژەشی بەوە کرد کە هەر بەربژێرێک هەڵبژاردنە سەرۆکایەتییەکانی داهاتووی ئەمریکا بباتەوە، "هیچ بژارەیەکی بە دەستەوە نابێت جگە لە خۆبەدەستەوەدان لەبەرامبەر پێداگریی خەڵکی ئێران. "  هاوکات رۆحانی لەبارەی فەلەستینەوە گوتی کە وڵاتەکەی هەر رێککەوتنێک بۆ سازشکردن لەسەر قودس و مافە سەرەتاییەکانی فەلەستینییەکان رەتدەکاتەوە.   ناکۆکییەکانی ئێران و ئەمریکا بۆ سەرەتای شۆڕشی ئیسلامیی ساڵی ١٩٧٩ و دەستبەسەرکردنی بارمەتە ئەمریکییەکان دەگەڕێنەوە و لە دوو دەیەی رابردووشدا بەهۆی بەرنامەی ناوەکیی ئێرانەوە ناکۆکییەکانی نێوان واشنتن و تاران زیاتر بوون.   هاوکات سەرۆکی فەرەنسا لە کۆبوونەوەی نەتەوە یەکگرتووەکاندا لە پەیامێکی تۆمارکراودا باسی لە ئێران کرد و داوای لە نەتەوە یەکگرتووەکان کرد کە هەرگیز رێگە بە تاران نەدەن ببێتە خاوەن چەکی ئەتۆمی، بەڵکو گوشاری بخەنە سەر تاوەکو پابەندی رێککەوتنی ئەتۆمیی ساڵی ٢٠١٥ ببێت.   هەروەها ماکرۆن گوتیشی کە دەبێت لەبەرامەبەر مووشەکە بالستیەکانی ئێران و ئەو چالاکییانەی کە دەبنە هۆی تێکدانی سەقامگیریی ناوچەکە کاردانەوەیان هەبێت.