دوایین هەڵبژاردنی سەرۆکایەتیی سووریا لە مانگی حوزەیرانی ساڵی ٢٠١٤ دا بەڕێوەچوو و تێیدا بەشار ئەسەد، سەرۆکی سووریا بەڕێژەی لە ٨٨ % ی دەنگەکان بۆ ماوەی ٧ ساڵ بە سەرۆک هەڵبژێردرا کە لە حوزەیرانی ئەمساڵدا کۆتایی دێت.  بەشار ئەسەد لە ١٧ی ٧ی ساڵی ٢٠٠٠ بە سەرۆکی سووریا دانرا، ئەوەش دوای ٣٦ رۆژ لە کۆچی دوایی و لەپڕی حافز ئەسەدی باوکی کە لە ١٠ی ٦ی ساڵی ٢٠٠٠ بوو.  هەڵبژاردنە سەرۆکایەتییەکەی سووریا بەگوێرەی ئەو دەستوورە بەڕێوەدەچێت کە لە ساڵی ٢٠١٢ دا و لە ئەنجامی گشتپرسییەک دەرکرا و تێیدا ماوەی سەرۆکایەتی بە ٧ ساڵ دانرا.  تاوەکو ئێستا بەشار ئەسەد بە فەرمی بەربژێرکردنی خۆی بۆ هەڵبژاردنەکە رانەگەیاندووە، هەرچەندە پێشبینی دەکرێت لە ماوەیەکی کەمدا ئەو کارە بکات؛ ئۆپۆزسیۆن و چالاکڤانان رەخنە لە خۆبەربژێرکردنەوەی بەشار ئەسەد دەگرن و بەنایاسایی ناویدەبەن؛ بەو پێیەی ئەو لە ٢٠٠٠ وە تاوەکو ٢٠١٤ لە دەسەڵاتدا بووە و تەنانەت مافی خۆبەربژێرکردنی لە هەڵبژاردنەکەی ساڵی ٢٠١٤ شی نەبووە؛  ئەو رەخنانە لەسەر بنەمای بڕگەی ٨٨ی دەستوور بنیاتنراون کە تێیدا بەڕاشکاوانە ماوەی سەرۆکایەتیی سەرۆکی سووریا بە دوو خولی ٧ ساڵی سنووردار دەکات.  بەڵام حکومەتی سووریا بە پشتبەست بە بڕگەی ١٥٥ی هەمان دەستوور بەرگری لەو مافەی ئەسەد دەگرێت و دەڵێت، بڕگەی ١٥٥ بەڕاشکاوانە دەڵێت، دوو خولی سەرۆکایەتیی سووریا لەسەر ئەم سەرۆکەی ئێستا جێبەجێناکرێت و لە ساڵی ٢٠١٤ وە کاری پێدەکرێت. بەو جۆرەش ئەسەد تەنیا یەک خولی سەرۆکایەتی تەواوکردووە و مافی ئەم خولەی دووەمیشی هەیە.  رێکخستن و ئەنجامدانی هەڵبژاردنەکان هاوکاتە لەگەڵ شکستی کۆبوونەوەکانی لیژنەی دەستووری سووریا کە بە چاودێریی نەتەوە یەکگرتووەکان و بە نوێنەرایەتیی حکومەت و ئۆپۆزسیۆن ئەنجامدەدرێن.  یەکێک لە مەرجەکانی خۆبەربژێرکردن ئەوەیە کە ئەو کەسەی خۆی بەربژێردەکات دەبێت لە ماوەی ١٠ ساڵی رابردوودا بەبێ دابڕان لە سووریا مابێتەوە، ئەوەش دەرگە بەڕووی ئەگەری خۆبەربژێرکردنی کەسایەتییەکانی ئۆپۆزسیۆن کە لە دەرەوەی وڵاتدان، دادەخات.  هەروەها بۆ خۆبەربژێرکردن، مەرجی بەدەستهێنانی رەزامەندیی لانیکەم ٣٥ لە ئەندامانی ئەنجوومەنی گەل پێویستە؛  ئەنجوومەنی گەلی سووریا لە یەک ئەنجوومەن پێکهاتووە و ٢٥٠ کورسی لەخۆدەگرێت و "بەرەی نیشتمانیی پێشکەوتووخواز" بە سەرۆکایەتیی حزبی بەعس لە هەڵبژاردنەکەی ساڵی ٢٠٢٠، براوەی ١٧٧ کورسی بووە و " کەسایەتییە سەربەخۆکان" براوەی ٧٣ کورسییەکەی دیکە بوون.  لە هەڵبژاردنە سەرۆکایەتییەکەی ساڵی ٢٠١٤ دا، ئەنجوومەنی گەلی سووریا رەزامەندیی لەسەر دوو کەسایەتیی دیکەی جگە لە ئەسەد دەربڕی، بەڵام سەبارەت بەم هەڵبژاردنە چاوەڕێکراوەی ئەمساڵ، تاوەکو ئێستا هیچ زانیارییەک سەبارەت بە بەربژێرەکان نییە.  هەڵبژاردنەکەی ئەمساڵ، پێچەوانەی هەڵبژاردنەکەی ساڵی ٢٠١٤، لەکاتێكدا دەکرێن سوپا و هێزە ئەمنییەکانی سووریا بەپشتگیری رووسیا و هێزە چەکدارە نزیکەکان لە ئێران، زیاتر لە دوو لەسەر سێی رووبەرە لەدەستچووەکانی ساڵانی رابردووییان کۆنترۆڵکردووەتەوە.  شەڕی نزیکەی ١٠ ساڵەی سووریا تاوەکو ئێستا بووەتەهۆی کوژرانی نزیکەی ٥٠٠ هەزار کەس و دەستگیرکردنی دەیان هەزار کەس لە ئۆپۆزیسیۆن، چالاکڤان و خەڵکی سیڤیل و هەروەها ئاوارەبوونی زیاتر لە ٦ ملیۆن کەس و کۆچکردنی زیاتر لە ٩ ملیۆن سووری بۆ دەرەوەی وڵات.