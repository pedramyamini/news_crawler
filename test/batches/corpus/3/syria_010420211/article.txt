سێرگی لاڤرۆڤ، وەزیری دەرەوەی رووسیا لە گوتارەکەیدا ئاماژەی بە پەیوەندییەکانی تورکیا و رووسیا دا و گوتی: "پەیوەندییەکانمان لەگەڵ تورکیا تایبەتمەندیی دۆستانە و تۆکمەیی هەیە" و روونیکردەوە پەیوەندییەکانی مۆسکۆ و ئەنقەرە لە بەرزترین ئاستدا هاوئاهەنگییان هەیە بەتایبەتیش لە دۆسیە هەرێمییە گرنگەکان.   لاڤرۆڤ ئاماژەی بە رێککەوتنی ئیدلب کرد و گوتی: رێککەوتنەکە بەرهەمی ئەو پەیوەندییە باشەیە کە لەگەڵ تورکیا هەیانە.   رێککەوتنی ئیدلب لە ٢٠١٨ لە نێوان ڤلادیمێر پوتین، سەرۆکی رووسیا و رەجەب تەیب ئەردۆغان، سەرۆککۆماری تورکیا کرا. رێککەوتنەکە بۆ دروستکردنی ناوچەیەکی ١٥ - ٢٠ کیلۆمەتری لە چەکداماڵدراو بوو لە ئیدلب.   لاڤرۆڤ گوتی: "گەڕانی هاوبەشی نێوان هێزەکانمان ماوەیەک بەهۆی چەند هۆکارێکەوە وەستێندرا، بەڵام دووبارە دەستیپێکردەوە. ئێمە کاردەکەین بۆ چارەسەرکردنی رێگرییەکان بۆ ئەوەی رێککەوتنەکە وەک خۆی جێبەجێ بکرێت".   وەزیری دەرەوەی رووسیا زیاتر لەبارەی پەیوەندییەکانی رووسیا و تورکیا قسەی کرد و گوتی: "دۆستەکانمان لە تورکیا سەربەخۆیی رەهایان هەیە لە بڕیاردان بەتایبەتی بڕیارە دیپلۆماسییەکان. هاوشانە تورکەکانیشمان بەردەوام لە هەموو کێشە و پرسێکدا رێگەچارەی گونجاویان هەیە بۆ خۆیان و بۆ ئێمەش پێشنیاز دەکەن. وێڕای جیاوازی لە بیرۆبۆچوون و هەڵوێستەکانمان لەبارەی چەندین پرس و بابەتی جیاوازەوە، کەچی پەیوەندییەکی زۆر بەهێزمان لەگەڵ تورکەکان هەیە".  لەبارەی دۆخی سووریا، وەزیری دەرەوەی رووسیا باسی لەوە کرد، "ئەمریکا دەخوازێت لە سووریا بمێنێتەوە. بەرهەمی گەنم و هایدرۆکاربۆن دەفرۆشێت. بەپارەی سەرچاوە سروشتییەکانی ناوچەکە و بە سامان و پارەی سوورییەکان پاڵپشتیی لە چالاکییە جوداخوازییەکانی رێکخراوە کوردییەکان دەکات. هەروەها رێگری دەکات لە دیالۆگی کورد و حکومەتی دیمەشق".   هەر لەبارەی چالاکییەکانی ئەمریکا لە سووریا لاڤرۆڤ گوتی: "ئەمریکا لە خاکی سووریادا داعش بەکاردەهێنێت بۆ ئەوەی پشێوی بەردەوام لەم وڵاتەدا دروست بکات و چارەسەرییەکان دوابخات و درێژە بە قەیرانەکان بدات".