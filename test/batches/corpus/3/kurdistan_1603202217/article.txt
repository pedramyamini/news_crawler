حوجەت کرمانی، پارێزەری نازەنین زاغری رایانگەیاندووە، نیوەڕۆی ئەمڕۆ چوارشەممە ١٦ - ٠٣ - ٢٠٢٢ نازەنین زاغری و ئەنوشە ئاشووری ئازادکراون و رێگەیان پێدراوە ئێران جێبهێڵن. کرمانی باسی لەوەش کردووە، "ئەو دوو بەندکراوە لەڕێگەی فڕۆکەخانەوە ئێران جێدەهێڵن. "  میدیاکانی نزیک لە سوپای پاسدارانی ئێران نووسیویانە، ئەو دوو بەندکراوە لە بەرامبەر ئازادکردنی ٥٣٠ ملیۆن دۆلار لە پارە بلۆککراوەکانی ئێران لە بەریتانیا ئازاد کراون.  نازەنین زاغری ساڵی ٢٠١٦ لەلایەن سوپای پاسدارانەوە دەستبەسەرکرا و بە کارکردن لەگەڵ دامەزراوەکانی دژبەری کۆماری ئیسلامی و هەوڵدان بۆ رووخاندنی دەسەڵاتی ئێران تۆمەتبارکرا و لە دادگە بە تۆمەتی سیخوڕیکردن بە ٥ ساڵ بەندکردن سزادرا. ئەو ساڵی ٢٠٢١ بە دانانی بارمتە لە زیندان ئازادکرا، بەڵام رێگەی پێنەدەدرا ئێران جێبهێڵێت و بگەڕێتەوە بەریتانیا.  هەروەها ئەنوشە ئاشووری ساڵی ٢٠١٧ دوای گەڕانەوەی بۆ ئێران لەلایەن هێزە ئەمنییەکانی ئەو وڵاتەوە دەستگیرکرا و لە دادگە بە تۆمەتی سیخوڕیکردن بۆ ئیسرائیل و بەدەستهێنانی سامان لەڕێگەی ناڕەوا بە ١٢ ساڵ بەندکردن و سزای نەختی ٣٣ هەزار یۆرۆ سزادرا.  زەبیحوڵڵا خوداییان، گوتەبێژی دەزگای دادی ئێران ئەمڕۆ لە وەڵامی رۆژنامەڤاناندا لەبارەی چۆنیەتی ئازادکردنی ئەو دوو بەندکراوە گوتی، ئاگاداری ئەوە نییە چۆن بڕیارەکە دراوە.