رۆژی یەکشەممە تۆمارێکی دەنگی لە هەڤپەیڤینێکی محەممەد جەواد زەریف بڵاوکرایەوە، کە دەڵێت "لە کۆماری ئیسلامیدا ئەوە سوپای پاسدارانە [کە ئەو بە ' گۆڕەپان ' ناوی دەبات] بڕیاری کۆتایی لەسەر سیاسەتی دەرەوەی ئێران دەدات" و هەروەها رووسیاش تۆمەتبار دەکات کە بە هاوکاریی قاسم سولەیمانی و "گۆڕەپان" هەوڵی لەنێوبردنی رێککەوتنی ئەتۆمییان داوە. روونکردنەوەکەی زەریف لە کاتێکدایە کە دوێنێ وەزیری دەرەوەی ئێران بەمەبەستی کۆبوونەوە لەگەڵ سەرکردە سیاسییەکان گەیشتە هەرێمی کوردستان.       ئەم هەڤپەیڤینە دزەپێکراوە کاردانەوەی زۆری لێکەوتووەتەوە، بەتایبەت باڵی نەریتخوازی ئێران کە زەریفیان بە "خیانەتکار" و مەترسی بۆ خستنی بەرژوەندییە نیشتمانییەکانی ئێران تۆمەتبار کردووە.  داواکاری گشتیی تاران رایگەیاندووە دۆسیەی دادوەریی پێکهێناوە. کۆمیسیونی ئاسایشی نیشتمانی و پەیوەندییەکانی دەرەوەی پەرلەمانی ئێرانیش زەریفی بۆ لێپرسینەوە بانگکردووە.  محەممەد جەواد زەریف لەمیانەی گەشتێکی بۆ وڵاتانی ناوچە لە لاپەڕەی ئینستاگرامیدا وەڵامی ئەو تۆمەت و کاردانەوانە دەداتەوە و دەنووسێت: "زۆر بەداخ بووم کە چۆن بابەتێکی هزریی زۆر نهێنی، کە بۆ هاوکاریی زیاتری دیپلۆماسی و گۆڕەپان زۆر پێویستە و ئامانج لەوەش ئەوە بووە کە بەرپرسانی داهاتووی وڵات کەڵک لە ئەزموونەکانی ٨ ساڵی رابردوو وەربگرن، لە ئاستی ناوخۆدا ململانێی دروستکردووە و هەندێ لایەن وەک رەخنەی تایبەتی باسی دەکەن".  لە روونکردنەوەکەدا محەممەد جەواد زەریف دەڵێ: لە دوو دەیەی رابردوودا - بە ئاشکرا و نهێنی - لە هەموو جیهاندا قاسم سولەیمانیم وەک کەسێکی "ئاشتیخواز، دلێر و مرۆڤدۆست"  لە قەڵەم داوە و هەمیشە وەبیرم هێناوەتەوە ئاشتی لە ئەفغانستان و عێراق و شکستی داعش، بەرهەمی ژیری و دلێریی قاسم سولەیمانییە.  وەزیری دەرەوەی ئێران هەروەها دەڵێت: "دابەزاندنی ئاستی بابەتێکی هزری بۆ دوو باڵی هێزی دەرەکیی کۆماری ئیسلامی، واتە دیپلۆماسی و گۆڕەپان، کە کردوویانەتە بیانووێک بۆ ناکۆکی لەنێوان پرسی سەربازی و دیپلۆماسی، کورتبینانەیە و دژی روانگەکانی منە". جەختدەکاتەوە: "لەو هەڤپەیڤینە تۆمارکراوەدا کە نازانم چۆن دزەی پێکراوە، جەختم لەسەر ئەوە کردووەتەوە، کە پەیوەندیی نێوان ئەو دوو باڵە بەشێوەیەکی زیرەکانە رێکبخرێ".  لە بەشێکی دیکەی روونکردنەوەکەیدا زەریف دەڵێ: "لە چوار دەیەی رابردوودا هەوڵمداوە بەڕێوەبەری سیاسەتە پەسندکراوەکانی وڵات بم و بە هەموو تواناوە داکۆکییان لێبکەم".  ئەو هەڤپەیڤینە ٢٦ی شوباتی ٢٠٢١ لەلایەن سەعید لەیلاز، ئابووریناسی نزیک لە حکومەتی حەسەن رووحانییەوە کراوە.  عەلی رەبیعی، گوتەبێژی حکومەتی ئێران رۆژی ٢٧ی نیسانی ٢٠٢١ لە کۆنگرەی رۆژنامەوانیی هەفتانەیدا گوتی: ئەو هەڤپەپەیڤینە بەشێکە لە بەرنامەیەک بەناوی ئەودیوی حکومەت، بۆ گێڕانەوەی کێشەکان و دەستکەوتەکانی حکومەتەکانی یازدەیەم و دوازدەیەم بووە، کە لەگەڵ وەزیر و جێگری وەزیرەکان دەکرێ. بڕیار بووە کە هەموو هەڤپەیڤینەکە بەپێی گرنگیی بابەتەکان ئەرشیڤ بکرێن و کۆپییەک لەهەر هەڤپەیڤینێک بە رێککەوتن لەگەڵ میوانەکە، ئەرشیڤ و دواتر بڵاوبکرێتەوە.  رەبیعی لەبارەی ئەو هەڤپەیڤینەی زەریفەوە دەڵێت: "هەڤپەیڤینەکەی دکتۆر زەریف لەلایەن کەسانێکەوە دزراوە و بە بڕیاری سەرۆککۆمار وەزارەتی ئیتڵاعات ئێستا هەوڵ بۆ دۆزینەوەی ئەو کەسانە دەدات کە فایلە دەنگییەکەیان دزیوە".  جەواد زەریف لەو هەڤپەیڤینەدا دەڵێ: "رووسیا هەوڵی داوە رێککەوتنی ئەتۆمی لەگەڵ ئێران سەرنەگرێت و لە ساڵی ٢٠١٥ لە دوایین رۆژەکاندا کە رێککەوتنەکە خەریکبووە بەئاکام بگات، رووسیا پێشنیازی نوێی بۆ سەرنەکەوتنی رێککەتنەکە هێناوەتە گۆڕێ".  بە گوتەی زەریف، رووسیا دواتریش قاسم سولەیمانیی بانگی مۆسکۆ کردووە و سوپای پاسدارانی راکێشاوەتە شەڕی سووریاوە و هەروەها رووسیا بەشێوەی ئامانجدار و بۆ تێکدانی رێککەوتنەکە کەڵکی لە ئاسمانی ئێران وەرگرتووە بۆ ئەوەی هێرش بکاتە سەر سووریا.  ئەمە بەپێچەوانەی سیاسەتی راگەیێندراوی کۆماری ئیسلامیی ئێران بووە، کە رووسیای وەک هاوپەیمانێکی سەرەکی نێودەوڵەتی لە قەڵەم داوە و هەروەها گوتوویانە ئەوە قاسم سولەیمانی بووە کە سەرۆککۆماری رووسیای رازی کردووە بۆ ئەوەی دەستتێوەردانی سەربازی لە سووریادا بکات.  بەڵام لایەنە تووندئاژۆکان لە ئێران کاردانەوەی تووندیان لەسەر ئەو بابەتە هەبووە و رەتیان کردووەتەوە. موحسین رەزایی، سکرتێری ئەنجوومەنی دەستنیشانکردنی بەرژەوەندییەکانی کۆماری ئیسلامی ئێران لە تویتێکدا دەڵێ: "ئەو شتەی زەریف لەبارەی سەردانەکەی قاسم سولەیمانی بۆ مۆسکۆ باسی دەکات لەگەڵ راستییەکان یەکناگرێتەوە".  سەعید لەیلاز بە جەواد زەریف دەڵێ: لە ئێراندا دوو دەسەڵات هەیە. بەڵام زەریف ئەمە رەت دەکاتەوە و دەڵێ: لە ئێراندا یەک دەسەڵات هەیە و ئەویش دەسەڵاتی "گۆڕەپانە". زەریف لەو هەڤپەیڤینەدا زۆر جاران جەخت دەکاتەوە کە سوپای پاسداران (کە ئەو بە "گۆڕەپان" ناوی دەبات) سیاسەتی دەرەوەی ئێرانی قۆرخ کردووە. بەڵام عەلی شەمخانی، سکرتێری ئەنجوومەنی باڵای ئاسایشی نیشتمانیی ئێران ئەمە رەتدەکاتەوە و دەڵێ: "سیاسەتەکانی کۆماری ئیسلامی لە گۆڕەپان و دیپلۆماسیدا بەرهەمی گفتوگۆیە".