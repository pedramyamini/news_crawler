نووسینگەی خزمەتگوزارییە بیانییەکانی وەزارەتی دەرەوەی یەکێتیی ئەوروپا لە بەیاننامەیەکدا رایگەیاند: "یەکێتیی ئەوروپا ئەو کردەوەیە بە بەهێزترین دەستەواژەکان سەرکۆنە دەکات".  یەکێتیی ئەوروپا دەڵێت: بەرپرسانی ئێرانی دەبێت مافی تۆمەتباران بۆ دادگایکردنێکی دادپەروەرانە رەچاو بکەن و کۆتایی بە بڵاوکردنەوەی دانپێدانانە تەلەفزیۆنییەکان بێنن کە بۆ سەلماندن یان بە تاوانبارناساندنی گیراوان بەکاردێت.  حکومەتی فەرەنساش لە بەیاننامەیەکدا لە سێدارەدانی رووحوڵڵا زەمی بە کردەوەیەکی "دڕندانە" لە قەڵەم داوە و گوتوویەتی: ئەم کردەوەیە جێی قبوڵکردن نییە.   وەزارەتی دەرەوەی فەرەنساش لە سێدارەدانی زەمی وەک پێشێلکردنی ئازادی رادەربڕین و ئازادی راگەیاندن لە ئێران لە قەڵەمداوە و بە تووندترین شێوە مەحکومی کردووە.  رووحوڵڵا زەم، دانیشتووی فەرەنسا بوو، بەڵام مافی نشینگەی ئەو وڵاتەی نەبوو، یەکێک لەو تۆمەتانەی کە دەزگای دادی ئێران دابوویەپاڵ زەم ئەوە بوو کە سیخوڕی بۆ دەزگای هەواڵگریی فەرەنسا کردووە.  وەزارەتی دەرەوەی ئەڵمانیا تووڕەیی خۆی لە بەڕێوەچوونی ئەو حوکمە دەربڕیوە و رفاندنی رووحوڵڵا زەمی لە وڵاتێکی دیکەوە وەک "شۆک" لە قەڵەم داوە.  راگەیاندنەکانی ئێران رۆژی ١٤ی ئۆکتۆبەری ٢٠١٩ هەواڵی دەستبەسەرکرانی رووحولڵا زەمیان بڵاوکردەوە. دواتریش رێکخراوی ئیتلاعاتی سوپا رایگەیاند: زەم بۆ ناوخۆی ئێران رێنوێنی کراوە و گیراوە.  رووحولڵا زەم لە فەرەنسا کەناڵی تەلەگرامی ئامەدنیوزی بەڕێوەدەبرد، رێکخراوی ئیتلاعاتی سوپای پاسداران بەناوی چاوپێکەوتن لەگەڵ ئایەتوڵڵا سیستانی، مەرجەعی شیعە مەزهەبەکانی عێراق، ئەوی راکێشایە بەغدا و لەوێشەوە بۆ ئێرانیان رفاندەوە.  رۆژی ١٠ی شوباتی ٢٠٢٠ روحوڵڵا زەم دادگایی کرا و ٥ مانگ دواتریش دادگای شۆڕشی تاران حکومی سێدارەی بەسەردا سەپاند، دواتر دیوانی بەرزی وڵات ئەو حکومەی پەسند کرد و رۆژی ١٢ - ١٢ - ٢٠٢٠ زەم لە سێدارە درا.  وەزارەتی دەرەوەی کەنەدا لە سێدارەدانی زەمی مەحکوم کردووە و گوتوویەتی: "ئێمە پابەندی بەرگری لە مافی راگەیاندنین و ئێران وەک پێشلێکاری مافەکانی مرۆڤ دەزانین".  هەروەها کۆمیتەی پارێزگاری لە رۆژنامەنووسان، پەیامنێرانی بێسنوور و رێکخراوی لێبووردنی نێودەوڵەتی لەسێداردانی زەمیان مەحکوم کردووە.  دەزگای دادی ئێران روحوڵڵا زەمی تۆمەتبار کردووە بەوەی دژی ئاسایشی ناوخۆیی و دەرەکی وڵات بووە، سیخوڕی بۆ دەزگا هەواڵگرییەکانی ناوچە و وڵاتانی دژبەری ئێران کردووە،  پڕوپاگەندە دژی کۆماری ئیسلامی و بە قازانجی دژبەران  بڵاوکردووەتەوە، خەڵکی بۆ شەڕ و ناڕەزایەتی هانداوە و سووکایەتی بە پیرۆزییەکانی ئیسلام کردووە.  محەممەدعەلی زەم، باوکی رووحوڵڵا کە ئێوارەی رۆژی هەینی و چەند کاژێرێک پێش سێدارەکەی بۆ دوایینجار سەردانی رووحولڵایان کردبوو، دەڵێت: کوڕەکەی ئاگاداری حوکمی سێدارەکەی نەبووە و گوتبووی بەرپرسانی زیندان پێیانگوتووە لەگەڵ گیراوانی ئێرانی لە وڵاتانی دیکە ئاڵوگۆڕی پێدەکرێ.  بەرپرسێکی دەزگای دادی ئێران ئەمە رەتدەکاتەوە و بە راگەیاندنەکانی ئێرانی گوتووە: "ئەوە تەنیا چیرۆکێکی خەیاڵی بووە".  روحوڵڵا زەم، لە کاتی دادگاییکردنیدا. وێنە: MIZAN NEWS AGENCY