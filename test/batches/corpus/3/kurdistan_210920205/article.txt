لە رۆژانی سەرەتای بڵاوبوونەوەی پەتای کۆرۆنا لە ئێران، حکومەت بەڵێنی بیمەی بێکاریی بە کرێکارانی ئەو وڵاتە دا، تاوەکو بەو شێوەیە کەمێک لە باری قورسی گرانی و نەبوونی کەلوپەل و پێویستیی رۆژانەی ئەو چینە کەمبکاتەوە. لە ماڵپەڕی فەرمیی بیمەدا رێژەیەکی زۆری کرێکاران لە ئێران و رۆژهەڵاتی کوردستان، ناویان بۆ وەرگرتنی ئەو بیمەیە تۆمارکردووە، بەڵام هێشتا بەشێکی زۆر لەو کەسانە بیمەکەیان وەرنەگرتووە.  فەتحوڵڵا بەیات، سەرۆکی سەندیکای کرێکارانی گرێبەستی ئێران دەڵێت "بەپێی یاسای بیمە هەر کرێکارێک دەبێت ٥٥ % ی مووچەکەی لە دەورانی بێکاریدا پێبدرێت. ئامارەکان باس لەوە دەکەن نزیکەی یەک ملیۆن و ٥٠٠ هەزار کەس ناویان بۆ وەرگرتنی بیمەی بێکاری تۆمارکردووە. هێشتا بەشێکی زۆری ئەو کرێکارانە بیمەی بێکاریی سەردەمی کۆرۆنایان وەرنەگرتووە".  سەرەڕای دۆخی خراپی کرێکارانی فەرمی، ئەوەی جێی سەرنج و باسە دۆخی خراپی ئابووریی کرێکارانی رۆژانەیە کە خەریکی کرێکارین لە پیشەکانی بیناسازی، کشتوکاڵ، بەردەستی دووکانداران و دەیان جۆرە پیشەی دیکە و حەقدەستەکانییان بەشێوەی رۆژانە وەردەگرن و لەلایەن خاوەنکارەکانیشیانەوە بیمە ناکرێن.  بەشێکی زۆری کرێکارانی رۆژهەڵاتی کوردستان کرێکارانی رۆژانەن و لەم رۆژانەدا کە ئەو جۆرە پیشانە تاوەکو رێژەیەکی بەرچاو کەمیانکردووە، کەوتوونەتە ژێر گوشارێکی زۆری ئابوورییەوە.  ئەنوەر حەبیب زادە، نوێنەری شاری بۆکان لە پەرلەمانی ئێران دەڵێت "بەم هەموو گرانییەوە کە نرخی هەموو کەلوپەلێکی خۆراکی ٥٠ % بۆ ١٠٠ % بەرزبووەتەوە، کرێکارێک چۆن خێزانەکەی تێربکات؟ پێشتر کڕینی خانوو، خەونی گەورەی کرێکاران بوو، ئێستا کرێی خانوویەکی بچووکیش بووەتە خەونی گەورەیان".  دۆخی کرێکارانی ئێران و رۆژهەڵاتی کوردستان کە ژمارەیان بە ٢١ ملیۆن کەس بەراورد دەکرێت، رۆژبەڕۆژ رووی لە خراپبوونە و دیارنییە بۆ دابینکردنی بژێوییەکی سادەی رۆژانە بۆ ئەم چینە، چ رێگەچارەیەک لەبەرچاو گیراوە.