لە راگەیێندراوی هاوپەیمانێتیی نێودەوڵەتیی دژی داعش ئاماژەی بەوەش کراوە "بیابانی بادیە بەوە ناسراوە کە مۆڵگەی تیرۆریستانە و ژمارەیەکی زۆر لە چەکدارانی داعش لەوێدان".  هەروەها بیابانەکە لەلایەن هاوپەیمانانەوە بە ژینگە و شوێنێک بۆ "چەکەرەکردنی داعش" ناوبراوە، ئەوەش بەهۆی ئەو بارودۆخە ئاڵۆز و نادیارەی سووریای تێکەوتووە و بووەتە هەڕەشە بۆسەری، ئەوەش خراوەتەڕوو "داعش ئەم ناوچە وێرانکراوانە بۆ راهێنانکردن بە چەکدارەکانی و پیلانە تیرۆریستییەکانی لە ناوچەکە و دەرەوە بەکاردەهێنێت. هاوپەیمانیی نێودەوڵەتی و هێزەکانی سووریای دیموکرات - هەسەدە رێگەنادەن ئەو ناوچانە ببنە شوێنی ئارام بۆ تیرۆریستان".  هاوپەیمانیی نێودەوڵەتی باسی لەوەش کردووە، هەسەدە وەکو "کاریگەرترین" هێزی هاوپەیمانیان دژی داعش لە سووریا دەمێنێتەوە و دەشڵێت، بەهۆی گوشارەکانیانەوە "هیچ شوێنێکی ئارام بۆ خۆشاردنەوەی تیرۆریستانی داعش نەماوە" و بەردەوامیش دەبن لە ئۆپەراسیۆنەکانیان بۆ پاکتاوکردنی پاشماوەکانی "تۆڕە تیرۆریستییەکە [داعش] ".