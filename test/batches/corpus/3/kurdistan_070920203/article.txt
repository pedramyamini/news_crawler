ئامارێکی فەرمیی دیاریکراو لەسەر ژمارەی ئەو منداڵانە نییە کە لە ئێران بە منداڵانی کارکەر ناویاندەبەن، بەڵام هەندێک لە بەرپرسانی حکومەت باس لە  ٣ تا ٧ ملیۆن دەکەن. دواهەمین راگەیاندنی ناوەندی ئاماری وەزارەتی کاری ئێرانیش لە ساڵی رابردوودا، ژمارەی منداڵانی کارکەر لەو وڵاتە بە ٥٠٠ هەزار منداڵ باسکردووە.  سەرەڕای ئەوەی بەشێک لەوانە منداڵانی سەر شەقامن کە خەریکی دەستگێڕی و کاری سووکی رۆژانەن، ژمارەیەکی نادیاریشیان لە هەموو جۆرە کارگە و شوێنێکی تایبەت، خەریکی کارن بۆ پەیداکردنی بژێویی خۆیان و خێزانەکانیان؛ بەڵام حکومەتی ئێران دەڵێت، زیاتر لە ٨٠ % ی منداڵانی کارکەری سەر شەقامەکان، ئێرانی نین.  لە رۆژهەڵاتی کوردستانیش رۆژانە لەسەر شەقامەکان ژمارەیەکی بەرچاوی ئەم منداڵانە دەبینرێن. بەپێی ئامارە فەرمییەکان لە پارێزگای ورمێ هەزار و ٦٢٠ منداڵی کارکەری سەر شەقام هەن کە بەرپرسانی خۆجێیی تەنیا بۆ ١٧٠ کەسیان مووچەی مانگانەی ١٠٨ هەزار تمەنیان دابینکردووە.  لە پارێزگای کرماشان ٨٠٠ بۆ هەزار منداڵی کارکەری سەر شەقام هەن کە ٣٤ % ی ئەو ژمارە لەلایەن خێزانەکانیانەوە بەزۆر کاریان پێدەکرێت. لە پارێزگای لوڕستان ٥٨١ منداڵی کارکەر هەن کە ٩٥ % ی ئەو ژمارە خەڵکی پارێزگاکەن و ٥ % یش منداڵانی شوێنەکانی دیکەن. لە پارێزگای سنە ١٣٠ منداڵی سەر شەقام تۆمارکراون و لە پارێزگای ئیلامیش ٥٣ منداڵی کارکەر تۆمارکراون کە تەمەنیان لە ٥ ساڵەوە دەستپێدەکات.  رووبەڕووبوونەوەی بەرپرسانی حکومەت لەگەڵ پرسی منداڵانی سەر شەقام و منداڵانی کارکەر لە ئێران، هەمیشە بەجۆرێک لە خۆنەبانکردن بووە لەو بابەتە. سەرەڕای شاردنەوەی ژمارەی راستەقینەی ئەو منداڵانە، رۆژانە لە میدیا فەرمییەکانیشیدا، باس لە جێگیرکردنی ژمارەیەکی کەمی ١٠ تاوەکو ١٥ هەزاری ئەو منداڵانە دەکات لە ناوەندەکانی خۆشبژێوی؛ بەڵام ئەوەی لە تۆڕە کۆمەڵایەتییەکان و هەندێکی دیکە لە میدیا نافەرمییەکاندا دەردەکەوێت، شتێکی دیکەیە.