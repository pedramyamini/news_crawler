جۆن کێربی، گوتەبێژی وەزارەتی بەرگری ئەمریکا (پێنتاگۆن) رایگەیاند، هێزەکانی ئەمریکا لە گورزێکی ئاسمانیدا بەرپرسێکی دیاری قاعیدەیان لە نزیک ئیدلبی سووریا کردووەتە ئامانج.  ماڵپەری ' سایت ' کە تایبەتە بە رووداوە هەواڵگرییەکان، ئاشكرایکردووە گورزەکەی ئەمریکا بۆ بە ئامانجکردنی ئەبو حەمزە یەمەنی، بەرپرسی باڵی سەربازیی قاعیدە بووە، لە هێرشەکەدا بەرپرسێکی دیکەش بە ناوی ئەبو بەرا تونسیش، کوژراوە.  کێربی لە کۆنگرەیەکی رۆژنامەڤانیدا بەرەبەیانی ئەمڕۆ سێشەممە ئاشکرایکرد، راپۆرتە سەرەتاییەکانی هێرشەکە دووپاتیانکردووەتەوە بەرپرسە بەئامانجکراوەکەی قاعیدە کوژراوە و هیچ ئاماژەیەک نییە لە بوونی بریندار و کوژراوی سڤیل لە رووداوەکەدا.  هاوکات پەیج و ئەکاونتە نزیکەکانی رێکخراوە جیهادییەکان لە سۆشیالمیدیا بڵاویانکردەوە، هێرشەکە بووەتە هۆکاری کوژرانی دوو بەرپرسی رێکخراوی ' پاسەوانانی دین ' کە سەر بە رێکخراوی قاعیدەیە.  بەرپرسە ئەمریکییەکان دووپاتیدەکەنەوە گوشار و گورز وەشاندنی ئەمریکا لە قاعیدە لەسەر خاکی سووریا بەردەوامە، لە کاتێکدا ئەمە یەکەم هێرشی ئەمریکایە بۆ سەر ئەو رێکخراوە و چەکدارەکانی لەمساڵدا.  چارلز لیستەر، شرۆڤەکاری پەیمانگای رۆژهەڵاتی نێوەڕاست لە واشنتن، ئاشکرایکردووە، ئەمریکا توانای بەرزی لەگورزوەشاندن لە قاعیدە هەیە لە سووریا، ساڵی ٢٠١٩ توانی لە هێرشێکدا سەرجەم سەرکردە جیهانییەکانی رێکخراوەکە لە رێگەی هێرشی درۆنەوە بکوژێت.  لیستەر ئاشکرایکردووە، بەرپرسەکانی رێکخراوی ' پاسەوانی دین ' رووبەڕووی هێرشی هەیئەی تەحریری شام دەبنەوە، کە پێشتر جیابوونەوەی لە قاعیدە راگەیاندووە.  پێشتر ئەمریکا لە ساڵی ٢٠١٧ دا کوشتنی ئەبو خەیر میسری، بەرپرسی دووەمی قاعیدەی لە هێرشێکی ئاسمانیدا لە ئیدلبی سووریا راگەیاندبوو. ئەبو خەیر زاوای ئوسامە بنلادن بوو. دواتریش لە کانوونی دووەمی ٢٠١٩ دا جەمال بەدەوی یەکێک لە پلانداڕێژەرانی هێرشکردنە سەر فڕۆکەهەڵگری کوولی ئەمریکی لە ساڵی ٢٠٠٠ دا، لەرێگەی هێرشێکی ئاسمانییەوە کوژرا.