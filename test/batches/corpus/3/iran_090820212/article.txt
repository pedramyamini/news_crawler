بلینکن لە کاتی بەشداریکردنی کۆبوونەوەیەکی ئۆنڵاینی ئەنجوومەنی ئاسایشی نێودەوڵەتی گوتی، هێرشەکەی ٢٩ی تەمووز بۆ سەر کەشتییەکی نەوتهەڵگری ملیاردێرێکی ئیسرائیلی بەشێکن لە "هەڵسوکەتی هەراسانکارانە. "  بلینکن گووتوویەتی: "ئەوە ئەرکی وڵاتەکانمان هەموویانە کە لێپرسینەوە لەگەڵ بەرپرسیاراندا بکەن. نەکردنی ئەو کارە، وادەکات کە هەستکردنیان بە رزگاربوون لە سزا بەهێزتر بێت و ئەوانی دیکەش کە نیازیان وایە یاسای دەریاوانی پێشێڵبکەن، پێگەیان پشت ئەستوورتر دەبن. "  لە هێرشەکەی سەر کەشتیی مێرسەر سترییت، کە ئیسرائیل و ئەمریکا دەڵێن لە رێگەی درۆنی بۆمبڕێژکراوی ئێرانییەوە کراوە، دەریاوانێکی بەریتانی و یەکێکی دیکەی رۆمانی کوژران.   وڵاتانی گرووپی حەوت، پەنجەی تۆمەت بۆ ئێران درێژدەکەن و باس لەوە دەکەن، کە بەڵگەی بەرجەستەیان هەیە، بەڵام ئێران ئەو تۆمەتانە رەتدەکاتەوە.   هاوکات ئەمڕۆ، دووشەممە، ئیبراهیم رەئیسی، سەرۆکی نوێی ئێران پەیوەندیێکی تەلەفۆنی لەگەڵ ئیمانوێل ماکرۆنی سەرۆکی فەرەنسا وەکو یەکەمین سەرکردەی رۆژئاوایی ئەنجامدا.   بەگوێرەی راگەیێندراوێک کە لەسەر ماڵپەڕی سەرۆکایەتیی ئێران بڵاوکراوەتەوە، سەرۆککۆماری نوێی ئەو وڵاتە بە ئیمانوێل ماکرۆنی گوتووە، ئێران رژدە لەسەر "هێشتنەوەی توانای بەرپەرچدانەوە" لە سنوورە ئاوییەکانی کەنداو، ئەوەش دوای ئەوە دێت کە هەفتەی رابردوو، ئیسرائیل و وڵاتانی گرووپی حەوت، تارانیان بە هێرشکردنە سەر کەشتیێکی نەوت هەڵگر لە دەریای عومان تۆمەتبارکرد.   لە راگەیێندراوەکەدا هاتووە، رەئیسی بە ماکرۆنی گوتووە، ئێران "زۆر رژدە لەسەر دابینکردنی هێز بۆ بەردەوامیدان بە توانای بەرپەرچدانەوە لە سنوورە ئاوییەکانی کەنداوی فارس و دەریای عومان، بەردەوامیش دەبێت لە رووبەڕووبوونەوەی ئەو شتانەی کە ناوچەکە لە سەقامگیری بێبەش دەکەن. "