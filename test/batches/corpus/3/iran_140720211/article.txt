بەپێی میدیاکانی ئەمریکا، بەریتانیا و ئێران بڕیارەکە بە واژۆی ئانتۆنی بلینکن، وەزیری دەرەوەی ئەمریکا دەرچووە و رێگە بە ئێران دەدات هەندێک لە پارە بلۆککراوەکانی بگوازێتەوە.  وەزارەتی دەرەوەی ئەمریکا رۆژی سێشەممە کۆنگرێسی لەو بڕیارە ئاگادار کردووەتەوە و رایگەیاندووە، چاوپۆشی لە هەندێ لە گەماڕۆکان دەکات، بەم پێیەش پارەکانی ئێران بەبێ کێشەی یاسایی ئازاد دەکرێن.  وەزیری دارایی کۆریای باشوور و وەزیری گەنجینەی ئەمریکا رۆژی هەینیی رابردوو لە شاری ڤینیسی ئیتاڵیا رێککەوتن کە لە بابەتی پارە بلۆککراوەکانی ئێران لەو وڵاتەدا هاوکاری یەکدی بکەن.  بەپێی راپۆرتەکان، ئێران ٧ ملیار دۆلاری لە کۆریای باشوور و ملیارێک و ٥٠٠ هەزار دۆلاریشی لە ژاپۆن بلۆککراوە، کە پارەی هەناردەی نەوتە و بەهۆی گەمارۆکانی ئەمریکاوە، ئێران ناتوانێت بیگوازێتەوە.  ئێران لە کۆمەڵیک وڵاتی دیکەشدا پارەی بلۆککراوی هەیە. تاران لە ساڵانی رابردوودا زۆری هەوڵیدا لەگەڵ ئەو وڵاتانە رێکبکەوێت بۆ ئەوەی بتوانێت کەڵک لەو پارانە وەربگرێت، بەڵام سەرکەوتوو نەبوو.   وەزارەتی دەرەوەی ئەمریکا گوتوویەتی: رێگە نادات پارەی نەختی بۆ ئێران بگوازرێتەوە، بەڵکوو تەنیا رێگە بەو کۆمپانیا کۆری و ژاپۆنییانە دەدات قەرزەکانیان بە ئێران بدەنەوە، کە پێش گەمارۆکان لە کاڵا و کەلوپەلیان هەناردەی ئێران کردووە.