شەهلا کازمیپور، لێکۆڵیڤانێکی کۆمەڵایەتی لە ئێران لە گفتوگۆیەکی لەگەڵ میدیایەکی وڵاتەکەی "ئیسنا" باس لە کێشەکانی پیاوان لە کۆمەڵگەی ئێراندا دەکات و دەڵێت؛ نیوە زیاتری ژمارەی دانیشتووانی ئێران لە رەگەزی نێرن، ٣٤ ملیۆن کەس تەمەنییان لە سەرووی ١٠ ساڵە.     هەروەها کازمیپور دەشڵێت: لە کۆی ٨٤ ملیۆن دانیشتووی ئێران یەک لەسەر سێی سەڵتن لەو ژمارەیەش نزیکەی ٧٠٠ هەزار پیاوی ئێرانی بە تەنیا دەژین، لەبارەی ئاماری کارکردن لە تەمەنی منداڵاندا کازمیپور ئاماژە بەوە دەدات: ١٠ % ـی کوڕانی مێرمنداڵی تەمەن ١٠ بۆ ١٨ ساڵی ئێرانی خەریکی کارن و ٢ % بێکار و ئەوەی دیکەش قوتابین.      بە گوتەی ئەو کۆمەڵناسە لە ئێران ٦٠ هەزار منداڵ کە تەمەنیان لەنێوان ١٠ تاوەکو ١٨ ساڵە، هاوسەرگیرییان کردووە کە زۆربەیان لە پارێزگاکانی سیستان و بەلووچستان، خوراسان و کرمانن.      سەبارەت بە مردن لە ئێران ئەو کۆمەڵناسە ئاماژەی بەوە داوە بەهار و هاوینی رابردوو رێژەی گیانلەدەستدان لە پیاواندا، بەراورد بە ساڵی رابردوو، بەرزبووەتەوە و ٢٠ هەزار کەس زیاتر بووە. ٤٠ بۆ ٥٠ % ـی هۆکاری گیانلەدەستدان لە پیاوانی ئێرانیدا، نەخۆشی دڵە و ئەمساڵ بەهۆی کۆرۆناوە ئەو ژمارە زیاتر لە ساڵانی رابردوو بووە.     پێشتر لە راپۆرتێکی ناوەندی ئاماری ئێران هاتبوو کە لە سێ مانگی هاوینی رابردوو رێژەی لەدایکبوونی منداڵ لە ئافرەتانی خوار ١٥ ساڵ لە ئێران، بەراورد بە سێ مانگەی بەهار زیادی کردووە و گەیشتووەتە ٣٦٤ منداڵ.     هاوکات هەر لەو ماوەیەدا ١٧ هەزار و ٨٢٣ منداڵ لە ئافرەتانی تەمەن ١٥ بۆ ١٩ ساڵ لەدایکبوون.     هەروەها ناوەندی ئاماری ئێران رایگەیاندووە، لە سێ مانگی هاوینی رابردوودا رێژەی پێکهێنانی ژیانی هاوبەش لەناو کچانی تەمەن ١٠ بۆ ١٤ ساڵدا بەراورد بە سێ مانگی بەهار ٢٣ % زیادی کردووە.      بەپێی ئەو ئامارە، رێژەی پێکهێنانی ژیانی هاوبەش لەناو کچانی تەمەن ١٠ بۆ ١٤ ساڵدا کە لە سێ مانگەی بەهاری رابردوودا گەیشتبووە حەوت هەزار و ٣٢٣ کەس، لە هاویندا دوای بەرزبوونەوەی ٢٣ % ـی، نۆ هەزار و ٥٨ کچ لەو تەمەنەدا بە شوو دراون.      هەروەها رێژەی جیابوونەوەی کچانی تەمەن ١٠ بۆ ١٤ ساڵیش لە سێ مانگی بەهاری رابردوودا ١٣١ کەیس بووە کە ئەو ژمارە لە هاویندا گەیشتووەتە ١٨٨ کەیس.