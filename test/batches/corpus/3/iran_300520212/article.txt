عەبدولناسر هیممەتی، سەرۆکی بانکی ناوەندیی ئێران، کە خۆی بۆ هەڵبژاردنی داهاتووی سەرۆککۆماری ئێران بەربژێرکردووە رایگەیاند، حەسەن رووحانی پێی راگەیاندووە بەهۆی بەربژێربوونی ناتوانێت چیدیکە وەکو سەرۆکی بانکی ناوەندیی ئێران کار بکات و ئەویش ئامادەیی دەربڕیوە واز لە پۆستەکەی بهێنێت، لە کۆبوونەوەی ئەمڕۆی ئەنجوومەنی وەزیرانیشدا بەشداری نەکرد.  ئەمڕۆ یەکشەممە میدیاکانی ئێران بڵاویانکردەوە، رووحانی بڕیاریداوە حەمید پوورمحەممەدی، جێگری سەرۆکی رێکخراوی پلاندانان و بودجەی ئێران بکرێتە سەرۆکی بانکی ناوەندی، بەڵام پوورمحەممەدی رەتیکردەوە و رایگەیاند، پێشنیازەکەی پەسەندنەکردووە.  لە کۆبوونەوەی ئەمڕۆ یەکشەممەی ئەنجوومەنی وەزیرانی ئێراندا لە جێگەی هیممەتی، ئەکبەر کومەیجانی، جێگری سەرۆکی بانکی ناوەندیی بەشداربوو. بەپێی هەواڵی میدیاکانی نزیک لە سوپای پاسداران، کومەیجانی لە جێگەی هیممەتی دادەندرێت.