رۆژی هەینی ١٣ - ٥ - ٢٠٢٢ سانا کە میدیای فەرمیی حکومەتی سووریایە بڵاویکردەوە، فڕۆکە جەنگییەکانی ئیسرائیل ناوچەیەکیان لە پارێزگای تەرتووس بۆردوومانکردووە و لە ئەنجامدا ٥ کەس کوژراون کە یەکێکیان هاووڵاتییەکی سڤیل بووە.   سانا ئاماژە بەوە دەکات، هەر لە ئەنجامی بۆردوومانەکە حەوت کەسی دیکە برینداربوون و یەکێک لەوانیش منداڵێکە. وەک میدیای فەرمیی سووریا دەڵێت، بۆردوومانەکە زیانی گەورەشی بەو ناوچەیە گەیاندووە کە کراوەتە ئامانج.   شەڕی نێوخۆی سووریا لە ساڵی ٢٠١١ دەستیپێکرد؛ شکستی هێزەکانی حکومەتی سووریا وایکرد ئێران پاسدار و چەکداری نزیکی لە خۆی بنێرێتە سووریا بە مەبەستی پاڵپشتیکردنی سوپاکەی ئەسەد. ئیسرائیلیش دەڵێت، رێگە نادات هێزەکانی ئێران و حیزبوڵڵا لە نێو سووریا لە سنوورەکانی نزیک ببنەوە.