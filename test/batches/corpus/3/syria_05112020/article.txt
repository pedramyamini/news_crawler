بانکەکانی لوبنان لە ساڵی رابردووەوە، بەبیانووی رێگرتن لە چوونە دەرەوەی سەرمایە لە وڵاتەکەیان و گەورەتربوونی کێشەی دراوی بیانی لە لوبنان، رێوشوێنی تووندیان بەسەر حەواڵەی پارە بۆ دەرەوەی لوبناندا سەپاندووە. ئەو کارە خاوەن پارەکانی ناو لوبنانی نیگەران کردووە و خەڵکانێکی زۆر ناتوانن ئەو پارانەی پێشتر لە بانکەکانی لوبناندا دایانناوە، وەریبگرنەوە.  بەشار ئەسەد گوتی لە نێوان ٢٠ تاوەکو ٤٢ ملیار دۆلاری پارەی هەڵگیراوی سوورییەکان لە بانکەکانی لوبنان لەوانەیە نەمابن، لە کاتێکدا پێشتر کەرتی بانکی لوبنانی چالاک بوو و نزیکەی ١٧٠ ملیار دۆلاری کاشی لەبەردەستدا بوو.  ئەو زیاتر گوتی ئەو ژمارە پارەیە بۆ ئابووریی سووریا، تۆقێنەرە. ئەسەد کە بەنێو پێشانگایەکی بازرگانییدا دەگەڕا، بۆ میدیاکان گوتی: "ئەو پارانەی بردیان و لە بانکەکانی لوبنان دایاننا، وایکرد ئێمە باجەکەی بدەین، ئەمەش کڕۆکی ئەو کێشەیەیە کە ئێستا بەرۆکی ئێمەی گرتووە".  بزنسمانە سوورییەکان دەڵێن، ئەو رێوشوێنە تووندانەی بانکەکانی لوبنان بەسەر راکێشانی پارەدا سەپاندوویانە، وایکردووە سەدان ملیار دۆلار لە لوبنان سڕبکرێت، لە کاتێکدا ئەو پارەیە بەکاردەهێنرا بۆ هاوردەکردنی کاڵا سەرەکییەکان و کڕینی نەوت لەلایەن سووریاوە.  ئەسەد زیاتر گوتی، کێشە داراییەکانی ئێستا، بەتەنیا بەهۆی یاسای قەیسەرەوە نییە، روونیکردەوە: "کێشەکە ئەو پارانەمانە کە لە بانکەکانی لوبناندا ماونەتەوە".  یاسای قەیسەر، یاسایەکی تایبەتی ئەمریکایە بۆ سزادانی بەرپرسانی حکومەتی سووریا.  سووریا پاش زیاتر لە حەوت ساڵ جەنگی ناوخۆیی، بەدەست تەنگژەی ئابووریی قووڵەوە دەناڵێنێت، بەهای لیرەی سووری بەشێوەکی بەرچاو دابەزیوە، ئەوە سەریکێشاوە بۆ بەرزبوونەوەی نرخی کاڵاکان، بەتایبەت نان و کەرەستەکانی خۆراکی رۆژانە، کە باری دانیشتووانی ئەو وڵاتەیان زەحمەت کردووە.  حکومەتی سووریا بۆ رووبەڕووبوونەوەی تەنگژەی کەمیی سووتەمەنی و گەنم لە وڵاتەکەدا، مانگی رابردوو نرخی سووتەمەنی لەناوخۆی وڵاتەکەدا بەرزکردەوە و دابەشکردنی نانیشی کردە بەشی رۆژانە، ئێستا هیچ کەسێک ناتوانێت ئەوەندەی بیەوێت، نان بکڕێت.  بەشار ئەسەد و ئەسمای هاوژینی، سەردانی پێشەنگای بەرهەمهێنەرانی ٢٠٢٠ لە دیمەشق دەکەن. وێنە: ئاژانسی سانا