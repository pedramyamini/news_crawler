داوای وەزارەتە ئەمریکییەکە، لەپاش ئاساییکردنەوەی پەیوەندی دیبلۆماسی نێوان دیمەشق و عومان هات، پاش ئەوەی عومان وەک یەکەم وڵاتی ناوچەکە، باڵیۆزی نوێی خۆی لە دیمەشق دەستنیشانکرد.  عومان یەکەم وڵاتی ناوچەی کەنداوە لە دوای ٢٠١١ ەوە پەیوەندی لەگەڵ دیمەشقدا دروستدەکاتەوە.  گوتەبێژێک بەناوی وەزارەتی دەرەوەی ئەمریکاوە، قسەی بۆ کەناڵی ' حورە ' کردووە و رایگەیاندووە: "رژێمی ئەسەد بەرپرسە لە تاوانی گەورەی بێسنوور، جیا لەوەش بەردەوام چەکی کیمیایی بەکارهێناوە، داوای لە هێزەکانی ئێران و رووسیا کردووە بچنە ناو خاکەکەیەوە و هەڕەشە لەسەر دراوسێکانی دروست بکەن، ئەو رژێمە مەترسییەکی گەورەی لەسەر هەموو ناوچەکە هەیە، بە عومانیشەوە".  ئەو سەرچاوەیە کە ناوی خۆی ئاشکرا نەکردووە، هەروەها گوتوویەتی: "هەر هەوڵێک بۆ دروستکردنەوەی پەیوەندی، یان گەشەپێدانی بەبێ چارەسەرکردنی تاوانەکانی دژ بە گەلی سووریا، هەوڵەکان لەپێناو پتەوکردنی لێپرسینەوە و کارکردن بەرەو چارەسەری هەمیشەیی و ئاشتییانەی ململانێی سیاسی سووریا، لەناو دەبات".  سەرەتای ئەم هەفتەیە، وەزارەتی دەرەوەی سووریا، ئاشکرایکرد وەلید موعەلیم، وەزیری دەرەوەی سووریا، کارنامەی دەستبەکاربوونی باڵیۆزی نوێی سەڵتەنەتی عومانی وەرگرتووە و لە دیداری نێوانیاندا، باس لە پەیوەندییە دوو قۆڵییەکان و پتەوکردنی هاوکاریی نێوان هەردوو وڵات کراوە.  ئەمریکا بەر لە چەند رۆژێک، سزای نوێی بەسەر ١٧ کەس و دامەزراوەی سووریادا سەپاند، کە بەرپرسانی سەربازیی دیاری حکومەتی سووریای گرتەوە. سزاکانی ئەمریکا لە چوارچێوەی ' یاسای قەیسەر ' دا بەسەر لایەنە سوورییەکاندا، سەپێنراون.