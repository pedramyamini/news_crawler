حەیدەر ئەحمەد، قوتابییە، ئەو بێزار و نیگەرانە لە دواخستنی تاقیکردنەوەکان و دەڵێت، ئامادەکاری تەواوی بۆ کردبوو. ترسی ئەوەشی ھەیە وەکو سزایەک لە داھاتوودا و لە کاتی ئامادەکردنی، پرسیارەکانیان لەسەر قورستر بکەن.    حەیدەر ئەحمەد، خوێندکاری پۆلی سێیە و بە رووداوی گوت، "رۆژانە دانیشتووین و، خەریکی خوێندن بووینە، پاشان دێن و دەڵێن دواخراوە، باشە ئێمە گوناهمان چییە ئەوان دزەیان بە پرسیارەکان کردووە، ئێمە پەیوەندیمان چییە، دوو بۆ سێ ھەفتە بخوێنە و ماندووبە لەبەر کەسێک کە پرسیارەکانی دزەپێکردووە، تاقیرکردنەوە دوابخەن، چۆن دەبێت! فەرموو ئەوە تەنات لە دووکانیش ھەر دەخوێنم، ئێستا گوناهم چییە. "   پرسیارەکان لەڕێگەی تۆرە کۆمەڵایەتییەکانەوە لەلایەن چەند گروپێکەوە بەبڕی ٦٠ بۆ ٧٠ ھەزار دینار بە خوێندکاران فرۆشراون.    لە پەرلەمانی عێراق لیژنەی پەروەردە بە سەرپەرشتیی حاکم زاملی کۆبوونەوە. داوکارییەکان جیاوازن، بەشێکیان لەگەڵ دوورخستنەوەی وەزیرن و لە ھەموو دۆخێکدا دەڵێن، رێگە نادەن بەبێ سزادان ئەو بابەتە تێپەڕێت.   حاکم زاملی، جێگری سەرۆکی پەرلەمان باسی لەوە کرد، "لە ئەنجامدا گەیشتینە ئەوەی کە لیژنەی پەروەردە چاودێریی وردیی ئەو بابەتە بکات، ھەروەھا لیژنەیەک پێکبھێنرێت بۆ لێپیچینەوە لەگەڵ ئەوانەی کەمتەرخەم بوونە، بەدڵنیاییەوە بانگھێشتی وەزیری پەروەردە و لیژنەی ھەمیشەیی تاقیکردنەوەکان و لایەنە پەیوەندیدارەکانی دیکە دەکەین بۆ رۆژی یەکشەممەی داھاتوو لەسەر ئەو بابەتە. "   رووداو زانیاری لە ھێزە ئەمنییەکان وەرگرتووە کە گەیشتوونەتە سەرەداوێک، ژمارەیەک کەسیان دەستگیرکردووە کە لەپشت دزەپێکردن و فرۆشتنی پرسیارەکان بوون، بەڵام چاوەڕێی ئەنجامی لێکۆڵینەوەن تاوەکو ئاشکرایان بکەن.