ناوەندی ئاگرکوژاندنەوەی سەر بە رێکخراوی پاراستنی ژینگەی ئێران بڕیارنامەیەکی بۆ رێگریکردن لە ئاگرکەوتنەوە لە دارستانەکان دەرکردووە کە لە ١٤ ماددە پێکدێت. گرنگترینیان پێکهێنانی تیمەکانی ئاگرکوژێنەوەی خەڵکی بەشێوەی هاوبەشە لەنێوان ئەو پارێزگایانەدا کە مەترسیی ئاگرکەوتنەوەی دارستانەکانی لەسەرە.   هەروەها تەرخانکردنی هێلیکۆپتەری تایبەت بە ئاگرکوژێنەوە و دروستکردنی حەوزی ئاو لە ناوچە پڕمەترسییەکان، دامەزراندنی تیمی گەڕۆکی ئاگرکوژێنەوە لە ناوچە هەستیارەکان، ناونووسینی خەڵکی خۆبەخش بۆ کوژاندنەوەی ئاگر و بیمەکردنیان، رێکخستنی بانکێکی گەورەی زانیاری لەبارەی ئەو ناوچانەی کە مەترسیی ئاگرکەوتنەوەیان لەسەرە و وشیارکردنەوەی خەڵک بۆ پاراستنی دارستان و لەوەڕگەکان لە کاتی گەرمادا.  یەکێک لە بڕیارەکان ئەوەیە کە ناوەندیی کوژاندنەوەی ئاگر دەتوانێت لە کاتی ئاگرکەوتنەوە خەڵک بانگ بکات بۆ بەهاناوەچوون و یارمەتیدانیان، ئەوەش دەتوانێ ئاماژەیەک بێت بە کەمبوونی هێزی تایبەت بە ئاگرکوژاندنەوەی رێکخراوی حکومی پاراستنی ژینگە و نەبوونی توانا و کەلوپەلی تایبەت بەو کارە.   بەپێی راپۆرتەکانی ساڵی رابردووی رێکخراوی پاراستنی ژینگە، بە ٦ پارێزگای خوزستان، لۆرستان، چوارمەحاڵ و بەختیاری، کۆگیلۆیە و بۆیرئەحمەد و ئیلام کرماشانەوە، تەنیا ٤ هێلیکۆپتەری فریاگوزاری هەیە و ئەویش لە کاتی رووداوەکانی ئاگرکەوتنەوەدا کەمتر لە خزمەتی ناوەندەکانی ئاگرکوژێنەوەدان.   شارام کەرەمی، داواکاری گشتیی پارێزگای کرماشان دەڵێت؛ ئەزموونی ئاگرکەوتنەوەی دارستانەکان لە ساڵانی پێشوودا، نیشانی داوە کە زۆرترین ئاگرەکان لەو دارستانانە دەکەونەوە کە رێگە هاتووچۆیان لەسەر نییە. دەبێ لە ئێستاوە کەلوپەلی پێویست بۆ کوژاندنەوەی ئاگری دارستانەکان دابین بکرێت تاوەکو لە کاتی رووداوەکاندا کێشەمان نەبێت.   لە لایەکی دیکەشەوە رێکخراوی دارستان و لەوەڕگەکانی ئێران دەڵێت: ٩٥ % ی ئاگرکەوتنەوەکان، هۆکاری مرۆییان هەیە. بۆیە لە ئێستاوە هەموو دامودەزگا پەیوەندیدارەکان، تەنانەت ئەنجوومەنەکانی ژینگەپارێزیش، لە هەوڵی ئەوەدان بە جۆرێک خەڵک وشیار بکەنەوە کە بەر بە رووداوەکانی ئاگرکەوتنەوە لە دارستان و لەوەڕگەکان بگیرێت.  رووبەری دارستانەکانی زاگرۆس ٦ ملیۆن هێکتارە، کە نزیکەی ٤ ملیۆن هێکتاری دەکەوێتە رۆژهەڵاتی کوردستان. ٧٠ % دارەکانی دارستانەکە لە جۆری داربەڕوون و ٥٠ % ی ئاوی ئێران لەخۆ دەگرن. لەنێوچوونی ئەو دارستانانە مەترسییەکی گەورەیە لەسەر سیستەمی ژینگەیی ناوچەکە دروستدەکات.