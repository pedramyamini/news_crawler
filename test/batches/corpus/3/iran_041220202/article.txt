بێهزاد محەممەدی، کە کاسبکارێکی گەنجی شاری بانەی رۆژهەڵاتی کوردستان بوو، ئێوارەی پێنجشەممە لە کاتی گەڕانەوەی لە سیستان و بەلووچستانەوە بەرەو شاری بانە، لەلایەن هێزەکانی پۆلیسی شاری سەرباز تەقەی لێکرا و گیانی لەدەستدا.  بەپێی هەواڵی سەرچاوە خۆجێییەکان، بێزاد محەممەدی لەکاتی گەڕانەوەی بەرەو رۆژهەڵاتی کوردستان، کەوتووەتە بۆسەی هێزەکانی پۆلیسەوە و ٣ گوللەی بەڕوودا دەتەقێنن، یەکێک لە گوللەکان بە سەری کەوتووە و بەو هۆیەوە دەستبەجێ گیانی لەدەستداوە.  بەهۆی خراپی دۆخی ئابووری خەڵک لە رۆژهەڵاتی کوردستان، هەندێک لە گەنجانی رۆژهەڵات بۆ کار و بەدەستهێنانی بژێوی رۆژانە، روویان کردووەتە پارێزگاکانی دیکەی ئێران. لەوانە پارێزگای سیستان و بەلووچستان، لەوێ لەسەر سنوورەکان سووتەمەنی دەگوازنەوە. هەندێک لە گەنجانی رۆژهەڵاتی کوردستان بۆ کۆڵبەری دەچنە ئەو پارێزگایە.