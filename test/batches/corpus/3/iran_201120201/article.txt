ئیسماعیل کەوسەری، راوێژکاری فەرماندەی سوپای پاسدارانیش داکۆکیی لەوە کردووە فەرماندەکانی سوپای پاسداران لە هەڵبژاردندا بەشداری بکەن، ئەو وروژاندنی بابەتی سەرۆککۆمارێکی سەربازیشی وەکو شەڕی دەروونی لەقەڵەمدا و دەڵێت "ترسی ئەو کەسانە لەوەیە کە کەسانی سەربازی خۆشەویستییان لەنێو خەڵکدا قووڵتر ببێتەوە و قورس و قایمتر بەرامبەر دوژمن راوەستن".  سەرەتای پاییز، موحسین رەفیقدوست، لە فەرماندەکانی پێشووی سوپای پاسدارانیش، پشتیوانیی لە سەرۆککۆمارێک بە پێشینەی سەربازییەوە کرد و چەند کەس لە فەرماندەکانی سوپای پاسداران دەیانەوێت خۆیان بپاڵێون.  لایەنگرانی کەسایەتییە سەربازییەکان پێیانوایە، سەرۆککۆمارێکی سەربازی باشتر دەتوانێت بەرەنگاری کێشە و قەیرانەکان ببێتەوە، لەوانەش قەیرانە ئابوورییەکان و بەتایبەت گوشارەکانی ئەمریکا.  تاوەکوو ئێستا حوسێن دێهقان بەبێ جلوبەرگی سەربازی و قات لەبەر، ئامادەیە بۆ سەرۆککۆماری. تەنیا کەسێکە کە گوتوویەتی لە هەڵبژاردنی ساڵی داهاتووی سەرۆککۆماریی ئێراندا بەشداری دەکەم. ئەو راوێژکاری سەربازیی رێبەری ئێران، وەزیری پێشووی بەرگرییە و لە فەرماندەکانی پێشووی سوپای پاسدارانە.  لە پێنج خولی رابردووی هەڵبژاردندا ژمارەیەک لە فەرماندەکانی سوپای پاسداران خۆیان بۆ پۆستی سەرۆککۆماریی پاڵاوتووە، بەڵام لە هەموویاندا دۆڕاون.  حەمید رەزا تەرەقی، کەسایەتیی نەریتخواز دەڵێت "رۆڵێک کە هێزە سەبازییەکان لە قەیرانەکان و رووداوە لەناکاوەکانی وەکو کۆرۆنادا هەیانبووە، پێگەی سەربازییەکان لەنێو خەڵکدا گۆڕاون".  ئەمجارە لایەنگرانی سەرۆککۆمارێکی سەربازیی هیوایەکیشیان بەم هەڵوێستەی عەلی خامنەیی، رێبەری ئێران هەیە کە بەهاری رابردوو رایگەیاند "باوەڕم بە حکومەتێکی گەنج و حیزبوڵڵایی هەیە و هیوام پێیەتی، پێموایە حکومەتێکی لەمجۆرە دەتوانێت کێشەکانی وڵات چارەسەر بکات و وڵات لە دژوارییەکان دەربازبکات".  بەڵام دەنگهێنانەوەی جۆ بایدن، رەنگە ئەم هاوکێشەیە بگۆڕێت، بابەتێک کە هیوای بۆ لایەنە میانڕەو و ریفۆرمخوازەکان گەڕاندووەتەوە و وەکو چەند خولی رابردوو رەنگە دیسان پاڵێوراوێکی سەربازی نەتوانێت پاڵ بە کورسیی سەرۆککۆمارییەوە بدات.