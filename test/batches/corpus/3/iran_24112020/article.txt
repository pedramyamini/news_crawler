وەزارەتی تەندروستیی ئێران دەڵێت: لە ساڵانی رابردوودا منداڵبوون بە رێگەی نەشتەرگەری بەپێی رۆژە رێکەکانی ساڵ زیادی کردووە. بەشێکی خێزانەکانیش بۆ ئەوەی رێکەوتی لەدایکبوونی منداڵەکانیان "جوان" بێت، بە پێشوەختە یان پاشوەختە و لەڕێگەی نەشتەرگەرییەوە لەو رۆژانەدا منداڵەکانیان دەهێننە دونیاوە.  بەپێی راگەیێندراوێکی وەزارەتی تەندروستیی ئێران، پێشخستن یان دواخستنی منداڵبوون، تێچوویەکی زۆر لەسەر بنەماڵە و سیستەمی تەندروستی دادەنێت، جگە لەوەش لێکەوتەی تەندروستی دەبێت و تەندروستیی دایک و منداڵەکەش دەخاتە مەترسییەوە.  وەزارەتی تەندروستیی ئێران رایگەیاندووە، ئەوە ناکۆکی لەگەڵ سیاسەتی ئەو وەزارەتە بۆ برەوپێدانی منداڵبوون بەشێوەی سرووشتی هەیە.  وەزارەتی تەندروستیی ئێران ساڵی ٢٠١٤ رایگەیاند، لە نەخۆشخانەکان بۆ منداڵبوون بەشێوەی سرووشتی پارە وەرناگرێت. بەپێی راپۆرتی ئەو وەزارەتەش، ٥٢ % ـی منداڵبوون لە ئێران لەڕێگەی نەشتەرگەرییەوە بووە و ئێران لە ئاستی جیهانییدا پلەی دووەمی هەبوو.  شەهلا خوسرەوی، راوێژکاری وەزارەتی تەندروستیی ئێران پاییزی ساڵی رابردوو رایگەیاند، لە ماوەی پێنج ساڵدا منداڵبوون لەڕێگەی نەشتەرگەرییەوە ١٧ % کەمبووەتەوە، بەڵام ئەوە زۆری ماوە بگاتە ئاستێکی گونجاو.  وەزارەتی تەندروستیی ئێران هۆشداری بە پزیشک و نەخۆشخانەکان داوە کە ئەگەر منداڵبوونەکان بخەنە رۆژی ٩ ـی مانگی ٩ ـی ساڵی ١٣٩٩ی هەتاوی رێکاری یاسایی بەرامبەریان دەگیرێتەبەر.  وەزارەتی تەندروستیی رایگەیاندووە، بەرپرسانی باڵای وڵاتەکە بڕیاریان داوە، پێشگیری لە پەرەسەندنی ئەو شێوازەی منداڵبوون بگرن و سەرپێچیکاران سزای یاسایی بدرێن.