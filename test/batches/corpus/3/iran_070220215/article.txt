خامنەیی بە فەرماندە سەربازییەکانی گوت، "ئەگەر دەیانەوێ ئێران پابەند بێت بە رێککەوتنی ئەتۆمی، دەبێت ئەمریکا سەرجەم گەمارۆکانی هەڵوەشێنێتەوە، ئەویش نە بەقسە و لەسەر کاغەز، دەبێت لە کردەوەدا گەمارۆکان هەڵوەشێنێتەوە، ئێمەش هەڵیسەنگێنین، ئێمەش هەست بکەین کە گەمارۆکان هەڵگیراون".  ئەمریکا هەڵوێستی پێچەوانەی ئەوەی هەیە و دەڵێت، دەبێت سەرەتا ئێران بۆ رێککەوتنەکە بگەڕێتەوە، ئەمریکا هەنگاوەکانی ئێران پشتڕاست بکاتەوە و رێککەوتنی ئەتۆمی ببێتە بنەمای دانوستاندنی دیکە. بەشێک لە وڵاتانی ئەوروپیش داوایان لە ئێران کردووە پابەندی رێککەوتنی ئەتۆمی بێت.  عەلی خامنەیی، رێبەری کۆماری ئیسلامی ئێران ئاماژەی بەوەشکرد، ئەمریکا و سێ وڵاتی ئەوروپی کە هەموو پابەندییەکانیان پێشێل کرد، ئەمانە ئیدی مافی ئەوەیان نییە مەرج بۆ رێککەوتنی ئەتۆمیی دیاری بکەن، ئەوە ئێرانە کە مافی هەیە بۆ بەردەوامیی رێککەوتنی ئەتۆمی مەرج دیاریی بکات. هۆکاریش ئەوەیە کە ئێران هەموو پابەندییەکانی بە رێککەوتنی ئەتۆمی جێبەجێکردووە.  ئەو هەڵوێستەی رێبەری ئێران لە کاتێکدایە کە بەپێی چەند راپۆرتێک، ئەمریکا دەیەوێت لە گەمارۆکاندا هەندێ ئاسانکاری بۆ ئێران بکات، ئەوەش وەک دەرفەتێک بۆ هەناسەدانی ئێران و رەخساندنی دەرفەتێک بۆ دانوستاندن.  قسەکانی رێبەری ئێران رێگەیەکی بۆ دەربازبوون لە بنبەستێکی دیپلۆماسی نییە. ئەویش لە کاتێکدا کە جێبەجێکردنی بڕیارێکی پەرلەمانی ئێران بۆ کەمترکردنەوەی پابەندییەکانی ئێران تەنیا نزیکەی دوو هەفتەیەکی ماوە.  رێبەری ئێران لەو گوتارەدا باسی لەوەشکرد، هەڵوێستی ئێران بۆ رێککەوتنی ئەتۆمی جێی پەسندی هەموو بەرپرسانی کۆماری ئیسلامییە. لە کاتێکدا رۆژی شەممە محەممەدجەواد زەریف گوتی: "لە ئێراندا کۆدەنگی لەسەر ئەم بابەتە نییە و ئەمەشی بە شتێکی هەڵە لە قەڵەمدا".  زەریف هۆشداریشی دابوو کە ئەگەر ئەمریکا تاوەکو دوو هەفتەی دیکە سزاکانی سەر ئێران سووک نەکات، ئەوا رێککەوتنە ئەتۆمییەکە لەنێودەچێت.