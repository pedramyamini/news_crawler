دواهەمین ئاماری فەرمی لەسەر نەخۆشییە شێرپەنجەییەکان لە ئێران کە نزیکەی پێنج ساڵ پێش ئێستا بڵاوکراوەتەوە، ١٠٨ هەزار و ٧٩٨ کەیسی شێرپەنجە لەو وڵاتە تۆمارکراون و ٣٢.٩ % ی ئەو ژنانە بوون کە تووشی شێرپەنجەی مەمک بوون. لە ئێران لە ماوەی هەر ٣٦ خولەکێکدا یەک ژن تووشی شێرپەنجەی مەمک دەبێت و رۆژانە ١٠ کەس لە تووشبووانی شێرپەنجەی مەمک، بەو نەخۆشییە گیان لەدەستدەدەن. ئەمەش بە واتای تووشبوونی ساڵانەی ١٤ هەزار و گیانلەدەستدانی ساڵانەی زیاتر لە سێ هەزار و ٦٠٠ ژنە بەو نەخۆشییە.  بەپێی ئامارە خۆجێییەکانی بەشی تەندروستی، لە رۆژهەڵاتی کوردستان، پارێزگای سنە ٤٠ %، پارێزگای لوڕستان ٢٩ %، پارێزگای ئیلام ٥٥ % و پارێزگای کرماشانیش ٢٢ % ی کەیسەکانی شێرپەنجە، شێرپەنجەی مەمکە لەنێو ژناندا.  پسپۆڕانی پزیشکی هۆکاری تووشبوونی ژنان بە شێرپەنجەی مەمک، لە گۆڕانکاری کەشوهەوا، دڵەڕاوکێ و گوشار و پێوەندیی ژنان لەگەڵ هۆرمۆنی سترۆژێندا دەزانن، کە ئەمەیان چەند هۆکاری جیاواز لەخۆدەگرێت.  شێرپەنجەی مەمک لە ژناندا لە تەمەنی ٢٥ ساڵەوە دەستپێدەکات و تاوەکو ژنانی نزیک ٦٠ ساڵیش دەگرێتەوە کە زۆرترین رێژەی لەنێو ژنانی تەمەن مامناوەندایە. گرنگترین خاڵی ئەم نەخۆشییە ئەوەیە، ژنان پێشوەختە ئاگاداری گۆڕانکارییەکانیان ببنەوە و چاودێریی خۆیان بکەن و بەبێ گوشار رێگەی چارەسەری نەخۆشییەکە و نەشتەرگەریی تایبەت بگرنەبەر.  دەرمانی نەخۆشییەکە ماوەی ساڵێک درێژەی دەبێت و بەهۆی بەکارهێنانی ماددە کیمیاییەکان لە دەورانی دەرماندا، گۆڕانکاریی زۆر لەسەر جەستەی تووشبووان دروستدەبێت.  پێشتر لە رۆژهەڵاتی کوردستان، بەهۆی بە عەیبە زانینی ئەو نەخۆشییە، کەمتر هەوڵی چارەسەرکردنی بۆ دەدرا و ئەمەش مەترسیی گیانلەدەستدانی تووشبووانی چەند هێندە زیاد دەکرد، بەڵام ئێستا بەهۆی هۆشیاریی زیاتری ژنان، تاڕاددەیەک مەترسییەکانی نەخۆشییەکە کەم بووەتەوە.