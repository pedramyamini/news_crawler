جەمال عورف، بەرپرسی کۆمیسیونی هەڵبژاردنی ئێران ئاماژە بەوە دەکات، لە هەڵبژاردنی ئەمساڵدا ٥٩ ملیۆن و ٣١٠ هەزار و ٣٠٧ کەس دەتوانن دەنگ بدەن و دوای ئەوەی کە ئەنجوومەنی پاراستنی دەستوور شیابوونی بەربژێرەکانی پەسند کرد، دەتوانن ٢٠ رۆژ بانگەشە بکەن.  نزیکەی یەک ملیۆن کەس لە بەڕێوەبردن و پاراستنی ئەمن و ئاسایشی هەڵبژاردندا بەشدار دەبن. کۆمیسیونی هەڵبژاردنەکان لەبەر کۆرۆناش رێوشوێنی تایبەتی رەچاوکردووە.   ژمارەی ناوەندەکانی دەنگدان لە ٦٤ هەزاری هەڵبژاردنی پێشووەوە بۆ ٧٠ هەزار زیادکراوە، هەروەها پەنجەمۆر لابراوە و بە ئامێرێکی تایبەت شوناسی کەسەکان دەستنیشان دەکرێ.  ئەو کەسانەی دەیانەوی خۆیان بەربژێر بکەن تاوەکو پێنج رۆژ دەرفەتیان هەیە، سەردانی وەزارەتی ناوخۆی ئێران بکەن و ناویان تۆمار بکەن. دوای کۆتایی هاتنی ئەم ماوەیە ئەنجوومەنی پاراستنی دەستوور بڕیار لەسەر شیاوبوونی بەربژێرەکان دەدات، هەر کەس شیاوبوونی پەسندنەکرێت، رێگەی بەشداریی لە رکابەرییەکانی پێنادرێت.  خوازیاران دەبێت لە وەزارەتی ناوخۆی ئێران فۆرمێکی تایبەت پڕبکەنەوە کە مەرجەکانی خۆبەربژێرکردنی تێدایە. بەپێی یاسا، ئەو کەسانەش دەبێت کەسایەتیی ئایینی و سیاسی بن، بە رەچەڵەک ئێرانی بن، پێشتر تاوانیان نەکردبێت، باوەڕیان بە کۆماری ئیسلامی ئێران و ویلایەتی فەقیە هەبێت، پەیڕەوی ئایینیی فەرمی وڵات - شیعەی ١٢ ئیمامی - بن.  هەفتەی رابردوو ئەنجوومەنی پاراستنی دەستووری ئێران هەندێک مەرجی نوێی دەرکرد کە بەپێی ئەو یاسایە بەربژێرەکانی پۆستی سەرۆککۆمار دەبێت تەمەنیان لەنێوان ٤٠ بۆ ٧٥ ساڵدا بێت، لانیکەم چوار ساڵ بەرپرسیاریەتی بەرزی وەک وەزیر و پارێزگاریان هەبێت، لەلایەن دادگەوە وەک تاوانبار سزا نەدرابن، لانیکەمیش بڕوانامەی ماستەریان هەبێت.  ئەو مەرجە نوێیانە رووبەڕووی رەخنە و کاردانەوەی زۆر بووەوە، حکومەتی حەسەن رووحانیش رۆژی دووشەممە ئەوەی رەتکردەوە و فەرمانی بە وەزارەتی ناوخۆی ئێران کرد کە تەنیا پابەندی یاسا بەرکارەکان بێت.  ئەنجوومەنی پاراستنی دەستوور دواتر لە راگەیێندراوێکدا ئاماژەی بەوە کرد، بە "ئەرکی یاسایی و شەرعیی خۆی دەزانێت" مەرجەکانی بەربژێرەکان دیاریی بکات و جێبەجێکردنی بڕیارەکەشی ناچارییە.  هاوکات جێگرایەتی سەرۆککۆمار بۆ کاروباری یاسایی لەبارەی یاساکەی ئەنجوومەنی پاراستنی دەستوور باس لەوە دەکات، بەپێی دەستووری ئێران دانانی یاسا تەنیا لە دەسەڵاتی پەرلەمان دایە و تەنانەت ئەگەر پەرلەمانیش پەسندی بکات، دەبێت سەرۆککۆمار رایبگەیێنێت، تاوەکو ببێتە یاسایەکی بەرکار.  ئەنجوومەنی پاراستنی دەستوور بەرپرسیارییەتیی چاودێری بەسەر هەڵبژاردنەکانی لە ئەستۆ دایە، بەڵام حکومەت پێی وایە ئەوە نابێتەهۆی ئەوەی کە یاسا بۆ هەڵبژاردنەکان دەربکات. دەرکردنی ئەو یاسایە، بێئەوەی پەرلەمان پەسندی کردبێت، شتێکی کەم وێنە بوو. یاساکە ناوتۆمارکردنی بۆ هەڵبژاردن زۆر سنووردار دەکاتەوە.  لەعیا جونەیدی، جێگری سەرۆککۆماری ئێران بۆ کاروباری یاسایی لە وتارێکیدا بۆ رۆژنامەی ئێران، نزیک لە حکومەت، لەم پەیوەنییەدا نوسیوویەتی: بەپێی یاسادانان لە ئەستۆی پەرلەمان، جێبەجیکردنی لە ئەستۆی وەزارەتی ناوخۆ و ئەنجوومەنی پاراستنی دەستووریش تەنیا چاودێری لەسەر ئەوە دەکات کە یاساکان بە دروستی جێبەجێ بکەن.  لەعیا جونەیدی باس لەوەش دەکات، هیچ کام لەم سی دامەزراوەیە نابێت دەستێوەردان لە کاروباری ئەوی دیکەدا بکات.  سیامەک رەهپەیک، جێگری سکرتێری ئەنجوومەنی پاراستنی دەستووری ئێران باس لەوە دەکات، بڕیارەکەی ئەو ئەنجوومەنە یاسادانان نییە و تەنیا رێکخستنی ناوتۆمارکردنەکان و دیارییکردنی مەرجەکانی بەربژێرەکانی هەڵبژاردنی سەرۆککۆمارییە.  ئەنجوومەنی پاراستنی دەستوور پێشتریش گوتبووی، چاودێریی ئەم دامەزراوەیە بەسەر رەوتی هەڵبژاردنەکانەوە سنووری نییە و تەنانەت ئەگەر لەکاتی بانگەشەی هەڵبژاردندا بۆیان دەرکەوێت بەربژێرێک شیاو نییە، رێگەی بەشداریی لە هەڵبژاردنی پێنادەن.  بەشێک لە رەخنەگران ئەمە وەک هەوڵی لایەنی نەریتخواز بۆ بەدەستەوە گرتنی بێکێشەی دەزگای سەرۆککۆماری و یەکدەستکردنی دەسەڵات لە ئێران دەزانن.   ئەو یاسایە رێگری لە ژمارەیەک لەو کەسایەتییە سیاسییە ریفۆرمخوازانە دەکرد، ناوی خۆیان تۆمار بکەن، کە ئەگەری ناوتۆمارکردنیان هەیە. بۆ نموونە وەزیری پەیوەندییەکانی ئێران کە کەمتر لە ٤٠ ساڵی تەمەنە، یان مستەفا تاجزادە، کەسایەتی دیاری ریفۆرمخواز کە پێشتر جێگری وەزیر بووە و ئێستا رایگەیاندووە خۆی بەربژێر دەکات.