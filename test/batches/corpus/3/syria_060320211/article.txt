زەینەب سارووخان، بەرپرسی دەستەی ژنان لە هەرێمی جەزیرێ بە تۆڕی میدیایی رووداوی راگەیاند، "منداڵەکان تەمەنیان لەنێوان دوو ساڵ و پێنج ساڵدا بوو؛ دایکیان ئێزدی و باوکیان ئەندامی داعش بووە. ئەوان رادەستی دایکیان کرانەوە".   لە چەند ساڵی رابردوودا دەیان ژن و کچی کوردی ئێزدی لە ناوچەکانی ژێر دەسەڵاتی داعش لە سووریا رزگارکران و گەڕێندرانەوە باشووری کوردستان، بەڵام ژمارەیەکی زۆریان ناچاربوون منداڵەکانیان بەجێبهێڵن، ئەوەش بەهۆی ترسی رەتکردنەوەیان لەلایەن کۆمەڵگەکەیانەوە.   زەینەب سارووخان ئاماژەی بەوەکرد، رادەستکردنەوەی منداڵەکان رۆژی پێنجشەممەی رابردوو ٤ی ئادار بووە و گوتیشی، ئەمە یەکەمین جارە منداڵانی چەکدارانی پێشووی داعش رادەستی دایکیان دەکرێنەوە.   داعش لە ٣ی ئابی ٢٠١٤ دا هێرشیکردەسەر شنگال و دەوروبەری، هەزاران کچ و ژنی کوردی ئێزدی رفاند و سەتان پیاو و کوڕیشی کوشت.   زۆرینەی ئەو ژن و کچانە دەستدرێژییان کرایەسەر، بەکۆیلەکران، ناچارکران ژیانی هاوژینی لەگەڵ چەکدارانی داعش پێکبهێنن. تاوەکو ئێستا ٣٥٤٥ کوردی ئێزدی رزگارکراون، بەڵام چارەنووسی ٢٧٦٨ کەسی دیکەش دیار نین.   سارووخان دەڵێت، لایەنی پەیوەندیدار لە بەڕێوەبەرایەتیی خۆسەر بە رێکوپێکی چاودێری ئەو منداڵانەیان کردووە تاوەکو رادەستی دایکیان کراونەتەوە لە باشووری کوردستان.