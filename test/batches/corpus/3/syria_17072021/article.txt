بەشار ئەسەد گوتی، یەکەم ناپاکیی ئەوان لە ساڵانی سەرەتای شەڕی نێوخۆی سووریادا بوو، کاتێك شانبەشانی سوپای وڵات نەوەستان و دووەمیش ئەو کاتە بوو کە "لەبەردەم هێرشی تورکیادا هەڵهاتن".   شەڕی نێوخۆی سووریا لە ساڵی ٢٠١١ دەستیپێکرد، بەڵام کورد خۆی نەکردە بەشێک لێی. دووجاریش تورکیا ئۆپەراسیۆنی سەربازی بۆ سەر رۆژئاوای کوردستان ئەنجامداوە. یەکەمیان لە سەرەتای ساڵی ٢٠١٨ دا بۆ سەر هەرێمی عەفرین بوو و شەڕڤانان بۆ ماوەی دوو مانگ شەڕیان کرد و ئینجا سوپای تورکیا و هێزە نزیکەکانی لە ئۆپۆزیسیۆنی سووریا توانیان شاری عەفرین کۆنترۆڵ بکەن. دووەمیان لە تشرینی یەکەمی ٢٠١٩ بوو کاتێك سوپای تورکیا بە یارمەتی گرووپە چەکدارییەکانی نزیکی هێرشیکردە سەر سەرێ کانی و دەوروبەری و دوای شەڕێکی زۆر، سەرێ کانی و گرێ سپی کۆنترۆڵکرد.   بەشار ئەسەد گوتی، "ناپاکیی یەکەمیان زەمینەسازیی بوو بۆ ناپاکی دووەم و نووسین و دەرهێنانی شانۆگەرییەکەش ئەمریکا بوو".   لە ماوەی ٥ ساڵی رابردوودا سوپای سووریا بە یارمەتی هاوپەیمانەکانی، بەتایبەتی رووسیا توانیویەتی بەشێکی زۆری خاکی وڵاتەکەی کۆنتڕۆڵبکاتەوە، بەڵام هێشتا بەشێکی سووریاش لەژێر دەسەڵاتی ئەسەددا نییە. بەڕێوەبەرایەتیی خۆسەر کە کورد پێکهێنەرێکی سەرەکییەتی، بەشێکی زۆری رۆژئاوای کوردستان و هەندێک ناوچەی دیکەی باکووری رۆژهەڵاتی سووریای لەژێر کۆنتڕۆڵدایە؛ بەشێکی باکووری رۆژئاوای سووریا لەژێر دەسەڵاتی هەندێک گرووپی چەکداردایە و هەندێک ناوچەی وەک عەفرین و سەرێ کانی و ئەلبابیش لەژێر دەسەڵاتی گرووپە چەکدارەکانی نزیک لە تورکیادایە.   بەشار ئەسەد لەبارەی چارەنووسی ئەو شوێنانە قسەی کرد و گوتی، ئەرکی حکومەتی سووریایە کە "پشتیوانی لە هەر بەرگرییەک دژی داگیرکاران بکات، ئیدی ئاشتیانە بێت یان سەربازییانە" و گوتیشی، وچان نادەن تاوەکو تەواوی خاکی سووریا دەگەڕێننەوە ژێر دەسەڵاتی حکومەت و "دوایین تیرۆریست و داگیرکار" دەردەکەن.