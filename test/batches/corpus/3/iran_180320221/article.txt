ئەحمەد مەحموودزادە، جێگری وەزیری پەروەردەی ئێران ئەمڕۆ هەینی رایگەیاند، دوای تەواوبوونی پشووەکانی نەورۆز کۆتایی بە خوێندنی ئۆنلاین دێنن و رۆژی ١٤ی خاکەلێوە ٠٣/٠٤/٢٠٢٢ تەواوی قوتابخانەکان دەکرێنەوە.  بەگوتەی ئەو بەرپرسەی پەروەردەی ئێران، مامۆستایانی قوتابخانەکانیش دەبێ بە تەواوی پابەندی دەوامکردن بن و دەبێ پڕۆسەی خوێندن ئاسایی ببێتەوە.  لەمساڵدا خوێندن لە زۆربەی قوتابخانەکانی ئێران و رۆژهەڵاتی کوردستان بەشێوەی ئۆنلاین بووە و تەنیا لە گوندەکان و ئەو قوتابخانانەی کە ژمارەی قوتابییەکانیان کەمە، قوتابییان چوونەتە قوتابخانە. هەروەها مامۆستایانی قوتابخانە چەندین رۆژ بایکۆتی خوێندنیان کردووە بەهۆی ئەوەی حکومەت ئامادەنییە داواکارییەکانیان لەبارەی زیادکردنی مووچە، جێبەجێکردنی یاسای پلەبەندی و یەکسانکردنی مووچەی خانەنشینانی پەروەردە جێبەجێ بکات.   ئەنجوومەنی هاوئاهەنگی رێکخراوە پیشەییەکانی مامۆستایانی ئێران رایگەیاندووە، دوای پشووەکانی نەورۆزیش درێژە بە ناڕەزایەتییەکانیان دەدەن، ئەگەر حکومەت وەڵامی داواکارییەکانیان نەداتەوە.