مەهشاد کەریمی و نەدا ئەکبەری دوو رۆژنامەڤانی بواری ژینگەی ئاژانسەکانی ئیرنا و ئیسنا بوون، کە لەو رووداوەدا گیانیان لەدەستدا.   پۆلیسی هاتوچۆی ورمێ، شوفێری پاسەکەی بە هۆکاری رووداوەکە زانیوە و رایگەیاند؛ بەهۆی پابەندنەبوونی شوفێری پاسەکە بە رێکارەکانی لێخوڕینی ئۆتۆمبێل، دەستبەسەرکراوە و لێپێچینەوەی لەگەڵ دەکرێت.   هەروەها محەممەد مەهدی شەهریاری، پارێزگاری ورمێش لە لێدوانێکدا بۆ میدیاکان باس لەوە دەکات؛ لە لایەن رێکخراوی پاراستنی ژینگەی ئێرانەوە هیچ هاوئاهەنگییەک بۆ سەردانی ئەو رۆژنامەڤانانە بۆ دەریاچەی ورمێ نەکراوە و دەشڵێت؛ سەبارەت بەو رووداوە هەموو بەرپرسان تاوانبارن.  عیسا کەڵانتەری سەرۆکی رێکخراوی پاراستنی ژینگەی ئێرانیش سەردانی ورمێی کرد و لە نزیکەوە بریندارانی رووداوەکەی بینی. هەندێک لەو رۆژنامەڤانانەی لە رووداوەکەدا بریندار ببوون رەخنەیان لە کەڵانتەری گرت و گوتیان؛ ئەو پاسە تایبەت بووە بە گواستنەوەی کرێکارانی کارگەی چیمەنتۆی ورمێ و هیچ ستانداردێکی چوونی بۆ سەر رێگا تێدا نەبووە.   زێنەب رەحیمی، کە یەکێک بووە لە رۆژنامەڤانەکانی نێو پاسەکە، بە عیسا کەڵانتەری دەڵێت؛ ستۆپی پاسەکە ئیشی نەکردووە و چەند جارێک بە شوفێرەکەیان گوتووە هێواش لێیبخوڕێت، بەڵام گوێی پێنەداون. دەشڵێت؛ شوفێرەکە هەر لە سەرەتاوە ویستوویەتی بیانکوژێت.   ئەو قسانەی زێنەب رەحیمی لە میدیاکانی ئێراندا کاردانەوەی زۆری لێکەوتووەتەوە و رووداوەکەی خستووەتە ژێر گومانەوە.