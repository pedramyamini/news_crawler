حوسێن سەلامی، فەرماندەی سوپای پاسدارانی ئێران رۆژی یەکشەممە ئاشکرای کردووە ئەو درۆنە نوێیەی ئێران، توانای هەیە ٧٠٠٠ کیلۆمەتر ببڕێت. سەلامی دەڵێت درۆنە تازەکانی ئێران پێشکەوتوون، دەتوانرێت ئاراستەی شوێنی مەبەست بکرێن و دواتر بگەڕێنەوە شوێنی خۆیان، بچنە هەر شوێنێک، کە پلانیان بۆ دانراوە.  پێش راگەیاندنی ئەم جۆرە درۆنە، ئێران چەند جۆرە درۆنێکی هەبووە، کە زۆربەیان توانای فڕینیان لە ٢٠٠٠ بۆ ٣٠٠٠ کیلۆمەتر بووە، بەڵام لە کانوونی دووەمی ئەمساڵدا ئێران بەرهەمهێنانی درۆنێکی دیکەی راگەیاند، کە درۆنێکی خۆکوژە و لەگەڵ ئەو بۆمبانەی هەڵیدەگرێت دەتەقێتەوە، بەڵام ئاستی فڕینی لەوانەی پێشوو زیاتر بوو کە بە گوتەی بەرپرسانی ئێران دەگاتە ٤٠٠٠ کیلۆمەتر.  بەڵام ئەم درۆنە نوێیەی کە ئێران باسی دەکات، ئەگەر بەو جۆرە توانای فڕینی هەبێت، واتە بە ئاسانی دەتوانێت بگاتە ئیسرائیل و بشگەڕێتەوە،  هەروەها توانای گەیشتنیان بە وڵاتانی ئەوروپاش هەیە.  لە مانگی ئایاری رابردوو سوپای ئیسرائیل درۆنێکیان لە سنوورەکانی باکووری رۆژهەڵاتی ئیسرائیل خستە خوارەوە، کە دواتر بنیامین نەتەنیاهوو، سەرۆکوەزیرانی پێشووی ئیسرائیل گوتی ئەو درۆنە دروستکراوی ئێران بووە و ئەگەری هەیە لە سووریا یان لە عێراقەوە بەرەو ئیسرائیل نێردرابێت.  هەروەها ئێران لە یەمەنیش تۆمەتبارە بە پێدانی درۆنی جەنگی بە حوسییەکانی یەمەن، کە لە شەڕی ناوخۆی ئەو وڵاتەدا بەکاریدەهێنن.