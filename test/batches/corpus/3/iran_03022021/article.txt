نێد پرایس، گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانیدا رایگەیاند، ئەمریکا هێشتا بڕیاری نەداوە بۆ گەڕانەوە بۆ ناو رێککەوتنەکەی ٢٠١٥، ئاماژەی بەوەش کرد، ئەمریکا پێویستی بەوەیە گفتوگۆ لەگەڵ هاوپەیمان و هاوبەشەکانیدا بکات , هەروەها لە کۆنگرێسی وڵاتەکەشی گفتوگۆ لەسەر ئەو پرسە بکات پێش ئەوەی هیچ بڕیارێک بدات.  پرایس پێشیوایە لەو پرسەدا ئەوەی دەبێت هەنگاوی یەکەم بنێت ئێرانە و پێویستە پابەندبوونی تەواوی خۆی بە خاڵەکانی رێککەوتنەکەوە نیشان بدات، پێش ئەوەی چاوەڕێی گەڕانەوە ئەمریکا بکات.  پرایس گوتی: "ئەگەر ئێران بگەڕێتەوە بۆ پابەندبوونی تەواوەتی خاڵەکانی تایبەت بە رێککەوتنی ئەتۆمی، ئەمریکاش هەمان کار دەکات، دواتریش ئەم هەنگاوە وەک سەکۆیەک بەکاردەهێنین لەپێناو رێککەوتنێکی بەهێزتردا"  لەلایەکی دیکەوە ئەمڕۆ دادگای دادی نێودەوڵەتیی بڕیار لەسەر سکاڵایەکی ئێران دەدات کە دژ بە سەپاندنەوەی سزاکانی ئەمریکا بۆ سەر تاران، بەرزی کردووەتەوە.  دادگای دادی نێودەوڵەتی کە سەر بە نەتەوە یەکگرتووەکانە و لە شاری لاهای هۆڵەندایە، ئەمڕۆ بڕیاری خۆی سەبارەت بە رەوایی و یاسایی بڕیاری ئیدارەی پێشووی ئەمریکا دەدات بە سەپاندنەوەی سزاکانی سەر ئێران، ئەوەش لەدوای کشانەوەی تاکلایەنانەی ئەمریکا لە رێککەوتنی ئەتۆمی ئێران لە ساڵی ٢٠١٨ دا.  ئێران سکاڵایەکی دژ بە ئیدارەی ترەمپ بەرزکردەوە و تێیدا بە پێشێلکردنی رێککەوتنێکی هاوڕێیەتی نێوان ئەمریکا و ئێران بۆ ساڵی ١٩٥٥ تۆمەتبار کرد.  ئیدارەی ترەمپ رایگەیاندبوو، دادگای دادی نێودەوڵەتی هیچ مافێكی نییە بڕیار لەسەر ئەو دۆسیەیە بدات و هاوکات راشیگەیاندبوو ئێران هەڕەشەیەکی گەورەیە بۆ سەر ئاسایشی نێودەوڵەتی.  لەوەتەی ئیدارەی نوێی ئەمریکا دەستبەکار بووە، گەڕانەوەی ئەمریکا بۆ رێککەوتننامەی ئەتۆمی بووەتە رۆژەڤ. کۆتایی مانگی رابردوو کۆشکی سپی بەفەرمی دەستنیشانکردنی رۆبەرت مالی وەکو نوێنەری تایبەتیی سەرۆکی ئەمریکا بۆ کاروباری ئێران راگەیاند.  مالی، پێشتر راوێژکاری باراک ئۆباما، سەرۆکی پێشووتری ئەمریکا بووە بۆ کاروباری رۆژهەڵاتی ناوەڕاست و بە یەکێک لە ئەندازیارانی رێککەوتنی ئەتۆمیی ئێران دادەنرێت.  راسپاردنی ئەو بەرپرسە لە لایەن جۆ بایدنەوە بۆ نوێنەرایەتیکردنی وڵاتەکەی لە گفتوگۆکانی ئێراندا، نیگەرانی ئەوەی لای کۆمارییەکان دروستکردووە کە سەرۆکی نوێی ئەمریکا، نەرمی لە بەرامبەر ئێراندا بنوێنێت و بە گوتەی ئەوان، لەسەر حیسابی ئاسایشی ئیسرائیل، دووبارە ئەمریکا بگەڕێنێتەوە نێو رێککەوتننامەی ئەتۆمی.  لە کاتێکدا کە وەزیری دەرەوەی ئەمریکا جەخت لەوە دەکاتەوە تاکە مەرجی گەڕانەوەی وڵاتەکەی بۆ نێو رێککەوتنەکە، پابەندبوونی تەواوەتی ئێرانە بە رێککەوتنەکە.   ئەنتۆنیۆ بلینکن، وەزیری دەرەوەی ئەمریکا بە رۆژنامەڤانانی گوت، "جۆ بایدن زۆر بە روونی گوتوویەتی، ئەگەر ئێران بگەڕێتەوە بۆ پابەندبوونی تەواوەتی بە رێککەوتنەکە، ئەوا ئەمریکا هەمان شت دەکات. دواتر ئەو رێککەوتنە وەکو سەکۆیێک بەکاردێنین بۆ ئەوەی لەگەڵ هاوپەیمانەکانمان بتوانین رێککەوتنێکی بەهێزتر پێکبێنین بە جۆرێک ژمارەیەک پرسی دیکەش بگرێتەوە کە کێشەی قووڵمان هەیە لەسەریان لەگەڵ ئێران".  بەڵام هاوتا ئێرانییەکەی، بۆچوونێکی دیکەی هەیە. محەممەد جەواد زەریف، وەزیری دەرەوەی ئێران ئاماژە بەوە دەکات "دەبێت جەخت لەوە بکەمەوە ئەمریکا ئەو وڵاتە بوو کە لە رێککەوتنەکە کشایەوە. ئێستاش ئەرکی ئەمریکایە کە بگەڕێتەوە بۆ نێو رێککەوتنەکە و پابەندبوونی خۆی جێبەجێبکات. هەر کاتێک ئەمریکا هەنگاو بە ئاراستەی پابەندبوون بە رێککەوتنەکەوە بنێت و ئێمە سوودی ئەو هەنگاوەمان بینی، ئەوا ئێمەش بە ئەرکەکانمانەوە پابەند دەبین هەروەکو چۆن باڵاترین ئاستی سەرکردایەتیی کۆماری ئیسلامی رایگەیاندووە".  ئێران، دوای کوژرانی موحسین فەخریزادە، زانای ئەتۆمی ئەو وڵاتە، رێژەی پیتاندنی یۆرانیۆمی بۆ ٢٠ % بەرزکردەوە و ئێستا ١٧ کیلۆگرام لەو ماددە ئەتۆمییەی دروستکردووە.   ئەو هەنگاوەی ئێران، ئیسرائیلی بە تەواوی نیگەرانکردووە، چونکە پێیوایە ئێران هەوڵی دروستکردنی بۆمبی ئەتۆمی دەدات و پێشتریش ئەڤیڤ کوخاڤی، سوپاسالاری ئیسرائیل راگەیاندبوو، ئیسرائیل پلانی ئامادەی هەیە و ئەگەر پێویست بکات هێرش دەکاتە سەر ناوەندە ئەتۆمییەکانی ئێران، بەڵام ئێران لەبەرامبەر ئەو هەڕەشەیە بێ وەڵام نەبوو، ئەبولفەزل شکارچی، گوتەبێژی هێزە چەکدارەکانی ئێران رایگەیاند، هێرش بۆ سەر ئێران واتە تەختکردنی حەیفا و تەلئەبیب لەگەڵ زەوی.