حوسێن سەلامی، فەرماندەی گشتیی سوپای پاسداران رایگەیاند، ناوی فڕۆکە بێفڕۆکەوانەکەیان ناوە "غەززە"، ئەوەش وەک رێزگرتنێک لەو کەسانەی لە ماوەی ١١ رۆژی رابردوودا لە کەرتی غەززە دژی سوپای ئیسرائیل شەڕیان کردووە.   ئەمیر عەلی حاجیزادە، فەرماندەی هێزی ئاسمانیی سوپای پاسدارانیش گوتی، فڕۆکە بێفڕۆکەوانە دروستکراوەکەیان زۆر پێشکەوتووە و چەندین خەسڵەتی زۆر تایبەتی هەیە.   لەبارەی درۆنەکە فەرماندەی هێزی ئاسمانیی سوپای پاسداران دەڵێت، "بە بەرزیی ٣٥ هەزار پێ دەتوانێت بفڕێت و توانای هەڵگرتنی ١٣ بۆمبی لە کاتی ئەنجامدانی ئۆپەراسیۆنەکەیدا هەیە. هەروەها دەتوانێت لە دووری ٥٠٠ کیلۆمەترەوە ئەرکی چاودێری ئەنجامبدات".   پیشاندانی فڕۆکە بێفڕۆکەوانەکە دوای ئەوە هات، حکومەتی ئیسرائیل و گرووپە چەکدارەکانی کەرتی غەززە ئاگربەستیان بۆ کۆتاییهێنان بە شەڕی ١١ رۆژەی نێوانیان راگەیاند.      رۆژی پێنجشەممە ٢٠ - ٠٥ - ٢٠٢١ بە هەوڵەکانی ئەمریکا، میسر و چەند وڵاتێکی دیکە ئاگربەست لەنێوان ئیسرائیل و فەڵەستین راگەیێندرا، نووسینگەی بنیامین نەتەنیاهوو، سەرۆکوەزیرانی ئیسرائیل رایگەیاند، ئەنجوومەنی ئاسایشی نیشتمانیی ئیسرائیل بە زۆرینەی دەنگ رەزامەندیی لەسەر پێشنیازەکەی میسر بۆ راگەیاندنی ئاگربەستێکی بێ مەرج راگەیاندووە.      دواتر هەردوو بزووتنەوەی حەماس و جیهادی ئیسلامی لە رێگەی بڵاوکردنەوەی راگەیێندراوێکەوە ئاماژەیان بەوەکرد، ئاگربەستەکە لە کاژێر ٠٢: ٠٠ ـی بەرەبەیانی رۆژی هەینی دەکەوێتە بواری جێبەجێکردنەوە.     سەرەڕای ئاگربەستەکە نیوەڕۆی ئەمڕۆ هەینی جارێکی دیکە گرژی و ئاڵۆزی لەنێوان موسڵمانان و پۆلیسی ئیسرائیل لە مزگەوتی ئەقسا لە ئۆرشەلیم - قودس دروستبوو.      وێنەکانی شوێنی رووداوەکە دەریدەخەن، ئێستا ژمارەیەکی زۆر لە پۆلیسی ئیسرائیلی لە مزگەوتەکە بڵاوبوونەتەوە. تاوەکو ئێستاش گرژییەکان بەردەوامیان هەیە.      بەپێی زانیارییەکانی پەیامنێری ئاژانسی فرانسپرێس، پۆلیسی ئیسرائیلی گوللەی پلاستیکی و گازی فرمێسکڕێژیان دژی خۆپێشاندەران لەنێو مزگەوتی ئەقسا بەکارهێناوە.      تاوەکو ئێستا ئامارێکی دروستی برینداران لە پۆلیسی ئیسرائیلی و موسڵمانانی فەلەستینی لە مزگەوتی ئەقسا بەردەست نییە.      تاوەکو ئێستا، بە گوێرەی وەزارەتی تەندروستیی فەلەستین، بەهۆی هێرشە ئاسمانییەکانی ئیسرائیلەوە، ٢٤٣ هاووڵاتیی فەلەستینی کوژراون کە ٦٦ یان منداڵ بووون. لە ئیسرائیلیش، بەهۆی هێرشە مووشەکییەکانی حەماسەوە ١٢ ئیسرائیلی کوژراون کە منداڵێک و نەوجەوانێکیان تێدابوو.