ئەو ٢١٠ پەرلەمانتارە لە راگەیێنراوێکدا دەڵێن، پشتیوانی جەماوەریی لە ئیبراهیم رەئیسی رووی لە هەڵکشانە و بۆ "پێکهاتنی حکومەتێکی بەهێز" بەربژێرە نەریتخوازەکانی دیکە بکشێنەوە.  تەنیا چەند کاژێر دوای ئەو داواکارییە، تەلەفزیۆنی ئێران بڵاویکردەوە، عەلیڕەزا زاکانی، بەربژێری نەریتخواز، بە قازانجی ئیبراهیم رەئیسی کشاوەتەوە.   عەلیڕەزا زاکانی بە تەلەفزیۆنی ئێرانی گوتووە: ئیبراهیم رەئیسی "بە شیاو دەزانم و خۆیشم دەنگی پێدەدەم و هیوادارم بە هەڵبژاردنی ئەو لە وڵاتدا چاکسازی بنەڕەتی بکرێت".  بەپێی راپرسییەکی ناوەندی هەڵسەنگاندنی بیروڕای خوێندکارانی ئێران - ئیسپا کە رۆژی ١٤ی ئەم مانگە کراوە ٦٠.٦ % ی بەشداربووانی راپرسییەکە گوتوویانە دەنگ بە ئیبراهیم رەئیسی دەدەن، ئەو رێژەیە دوو هەفتە لەمەوبەر ٧٠ % بووە.  عەلیڕەزا زاکانی، سەیدئەمیرحوسێن قازی زادە هاشمی، موحسین رەزایی و سەعید جەلیلی بەربژێرە نەریتخوازەکانی دیکەن، کە عەبدولناسر هیممەتی، بەربژێر ریفۆرمخواز، لە کاتی بانگەشەی هەڵبژارندا زۆرجار تۆمەتباری کردن کە بۆ پشتیوانی لە ئیبراهیم رەئیسی خۆیان بەربژێر کردووە.  هاوکات لە بەرەی میانڕەو و ریفۆرمخوازەکاندا، ١٥ حیزبی ریفۆمخواز و ژمارەیەک لە کەسایەتییە ریفۆرمخوازەکان، لەوانە مەهدی کەڕووبی، لە رێبەرانی دەستبەسەرکراوی ریفۆمخوازان، پشتیوانی خۆیان بۆ عەبدولناسر هیمەتی دەربڕی.  پشتیوانی ئەم حیزبانە لە هیممەتی بە مانای دابەشبوونی بۆچوونی ریفۆمخوازانە. شەوی دووشەممە بەرەی ریفۆمخوازان کە لە ٤٦ ئەندام پێکدێ بۆ دەنگدان لەسەر پشتیوانی لە هیممەتی کۆبوونەوە، بەڵام هیممەتی دەنگی پێویستی نەهێنا.   سەرلە بەیانی ئەمڕۆش موحسین مێهرعەلیزادە، بەربژێر ریفۆمخواز، رایگەیاند لە رکابەریی هەڵبژاردنەکان دەکشێتەوە.   ئەو نەیگوتووە بە قازانجی هیممەتی دەکشێتەوە، بەڵام ئەمە دەنگی ریفۆمخوازان لە دابەشبوون دەپارێزێ و دەنگی ریفۆمخواز و میانڕەوەکان بۆ هیممەتی دەچێت.  بەشێک لە ریفۆمخوازان کە لایەنگری بەشداریی لە هەڵبژاردنن، پێیانوایە نابێت بە ئاسانی گۆڕەپان بۆ لایەنی بەرامبەر چۆڵ بکرێ، چونکە ئەمە کۆماریبوونی دەسەڵات لە ئێران بە تەواوەتی دەخاتە مەترسییەوە. لە رۆژانی رابردوودا لایەنگرانی ئەم بۆچوونە زیاتریش بوون.  ئەوان ترسیان لەوەیە بایکۆتکردنی هەڵبژاردن ببێتە هۆی ئەوەی ریفۆمخوازان بە یەکجاری لە دەسەڵات بخرێنە لاوە و چیدیکە نەتوانن دەسەڵات وەربگرنەوە.  ئەو ریفۆرمخوازانەی کە لەگەڵ بایکۆتی هەڵبژاردنن، پێیانوایە ئەنجامی هەڵبژاردنەکە روونە و بەشداریی لە هەڵبژاردن یاریکردنە لە گۆڕەپانی لایەنی بەرامبەر و رەوایەتیدان بە سیاسەتی ئەندازیارانی ئەو هەڵبژاردنە.  لە هەڵبژاردنی ئەمجارە دەنگی بایکۆتی هەڵبژاردنیش بەهێزتر لە هەموو هەڵبژاردنەکانی دیکەیە. گرووپێکی دیکە لە چالاکڤانانی سیاسی و مەدەنی لە راگەیێنراوێکدا کە رۆژی سێشەممە بڵاویان کردەوە، دەڵێن: "ئێمەش هاودەنگ لەگەڵ خەڵکی بێزار لە دەستی دیکتاتۆری، دواکەوتووی، نادادپەروەری، گەندەڵی و درۆ، ' نا ' یەکی گەورە بە هەڵبژاردن دەڵێینەوە.  ئەو چالاکڤانانە، کە زۆریان لە ناوخۆی ئێران دەژین، دەڵێن، لە هەڵبژاردنەکانی رابردوودا تروسکایەکی هیوا بۆ چاکسازی لە کێشەکاندا دەبینرا، بەڵام ئەمجارە هیچ تروسکاییەک نابینرێت.  ئەوان گوتوویانە، ناڕەزایەتییەکان لە ئێران گەیشتووەتە خاڵێکی چارەنووسساز و "قەیرانی سیاسی، کۆمەڵگای ئێرانی بەرەوڕووی گۆڕانکاری" کردووەتەوە.