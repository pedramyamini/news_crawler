تۆڕی مافی مرۆڤی کوردستان لە زاری سەرچاوەیەکی ئاگادارەوە بڵاوی کردووەتەوە، زەینەب جەلالیان رۆژی سێشەممە لە پەیوەندییەکی تەلەفۆنی دوو خولەکیدا بنەماڵەکەی ئاگادارکردووەتەوە کە بۆ زیندانی شاری یەزدیان گواستەوە و بەدرێژایی رێگاش لەلایەن هێزە ئەمنییەکانەوە لێیدراوە و سووکایەتی پێکراوە.   رۆژی دووشەممەش لە زیندانی دێزڵابادی کرماشان بە زەینەب جەلالیانیان راگەیاندبوو کە بۆ شاری ورمێی دەگوازنەوە.  فاتمە کەریمی، بەڕێوەبەری تۆڕی مافی مرۆڤی کوردستان دەڵێ: لە ماوەی ٦ مانگی رابردوودا ئەوە چوارەمین جارە زەینەب جەلالیان دوور دەخرێتەوە، لە کاتێکدا ئەو بە دوورخرانەوە حوکم نەدراوە.  زەینەب جەلالیان ساڵی ١٩٨٢ لە شاری ماکۆ لە پارێزگای ورمێ لەدایکبووە و زستانی ساڵی ٢٠٠٨ لە کرماشان دەستبەسەر کراوە، ئەو بە تۆمەتی هەوڵدان دژی ئاسایشی نیشتمانی و شەڕ دژی خودا بە سێدارە مەحکوم کرا، بەڵام دادگای پێداچوونەوە حکومەکەی بۆ زیندانی هەتاهەتایی کەمکردەوە و دوای ئەوە بۆ زیندانی خۆی گواسترایەوە.  مانگی نیسانی ئەمساڵ بۆ زیندانی قرچەک لە تاران گواسترایەوەو دوای دوو مانگ کۆرۆنای گرت. ئەو دواتر داوای کرد دیسان بۆ زیندانی شاری خۆی، لە پارێزگای ورمێ بگوازرێتەوە و بۆ ئەم مەبەستە مانی لە خواردن گرت. بەڵام ئەو سەرەتای هاوین بۆ زیندانی شاری کرمان گواسترایەوە و دوای دوو مانگ دیسان گوێزرایەوە بۆ کرماشان.