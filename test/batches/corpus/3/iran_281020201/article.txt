بەگوتەی محەممەد باقر قاڵیباف، یەکێک لە فەرمانبەرانی نووسینگەکەی کۆرۆنای گرتووە، ئەویش پشکنینی کردووە و نیوەشەوی ئەمشەو وەڵامی هاتووەتەوە کە پۆزەتیڤ بووە.  محەممەد باقر قاڵیباف سەردانی نەخۆشخانەی تایبەت بە چارەسەرکردنی تووشبووانی کۆرۆنای لە تاران کرد، ئەمە رەخنەی حکومەتی حەسەن رووحانی لێکەوتەوە. عەلیڕەزا مۆعێزی، جێگری نووسینگەی حەسەن رووحانی، سەرۆککۆماری ئێران، گوتی: ئەمە پێشێلکردنی رێوشوێنە تەندروستییەکان، بە هەر ئامانجێک بێت.  محەممەد باقر قاڵیباف گوتی: سەردانەکەی بۆ ئەو نەخۆشخانەیە بۆ پشتیوانی و هاندانی کادری دەرمانی بووە.  عەلی لاریجانی، سەرۆکی پێشووی پەرلەمانی ئێرانیش بەهاری ئەمساڵ کاتێک ماوەی سەرۆکایەتییەکەی کۆتایی نەهاتبوو تووشی کۆرۆنا بوو.  تائێستا ژمارەیەک لە بەرپرسانی حکومەت و پەرلەمانتاران تووشی کۆرۆنا بوون. بەگوتەی عەلی بابایی، پەرلەمانتار، ئێستاش محەممەد شەریعەتمەداری، وەزیری کاری ئێران تووشی کۆرۆنای بووە و بڕیاربووە پێکەوە کۆببنەوە، بەڵام بەم هۆیەوە کۆبوونەوەکە نەکراوە.  تائێستا دوو پەرلەمانتاری ئێرانیش بەهۆی تووشبوون بە کۆرۆنا گیانیان لەدەستداوە.  بەپێی دوایین ئاماری وەزارەتی تەندروستیی ئێران ژمارەی تووشبوونی کۆرۆنا لە ئێران و رۆژهەڵاتی کورستان گەیشتووەتە ٥٨١ هەزار و ٨٢٤ کەس. کە ٣٣ هەزار و ٢٩٩ لەو تووشبووانە گیانیان لەدەستداوە و ٤٦٣ هەزار و ٦١١ تووشبووش چاکبوونەتەوە.