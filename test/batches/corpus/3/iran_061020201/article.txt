بەرپرسانی ئەو کەرتە باس لە بەرزبوونەوەی نرخەکان لە ٢٠ % بۆ ٦٠ % دەکەن، بە گوێرەی ئەو هەواڵانەی لە میدیاکانی ئێران بڵابوونەتەوە، لە چەند رۆژی رابردوودا نرخی تیکتی گەشتکردن بۆ تورکیا گەیشتووەتە ٦٠ ملیۆن تمەن. لە کاتێکدا ساڵی رابردوو لەم کاتەدا نرخی تیکت بە ٢ ملیۆن و ٨٠٠ هەزار تمەن بوو.  بەپێی راگەیاندنی فەرمیی رێکخراوی گواستنەوە و گەیاندنی ئێران، نرخی تیکتی میترۆی تاران ٤٥ % بەرزبووەتەوە. لە هەزار و ٢٠٠ تمەنەوە بۆ هەزار و ٧٠٠ تمەن بەرزبووەتەوە. نرخی گەشت لە رێگەی پاسیشەوە نزیکەی ٣٠ % زیادیکردووە. بۆ نموونە نرخی پاس لە ورمێ بۆ تاران ساڵی رابردوو بە ٧٠ هەزار تمەن بوو، ئێستا بە ١٠٠ هەزار تمەنە. هەروەها نرخی گواستنەوە و گەیاندنی نێو شاریش لە هەموو ئێران لە ١٥ % بۆ ٣٠ % بەرزبووەتەوە. لە پارێزگای ورمێ، نرخی پاس ١٥ % و نرخی تاکسیش ٢٠ % بەرزبووەتەوە، لە پارێزگای سنە ٢٥ %، لە پارێزگای کرماشان ٢٢ %، لە پارێزگای لوڕستان ٢٠ % و لە پارێزگای ئیلامیش ٢٥ % ی نرخی گواستنەوە و گەیاندن بەرزبووەتەوە.  لە دوای سنوورداریی دابەشکردنی بەنزین و بەرزبوونەوەی ٥٠ بۆ ٢٠٠ لەسەدی نرخی ئەو سووتەمەنییە کە لە پاییزی ساڵی رابردوو لە لایەن حکومەتی ئێرانەوە جێبەجێکرا، بەشێکی زۆری ئەو کەسانەی لە کەرتی گواستنەوە و گەیاندن کاریان دەکرد، داوای بەرزکردنەوەی نرخەکانی ئەو کەرتەیان لە دەزگا پەیوەندیدارەکانی حکومەت دەکرد.  بەرزبوونەوەی نرخی دۆلار و گرانبوونی هەموو جۆرە کەلوپەلێکی پێویستی رۆژانەی خەڵکیش لە چەند مانگی رابردوودا ئەوەندەی دیکە ئەو خواستەی کارکەرانی کەرتی گواستنەوە و گەیاندنی زیادکرد. هەروەها بەهۆی ڤایرۆسی کۆرۆنا بەشێکی زۆری کۆمپانیاکانی ئەو کەرتە لە ٣٠ لەسەدەوە بۆ ٧٠ لەسەدی کارمەندەکانیان کەمکردەوە، ئەمەش بووە هۆی ناڕەزایەتی کارمەندانی ئەو بەشە. حکومەت بە پێدانی قەرزی بانکی بەڵێنی قەرەبووکردنەوەی پێدان، بەڵام هێشتا جێبەجێ نەکراوە.