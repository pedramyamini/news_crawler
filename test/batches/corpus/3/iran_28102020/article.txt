لە بڵاوکراوەیەکدا، کۆمپانیاکە داخستنی ئەکاونتێکی ساختەی راگەیاند، کە هەوڵیداوە ڤیدیۆیەک بڵاوبکاتەوە تێیدا پێشانیدەدات، هاککەرەکان توانای ساختەکردن لە پرۆسەی دەنگدانەکانی ئەمریکایان هەیە.  ' فەیسبووک ' روونیکردەوە، داخستنی ئەو ئەکاونتە، سەریکێشاوە بۆ دۆزینەوەی ٢٠ ئەکاونتی دیکەی فەیسبووک و ئینستاگرام، کە ساڵی رابردوو هێرشیان کردووەتە سەر ئیسرائیل و سعودیە.  بەرپرسانی ئەمریکی، پەنجەی تۆمەتیان ئاراستەی ئێران کرد، تۆمەتباریانکرد بە ناردنی هەزاران مەسج کە تێیدا هەڕەشە لە دیموکراتەکان دەکەن و ناویان لەخۆیان ناوە کۆمارییەکان. ئەمە جیا لە ڤیدیۆیەکی دیکە کە چەند رۆژێک بەر لە هەڵبژاردنەکان بڵاوکراوەتەوە.  ناتانیل گلایچەر، بەڕێوەبەری سیکیوریتی فەیسبووک گوتی، ئەکاونتە ئاشکراکراوەکان زۆر کاریگەر نەبوون، بەڵام ساڵی پار هەوڵیانداوە درۆیەک لەسەر پێشبڕکێکانی ' یۆرۆ فیجن ' بڵاوبکەنەوە و باسیان لە روودانی رەشەکوژی لەوێ کردووە.  بەپێی سەرچاوەکان، حکومەتی ئەمریکا دەیەوێ لایەنی فەرماندەر بەهێرشکردنی ئەلیکترۆنی بۆ سەر وڵاتەکە بدۆزێتەوە.  گلایچەر گوتی، تیمەکەی ژمارەیەکی کەمی بەستەرە ئەلیکترۆنییەکانیان دۆزیووەتەوە، کە ئەوانی گەیاندووە بە تۆڕێکی بەرپرس لە بڵاوکردنەوەی زانیارییە هەڵبەستراوەکان، ئەو تۆڕە فۆڵۆی میدیا فەرمییەکانی ئێرانی کردووە، ئەمە جیا "لە پەیوەندی نێوان ئەندامانی ئەو تۆڕە کە پەیوەندییان بە حکومەتی ئێرانەوە" هەبووە.  فەیسبووک گوتویەتی، لە هەڵمەتی دۆزینەوەی تۆڕەکەدا، دوو ماڵپەر و ٢٢ ئەکاونتی ئینستاگرام ئاشکرابوون، کە سەرپەرشتیارەکانی لە مەکسیک و ڤەنزوێلاوە، بەناسنامەی ساختەوە کاریانکردووە بۆ کۆمێنتدان لە چالاکی و هەڵوێستە سیاسییەکانی ئەمریکا.  هەندێک لەو ئەکاونتانە کە بەناوی کەسانی ئەمریکییەوە کراون، زانیارییان بە ئینگلیزی و ئیسپانی لەسەر پەیوەندییەکان لەسەر بنەماکانی بنەچە و بزووتنەوە فیمینێستەکان و ژینگە بڵاوکردووەتەوە. کۆمپانیاکە ئاشکرایکرد توانیویەتی ناسنامەی ئەو کەسانە، بەهۆی زانیارییەکانی ئێف بی ئایەوە، ئاشکرا بکات.  بەرپرسی سیکیوریتی فەیسبووک گوتویەتی، کارەکەی ئەوان بەبڕوای ئێمە هاککردنە، چونکە ئەوان جیا لەوەی چوونەتە ناو زانیارییە کەسییەکانی دەنگدەرانەوە، هەڵمەتی سەرلێشێواندنی گشتیشیان ئەنجامداوە.