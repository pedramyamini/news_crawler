لە راگەیێندراوێکدا وەزارەتی دەرەوەی ئەمریکا رایگەیاند، واشنتن سزا بەسەر دوو رێکخراودا دەسەپێنیت کە لەلایەن عەلی خامنەیی، رێبەری باڵای شۆڕشی ئیسلامی ئێران ئیدارە دەکرێن.  ئەمریکا سزای بەسەر هەردوو رێکخراوی جێبەجکردنی فەرمانەکانی ئیمام خومەینی (EIKO) و ئاستانی قودسی رەزەوی (AQR)دا سەپاند، دەڵێت هەردوو رێکخراوەکە ئیدارەی بەشێکی گەورەی ئابووریی ئێران دەدەن، دەست بەسەر سامانی کەسایەتییە سیاسییەکان و کەمینە ئاینییەکان دادەگرن، لە بەرژەوەندیی عەلی خامنەیی و ئۆفیسەکەی و بەرپرسە باڵاکانی حکومەتی ئێران بەکاریدەهێنن.  لە نۆڤەمبەری ٢٠٢٠ یشدا ئەمریکا سزای بەسەر دەزگای "دامەزراوەی موستەزعەفان"دا سەپاند، کە دەزگایەکی خێرخوازی ئێرانییە و دووەم دەوڵەمەندترین دەزگایە لە دوای کۆمپانیای نیشتمانی نەوتی ئێران.   ئەمریکا دەڵێت بەردەوامدەبن لە بەئامانجگرتنی دامەزراوە و کەسایەتییەکان کە بەناوی خەڵکی ئێران خۆیان دەوڵەمەند دەکەن.  ئیدارەی ترەمپ لە دوارۆژەکانی دەسەڵاتیدا سزا و هێرشەکانی بۆ سەر ئێران چڕکردوونەتەوە، شەوی رابردوو وەزیری دەرەوەی ئەمریکا لە گوتارێکدا گوتی ئەندامانی رێکخراوی قاعیدە لەلایەن تارانەوە داڵدەدراون و پاسپۆڕت، پارە و ناسنامەیان پێدراوە و مۆڵەتیان پێدراوە پارە کۆبکەنەوە و پەیوەندی بە ئەندامەکانیان لە وڵاتانی دیکەوە بکەن.   محەممەد جەواد زەریف، وەزیری دەرەوەی ئێران لە توویتەر بە تووندی وەڵامی هاوتا ئەمریکییەکەی دایەوە و گوتی وەزیری دەرەوەی ئەمریکا دەیەوێت "ئەزموونە کارەساتبارەکەی خۆی بە درۆی زیاتر بۆ تاودانی شەڕ کۆتایی بێنێت. "  لە ماوەی سەرۆکایەتیی دۆناڵد ترەمپدا، ئێران بەشێوەیەکی بەرچاو لەلایەن ئەمریکاوە گوشاری خراوەتەسەر، ئێستاش کە سەرۆکی ئەمریکا چەند رۆژێکی کەمی ماوە لە پۆستەکەیدا، لەلایەن هەندێک بەرپرسی ئەمریکییەوە هۆشداری دراوە و داوای دوورخستنەوە و لێپرسینەوەی لێدەکرێت.  بەگوتەی وەزیری دەرەوەی ئەمریکا، بەهۆی سزاکانیانەوە بۆ سەر ئێران، بودجەی پێشنیازکراوی سەربازیی ئێران، ئەمساڵ بە رێژەی ٢٤ % دابەزیوە، ئاماژەی بەوە کردووە زیاتر لە هەزار و ٥٠٠ کەسایەتی و لایەنی ئەو وڵاتەیان کردووەتە ئامانج و توانیویانە ٧٠ ملیار دۆلار زیانیان پێبگەیێنن کە پێشتر "پاڵپشتیی تیرۆر، مووشەکی بالستی و پرۆگرامی ناوکییان پێکردووە".  مایک پۆمپەیۆ کە پێشتر بەڕێوەبەری دەزگای هەواڵگریی ئەمریکا بوو، لە تشرینی یەکەمی ساڵی ٢٠١٧ رایگەیاندبوو: "چەندین جار ئێرانییەکان لەگەڵ رێکخراوی قاعیدە کاریان کردووە".  مانگی تشرینی دووەمی ساڵی ٢٠٢٠ رۆژنامەی نیویۆرک تایمز بڵاویکردووە، ئەبو محەممەد میسری کە سەر بە قاعیدە بووە، تۆمەتبارە بە هاوکاریکردن لە بۆمبارانکردنی دوو باڵیۆزخانەی ئەمریکا لە ئەفریقا و لە ئۆپەراسیۆنێکدا لە ئێران لەلایەن ئیسرائیلەوە کوژراوە. ئێرانیش ئەو راپۆرتەی رەتکردەوە و رایگەیاند، هیچ "تیرۆریستێکی قاعیدە" لەسەر خاکی وڵاتەکەی نییە.   پۆمپەیۆ لەبارەی کوژرانی ئەبو محەممەد میسرییەوە گوتی، بۆ یەکەمجارە کە رایدەگەیێنێت، میسری لە ٧ی ئابی ٢٠٢٠ کوژراوە و چوونیشی بۆ ئێران "هیچ جێگای سەرسوڕمان نییە".  پێشتر لە ساڵی ٢٠٠١، ئەمریکا بە بیانووی قاعیدە، کە تۆمەتبارە بە هێرشەکانی سەر دوو باڵەخانە بازرگانییەکەی نیویۆرک، هێرشەکانی بۆ سەر ئەفغانستان دەستپێکرد.