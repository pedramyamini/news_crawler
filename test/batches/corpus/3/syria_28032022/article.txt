ئەمڕۆ دووشەممە ٢٨ی ئاداری ٢٠٢٢، ئیبڕاهیم شێخۆ، گوتەبێژی رێکخراوی مافی مرۆڤی عەفرین - سوریا بە رووداوی راگەیاند، کاژێر سێ و ٣٠ خولەکی  ئێوارەی رۆژی یەکشەممە ٢٧ - ٠٣ - ٢٠٢٢ لە گوندی میرکانی سەر بە شارۆچکەی ماوەت، گرووپێکی چەکدار بەناوی "حەمزات" هێرشیانکردە سەر قوتابخانەیەک و بەهۆی تەقەی ئەو گرووپە هەشت قوتابیی منداڵ بریندار بوون، کە تەندروستیی یەکێک لە قوتابییەکان بەناوی بەناوی مریەم ناجێگیرە و بڕیارە رەوانەی تورکیا بکرێت.  بەپێی زانیارییەکانی رووداو ئەو هەشت منداڵەی برینداربوون، بریتین لە: سۆلاڤ جەعفەر، زەلۆخ ئەسعەد، ئەنفال محەممەد، وەسیم سەلاح، عەبدوڵڵا ساڵح، مریەم محەممەد، محەممەد سلێمان حەمدی و عومەر خەزاڵ.  گوتەبێژی رێکخراوی مافی مرۆڤی عەفرین دەڵێت، تورکیا دەڵێت ئێمە عەفرینمان رزگار کردووە، بەڵام ئەو شارە "پڕ بووە لە گرووپی چەکدار" لانیکەم دەبووایە بە رەچاوکردنی یاسا نێودەوڵەتییەکان قوتابخانە و نەخۆشخانەکان پارێزرابان و رێگەی نەدرابا گرووپە چەکدارەکان هێرشی بکەنەسەر.  بە گوتەی محەممەد شێخۆ هەر لە سەرەتای داگیرکردنی عەفرینەوە تاوەکو ئێستا هێرشکراوەتە سەر ٦٠ قوتابخانە، ٢٠ لەو قوتابخانانە بە تەواوی رووخێنراون و بەشێکیشیان کراونەتە بنکەی سەربازی و گرتووخانە.  محەمەد شێخۆ گوتی، لەناو عەفریندا نەک هەر گرووپی حەمزات، بەڵکوو کۆمەڵێک گروپ هەن، کە سەقامگیرییان لەو شارە نەهێشتووە و بەهۆیانەوە خەڵک لەناو "مەترسییەکی گەورە"دا دەژین.