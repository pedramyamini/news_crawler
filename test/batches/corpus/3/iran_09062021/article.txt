محەممەد جەواد زەریف، وەزیری دەرەوەی ئێران لە نامەیەکدا بۆ ئەنتۆنیۆ گۆترێس، سکرتێری رێکخراوی نەتەوە یەکگرتووکان، دەڵێت: "رێوشوێنەکانی نەتەوە یەکگرتووەکان دەسەڵاتی هەڵپەساردنی مافی دەنگدانی بە کۆڕی گشتیی نەتەوە یەکگرتووەکان داوە، بەم پێیەش ئێران هێشتا مافی دەنگدانی هەیە".  ستێفێن دوژاریک، گوتەبێژی سکرتێری رێکخراوی نەتەوە یەکگرتووەکان رۆژی ٣ی حوزەیرانی ٢٠٢١ رایگەیاند: "مافی دەنگدانی ئێران بەپێی یاساکانی نەتەوە یەکگرتووەکان و بەشێوەیەکی ئۆتۆماتیک روویداوە و سکرتێری نەتەوە یەکگرتووەکان رۆڵی تێدا نەبووە".  هەروەها رۆژی ٢ی ئەم مانگە ڤولکان بوزکەیر، سەرۆکی کۆڕی گشتیی نەتەوە یەکگرتووەکان گوتی: "ئێران و چوار وڵاتی دیکە بەهۆی نەدانی مافی ئەندامیێتی، لە مافی دەنگدان لە کۆڕی گشتیی نەتەوە یەکگرتووەکان هەڵدەپەسێردرێن".  قەرزی مافی ئەندامێتی ئێران لە نەتەوە یەکگرتووەکان گەیشتووەتە  ١٦ ملیۆن و ٢٥١ هەزارو ٢٩٨ دۆلار.  محەممەد جەواد زەریف "بەداخبوونی" خۆی لە هەڵپەساردنی مافی دەنگی لەو رێکخراوەیەدا دەربڕیوە و هۆکاری پێنەدانی ئەو پارەیەی بۆ گەمارۆکانی ئەمریکا گەڕاندووەتەوە.  زەریف دەڵێت: "یاساکانی نەتەوە یەکگرتووەکان دەسەڵاتی بە کۆڕی گشتی داوە کە بڕیار بدات ئەگەر وڵاتێک بەهۆی بارودۆخێکی داسەپێنراو نەیتوانی مافی ئەندامبوون بدات، هێشتا مافی دەنگدانی دەبێت. کەوابوو ئێران راگەیێندراوی هەڵپەساردنی مافی دەنگدانی رەتدەکاتەوە".