د. عەلی مستەفایی، بەڕێوەبەری کۆمپانیای بیۆ تەکنۆلۆژیی پزیشکی کرماشان رایگەیاند، دەرمانێکی تایبەت بە چارەسەری تووشبووانی کۆرۆنای دروستکردووە و تاوەکو ئێستا لەسەر ٢٥٠٠ نەخۆش تاقیکراوەتەوە و ٩٨ % یان چاکبوونەتەوە.  ئەو پزیشکە دەڵێت، دەرمانەکە گیاییە و هیچ کاریگەری نەرێنی لەسەر تووشبووان نییە. دەشڵێت، دەرمانەکە ئەگەر لە ٧ رۆژی یەکەمی تووشبوون بە کۆرۆنا بەکاربهێندرێ، ئەگەری مردنی تووشبووان بەو ڤایرۆسە زۆر کەمدەکاتەوە. ئەو پزیشکە دەڵێت، لە هەوڵدایە دەرمانەکە لە وەزارەتی تەندروستیی ئێران تۆمار بکات، لە نەخۆشخانەکان وەکو چارەسەری کۆرۆنا بەکاربهێندرێت.  د. سیاوەش وەزیری، پسپۆڕۆ نەخۆشییە گوازراوەکان و سەرۆکی نەخۆشخانەی گوڵستانی کرماشان کە تایبەتە بە چارەسەری تووشبووانی کۆرۆنا، باسی کاریگەری ئەو دەرمانەی لەسەر باشبوونی تووشبووانی کۆرۆنا کردووە و رایگەیاندووە، تاوەکو ئێستا لەو نەخۆشخانەیە دەرمانەکە بە نزیکەی ٧ هەزار تووشبوو دراوە و دەرکەوتووە کە دەرمانەکە کاریگەریی لەسەر کەمکردنەوەی نیشانەکانی نەخۆشییەکە هەبووە.  هەروەها قوباد محەممەدی، جێگری سەرۆکی زانکۆی پزیشکیی کرماشان بۆ کاروباری دەرمان رایگەیاندووە، دەرمانەکە لە گیراوەی دوو گیا دروستکراوە و لە تاقیکردنەوەکاندا سەرکەوتووە بووە و لە هەوڵدان مۆڵەتی فەرمی بۆ وەربگرن.