لەدوای سەردانەکەی پاپا فرانسیس بۆ عێراق و هەرێمی کوردستان، چەند پوولێک بە وێنەی پاپا فرانسیس لەلایەن وەزارەتی گواستنەوە و گەیاندن بڵاوکرایەوە کە نەخشەی کوردستانی گەورەی لەپشتە. ئەوەش ناڕەزایەتیی ئێران و تورکیای لێکەوتووەتەوە.  سەعید خەتیب زادە، گوتەبێژی وەزارەتی دەرەوەی ئێران لە کۆنگرەیەکی رۆژنامەڤانیی رایگەیاند، روون و ئاشکرایە ئەوەی کە بڵاوبووەتەوە پێچەوانەی بنەما و رێکارە نێودەوڵەتییەکانە.   بەگوتەی گوتەبێژی وەزارەتی دەرەوەی ئێران، وڵاتەکەی ناڕەزایەتیی خۆی گەیاندووەتە حکومەتی عێراق و داوای "کۆکردنەوە و چاککردنەوەی خێرای ئەو هەنگاوە نادۆستانەیە دەکات".  هەر ئەمڕۆ چوارشەممە ١٠ - ٣ - ٢٠٢١ وەزارەتی دەرەوەی تورکیا راگەیێندراوێکی لەبارەی ئەو پووله بڵاوکردەوە، تێیدا هاتووە "لەنێو ئەو پوولانەدا کە بەبۆنەی سەردانەکەی پاپا فرانسیس بۆ عێراق لەلایەن ئیدارەی هەرێمی کوردیی باکووری عێراق وەکو یادەوەری چاپکراون، پوولێک بینراوە کە وێنەی نەخشەیەکی تێدایە و چەند پارێزگایەکی وڵاتەکەمانیشی لەخۆگرتووە".  لە کۆتایی راگەیێندراوەکەیدا وەزارەتی دەرەوەی تورکیا داوای روونکردنەوە لە حکومەتی هەرێمی کوردستان دەکات و دەڵێت "چاوەڕوانین پێگەکانی ئیدارەی هەرێمی کوردیی باکووری عێراق بۆ راستکردنەوەی ئەو هەڵە مەترسیدارە دەستبەجێ و بە روونی روونکردنەوەی پێویست بدەن".  لەبەرامبەر ناڕەزایەتییەکان جووتیار عادل، گوتەبێژی حکومەتی هەرێمی کوردستان رایگەیاند "ئەو دیزاینەی بۆ چاپکردنی پوول هەڵدەبژێردرێت لەسەر بنەمای یاسا و دەستوور دەبێت. هونەرمەندان چەند دیزاینێکی پوولیان بۆ چاپکردن پێشکێش کردووە، بەڵام هێشتا هیچ دیزاینێک بۆ چاپکردنی پوول پەسند نەکراوە".  رۆژی ٧ - ٣ - ٢٠٢١ لە کاتی سەردانەکەی پاپا فرانسیس بۆ هەولێری پایتەختی هەرێمی کوردستان، شەش پوولی وەزارەتی گواستنەوە و گەیاندنی حکومەتی هەرێمی کوردستان لە فڕۆکەخانەی نێودەوڵەتیی هەولێر لەبەردەم پاپا فرانسیس نمایشکران، یەکێک لە پوولەکان وێنەی پاپا فرانسیس و نەخشەی کوردستانی گەورەی لەسەرە.