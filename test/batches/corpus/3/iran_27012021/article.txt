عێراقچی لە سەردانێکدا بۆ کوێت لەگەڵ ئەحمەد ناسر محەممەد سەباح، وەزیری دەرەوەی کوێت کۆبووەتەوە و رایگەیاندووە کە دەبێت گفتوگۆکان بەبێ دەستێوەردانی دەرەکی بێت.  جێگری وەزیری دەرەوەی ئێران لەو کۆبوونەوەدا بە ئاماژەدان بە ئەگەری گەڕانەوەی ئەمریکا بۆ نێو رێککەوتنی ئەتۆمی گوتویەتی، هیچ دانوستاندنێک لەبارەی رێککەوتنی ئەتۆمی یان شتی زیاتر لەو رێککەوتنە ناکرێت.  دوای هەڵبژاردنی جۆ بایدن بۆ سەرۆکایەتیی ئەمریکا، ئەگەری گەڕانەوەی وڵاتەکە بۆ رێککەوتنی ئەتۆمیی ئێران هاتە ئاراوە، وەزیری دەرەوەی سعودیە لەو بارەیەوە رایگەیاند: ئەگەر ویلایەتە یەکگرتووەکانی ئەمریکا نیازی هەبێت رێککەوتنی ئەتۆمیی ئێران زیندوو بکاتەوە، ئەوا دەبێت لەگەڵ سعودیە و وڵاتەکانی دیکەی کەنداو راوێژبکات.  فەیسەڵ بن فەرحان لەبارەی شکستی هەر رێککەوتنێک کە بەبێ گەڕانەوە بۆ کەنداوییەکان بکرێت هۆشداریدا و دەڵێت: "تاکە رێگە بۆ گەیشتن بە رێککەوتنێكی جێگیر و بەردەوام، راوێژکردنە لەگەڵ وڵاتانی کەنداو".  پێشتر قەتەر ئامادەیی خۆی بۆ نێوەندگیریی لەنێوان ئێران و وڵاتانی عەرەبی دەربڕیوە و محەمممەد جەواد زەریف، وەزیری دەرەوەی ئێران پێشوازی لەو هەڵوێستە گرتبوو.  ئەو قسانەی عێراقچی لەکاتێکدایە کە فەیسەڵ بن فەرحان گوتبووی، بانگهێشتەکانی ئێران بۆ گفتوگۆ بەشێک لە هەوڵەکانی "ئەو وڵاتەیە بۆ بەلاڕێدابردنی سەرنجەکانە لەسەر قەیرانی ناوخۆی ئێران و جیددی نین".  هاوکات فەیسەل بن فەرحان دەڵێت، دەستی ئێمە بۆ ئاشتی بەڕووی ئێران درێژە، بەڵام "ئێران پابەندی بەڵێنەکانی نییە". عەرەبستان و وڵاتانی هاوپەیمانی عەرەبی، ئێران بە دەستێوەردان لە کاروباری ناوخۆیی تۆمەتبار دەکات، بەڵام تاران ئەو تۆمەتانە رەتدەکاتەوە.  هەر ئەمڕۆ موقتەدا سەدر، رێبەری رەوتی سەدر ئامادەیی دەربڕی نێوەندگیریی ئێران و سعودیە بکات، حەیدەر جابری، بەڕێوەبەری نووسینگەی راگەیاندنی موقتەدا سەدر، لەسەر زاری سەدرەوە رایگەیاند، موقتەدا سەدر ئامادەیی دەربڕیوە بە هاوکاری قەتەر هەوڵبدات دیالۆگی نێوان ئێران و سعودیە رێکبخەن، ئەوەش وەک خۆی باسیکردووە رەنگدانەوەی ئەرێنی دەبێت بۆ سەر عێراق و گەلەکەی.