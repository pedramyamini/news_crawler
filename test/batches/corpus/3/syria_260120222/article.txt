بە گوێرەی هاوپەیمانیی نێودەوڵەتی، هێرشەکانی ئەم دواییەی داعش بوونەتە هۆی لاوازبوونی رێکخراوە پەڕگیرەکە. دەشڵێت هێزەکانی سووریای دیموکرات (هەسەدە) توانییان بە هاوکاریی هێزەکانی هاوپەیمانی، شکست بە هێرشی داعش بێنن و هەڕەشەکەیان بنبڕکرد.   جەنەڕال جۆن برێنان، فەرماندەی هاوپەیمانیی نێودەوڵەتی دەڵێت، ئەو گرووپە داعشانەی لەو هێرشەدا بەشدارییان کرد، ئێستا زۆر لاوازتر بوون.  ئەو فەرماندەیە دەشڵێت "لە هەوڵە بێهیواییەکەیدا بۆ ئەوەی توانای خۆی پێشانبدات، داعش سزای مەرگی بۆ ژمارەیەکی زۆری ئەندامەکانی دەرکرد کە بەشدارییان لەم هێرشەدا کردبوو. ژمارەیەکی زۆری بەندکراوانی داعش پاسەوانەکانی زیندانەکەیان کوشتن و دەستیان بەسەر چەکەکەیاندا گرت و دواجار شەڕی هێزەکانی کاردانەوەی خێرای هەسەدەیان کرد. پێچەوانەی داعش، هاوپەیمانیی رێکاری وردی گرتەبەر بۆ ئەوەی دڵنیایی لە مامەڵەکردنی مرۆڤانە لەگەڵ بەندکراوان بدات، بەڵام بەندکراوەکانی داعش چەکیان هەڵگرت و بوونە هەڕەشەیەکی چالاک، لە ئەنجامدا لە لایەن هەسەدە و بۆردوومانەکانی هاوپەیمانییەوە بەرپەرچیاندرایەوە و کوژران. "  جەنەڕال جۆن برێنان ئاماژە بەوە دەکات کە داعش هێشتا هەڕەشەیەکی جیدییە، لە ناوچەکە. دەشڵێت بەهۆی ئەوەی تواناکانی رێکخراوە پەڕگیرەکە بە خراپی لاواز بوون، "مانەوەی داعش لە داهاتوودا بەندە لەسەر توانای رێکخراوەکە بۆ پڕکردنەوەی ریزەکانی لە رێگەی هەوڵە نەزۆکەکانی وەکو هێرشەکەی حەسەکە. "  جەختیش لەوە دەکاتەوە کە "لەسەر داوای حکومەتی عێراق، " هاوپەیمانیی نێودەوڵەتی بەردەوام دەبێت لە راوێژدان، یارمەتیدان و پاڵپشتیکردنی هێزە هاوبەشەکانمان بۆ ئەوەی دڵنیابینەوە لەوەی داعش ناتوانێت لە نێو عێراق یان سووریا سەر هەڵبداتەوە.   هاوپەیمانیی نێودەوڵەتیی دەڵێت، ئەو بەندکراوانەی بەشدارییان لە هێرشەکەدا نەکردووە، سەلامەت دەبن، لەگەڵ تەواوبوونی ئۆپەراسیۆنەکانی هەسەدە لە ناوچەکە، وردەکاری زیاتریش دەخەنەڕوو.   بەگوێرەی راگەیێندراوەکەی هاوپەیمانیی نێودەوڵەتی کە رۆژی چوارشەممە دوای کۆنتڕۆڵکردنەوەی تەواوەتی زیندانی غوێران، بڵاوکراوەتەوە بەندکراوانی داعش لە نێو زیندانەکەدا هەوڵیانداوە باڵەخانەیێکی نوێی نێو زیندانەکە کە هێشتا لە ژێر کارکردندا بووە بڕوخێنن، بەڵام سەرکەوتوو نەبوون.