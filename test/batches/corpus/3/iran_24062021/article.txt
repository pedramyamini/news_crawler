گوتەبێژێکی وەزارەتی دەرەوەی ئەمریکا بە راگەیاندنەکانی گوتووە، تاوەکو کاتێک هەموو پرسەکان چارەسەر نەکرێن، رێککەوتن ناکرێت.  مەحموود واعزی، سەرۆکی نووسینگەی سەرۆککۆماری ئێران رۆژی چوارشەممە لەبارەی دانوستاندنەکانی ڤییەننا سەبارەت بە لادانی گەمارۆکان و زیندووکردنەوەی رێککەوتنی ئەتۆمی گوتی: "گەمارۆکانی سەر نووسینگەی رێبەری ئێران، کەرتی نەوت و گواستنەوەی دەریایی ئێران نامێنن".  ئاژانسی رۆیتەرز لە زاری گوتەبێژیکی وەزارەتی دەرەوەی ئەمریکا، کە نەیویستووە ناوی بڵاو بکرێتەوە، گوتوویەتی: "رەشنووسەکان بۆ رێککەوتن ئامادەکراون، بەڵام ئەمە بە مانای رێککەوتن نییە".  ئەو گوتەبێژە دەڵێت: "لە دانوستاندنێکی ئاڵۆزی لەمجۆرەدا، دانوستاندنکارەکان هەوڵدەدەن لە هەندێ رەشنووسدا پرسە سەرەکییەکان بێننە گۆڕێ و باسیان بکەن، بەڵام تاوەکو کاتێک کە رێککەوتن لەسەر هەموو بابەتەکان نەکرێت، لەسەر هیچیان رێککەوتن نەکراوە".  هایکۆ ماس، وەزیری دەرەوەی ئەڵمانیاش بۆچوونێکی هاوشێوەی ئەمریکا بۆ رێککەوتنی ئەتۆمی هەیە و رایگەیاند: "خاڵە هەرە گرنگەکان هێشتا چارەسەر نەکراون".  عەباس عێراقچی، بەرپرسی تیمی دانوستاندنکاری ئێران، دوای کۆتاییهاتنی خولی شەشەمی دانوستاندنەکان گوتی: "ئەگەر لایەنەکان بتوانن لەسەر رێککەوتنەکە بڕیاری قورس بدەن، ئەوا دەکرێ خولی داهاتووی دانوستاندن، خولی کۆتایی بێت". هەرچەندە جەختی کردەوە کە "هێشتا رێگاکە بە تەواوەتی هەموار نەبووە".  ئێران و وڵاتانی ئەندام لە رێککەوتنی ئەتۆمی شەش خولی دانوستاندنیان لە ڤییەننای پایتەختی نەمسا، بۆ زیندووکردنەوەی رێککەوتنی ئەتۆمی بەڕێوەبردووە، ئەمریکاش بەشێوەی ناڕاستەوخۆ لە دانوستاندنەکاندا بەشدارە.  حکومەتی باراک ئوباما ساڵی ٢٠١٥ لەگەڵ حکومەتی حەسەن رووحانی رێککەوتنیان لەسەر بەرنامە ئەتۆمییەکەی ئێران کرد. ٣ ساڵ دواتر حکومەتی دۆناڵد ترەمپ، لە رێککەوتنەکە کشایەوە. حکومەتی حەسەن رووحانی لە ئێران نزیکەی ٤٠ رۆژی دیکە لە دەسەڵاتدا دەبێت.