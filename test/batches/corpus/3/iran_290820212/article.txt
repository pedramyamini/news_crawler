ئیبراهیم رەئیسی، سەرۆککۆماری ئێران ئەمڕۆ یەکشەممە محەممەد ئیسلامی، وەزیری رێگەوبانی کابینەی حەسەن رووحانی لە جێگەی عەلی ئەکبەر ساڵحی وەکو سەرۆکی رێکخراوی وزەی ئەتۆمی ئەو وڵاتە دەستنیشانکرد.  محەممەد ئیسلامی ساڵی ١٩٥٦ لە ئیسفەهان لەدایکبووە. لە زانکۆکانی میشیگان و ئۆهایۆی ئەمریکا ئەندازیاری رێگەوبان و بیناسازیی خوێندووە. هەروەها کارناسی باڵای بەڕێوەبەری و بازرگانی لە زانکۆی رۆیاڵ روودزی کەنەدا تەواو کردووە.   ئیسلامی ساڵی ٢٠١٨ لە کابینەی دووەمی حەسەن رووحانی کرایە وەزیری رێگەوبان و شارسازی. پێشتریش چەندین بەرپرسیارێتیی دیکەی هەبووە لەو وڵاتە وەکو جێگری وەزیری بەرگری بۆ کاروباری پیشەسازی، جێگری سەرۆکی رێکخراوی پیشەسازیی هەوایی و پارێزگاری مازەندەران.