عەلی فاتمی، جێگری سەرۆکی ئەنجوومەنی دەرمانسازانی ئێران بە میدیای ئەو وڵاتەی راگەیاند، حکومەت دۆلار بە نرخی ٤٢٠٠ تمەن بە رێژەیەکی زۆر کەم دەداتە هاوردەکاران یان بەرهەمهێنەرانی دەرمان و ئەوە بووەتە هۆی ئەوەی کە نەتوانن بەپێی پێویست دەرمان هاوردە بکەن یان دەرمان بەرهەمبهێنن.  جێگری سەرۆکی ئەنجوومەنی دەرمانسازانی ئێران دەشڵێت، دۆخەکە وای لێهاتووە کە خەڵک بەئاسانی دەرمانێکی سادەی وەکو حەبی برینی گەدە یان ئەنسۆلینیان دەستناکەوێت و ئەم دۆخەش لە ١٥ ساڵی رابردوودا بێوێنە بووە.  بەگوتەی فاتمی، کێشەیەکی دیکە کە سەریهەڵداوە، بە قاچاخ بردنەدەرەوەی ئەو دەرمانەیە کە ئێران هاوردەی کردوون.  هەروەها سەندیکای بەرهەمهێنەرانی دەرمان لە ئێران رایگەیاند، ماددەی خاوی کۆگاکراوی دەرمان لە ئێران گەیشتووەتە کەمترین ئاست.  بەپێی ئاماری ئەو سەندیکایە، حکومەتی ئێران ساڵی ٢٠١٨ لانیکەم ٤.٥ ملیار دۆلاری بۆ هاوردەکردنی دەرمان، ماددەی خاو و کەرەستەی پزیشکی تەرخانکردووە، بەڵام ساڵی ٢٠٢٠ ئەو بڕە پارەیە بۆ ٢.٥ ملیار دۆلار کەمبووەتەوە.