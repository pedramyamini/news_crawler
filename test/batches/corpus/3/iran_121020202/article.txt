رووداوەکە لە رۆژی یەکشەممە ١١ - ١٠ - ٢٠٢٠ لە بەندەری دەیری پارێزگای بووشێهر لە باشووری ئێران روویداوە. سەرەتا لەلایەن بەڕێوەبەرایەتیی پەروەردەی بەندەری دەیرەوە رەتکرایەوە کە خۆکووشتنەکە بەهۆی مۆبایلەوە بێت، بەڵام ئەمڕۆ دایکی پشتڕاستیکردەوە و لە لێدوانێک بۆ ئاژانسی رۆکنا گوتی، هۆکاری خۆکووشتنی کوڕەکەی نەبوونی مۆبایلی زیرەک بووە.  منداڵەکە ناوی محەممەد موسەوی زادەیە، تەمەنی ١٠ ساڵە و قوتابی یەکێک لە قوتابخانەکانی بەندەری دەیر بووە لە پارێزگای بوشێهری باشووری ئێران و لە پۆلی پێنجەمی سەرەتایی دەیخوێند. خێزانەکەی زۆر دەستکورتن و دایکی بۆ بژێوی ژیانیان ناچار بووە لە ماڵان کاربکات.  دوای سەرهەڵدانی کۆرۆنا و داخستنی قوتابخانەکان، وەزارەتی پەروەردەی ئێران ئەپڵیکەیشنێکی بەناوی "شاد" بۆ قوتابیان دانا تاوەکو لەرێگەی ئەو ئەپڵیکەیشنەوە وانەکانیان بخوێنن. بەڵام هەزاران خێزانی وەک خێزانەکەی محەممەد بەهۆی هەژارییەوە نەیانتوانیوە مۆبایلی زیرەک بۆ منداڵەکانیان بکڕن تاوەکو ئەپڵیکەیشنەکەی لەسەر دابەزێنن.  دوای بڵاوبوونەوەی هەواڵی خۆکووشتنی محەممەد، پەروەردەی دەیر رەتیکردەوە کە هۆکارەکەی مۆبایل بێت و رایگەیاند، لەلایەن بەڕێوەبەری قوتابخانەکەیەوە مۆبایلی بۆ کڕدراوە. بەڵام دایکی محەممەد رەتیکردەوە و دەڵێت، تەنیا بەڵێنیک بووە کە پێیانداوە و هەرگیز نەبووەتە کردار. بۆیە وەک دایکی دەڵێت، هێندە محەممەد بەو دۆخە خەمگین بووە و کاری تێکردووە کە دواجار خۆی هەڵواسیوە و گیانی لەدەستداوە.  هەروەها کوڕی خاڵی محەممەد لەبارەی رەوشی ژیانی خێزانی محەممەدەوە رایگەیاندووە، ئەوخێزانە هێندە هەژارن کە بە یارمەتیی خەڵک دەژین، بۆیە دایکی محەممەد بۆ کڕینی مۆبایل بۆ کوڕەکەی ناچاربووە لە ماڵان کاربکات.  ئەپڵیکەیشنی شاد، بووەتە کێشەیەکی گەورە بۆ قوتابییە هەژارەکان و بێبەشبوونیان لە خوێندن لە چەند مانگی رابردوو، بەردەوام جێگەی رەخنەی پسپۆڕانی و خێزانەکانیان بووە.  ماوەیەک پێش ئێستاش قوتابییەکی کرماشانی بەهۆی دابینکردنی تێچووی کڕینی مۆبایلی زیرەک بۆ دابەزاندنی ئەپڵیکەیشنی شاد، ناچاربووە کۆڵبەریی بکات و بەهۆی ترس لە هێزەکانی پۆلیس لە شاخەوە دەکەوێتەخوارەوە و برینداربوو.  هەروەها پێشتر و لە شاری ئابادان لە باشووری ئێران، قوتابییەکی تەمەن ١٢ ساڵ، بەهۆی فرۆشتنی مۆبایل و پاسکیلەکەی لەلایەن دایکیەوە بۆ تێچووی کرێ خانووەکەی، خۆی کوشت.  حەسەن حوسەینی، بەرپرسیی کەناڵی شاد پشتڕاستیکردبووەوە کە لەکۆی ١٤ ملیۆن و ٤٦٨ هەزار و ٧٤٤ قوتابی، زیاتر لە ٤ ملیۆن و ١٥٦ هەزار کەسیان دەستیان بەو ئەپڵیکەیشنە ناگات.