راپۆرتەکە کە تایبەتە بە رەوشی مافی مرۆڤ بۆ ساڵی ٢٠٢١، دەڵێت حکومەتی بەشار ئەسەد و گرووپە چەکدارەکانی سەر بە توورکیا و داعش بەردەوام هاووڵاتیانی کوردیان کردووەتە ئامانج.   لە راپۆرتەکەدا هاتووە بەشار ئەسەد لە ساڵی ٢٠٠٠ - ەوە سەرۆکی ئەو وڵاتەیە و لە دوایین جار لە مانگی ئایاری ساڵی رابردوو لە رێگەی هەڵبژاردنەوە جارێکی دیکە بووە سەرۆکی سووریا، هەرچەندە هەڵبژرادنەکە نە ئازاد بووە نە دادپەروەرانە. دەشڵێت حیزبی بەعس و عەلەوییەکان - بەشار ئەسەد بۆ خۆشی عەلەوییە - دەسەڵاتی تەواویان بەسەر هەر سێ دەسەڵاتەکەی دەوڵەتی سووریا هەیە، لە نێویاندا سوپا و دەزگا هەواڵگرییەکان. پەرلەمانی ئەو وڵاتەش کە هیچ نوێنەرێکی کوردی نییە، لە لایەن حیزبی بەعسەوە کۆنترۆڵکراوە.   سەبارەت بە هێزە چەکدارەکان، راپۆرتەکە دەڵێت، هیج سنوورێکی دیاریکراو بۆ هێزە جیاوازەکانی ئەو وڵاتە دانەنراوە و بەشێوەیەکی تێکەڵ و هەڕەمەکی دەستتێوەردان لە هەموو کاروبارە سەربازییەکاندا دەکەن؛ هەروەک چۆن حکومەتی سووریا دەسەڵاتی بەسەر هێز و گرووپە چەکدارە بیانییەکانی وەک هێزەکانی ئێران و رووسیا و حیزبوڵڵادا نییە.   دیمەشق، داعش و ئۆپۆزیسیۆن دژایەتیی کورد دەکەن  لە راپۆرتەکەدا هاتووە کە "رژێمی سووریا بەردەوام بووە لە سنووردارکردنی بەکارهێنانی زمانی کوردی، سنووردارکردنی چاپکردنی پەرتووک و بڵاوکراوەی دیکە بە زمانی کوردی و هەروەها دەربڕینی کولتووری دیکە.   دانیشتوانی کورد، چ ئەوانەی هاوڵاتینامەیان هەیە و ئەوانەش کە نیانە، رووبەرووی جیاکاری و چەوساندنەوەی فەرمی و جڤاکی بوونەتەوە، ئەمەش هاوکات لەگەڵ تووندوتیژی بە پاڵپشتی رژێم. رژێم و هێزەکانی سەر بە رژێم و هاوکات داعش و هێزەکانی ئۆپۆزیسیۆن کە سەر بە حکومەتی کاتی پاڵپشتیکراو لەلایەن تورکیاوەن، دەگوترێت بە درێژایی ساڵ بەردەوام بوون لە گرتن و دەستگیرکردن و ئەشکەنجەدان و کوشتن و هەروەها پیشێلی لە دژی چالاکڤان و کەسایەتییە کوردەکان، هەروەها لە دژی ئەندامانی هێزەکانی سووریای دیموکرات. "   بە پشتبەستن بە زانیارییەکانی نەتەوە یەکگرتووەکان لەبارەی سووریاوە، وەزارەتی دەرەوەی ئەمریکا دەڵێت، ئەندامانی حکومەتی کاتی سووریا کە لە لایەن تورکیاوە پاڵپشتی دەکرێن، دەستیانکردووە بە دەستگیرکردن و لێدان و رفاندنی ژنانی کورد لە هەردوو شاری عەفرین و سەرێ کانی.  بەهۆی سیاسەتی بەردەوامی سووریا کە لە ساڵی ١٩٦٢ - وە دەستیپێکردووە و ئەو کاتە نزیکەی ١٥٠، ٠٠٠ کورد مافی وڵاتینامەیان لێزەوتکرا، حکومەتی سووریا سەرەڕای بڕیاری ئەمدواییەی سەبارەت بە پێدانی وڵاتینامە، بەڵام هێشتا ژمارەیەکی زۆری کوردی دانیشتووی سووریا بێ وڵاتینامەن و بەو هۆیەوە منداڵەکانیشیان ناتوانن وڵاتینامە وەربگرن، لە ئەنجامدا ناتوانن بڕوانامەی ئامادەیی بەدەست بهێنن، یاخود بچنە زانکۆ و وەک فەرمانبەریش لە دامەزراوەکان دابمەزرێن.   گرووپەکانی سەر بە تورکیا لەماوەی ئۆپەراسیۆنی "کانی ئاشتی" و "چڵە زەیتوون" ٢٣٧ کەسیان لە ساڵی ٢٠٢٠ دەستگیرکردووە، تاوەکو کاتی بڵاوکردنەوەی راپۆرتەکەی ئەمریکا، ١٣٣ کەس لە دەسگیرکراوەکان هێشتا بێسەروشوێنن، لەنێویاندا ژن و منداڵ هەن. گرووپە چەکدارەکان، بەپێی راپۆرتەکە، دانیشتوانی ژێر دەسەڵاتیان لەسەر گومانی هەبوونی پەیوەندی لەگەڵ هەسەدە و یەپەگە و یان بەڕێوەبەرایەتیی خۆسەر دەستگیردەکەن.   هاوکات، راپۆرتەکە، چەکدارانی هەسەدە تۆمەتبار دەکات بە دەستگیرکردنی چالاکڤان و کارمەندانی رێکخراوە ناحکومییەکان و کەسانی دیکە، کە رەخنەیان گرتووە.   وەزارەتی دەرەوەی ئەمریکا، بەپشت بەستن بە راپۆرتی نەتەوە یەکگرتووەکان و چەند رێکخراوێکی دیکە، ئاماژە بە هێزە چەکدارەکانی سەر  بە تورکیا دەکات کە "هەڕەشەی سەرانە  و رفاندن و ئەشکەنجە بەکاردەهێنن بۆ ئەوەی دانیشتووانی عەفرین و سەرێ کانی کە زۆربەیان کوردن، ماڵەکانی خۆیان جێبهێڵن و دواتر چەکدارەکانی خۆیان لە شوێنیان نیشتەجێ بکەن.  ٣٤ رێکخراوی ناحکومی پێکەوە لە هەڵسەنگاندنیان بۆ ئەم پێشێلکارییانە و پێشێلکاری دیکەی گرووپە چەکدارەکانی پاڵپشتیکراو لەلایەن تورکیاوە رایانگەیاندووە ئەمە هەوڵ و تێکۆشانی سیستەماتیکە بۆ گۆرانکاری دیموگرافی کە ئامانج لێی کوردی سووریان. "   بۆ نموونە، راپۆرتەکە ئاماژەی داوە بە کەتیبەی "سقور ئەلشیمال" کە کەسێکی بە ناوی حیکمەت خەلیل بە تۆمەتی هەبوونی مامەڵە لەگەڵ هەسەدە لە ١٦ - ی ئەیلول دەستگیرکردووە، بەڵام خێزانەکەی رۆژی دواتر تەرمی حیکمەت خەلیلیان وەرگرتوەەتەوە. بەپێی راپۆرتی دادپزیشکی نەخۆشخانەی سەرێ کانی ئەوە پشتڕاستدەکەنەوە کە ئەشکەنجە دراوە، هەروەها وێنە و ڤیدیۆی تەرمەکە بە هەمانشێوە هەمان راستی دەخەنەڕوو.  چاودێرانی مافەکانی مرۆڤ هاوکات چەند نموونەیەکی دیکەی مردن  لە ژێر ئەشکەنجەیان تۆمارکردووە لەسەر دەستی "فیرقەی حەمزە" و پۆلیسی سەربازی سەر بە حکومەتی کاتی سووریا، کە لە لایەن تورکیاوە پشتیوانی دەکرێن.   بەپێی راپۆرتەکەی وەزارەتی دەرەوەی ئەمریکا، حکومەتی کاتی سووریا، گوتویەتی لە ساڵی ٢٠١٦ - ەوە ٢٣٩٠ "سەربازی" سەر بە گرووپە چەکدارەکانی  تورکیا دەستگیرکردووە کە تێوەگلاون لە تاوانی وەک دزینی ئۆتۆبمێل تاوەکو کوشتنی هاوڵاتیان. بەڵام بۆ ساڵی ٢٠٢١، کۆمسیۆنی سەر بە حکومەتی کاتی هیچ راپۆرتێکی لەبارەی لێکۆڵینەوە لە پێشێلکارییەکان بڵاونەکردووەتەوە.    لەبارەی هەژموونی تورکیا لەسەر ئەو ناوچانەی کەوتوونەتە ژێر دەستی هێزە چەکدارەکانی سەر بە ئەنقەرە، وەزارەتی دەرەوەی ئەمریکا دەڵێت: "بەپێی راپۆرتی کۆمسیۆنی لێکۆڵینەوەی نێودەوڵەتی [نەتەوە یەکگرتووەکان لە سووریا] بەرپرسانی تورکیا بە شێوەیەکی بەردەوام ئامادەییان لە ناوەندەکانی گرتن و راگرتنی سەر بە حکومەتی کاتی سووریا هەیە، لەنێویاندا لەکاتی لێکۆڵینەوەکان کاتێک ئەشکەنجە بەکاردەهێنرێت. سیستەمی دادوەری و تۆڕی راگرتنی سەر بە حکومەتی کاتی دەگوترێت ' دادوەری ' دەستنیشانکراوی تورکیایان لێیە و مووچەکەیان بە لیرەی تورکییە. ئەمەش بەو مانایە دێت کە جموجوڵەکانی ناوەندەکانی گرتنی سەر بە حکومەتی کاتی سووریا بە کردەوە لەژێر رکێفی هێزەکانی تورکیان. "   لە راپۆرتەکەی ئەمریکا، کۆمسیۆنی لێکۆڵینەوەی نەتەوەیەکرتووەکان گوتویەتی: "بەڵگەی باوەڕپێکەریان لەبەردەستە" کە دەیسەلمێنێت هێزە چەکدارەکانی سەر بە تورکیا تێوەگلاون لە زنجیرەیەک پێشێلکاری دژی مرۆڤ، لەوانە " دەستدرێژی سێکسی و جۆرەکانی دیکە لە تووندوتیژی سێکسی کە ئەمانەش تاوانی جەنگن. "  یەک لەو نموونانەی ئاماژەی پێکراوە کەسێکە بە ناوی عەلی ئەلسوڵتان ئەلفەرەج کە لە مانگی ئەیلول دەستگیرکراوە و دواتر ئەشکەنجە دراوە، جگە لەوە لەکاتی لێدان و ئەشکەنجەدا رووتیان کردووەتەوە و ڤیدیۆی لێدانەکەیان تۆمارکردووە.   بە پشتبەستن بە چەند راپۆرتێک، ئەمریکا دەڵێت: "هێزە چەکدارەکانی ئۆپۆزیسیۆنی سووریا کە لە لایەن تورکیاوە پاڵپشتی دەکرێن بەشێوەیەکی سیستماتیک و بەردەوام بەشداربوون لە تاڵانی و دەستبەسەراگرتنی موڵک و ماڵی هاووڵاتیانی سڤیل، بە تایبەت موڵک و ماڵی کوردەکان، کە ئەمەش بووەتە هۆی ئاوارەبوونی خەڵکی سڤیل.... میلیشیاکانی سەر بە حکومەتی کاتی سووریا بەردەوام بوون لە قازانجکردن کاتێک کۆنترۆڵی موڵک و هەروەها هەناردەی بەروبوومی کشتوکاڵی خەڵکی خۆجێی ئەو شوێنانەیان کردووە. "   لە مانگی کانوونی دووەم، کۆمسیۆنی لێکۆڵینوەی نێودەوڵەتی سەر بە نەتەوە یەکگرتووەکان - کە لە راپۆرتەکەی ئەمریکا ئاماژەی پێدراوە -  باسی لەوە کردووە ژنان ئێزدی و کورد لە ناوەندەکانی راگرتنی سەر بە حکومەتی کاتی سووریا "دەستدرێژی سێکسیان کراوەتەسەر، هەروەها شێوازەکانی دیکە تووندوتیژی سێکسی، لەوانە کردەوەی سووکایەتیئامێز و ئابڕووبەر، هەڕەشەی دەستدرێژی سێکسی  و ئەنجامدانی ' پشکنینی زێ '  یان بڵاوکردنەوەی وێنە و ڤیدیۆ کە پیشانی بدات ژنە راگیراوەکە سووکایەتی پیدەکرێت. " بە پێی راپۆرتێکی دیکەی نەتەوە یەکگرتووەکان، ئەوە پشتراستکراوەتەوە کە هەندێک لە ئەندامانی گرووپە چەکدارەکانی سەر بە تورکیا تێوەگلاون لە دەستدرێژی سێکسی و شێوازەکانی دیکەی تووندوتیژی سێکسی لە ناوەندەکانی گرتن و راگیراوان.  گرووپە چەکدارەکانی سەر بە تورکیا تۆمەتبارن بە گرتنەوەی ئاو لەسەر پارێزگای حەسەکە، بەشێکی بەهۆی زیانگەیاندن بە وێستگەی عەلوک کە بووەتە هۆی وەستانی ئاو بۆ نزیکەی ملیۆنێک کەس لە پارێزگای حەسەکە و چواردەوری. هۆکارێکی دیکە بەهۆی نەبوونی کارەبایە بۆ پەمپەکانی هەڵدانی ئاو چونکە کارەباکەی لە وێستگەی کارەبای گازی رومەیلانەوە دابیندەکرێت، ئەو وێستگەش تەمەنێکی زۆری هەیە. هەرچەندە هێزە چەکدارەکانی سەر بە تورکیا بانگەشەی ئەوە دەکەن گرتنەوەی ئاوەکە بەهۆی دابیننەکردنی کارەبای پێویستە بۆ وێستگەی دەرباسیێ، کە ئەویش کارەبا لە وێستگەی رومەیلانەوە وەردەگرێت و دەکەوێتە ژێر کۆنترۆڵی هەسەدە، بەڵام نەتەوە یەکگرتووەکان و رێکخراوە ناحکومییەکان ئەو تۆمەتە رەتدەکەنەوە.   هەسەدە و رەوشی مافی مرۆڤ لە باکور و رۆژهەڵاتی سووریا  هێزەکانی سووریای دیموکرات زیاتر لە ٢٠ ناوەندی راگرتنیان لە ناوچەکانی باکور و رۆژهەڵاتی سووریا بەدەستەوەیە، ناوەندەکانی راگرتن نزیکەی ١٠٠٠٠ چەکداری داعشی لەخۆگرتووە کە لە کاتی ئۆپەراسیۆنەکانی هاوپەیمانی گیراون. زۆربەی چەکدارە گیراوەکان لە زیندانی حەسەکەن کە لەلایەن هێزەکانی ئاسایشی ناوخۆوە پارێزگاری لێدەکرێت. راپۆرتەکە دەڵێت ناوەندەکانی راگیراوان خواردن و ئاوی پێوسیستیان لەبەردەستە، بەڵام هاوشێوەی ناوچەکانی باکوور و رۆهەڵاتی سووریا، دەرمانی پێویست لە ناوەندەکان بەردەست نین    هەسەدە، لە رێگەی پرۆگرامی کەفیلی خێلەکی، توانیویەتی لە ناوەراستی ساڵی ٢٠١٩ - ەوە ٨٥٤٨ کەس لە کامپی ئەلهول بگوازێتەوە بۆ دەرەوەی کامپەکە، هەروەها ٣٢٢ منداڵ و ٥٦ ژن کە خەڵکی ١٣ وڵات بوون گەڕێندراونەتەوە بۆ وڵاتەکانی خۆیان. ئێستا نزیکەی ٥٥٠٠٠ کەس لە کامپەکە ماون، زیاتر لە ٣٠٠٠٠ کەسیان منداڵی خوار تەمەن ١٢ ساڵن.  ئەمریکا، بە ئاماژەدان بە راپۆرتی نەتەوە یەکگرتووەکان، دەڵێت، هێزەکانی هەسەدە بەردەوام بوون لە دەستگیرکردنی کەسانی سڤیل لەوانە ژن و منداڵ، بێ ئەوەی تۆمەتیان ئاراستە بکرێت ئەو کەسانەی لە زیندانی راگیراوان هێڵاوەتەوە. بەپێی تۆڕی سووریا بۆ مافەکانی مرۆڤ، لەدەستپێکی شەڕی سووریا تاوەکو مانگی تشرینی دووەمی ساڵی رابردوو، "هەسەدە بە زۆرەملێ زیاتر لە ٣٨٠٠ کەسی سووری دەستگیرگردووە یاخود بێسەروشوێنی کردوون، لەوانە ٦٦٧ منداڵ و ٥٢٢ ژن".  راپۆرتەکە دەڵێت، ئەو کەسانەی دەستگیرکراون بریتی بوون لە کەسانی سڤیل، رۆژنامەڤانان، چالاکڤانی مافی مرۆڤ و ئەندامی پارتەکانی ئۆپۆزیسیۆن و هەروەها ئەو کەسانەی گومان دەکرێت سەر  بە حکومەتی کاتی سووریا بن، لەوەش  زیاتر دەڵێت، "لە هەندێک لە حاڵەتەکان، شوێنی راگیراوان نازانرێت. " بەڕێوەبەری خۆسەر لە مانگی تشرینی یەکەم هەستاوە بە دانانی هێڵێکی تەلەفۆن تاوەکو خەڵک بتوانن لە رێگەی پەیوەندی تەلەفۆنییەوە  زانیاری وەربگرن ئاخۆ کەسوکاریان دەستگیرکراون یاخود نا. ئەو ژمارە تەلەفۆنە بۆ خەڵکی حەسەکە و رەققە کارایە.   راپۆرتەکە ئاماژە بە هەسەدە دەکات و لەسەر زاری تۆڕی سووریا بۆ مافەکانی مرۆڤ دەڵێت، هێزەکانی هەسەدە بەرپرسن لە کوشتنی ٧٣ کەس لەکاتی ئەشکەنجەدان، ئەویش لە ساڵی ٢٠١١ - ەوە تاوەکو مانگی تشرینی دووەمی ٢٠٢٢، بەجۆرێک ١٢ کەس لەساڵی ٢٠٢١ لەژێر ئەشکەنجە مردوون. بەپێی راپرسییەک لەگەڵ ئەو کەسانەی پێشتر لەلایەن هەسەدەوە دەستگیرکراون، ١٠ لە سەدی گیراوان گوتویانە ئەزموونی ئەشکەنجەیان کردووە. لەگەڵ ئەوەشدا، هەسەدە بەڵێنی داوە بەردەوام بێت لە  هەوڵەکانی بۆ ئەوەی بەکارهێنانی ئەشکەنجە نەهێڵێت، هەروەها ئامادەیی خۆی دەربڕیوە بۆ لێکۆڵینەوە لە ئەو کەیسانەی لەلایەن نەتەوە یەکگرتووەکانەوە ئاماژەیان پێکراوە.  بنەماڵەی گیراوان ٢.٧ ملیۆن دۆلار بەرتیلیان داوەتە بەرپرسانی دیمەشق  راپۆرتەکە، بە ئاماژەکردن بە نەتەوە یەکگرتووەکان، دەڵێت خێزانی گیراوەکان ترسیان هەبووە شوێنپێی کەسوکارەکانیان لەلایەن حکومەتەوە هەڵبگرن، ئەو کەسانەش کە داوای زانیارییان لە دەسەڵاتی سووریا کردووە، زۆرجار ناچار بوون بەرتیلێکی زۆر بدەن، ئەگەر نا حکومەت ئامادە نەبووە هیچ زانیارییەک لەبارەی شوێنی راگرتن و چارەنووسی ئەو کەسانەوە ئاشکرا بکات.  بە پێی زانیاری چەند رێکخراوێک، خێزانی گیراوەکان لە دەستپێکی شەڕی سووریاوە تاوەکو ساڵی رابردوو نزیکەی ٢.٧ ملیۆن دۆلاریان وەک بەرتییل بە بەرپرسان داوە لەبەرانبەر پێدانی "زانیاری، بەڵێنی سەردانکردن یان ئازادکردن. "   بەپێی راپۆرتەکە، بنەماڵەی هەندێک لە راگیراوان هەندێکجار لە کاتێکدا وایانزانیوە گیراوەکان هێشتا لە ژیاندا ماون، دواتر لە لایەن حکومەتی سووریاوە پێیان راگەیێندراوە کە چەند مانگێک و هەندێک جار چەند ساڵێک پیشتر گیانیان لەدەستداوە. زۆرجار حکومەت بەردەوام نکوڵی لەوە کردووە ئەو کەسانە لەلایەن دەسەڵاتەوە راگیراون، تەنیا ئەو کاتە نەبێت کە بە فەرمی لە رێگەی ئاگادارینامەی مردنەوە بە بنەماڵەکانیان گوتووە ئەو کەسانە مردوون. تۆڕی سووریا بۆ مافەکانی مرۆف گوتویەتی کە ئەوان توانیویانە ٩٧٠ کەیسی بەڵگەی مردن تۆمار بکەن، بەڵام باوەڕیان وایە مردنی گیراوان لە ناوەندەکانی راگرتن ژمارەیان دەکرێت بە هەزاران بێت.  بۆ نموونە، سەربازێکی راکردوو بە ناوی محەممەد قەتلیش لە ساڵی ٢٠١٨ لە دوای واژۆکردنی بەڵگەی ئاشتەوایی حکومەت، دەستگیر کراوە و دواتریش بێسەروشوێن. وەک زۆر کەیسی هاوشێوە، حکومەتی سووریا ئامادەنەبووە تەرمی ئەو ئەفسەرە رادەستی بنەماڵەکەی بکاتەوە، یاخود هیچ زانیارییەک لەمەر وادەی مردن و شێوازی مردنەکەی بدرکێنێت. بە گوتەی تۆڕی سووریا بۆ مافەکانی مرۆڤ، ئەو ئەفسەرە ئەگەری هەیە بە ئەشکەنجە گیانی لەدەست دابێت.   حکومەتی سووریا لە زیندانەکانیدا ٢٠ جۆر میتۆدی جیاوازی ئەشکەنجە پەیڕەو دەکات، لەوانە لێدانی کارەبا و دەرهێنانی نینۆک و ددانەکان. بەپێی تۆڕی سووریا بۆ مافەکانی مرۆڤ - کە لە راپۆرتەکەی وەزارەتی دەرەوەی ئەمریا ئاماژەی پێکراوە - لە نێوان مانگەکانی کانوونی دووەم تاوەکو تشرینی دووەم توانیویانە لانیکەم ٩١ کەیسی مردن بەهۆی ئەشکەنجەی زیندانەکانەوە تۆماربکات، لە نێویاندا دوو منداڵ.   بەپێی راپۆرتی رێکخراوی لێبووردنی نێودەوڵەتی، زیندانەکانی حکومەتی سووریا و بەرپرسانی هەواڵگری ئەو وڵاتە، تووندوتیژی و دەستدرێزی سێکسیان لە دژی ژن و منداڵ و پیاوان بەکارهێناوە.  یەکێک لەو ژنانەی کە چاوپێکەوتنی لەگەڵ کراوە ژنێک بووە کە دەڵێت لەگەڵ کچە ٢٥ ساڵانەکەی لە یەکێک لە خاڵە سنوورییەکان دەستگیرکراون و تۆمەتبارکراون بە قسەکردن لە دژی بەشار ئەسەد، سەرۆکی ئەو وڵاتە.  ئەو ژنە دەڵێت، بەرپرسانی ئەو خاڵە سنوورییە دەستدرێژی سێکسییان کردووەتە سەر کچەکەی، ئەویش لەکاتێکدا دایکی لە هەمان ژووردا بووە.   دادگایی بەرپرسانی سووریا لە دەرەوەی وڵات  راپۆرتەکە باس لە دادگاییکردنی هەندێک لە ئەندامانی حکومەتی سووریا / دەکات لە ئەڵمانیا، لەوانە ئەنوەر رەسلان، کە ئەفسەری باڵا بووە لە دەزگای هەواڵگریی سووریا. تۆمەتەکانی ئەو ئەفسەرە باڵایە بریتین لە تاوانی جەنگ و دەستدرێژی سێکسی و کوشتنی ٥٨ کەس. هەروەها تۆمەتبارە بە چاودێریکردنی ئەشکەنجەی نزیکەی ٤٠٠٠ کەس لە مانگی نیسانی ٢٠١١ تاوەکو مانگی ئەیلولی ٢٠١٢. دادگاییکردنی ئەو ئەفسەرە لە ئەڵمانیا تاوەکو کۆتایی ساڵی رابردوو بەردەوام بووە.