ئیرەج مەسجدی، باڵیۆزی ئێران لە عێراق لە لێدوانێکدا بە ئاژانسی فەرمیی ئیرنای وڵاتەکەی رایگەیاندووە، سەرجەم ئامادەکارییەکانیان بۆ دەنگدانی ئێرانییەکانی نێو عێراق بۆ هەڵبژاردنە سەرۆکایەتییەکەی ئێران تەواوکردووە و داوای لێکردوون بەجۆشەوە بەشداریی دەنگدانەکە بکەن.  بە گوتەی مەسجدی، "سندووقی دەنگدان لە باڵیۆزخانەی ئێران لە بەغدا دادەنرێت لەگەڵ پێنج سندووقی دەنگدان لە هەریەک لە کۆنسوڵخانەکانی ئێران لە نەجەف و کەربەلا و بەسرا و هەولێر و سلێمانی. "  بڕیارە ١٨ ـی ئەم مانگە هەڵبژاردن بۆ دیاریکردنی سەرۆکێکی دیکە لە بری حەسەن رووحانی لە ئێران بەڕێوەبچێت، هەڵبژاردنەکە ١٣ ـەمینە لە مێژووی ئەو وڵاتە لە دوای ساڵی ١٩٧٩ و شۆڕشی ئیسلامیی ئێران. لەم هەڵبژاردنەشدا حەوت بەربژێر رکابەرایەتی دەکەن.