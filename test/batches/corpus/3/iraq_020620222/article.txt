عەدنان عەبدولڕەحمانی تەمەن ٥٦ ساڵ لە ماڵەکەی خۆیدا لە قەزای زوبێری پارێزگای بەسرە سەرقاڵی زەنبوور و دەفژەنینە، لەگەڵیشدا گۆرانی دەچڕێ و کەشێکی تایبەتی دروستکردووە.  لەو قەزایەی کە بەشێکی زۆری رەشپێستن دڵخوازی ئەو ئامێرە میوزیکییانەن، کە زیاتر مۆرکێکی ئەفریقی هەیە.    عەدنان عەبدولڕەحمان دەڵێت، "ئەمە کارێکە لە باپیرانمان بۆمان ماوەتەوە، هەندێک تەنیا ئەو کارامەییەیان هەیە و هەندێک دیکەش کارامەیی دیکەی هەیە، ئەمەش لە زوبێر زۆر دەبینرێت و تیپی زۆریش هەن".  حەیدەر ناجییش کە بە رەچەڵەک خەڵکی سعودیەیە، ئێستا لە زوبێر نیشتەجێیە، ئەویش یەکێکە لەو رەشپێستانەی لە چڕینی ئامێری هارپ لێزانە و لەگەڵیشدا گۆرانی دەڵێتەوە.     حەیدەر ناجی دەڵێت، "ئەمە لە بنەڕەتدا دەگەڕێتەوە بۆ حەبەشە، زیاتر حەبەشییەکان دەیژەنن، لە رێگەی باوک و باپیرانمان بۆمان گواستراوەتەوە. باوک و باپیرانمان بە رەچەڵەک خەڵکی عێراق نین، بەڵکو خەڵکی سعودیەن و ئەو ئامێرەیان ژەنیوە، ئێستاش ئەو ئامێرەمان بە میرات بۆ ماوەتەوە و تائێستا پارێزگاریمان لێکردووە".  ماجید خالیدی، چالاکڤانی کۆمەڵگەی رەشپێست دەڵێت، "پێویستە حکومەتی عێراق نوێنەری رەشپێستەکان دیاری بکات، بەتایبەتی کۆتا بۆ رەشپێستەکان دیاری بکرێت. لە دامەزراندنی دەوڵەتی عێراقەوە تائێستا هیچ کەس و بەرپرسێکی رەشپێستێمان لە پۆستە باڵاکانی دەوڵەت نەبووە، بەڕێوەبەر و پارێزگار و پەرلەمانتار و وەزیرێکی رەشپێستمان نەبووە. لە بەسرە ژمارەمان کەم نییە، هۆکار چییە، هیچ رەشپێستێک لە پۆست و فەرمانگەکانی بەسرە نییە، زۆربەیان بێکارن. هەندێک کەس بە خراپترین شێوە باسی رەشپێستەکان دەکەن، هەندێک لە پیاوانی ئایینی لە مینبەرەکانەوە دەڵێن رەنگی رەش، مانای کۆیلایەتییە".  بەپێی توێژینەوەیەکی پەیمانگەی لێکۆڵینەوەی فرەیی کە ناوەندەکەی لە بەغدایە، ژمارەی رەشپێستەکان لە عێراقدا نزیکەی ٤٠٠ هەزار کەسە، بەڵام بەشێکی دیکە ژمارەیان بە ملیۆنێک و نیو بۆ دوو ملیۆن کەس مەزەندە دەکەن.