پیدەرسن باس لەوە دەکات، رازینەبوونی شاندی حکومەت بۆ پێداچوونەوە بە دەستووری سووریا یەکێکە لە هۆکارە سەرەکییەکانی شکستهێنانی گفتوگۆکانی هەفتەی رابردوو.   پیدەرسن دەشڵێت، شاندی حکومەت ١٨ی ئەم مانگە دەقێکی دەستوورییان پێشکێشکرد لەسەر سەروەری و سەربەخۆیی سووریا، هەروەها شاندی ئۆپۆزسیۆن ١٩ی مانگ دەقێکیان لەسەر هێزە چەکدارەکان، دامەزراوەکانی ئاسایش و هەواڵگریی پێشکێشکرد، هەروەها گرووپەکانی کۆمەڵگەی مەدەنی دەقێکیان لەسەر سەروەری یاسا لە ٢٠ی مانگ پێشكێشکرد. رۆژی دواتر، شاندی حکومەت دەقێکی دیکەیان لەسەر تیرۆر خستەڕوو.   پیدەرسن ئاماژە بەوە دەکات سەرۆکی شاندەکانی حکومەت و ئۆپۆزسیۆن لە کۆبوونەوەیەکدا لە ٢٢ی مانگ، لەسەر چۆنیەتی بەردەوامیدان بە پڕۆسەی ئامادەکردنی دەستوور بۆ پێشەوە رێکنەکەوتن.  نێردەی تایبەتی نەتەوە یەکگرتووەکان بۆ کاروباری سووریا باس لەوە دەکات، شاندی حکومەت رایگەیاندووە  ئەوان هیچ خاڵێکی هاوبەش لەو دەقانەدا نابینن کە ئۆپۆزیسیۆن و گرووپەکانی کۆمەڵگەی مەدەنی پێشکێشیان کردبوون.   بەڵام ئۆپۆزسیۆن و گرووپەکان ژمارەیەک گۆڕانکارییان لە دەقەکانیاندا کرد بۆ ئەوەی خاڵی هاوبەش لەگەڵ حکومەت دروست بکەن.   لە کۆتاییدا، لیژنە ٤٥ ئەندامییەکە نەیتوانی لەسەر ئەوە رێکبکەون، کە چۆن گفتوگۆی دیکە بکەن و دەست بە پڕۆسەی نووسینەوەی رەشنووسی دەستوور بکەن.