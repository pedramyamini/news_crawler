میدیای فەرمیی سووریا رایگەیاند، چەندین ئامانجی جیاواز کەوتوونەتە بەر هێرشی هێزەکانی ئاسمانییەکانی ئیسرائیل و دوو کوژراو و حەوت بریندار لە هێرشەکان کەوتوونەتەوە.  ئاژانسی "سانا"ـی فەرمیی حکومەتی سووریا رایگەیاند، "هێرشی دوژمنکارانەی ئیسرائیل لە رێگەی مووشەکی فڕۆکەکانەوە، چەند ناوچەیەکی لە چیای شێخ و باشووری دیمەشق کردووەتە ئامانج و هێزەکانی بەرگریی ئاسمانیی سووریا، رووبەڕووی بوونەتەوە و ژمارەیەک مووشەکیان خستووەتە خوارەوە".  لە بەرامبەردا ماڵپەڕی "دەنگی پایتەخت" کە ماڵپەرێکی ناوخۆیی سووریایە، ئاشکرایکرد هێرشە ئاسمانییەکان، ئامانجیان بارەگاکانی میلیشیاکانی ئێران بووە لە نزیک فڕۆکەخانەی دیمەشق، ئەو دەنگانەی دیکە، کە لەکاتی هێرشەکەدا بیستراون، دەنگی تەقەکردنی هێزەکانی بەرگریی ئاسمانیی سووریا بوون.  روانگەی سووری بۆ مافەکانی مرۆڤیش ئاشکرایکرد "هێرشەکە بەتایبەت ناوچەکانی دەوروبەری شاری ئیزرەع و دەوروبەری دەرعای کردووەتە ئامانج، کە بارەگای میلیشیاکانی حیزبوڵڵای لوبنانی لێیە کە لەلایەن ئێران پشتگیرییان لێدەکرێت".  بەپێی زانیارییەکانی روانگەی سووری بۆ مافەکانی مرۆڤ کە خۆی دەڵێت، لە "سەرچاوە باوەڕپێکراوەکانەوە" دەستیان کەوتووە، پێنج چەکداری ئەو "میلیشیا ئێرانییانە" کوژراون کە سێ کەسیان بیانین.   فڕۆکە جەنگییەکانی ئیسرائیل بە بەردەوامی هێزەکانی حیزبوڵڵا و میلیشیا ئێرانییەکان لە سووریا دەکەنە ئامانج و زیانی گەورەیان پێدەگەیێنن، ئیسرائیل ئەو هێرشانە بە بەرگری لە خۆکردن ناودەبات و نایەوێ دەستی درێژی ئێران لە سووریادا، لەوە زیاتر لەسەر سنوورەکانی نزیک ببێتەوە.  بەرەبەیانی دووشەممەش، لە نزیک ناوچەی جۆلان، دەنگی تەقینەوە بیسترا و دواتر ئاگر لە ناوچەکە کەوتەوە.  ئاژانسی سانا لەو بارەیەوە رایگەیاند، هێزەکانی ئیسرائیل ئاگریان لە نزیک شارۆچکەی مەجدەل شەمس، کردووەتەوە و ئاگرەکە تاوەکو هێڵی سنووری نێوان هەردوو وڵات درێژبووەتەوە.  ئاژانسەکە دەڵێ ئاگرەکە بووەتە هۆکاری تەقینەوەی مینێکی زەمینی لە نزیک شارۆچکەی مەجدەل شەمس.