مارک گارنۆ، وەزیری دەرەوەی کەنەدا رایگەیاند، رەفتاری ئێران سەبارەت بە فڕۆکە تێکشکێندراوە ئۆکراینییەکە لە دوای نزیکەی ١٥ مانگ لە خستنەخوارەوەی، "نائەخلاقی بووە".  لە گوتارێکیدا لەبەردەم ئەندامانی پەرلەمان، گارنۆ رایگەیاند، هێشتا ئێران لە دۆسیەی خستنەخوارەوەی فڕۆکە ئۆکراینییەکە هاوکار نەبووە، گوتیشی، بەردەوام دەبین لە بەدواداچوون لەگەڵ ئێران تاوەکو هەموو بەرپرسیارەتییەکان وەردەگرێت.  لە بەشێكی دیکەی قسەکانیدا گارنۆ رایگەیاند، لە دوای چەندین مانگ لە خستنە خوارەوەی فڕۆکەکە ئێران رازی نەدەبوو شیکاریی تایبەت بە قوربانییانی رووداوەکە رادەستی لایەنە نێودەوڵەتییەکان بکات و ئەو کارەی لە دوای گوشارێکی زۆری نێودەوڵەتییەوە ئەنجامدا گوتیشی، لە دوای نزیکەی ١٥ مانگ لەو کارەساتە هێشتا تاران روونی نەکردووەتەوە بۆچی ئەو شەوە ئاسمانی دانەخستبوو، کە دواجار بووەهۆی کەوتنەخوارەوەی فڕۆکەکە.  شەوی ٨ی کانوونی دووەمی ٢٠٢٠ و سوپای پاسدارانی ئێران بە مووشەکی جۆری ئێم ١ فڕۆکەی ئۆکراینی جۆری بۆینگ ٧٣٧ی خستەخوارەوە و بەهۆیەوە سەرجەم سەرنشینەکانی کە ١٧٦ کەس بوون گیانیان لەدەستدا.  لە مانگی ئاداری رابردوودا ئێران لە لێکۆڵینەوەیەکدا رووداوەکەی بە "هەڵە" ناوبرد و بۆ هەڵە لە داتاکانی راداریی و هەروەها سەربازی بەرپرس لە تەقاندنی مووشەکەکە گەڕاندەوە و لە ئەنجامدا ١٠ بەرپرسی نێو هێزە ئاسمانییەکانی ئێرانی تۆمەتبار کرد.  کەنەدا و ئۆکراینا رەخنەیان لە هەڵوێستی ئێران گرت و رایانگەیاند، ئەو کارەی ئێران جێگەی پەسندکردن نییە و ناکرێت بەرپرسیارێتی لە رووداوێکی گەورەی لەو جۆرە بخرێتەسەر شانی ئەفسەرەکان و سەرکردەکان بەبێ هیچ سزایەک بمێننەوە.