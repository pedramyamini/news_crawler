بە گوتەی غەریب ئابادی، نوێنەری ئێران لە ریکخراوە نێودەوڵەتییەکان لە ڤییەننا، "ئەمریکا ئامادە نییە سوپای پاسدارانی لە لیستی رێکخراوە تیرۆریستییەکان دەربێنێت، گەمارۆ لەسەر ٥٠٠ کەسایەتیی ئێرانی لابدات، دەیەوێت خاڵێک لە رێککەوتنەکەدا هەبێت کە دواتر دانوستاندن لەسەر بەرنامە مووشەکی و دەستێوەردانە ناوچەییەکانی ئێران بکرێت، گەمارۆی چەک لەسەر ئێران هەڵناگرێت، ئەمریکا دانوستاندن لەسەر ئەو زەرەر و زیانانە ناکات کە بەهۆی گەمارۆکانەوە بەر ئێران کەوتووە، ئەمریکا گەرەنتی بە ئێران نادات جارێکی دیکە لە رێککەوتنی ئەتۆمی نەکشێتەوە، ئەمریکا یاسای بەرەنگاربوونەوەی دووژمنان لەڕێگەی گەمارۆکانەوە لەسەر ئێران هەڵناگرێت و هەروەها نایەوێت دوای لاچوونی گەمارۆکان ئێران راستی و دروستییان هەڵسەنگێنێت و ئەوجا بۆ رێککەوتنی ئەتۆمی بگەڕێتەوە".  ئەم قسانەی کازم غەریب ئابادی لە روونکردنەوەی گوتارێکی سەید عەلی خامنەیی، رێبەری باڵای ئێراندا بوو کە گوتی "رۆژئاواییەکان لە هەر کوێ بۆیان بکرێت، زیان بە ئێران دەگەیێنن".  رێبەری باڵای ئێران دەڵێت "ئەمریکاییەکان لەم دانوستاندنانەدا لەسەر هەڵوێستی دووژمنکارانەی خۆیان قورس و قایم راوەستاون و یەک هەنگاویش نەهاتنە پێشەوە"؛ بەڵام لە چەند مانگی رابردوودا حەسەن رووحانی زۆر جار گوتوویەتی، رێککەوتن شتێکی دوورەدەست نییە.  حەسەن رووحانی، سەرۆککۆماری ئێران گوتی "دەرفەتیان لە حکومەتی دوازدەیەم سەند، ئێمە دەمانتوانی لە مانگی رەشەممە گەمارۆکانی سەر خەڵک لابەرین. ئەمڕۆ خەڵک دەیانبینی وڵات لە چ دۆخێکدایە".  کازم غەریب ئابادی باسی لەوە کردووە، ئەمریکا دەیەوێت خاڵێک لە رێککەوتنی ئەتۆمیدا بگونجێندرێت کە دواتر رۆڵی ئێران لە ناوچە و بەرنامە مووشەکییەکانی ئەو وڵاتە دانوستاندنیان لەسەر بکرێت، بەڵام غەریب ئابادی جەخت لەوە دەکاتەوە کە ئێران بە هیچ شێوەیەک دانوستاندن لەسەر ئەوانە ناکات.  دانوستاندنەکانی رێککەوتنی ئەتۆمی، دوای بەڕێوەچوونی شەشەمین خولی، زیاتر لە مانگێکە راوەستاوە. بە هاتنە سەر کاری حکومەتی نوێ لە ئێران، روون نییە دانوستاندنەکان بەرەو کوێ بچن، ئیبراهیم رەئیسی پێداگری دەکات کە ئەمریکا دەبێت بۆ پابەندییەکانی بگەڕێتەوە، بەم پێیە بنبەستی رێککەوتنی ئەتۆمی بە ئاسانی ناشکێت.