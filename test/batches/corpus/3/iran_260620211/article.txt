ئیبراهیم شەکیبا، جێگری سەرۆکی زانکۆی زانستیی پزیشکیی کرماشان دەڵێ: "زیاتر خەڵکی بەتەمەنن کە تووشی جۆری یەکەمی کۆرۆنا دەبن، بەڵام منداڵ و گەنج و بەتەمەنیش تووشی جۆرە گۆڕاوەکانی کۆرۆنا دەبن".   ئیبراهیم شەکیبا داوای لە خەڵک کرد هۆشیارانە مامەڵە بکەن و گوتیشی، "ئەگەر منداڵەکانیان نەخۆشی هەناسەدان یان کۆئەندامیی هەرسیان هەبوو، سەردانی ناوەندە تەندروستییەکان بکەن".  هاوکات وەزارەتی تەندروستیی ئێران لە دەستپێکردنی شەپۆلێکی نوێی کۆرۆنا هۆشداری دەدات کە لە باشوور و باشووری رۆژهەڵاتی ئێران زیادبووە و خەریکە پارێزگاکانی دیکەی ئەو وڵاتە دەگرێتەوە.  بەپێی راپۆرتی وەزارەتی تەندروستیی ئێران، کۆرۆنا لە ٣٢ شاری ئەو وڵاتەدا زۆر بەربڵاوە و هەربۆیە ئەو شارانە بە "زۆر زۆر مەترسیدار" دادەنرێن، هاوکات گوتەبێژی ناوەندی بەرەنگاربوونەوەی کۆرۆنا دەڵێت، خەڵک نیگەرانی ڤاکسین نەبن و دابینکردنی ڤاکسین خێراتر دەکرێت.  بەڵام جەواد ئاقازادە، سەرۆکی زانکۆی زانستی پزیشکیی ورمێ دەڵێ: جارێ ڤاکسینکردنی خەڵکی کەمتر لە ٧٠ ساڵ تەمەن دەستپێناکات و ٢٥ % ی خەڵکی سەرووی ٧٠ ساڵیش هێشتا ڤاکسینیان وەرنەگرتووە.