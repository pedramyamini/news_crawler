ئەمیندارەکە گوتویەتی، هەموو توانایەکی خۆمان دەخەینە گەڕ، "بۆ ئەوەی ئەو تاوانە تێنەپەڕێت تاوەکو ئەمریکییەکان باجەکەی دەدەن".  عەلی باقری، ئەمینداری لیژنەی مافەکانی مرۆڤ، سەر بەدەسەڵاتی دادوەریی ئێران، گوتی "لیژنەکەمان بەهاوئاهەنگی دەزگا ئاسایشییەکانی ئێران، بەتایبەت وەزارەتی ئیتلاعات، لیستێکی بەناوی ٤٥ ئەمریکی ئامادەکردووە، کە بەشداربوون لە سەپاندنی سزاکان بەسەر ئێراندا و لیستەکەمان داوەتە دەست داواکاری گشتیی وڵات، تاوەکو بەپێی یاسا بەدواداچوونی بۆ بکات".  باقری وەک ئەوەی ئاژانسی ' ئیسنا ' بڵاویکردووەتەوە، زیاتر گوتویەتی "لیستەکە دیبلۆماتکاران و ئەفسەرانی هەواڵگریی ئەمریکا دەگرێتەوە، لەهەندێک لە وڵاتانی ناوچەکەدا کاریانکردووە لە چەند ساڵی رابردوودا و چاودێری جموجۆڵە بازرگانییەکانی کۆماری ئیسلامییان کردووە".  ئەو بەرپرسە ئێرانییە زیاتر دەڵێت "هەرچەندە دوژمنان هەوڵی زۆریانداوە بۆ ئەوەی دەرمان و پێداویستییە چارەسەرییەکان نەگەنە دەستمان، بەڵام ئێران وڵاتێکی پێشکەوتووە لە بواری پزیشکیدا، لەبەرئەوە بەشێکی زۆری پێداویستییەکانی خۆی بەرهەمهێناوە".  باقری زیاتر دەڵێت: "دەسەڵاتدارانی دادوەریی ئێران، هەموو هەوڵێک دەدەن تاوەکو ئەو تاوانەی ئەمریکییەکان بەئاسانی تێنەپەڕێت، هەتا ئەمریکییەکان باجەکەی نەدەن". وایداناوە "ئاشکراکردنی ناو ئەو ٤٥ بەرپرسە، هەنگاوی یەکەمە".  ئەو زیاتر گوتویەتی: "بەداخێکی زۆرەوە دەوڵەتانی ئەوروپا، لەگەڵ تاوانەکانی ئەمریکادا رێدەکەن، کە سزای پزیشکی و چارەسەریی بەسەر ئێراندا سەپاندووە".  وەزارەتی خەزێنەی ئەمریکا، سزای دارایی نوێی بەسەر ١٨ بانکی ئێرانیدا سەپاند، وەزارەتەکە گوتی "تێوەگلاوان لە پرۆسە دیاریکرداوەکانی ناو ئەو دامەزراوانەی سزادراون، لەپاش ٤٥ رۆژ لەم بڕیارە، بۆی هەیە سزای نوێ بدرێن".  سزاکەی ئەمریکا لە ٢٥ی ئەیلوولی ئەمساڵدا، ژمارەیەک دامەزراوە و کەسایەتی ئێرانیی گرتەوە، ئەمەش بەتۆمەتی پێشێلکردنی مافەکانی مرۆڤ، سزاکان دادوەرێکیشی گرتەوە کە واشنتن دەڵێ "تێوەگلاوە لە دۆسێی لەسێدارەدانی زۆرانبازێکی ئێرانیدا".  ئەم پێشهاتانە لە کاتێکدایە کە چەند رۆژێکە، سەرچاوە جیاوازەکانی دەریاوانی، بەرزبوونەوەی هەناردەی نەوتی ئێران بۆ ڤەنزوێلا دووپاتدەکەنەوە، کە ئەوەش پێشێلکارییەکی ئاشکرای سزا سەپێنراوەکانی ئەمریکایە بەسەر ئێراندا.