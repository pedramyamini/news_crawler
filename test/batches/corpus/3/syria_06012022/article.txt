پێشهاتەکە تەنیا رۆژێک دوای ئەوە هات کە هێزەکانی هاوپەیمانان رایانگەیاند هێرشێکی دیکەی مووشەکییان بۆ سەر هەمان بنکە پوچەڵکردووەتەوە.  رۆژی چوارشەممە، هاوپەیمانیی نێودەوڵەتی لە راگەیێندراوێکدا باسی لەو کرد بەیانی ئەو رۆژە، بنکە سەربازییەکەیان لە گوندی سەوز، بە هەشت مووشەک کراوەتە ئامانج.   لە راگەیێندراوەکەدا هاتووە: "هێرشەکە هیچ زیانی گیانیی لێ نەکەوتەوە، بەڵام ژمارەیەک لەو مووشەکانە بە نێو بنکەی هاوپەیمانی کەوت و زیانێکی کەمی مادیی لێکەوتەوە. "  هاوپەیمانی نێودەوڵەتی دەڵێت، لە وەڵامی ئەو هێرشەدا، شەش گوللە تۆپیان ئاراستەی شوێنی سەرچاوەی هێرشەکە کردووە، کە لە دەرەوەی شارۆچکەی مەیادین بووە.    هەروەها بەرپرسیاریێتیی هێرشەکان دەخاتە ئەستۆی "لایەنە شەڕانگێزەکانی سەر بە ئێران" کە بە گوتەی خۆی، ناوچە سڤیلەکان بۆ ئەنجامدانی هێرشەکانیان بەکاردێنن.   جەنەڕال جۆن برێنان، فەرماندەی هاوپەیمانییەکە دەڵێت: "هاوپەیمانییەکەمان بەردەوام رووبەڕووی هەڕەشە بۆ سەر هێزەکانمان لە عێراق و سووریا لە لایەن گرووپە میلشیاکانەوە دەبێتەوە , کە لە لایەن ئێرانەوە پاڵپشتی دەکرێن. "  گوتیشی: "هاوپەیمانی مافی ئەوەی هەیە دژی هەر هێرشێک، بەرگری لە خۆی و هێزە هاوبەشەکانی بکات. "  هێرشەکانی سەر بەرژوەندییەکانی ئەمریکا لە ناوچەکە، لە کاتێکدان کە تاران و هاوپەیمانەکانی لە رۆژهەڵاتی نێوەڕاست لە ساڵیادی کوژرانی قاسم سولەیمانی، فەرماندەی پێشووی فەیلەقی قودسی سوپای پاسداران و ئەبوە مەهدی موهەندیس، جێگری دەستەی حەشدی شەعبی، پرسە دەگێڕن، کە لە هێرشێکی درۆنی ئەمریکیدا بە فەرمانی دۆناڵد ترەمپ، سەرۆکی ئەوکاتی ئەمریکا لە ٠٣/٠١/٢٠٢٠ لە نزیک فڕۆکەخانەی بەغدا کرانە ئامانج.   هەر لە رۆژی چوارشەممە، روانگەی مافی مرۆڤی سووریا رایگەیاند گرووپە چەکدارەکانی نزیک لە ئێران تۆپبارانی بنکەیەکی ئەمریکییان لە نزک کێڵگەی نەوتی عومەر کرد، کە جگە لە زیانی مادی هیچی گیانیی لێنەکەوتەوە.  بەگوێرەی ئەو رێکخراوە، سێ گوللە تۆپ کەوتوونەتە نێو کێڵگە نەوتییەکە. یەکێکیان بەر شوێنی نیشتنەوەی هێلیکۆپتەر و دووانی دیکە بەر شوێنێکی کراوە کەوتوون.