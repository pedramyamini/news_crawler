فەتحوڵڵا ئۆمی، سەرۆکی ناوەندی توێژینەوەکانی بۆشایی ئاسمانی ئێران دەڵێت: "بڕیار بووە ئێران تاوەکو ساڵی ٢٠٢٦ مرۆڤ بۆ بۆشایی ئاسمان بنێرێت، بەڵام لەبەر هەندێک کێشە، ناردنی مرۆڤ بۆ بۆشایی ئاسمان بۆ ساڵی ٢٠٣١ دواخراوە. "  ئێران پێشتر رایگەیاندبوو کە ساڵەکانی ٢٠١٢ و ٢٠١٣ مەیموونی ناردووەتە بۆشایی ئاسمان. بەڵام لەبەر ئەوەی کە لە تەکنۆلۆژیای بۆشایی ئاسماندا دەتوانرێت لە بواری مووشەکە بالیستیکەکانیشدا بەکاربێت، وڵاتانی رۆژئاوایی رەخنەیان لە بەرنامەی بۆشایی ئاسمانی ئێران گرتووە.  محەممەد جەواد ئازەری جەهرۆمی، وەزیری پەیوەندییەکانی ئێران رۆژی ١٥ی کانوونی دووەمی ٢٠١٩ گوتی: "مانگێکی دەستکردمان رەوانەی بۆشایی ئاسمان کرد، بەڵام لە قۆناخی هەڵدانیدا سەرکەوتوو نەبوو. "   فەتحوڵڵا ئۆمی دەڵێت: "ناوەندی توێژینەوەکانی ژیانی بۆشایی ئاسمان ماوەیەکی زۆرە هەوڵ دەدات ژێرخانی پێویست بۆ ناردنی بوونەوەری زیندوو بۆ بۆشایی ئاسمان دروست بکات. "