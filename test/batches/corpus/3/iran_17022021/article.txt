وەزارەتی ئیتلاعاتی ئێران لە سایتی تایبەتی خۆیدا راگەێندراوێكی بڵاوکردەوە و تێیدا رایگەیاند، سێ لە ئەندامانی وەزارەتی ئیتلاعات و لە کاتی راپەڕاندنی ئەرکەکانیاندا لەسەر دەستی باندێك کوژراون.  هەرێمی سیستان و بەلوچستان هاوسنوورە لەگەڵ هەردوو وڵاتی پاکستان و ئەفغانستان کە هەردووکیان سوننە مەزهەبن و سوپای عەدلی سوننە مەزهەب خۆی بە نوێنەری دانیشتووانی سیستان و بەلووچستان ناساندووە.  سوپای عەدل چەندین جار رووبەڕووی چەکداریی لەگەڵ هێزە ئەمنییەکانی ئێران و بە تایبەتی ئیتلاعاتدا هەبووە و تێیدا جگە لە کوژرانی ئەندامانی سوپاکە، دەیان ئەندام لە هێزە ئەمنییەکانی ئێران کوژراون.  لە مانگی ١١ی ٢٠٢٠ ـدا مەلا عومەر ناسراو بە عومەر شاهووزهی، رابەری سوپای عەدل و دوو لە کوڕەکانی لە پێکدادانێکی چەکداریدا لەسەر سنووری نێوان ئێران و پاکستان لەنێو خاکی ئەو وڵاتەدا کوژران.  کوژرانی مەلا عومەر لەسەر دەستی هێزە ئەمنییەکانی پاکستان هەفتەیەک لەدوای سەردانێکی محەممەد جەواد زەریف، وەزیری دەرەوەی ئێران بۆ پاکستان هات کە تێیدا جگە لە کۆبوونەوەی لەگەڵ هاوتا پاکستانییەکەی، دیدارێكی تایبەتی لەگەڵ فەرماندەی گشتیی هێزە چەکدارەکانی پاکستاندا سازدابوو.