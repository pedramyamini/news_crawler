بەشێک لە خەڵکی ئێران پێیانوایە لە نێو ئەو ٧ کەسەی شیاویی بەربژێربوونیان لەلایەن ئەنجوومەنی پاراستنی دەستوورەوە پشتڕاستکراوەتەوە، هەر کامیان ببێتە سەرۆککۆمار جیاوازییەکی ئەوتۆ دروستناکات.   ئەریزۆ، دانیشتوویێکی تارانە دەڵێت، "ئەگەر من بێم و دەنگ بە کەسێکی هەڵە بدەم، ئەوا بڕیارێکی خراپ دەبێت. بۆیە پێم باشترە هەر دەنگ نەدەم لەوەی کە بڕیارێکی خراپ بدەم. "  حەمید رەزا، دانیشتوویێکی دیکەی ئەو شارەیە و دەڵێت، "بەڕاستی من لەبارەی دەنگدان دوودڵم و خۆم یەکلانەکردووەتەوە، نازانم دەنگ بدەم یان نەدەم یان دەنگ بە کێ بدەم. بە تێڕوانینی من تا دوو سێ هەفتەی دیکە ژمارەیەکی زۆری ئەو کەسانە دەبینین کە وەکو من لە دەنگدان دوو دڵن. "  رەتکردنەوەی نزیکەی ٦٠٠ کەس کە ناوی خۆیان تۆمارکردبوو و بەشێکیان میانڕەوبوون، وایکردووە ئەنجوومەنی پاراستنی دەستوور بکەوێتە بەر رەخنەی بەشێکی زۆری هاووڵاتیانی ئێران.   ئۆپۆزیسیۆنیش لە دەرەوەی وڵات لەسەر تۆڕە کۆمەڵایەتییەکان هەڵمەتێکیان بۆ بایکۆتکردنی هەڵبژاردن دەستپێکردووە، بەڵام  رێبەری باڵای ئێران داوا لە خەڵکی وڵاتەکەی دەکات ساردنەبنەوە و لە رۆژی هەڵبژاردندا بچنە سەر سندووقی دەنگدان.   عەلی خامنەیی، رێبەری باڵای کۆماری ئیسلامیی ئێران دەڵێت، "گوێ بەو کەسانە مەدەن کە هەڵمەتیان دەستپێکردووە، چ لە دەرەوە یان نێوخۆی وڵات بێت کە دەڵێن دەنگ بە هەر بەربژێرێک بدەن بێ سوود دەبێت و دەڵێن، دەنگ مەدەن و نەڕۆنە سەر سندووقەکان، گوێ بەوانە مەدەن، ئەوانە دڵسۆز نین. "  عەلی لاریجانی، راوێژکاری خامنەیی، ئیسحاق جەهانگیری، جێگری یەکەمی سەرۆککۆماری ئێستا و مەحموود ئەحمەدینەژادی، سەرۆککۆماری پێشتر لە نێو ئەو بەربژێرانە بوون کە ئەنجوومەنی پاراستنی دەستوور شیابوونی رەتکردنەوە.   ئەوەش رێگەی کێبڕکێیەکەی لە بەردەم ئیبراهیم رەئیسی، سەرۆکی دەسەڵاتی دادوەریی ئێران ئاسانترکرد کە بە کەسێکی نەریتخواز ناسراوە.