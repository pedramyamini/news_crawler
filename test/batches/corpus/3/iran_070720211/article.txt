حوسێن سەلامی، فەرماندەی سوپای پاسداران لە مەراسیمەکەدا، ئەمریکا و وڵاتانی ئەوروپا و هاوپەیمانەکانیان لە رۆژهەڵاتی ناوەڕاست بە ' پیلانگێڕیی بەردەوام ' دژی ئێران تۆمەتبار کرد و رایگەیاند ئێران لە بەرگریکردن لە خۆی دژی ئەو هێزانە سڵ ناکاتەوە.   حوسێن سەلامی گوتی: "دوژمنەکانمان چارەنووسی شەڕ لەگەڵ ئێمەیان لە گۆڕەپانی شەڕدا بینیوە. لاپەڕەکانی کتێبی بەرگری ئێمە خاکی عێراقە، سووریایە، یەمەنە، لوبنانە، ئەفغانستانە، کە لەوێ لایەنگرانی شۆڕشیش بە ئیلهام وەرگرتن لە شۆڕشی مەزنی ئێمە لە بەرامبەر دوژمناندا راوەستاون".  موشەکەکە ناوی قائیم ١١٤ یە کە بە لەیزەر کاردەکات و بۆ فرۆکە و درۆن بەکاردێت و دەتوانێت لە مەودای ١٠ کیلۆمەتردا ئامانجەکەی بپێکێت. موشەکەکە کێشی ٥٠ کیلۆگرامە کە ١٥ کیلۆی تەقەمەنییە.   حسێن دلێریان، کە شارەزایەکی کاروباری بەرگری و ئەمنی نزیک لە سوپای پاسدارانی ئێرانە و لە دوای هێرشەکە لە توویتەر نووسی: "شێوازی رووبەڕووبوونەوەی ' میحوەری بەرهەڵستکاری ' لەبەرامبەر ئەمریکییەکان لە عێراق و سووریا لە مووشەکی لاواز کە ئامانجەکان بە وردی ناپێکێن بۆ درۆنی خۆکوژی، کە بە وردی ئامانجەکان دەپێکن گۆڕاوە. ئەمە کە پێشتر گوتم باوەڕتان نەکرد، ئێستا ئیدی باوەڕی پێبهێنن".  بەرپرسانی ئێران دەستەواژەی ' بەرەی بەرگری ' بۆ گرووپەکانی نزیک لە ئێران لە ناوچە بەکاردەهێنن.  هاوکات لەگەڵ ئەم رووداوانە، راگەیاندنەکان بڵاویانکردووەتەوە، حوسێن تائیب، سەرۆکی رێکخراوی ئیتلاعاتی سوپای پاسداران، بە سەردانێک گەیشتووەتە عێراق و لەگەڵ بەرپرسانی حکومەت، لەوانە سەرۆکوەزیران و بەرپرسانی حەشدی شەعبی کۆبوونەوەی بووە و دەیبێت. بەپێی ئەو راپۆرتانە لە کۆبوونەوە لەگەڵ بەرپرسانی حەشدی شەعبی توانای سەربازیی ئەم هێزەیان تاوتوێ کردووە.  ئەم سەردانە کەموێنەیە لە کاتێکدایە، کە لە چەند مانگی رابردوودا هێرشی گرووپە چەکدارەکانی نزیک لە ئێران بۆ سەر بنکەکانی سوپای ئەمریکا زیادی کردووە.  ئەم گرووپانە دەڵێن، تاوەکوو کاتێک کە ئەمریکا عێراق چۆڵ نەکات، ئەم هێرشانە بەردەوام دەبن. هەڵوێستێکی هاوشێوەی بەرپرسانی ئێرانی، کە دەڵێن، تاوەکوو کاتێک کە ئەمریکا ئەم ناوچەیە بەجێنەهێڵێت، ناوچە ئارام نابێت.