میدیا خۆجێییەکانی پارێزگای خوزستان لە تۆڕە کۆمەڵایەتییەکاندا ڤیدیۆیەکیان بڵاو کردووەتەوە کە تێیدا باس لە نەمانی دیوارێکی چەند کیلۆمەتری لە ناوچەی ئازادی ئەروەندی نێوان هەردوو شاری ئابادان و ئەهواز دەکرێت کە بۆ پارێزگاری لە ناوچەکە، لەسەر ئاوی رووباری ئەروەند دروست کراوە.  لە ڤیدیۆکەدا کە هەواڵنێرێکی پارێزگای خوزستان بڵاوی کردووەتەوە دەگوترێت، ئەو دیوارە زیاتر لە ١٠ ملیار تمەن تێچووی بووە و چەند ساڵی خایاندووە تا تەواو بووە، بەڵام ئێستا بە بەرچاوی هێزەکانی پۆلیسی ناوچەکەوە، رووخێنراوە و دوای وردکردنی چیمەنتۆی دیوارەکە، شیشە ئاسنییەکانی نێو چیمەنتۆکە تاڵان کراون.   پێشتریش چەند هەواڵ لەسەر دزینی چەندین دیوار لە پارێزگای خوزستانی ناوچەی باشووری ئێران بڵاو بووبووەوە.   لە شاری ماهشەهریش چەند دزێک دوای ئەوەی دیواری نەخۆشخانەیەک و زانکۆیەکی ئەو شارە ئاگر دەدەن و چیمەنتۆیەکەی دەڕووخێنن، شیشە ئاسنییەکانی نێو دیوارەکە دەبەن.  میدیاکانی باشووری ئێران ئەو شێوە تاڵانکردنەیان ناو ناوە "دیواردزین" و دەڵێن هەموو جۆرە دزییەک لە وایەری کارەبا و مەنهۆڵی ئاوەڕۆی گەڕەکەکانەوە، تا دزینی دار و دیوار، لە ناوچەکەیان زۆر بووە و هۆکارەکەشی دەگەڕێتەوە بۆ هەژاری و بێکاری خەڵک و باری خراپی ئابووریی خێزانەکان.    پارێزگای خووزستان لە باشووری ئێران یەک لە دەوڵەمەندترین پارێزگاکانی ئێرانە لە رووی سەرچاوە سروشتییەکانی وەک نەوت و گازەوە، بەڵام لە رووی رێژەی هەڵئاوسان و بێکارییەوە، بەردەوام لە پارێزگا هەژارەکانی ئێران هەژمار دەکرێت.