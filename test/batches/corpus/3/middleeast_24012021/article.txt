چەند رۆژێکە ئێران دەستیکردووە بە نمایشی سەربازی، مانۆڕی سەربازی لە کەناراوەکانی باشووری وڵاتەکە دەکات و مووشەک و تانکەکانی نمایش دەکات، ئەو کارانەی ئێران هاوکاتە لەگەڵ دەستبەکاربوونی جۆ بایدن لە کۆشکی سپی، ئەوەش وەکو پیشاندانی هێزی خۆی لێکدەدرێتەوە، بەڵام مەترسیی هەڵکشانی زیاتری دۆخەکەشی لێ بەدوور نییە.  مەهدی غەزال، سیاسەتڤانی سەربەخۆ دەڵێت "ئێران دەیەوێت و پەرۆشە بۆئەوەی لەگەڵ هاتنی بایدن بیسەلمێنێت هەیە و هێز و بوونی خۆی نیشاندەدات، رێککەوتنی سەرەتایی و گفتوگۆی پشت پەردە هەیە لەنێوان تیمی بایدن و تیمی ئێرانی، ئەوە سەرچاوەکانی ئێران ئاشکرایان کردووە، بەڵام حکومەتی ئێران بە فەرمی نەیگوتووە، بۆیە ئەو نمایشانە نمایشی هێز و نیشاندانی ماسولکەکانە لەلایەن ئێران بۆ ناردنی پەیامی سیاسی بۆ ئیدارەی نوێی ئەمریکا".  حەسەن رووحانی، سەرۆککۆماری ئێران بە ئاشکرا دەڵێت "تۆپ لە گۆڕەپانی ئەمریکایە، ئەوان بگەڕێنەوە نێو رێککەوتنی ئەتۆمی ئێرانیش ئامادەیە"، بەڵام نمایشە سەربازییەکان هێشتا ئەوەی لێ بەدی دەکرێت ئێران لەگەڵ گفتوگۆی سیاسی دەیەوێت بە ئەمریکا بڵێت، ئەگەر گفتوگۆ نەبێت بۆ ئەگەری دیکەش ئامادەیە، هەنگاوێک رەنگە بە سوود و قازانجی تاران نەبێت، لەگەڵ ئەو دۆخە خراپەی خەڵک لە وڵاتەکە هەیەتی.  بەسام قەزوینی، لێکۆڵەری سیاسی دەڵێت "دوای سەرکەوتنی بایدن، زانیاری دزەیان کرد کە تاران هەوڵدەدات یان دەیەوێت بگەڕێتەوە رێککەوتنی ئەتۆمی، بەڵام بایدن و تیمەکەی لە یەکەم رۆژی سەرکەوتنیانەوە و دوای سوێندخواردنیشی سەرنج دەخاتە سەر دوو خاڵ بۆ گەڕانەوە بۆ رێککەوتنی ئەتۆمی، ئەوانیش مووشەکە بالیستییەکانی ئێران و گرووپە چەکدارەکانن کە دۆخی ناوچەکە ئاڵۆز دەکەن و لە ئێرانەوە نزیکن، بۆیە ئێران بەرەو هەڵکشانی دۆخەکە رۆیشت بەو نمایش و ئۆپەراسیۆنانە لە کەنداو و هاویشتنی مووشەکی بالیستیکی، پەیامی روونی ئەوەیە ئێران نایەوێت گفتوگۆ لەسەر ئەو پرسە و گرووپە چەکدارەکان بکات، هەرچەندە دەیەوێت بگەڕێتەوە رێککەوتنەکە، بەڵام بەبێ ئەو دوو پرسە".  پێشتر ئەنتۆنی بلینکن، بەربژێری وەزیری دەرەوەی ئەمریکا نیازی وڵاتەکەیی بۆ گەڕانەوە بۆ رێککەوتنەکە ئاشکرا کردبوو، بەڵام بە شێوازی دیکە و بە جۆرێك مووشەکی بالیستیکیش بگرێتەوە، ئێرانییەکانیش داوا دەکەن بەرپرسانی وڵاتەکەیان هەلی دەستبەکاربوونی بایدن بقۆزنەوە بۆ سووککردنی باری گرانی سەر شانی خەڵك، لەکاتێکدا دۆخی ئابووری لەوپەڕی خراپیدایە و پارە لە بازاڕ نییە.