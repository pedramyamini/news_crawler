سەعید خەتیبزادە، گوتەبێژی وەزارەتی دەرەوەی ئێران دەڵێت "دەبێت هەموو ئەو گەمارۆیانە کە دۆناڵد ترەمپ بەسەر ئێرانیدا سەپاندوون، هەڵبگیرێن، واتە تەنیا واژۆیەک بەس نییە، بەڵکو دەبێت نیشانەکانی نەمانی گەمارۆکان ببینین".  گوتەبێژەکەی وەزارەتی دەرەوەی ئێران ئەوەی خستووەتەڕوو، کە دەبێت ئێران بە ئاسانی بتوانێت نەوت بفرۆشێت، پارەکەی وەرگرێتەوە و بیمە بکرێن، هەروەها بتوانێت دەستی بە پارە بلۆککراوەکانی رابگات.  ئەنتۆنی بلینکن، وەزیری دەرەوەی ئەمریکا پێشتر گوتبووی، سەرەتا دەبێت ئێران پابەندییەکانی بە رێککەوتنی ئەتۆمی جێبەجێ بکات، گوتیشی "تاوەکو گەیشتن بەو خاڵە، مەودایەکی زۆر هەیە".  ئەمریکا و وڵاتانی ئەوروپی دەڵێن، رێککەوتنی ئەتۆمی دەبێت ببێتە بناخەیەک بۆ رێککەوتن لەسەر پرسی دەستتێوەردانی ئێران لە ناوچەکە و بەرنامە مووشەکییەکانی ئێران.  محەممەد جەواد زەریف، وەزیری دەرەوەی ئێران رۆژی هەینی ٢٩ی کانوونی دووەمی ٢٠٢١ ئەوەی رەتکردەوە و گوتی "ئەو شتانە بە رێککەوتنی ئەتۆمییەوە زیاد ناکرێت".