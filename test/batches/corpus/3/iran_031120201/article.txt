سەعید خەتیبزادە، گوتەبێژی وەزارەتی دەرەوەی ئێران دەڵێ: وەزارەتی دەرەوە و باڵوێزخانەی ئێران لە پاریس دوای ئەوەی هەواڵی ئەو رووداوەیان پێگەیشت لەڕێی چاوپێکەوتن، نووسینی یاداشت، پەیوەندیی بەردەوام لەگەڵ بەرپرسانی پەیوەندیدار لە پاریس و ئەو  ناوچەیەی رووداوەکەی تێدا روویداوە، بە دواداچوونیان بۆ ناسینەوەی تەرمەکان، لێکۆڵینەوە لە هۆکاری رووداوەکە و ناسینەوەی تۆمەتبارانی رووداوەکە کردووە.  رۆژی سێشەممەی هەفتەی رابردوو خێزانێکی خەڵکی سەردەشتی رۆژهەڵاتی کوردستان، کە لە دایک و باوکێک و سێ منداڵیان پێکهاتبوون لە کاتی پەڕینەوە لە فەرەنساوە بۆ بەریتانیا لە دەریای مانشدا خنکان. لەو رووداوەدا دوو کەسی دیکەش، کە ئەوانیش سەردەشتین، بێسەروشوێنن.  پێشتر جەمشید پەرویزی، بەڕێوەبەری رۆژئاوای ئێران لە وەزارەتی دەرەوەی ئێران رایگەیاندبوو هاوکارەکانمان لە دەرەوەی وڵات لە ناسینەوەی تەرمەکان هاوکارییان کردووە، بەڵام پارەیان نییە بۆ گەڕاندنەوەی تەرمەکان بۆ ئێران.  کەسوکاری  رەسوڵ ئێراننەژاد کە سەرۆکی خێزانە خنکاوەکە بوو دەڵێن، هێنانەوەی تەرمەکان بۆ ئێران پارەیەکی زۆری دەوێت و ئەوان ناتوانن ئەو بڕە پارەیە دابین بکەن.  بنەماڵەی رەسوڵ ئێراننەژاد ویستبوویان بە قاچاخ بچنە بەریتانیا، بەگوتەی شایەتحاڵەکان، چونکە بەلەمەکەیان زیاتر لە توانای خۆی خەڵکی تێدا بووە، نوقم بووە.  سباستیان پیو، داوکاری ناوچەی دانکێرکی فەرەنسا دەڵێ: "گومانلێکراوێکیان دەستگیرکردووە" بەڵام یەکێک لە رزگاربووانی ئەو رووداوە دەڵێ: "ئەوەی گیراوە قاچاخچی نەبووە، ئەویش وەک ئێمە پەناخواز بووە و بە ناچاری بەلەمەکەی لێخوڕیوە".   بەگوتەی رزگاربووەکان، قاچاخچییەکان دوو کەسی خەڵکی سەردەشت بوون.  بەلەمەکە ٢٢ کەسی تێدا بووە و لەو ژمارەیە ٢١ کەسیان خەڵکی سەردەشت بوون. شارێک کە بەگوتەی کەمال حوسێنپوور، پەرلەمانتار، جگە لە سنوورەکان هیچ دەرفەتی دیکەی بۆ دابینکردنی بژێوی نییە، سنوورەکانیش ئێستا داخراون.  بەگوتەی نوێنەری سەردەشت هەر ئەمە بووەتە هۆی ئەوەی کە لە ماوەی پێنج مانگی رابردوودا زیاتر لە هەزار کەس کۆچ بکەن. لە شارێکدا کە ژمارەی دانیشتووانی نزیکەی ٧٠ هەزار کەسە.