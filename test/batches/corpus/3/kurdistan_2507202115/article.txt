لە شاری ئیلامیش خەڵک لە گۆڕەپانی سەعدی کۆبوونەوە، بەڵام هێزە ئەمنییەکان بڵاوەیان پێکردن. رۆژی شەممە خەڵک لە شاری تەورێز هاتنە سەر شەقامەکان و بۆ پشتیوانیی خەڵکی خوزستان دروشمیان گوتەوە؛ هێزە ئەمنییەکان هێرشیان کردەسەر خۆپێشاندەران و ژمارەیەکیان بریندار و ژمارەیەکیشیان دەستبەسەر کردن.  لە رۆژانی رابردوودا ناڕەزایەتی لە پارێزگاکانی تاران، ئیسفەهان، بوشێهر، کرماشان و لوڕستانیشدا بەڕێوەچوو. شەوی رابردوو بۆ دەیەمین شەو ناڕەزایەتی لە ژمارەیەک لە شارەکانی پارێزگای خوزستان بەڕێوەچوو.  بەپێی راپۆرتی چالاکڤانانی مافەکانی مرۆڤ، تاوەکو ئێوارەی رۆژی شەممە لە ناڕەزایەتییەکانی پارێزگاکانی خوزستان و لوڕستان نۆ کەس کوژراون و دەیان کەسی دیکەش برینداربوون؛ ژمارەیەکی زۆریش دەستبەسەر کراون، بەپێی راپۆرتی کۆمەڵەی چالاکڤانانی مافەکانی مرۆڤ، تاوەکو ئێستا ناسنامەی ١٠٢ کەسی بێسەروشوێنکراو ئاشکرا بووە.  ناڕەزایەتییەکانی خوزستان بەهۆی کەمیی ئاو و کارەبایە، دۆخێکی ئەمنی باڵی بەسەر پارێزگاکەدا کێشاوە، خزمەتگوزاریی ئینتەرنێت کێشەی تێکەوتووە، خەڵک دەڵێن، دەسەڵات دەیەوێت ئەوان بە ناچاری کۆچ بکەن.  بەشێک لە هۆکاری نەبوونی ئاو لە خوزستان بۆ گواستنەوەی ئاوی ئەم پارێزگایە بۆ پارێزگاکانی دیکەی ئێران دەگەڕێتەوە. کەریم حوسێنی، پەرلەمانتاری خوزستان دەڵێت "لە گواستنەوەی ئاودا گرنگی بە لایەنە کۆمەڵایەتی، ژینگەیی و زانستییەکان نەدراوە".  رۆژی رابردوو ڤیدیۆیەک بڵاوبۆوە کە دەگوترێت لەڕێگەی بۆڕییەکەوە ئاو بۆ کوێت دەگوازرێتەوە؛ هاووڵاتییەک دەڵێت، "ئەم بۆڕیەی کە دەیبینن لە بەنداوی دزی خوزستانەوە بەرەو کوێت دەچێت، ئاوی فێنکی پاڵێوراوی زۆر باش بەرەو کوێت دەچێت، هەڵبەت دوو هێڵە، یەکێکی دیکەشیان لەولاترەوەیە. خەڵک لێرە لە تینوێتیدا خەریکە دەمرن، بەڵام ئەم بۆڕیە گەورەیە بەرەو کوێت دەچێت".  بەڵام بەرپرسی رێکخراوی ئاوی خوزستان رەتیکردەوە ئاو بۆ کوێت بگوازرێتەوە؛ بەرپرسان هۆکاری کێشەی نەبوونی ئاو بۆ وشکەساڵی دەگەڕێننەوە.  لە رۆژانی رابردوودا هەندێک لە ئاوی بەنداوەکان بەردراونەتەوە، بەڵام درێژەکێشانی وشکەساڵی و بەتاڵبوونی بەنداوەکان ئەستەمە بتوانێت چارەسەرێکی هەمیشەیی بێت.  لە رۆژانی رابردوودا ژمارەیەک لە بەرپرسانی ئێران سەردانی خوزستانیان کردووە و جەختیان لەسەر چارەسەرکردنی کێشەی نەبوونی ئاو کردووەتەوە، بەڵام خەڵک هێشتا پێداگری لەسەر هەڵوێستی خۆیان دەکەن.