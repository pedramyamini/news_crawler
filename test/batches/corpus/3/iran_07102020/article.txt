رۆژی دووشەممە لە نزیک گوندی شێخ سڵەی سەر بە شاری سەلاسی باوەجانی، تێکهەڵچوون لەنێوان هێزەکانی سوپای پاسداران و هێزێکی چەکداردا روویداوە. لەو شەڕەدا عەلیڕەزا دارابی، یەکێک لە فەرماندەکانی سوپای ئەمیرولموئمینینی پارێزگای ئیلام کوژرا.  سوپای ئەمیرولموئمینینی پارێزگای ئیلام کوژرانی ئەم فەرماندەیەی پشتڕاست کردووەتەوە. ماڵپەڕی رێکخراوی رادیۆ تەلەفزیۆنی ئێرانیش بڵاوی کردووەتەوە کە ئەو پلەدارەی سوپای پاسداران لە تێکهەڵچوون لەگەڵ قاچاخچییەکاندا کوژراوە. عەلیڕەزا دارابی، خەڵکی شاری چەرداوڵ لە پارێزگای ئیلام بوو.  رۆژی شەممەش پلەدارێکی هێزەکانی پاراستنی سنووری ئێران بە ناوی محەممەد رەئوف رەزایی لە تێکهەڵچوونێکدا لە ناوچە سنوورییەکانی پاوە کەوتووەتە نێو رووبار و خنکاوە.  بەپێی هەواڵی راگەیاندنەکانی نزیک لە سوپای پاسداران، هێزەکانی پاراستنی سنوور هەوڵی کۆنتڕۆڵی سنوورەکانیان داوە، بەڵام تووشی تێکهەڵچوون بوون و محەممەد رەئوف رەزایی لەو کاتەدا کەوتووەتە نێو ئاوی سیراون و خنکاوە.  محەممەد رەئوف رەزایی ساڵی ١٩٩٨ لە گوندی مێرگ لە ناوچەی مایدەشتی سەر بە شاری کرماشان لە دایکبووە.  هێشتا روون نییە ئەو تێکهەڵچوونانە لەگەڵ چ گرووپ و لایەنێک بووە.