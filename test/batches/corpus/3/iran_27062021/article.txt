ڤاکسینەکە ناوی "نوورا"یە و ئەمڕۆ بە ئامادەبوونی حوسێن سەلامی، فەرماندەی سوپای پاسداران و سەعید نمەکی، وەزیری تەندروستیی ئێران، لە نەخۆشخانەی بەقیەتوڵڵای تاراندا پەردەی لەسەر لادرا.  دکتۆر ئەمانی، بەرپرسی پرۆژەی ڤاکسینی کۆرۆنای "نوورا" دەڵێ: "ئەم ڤاکسینە لە جۆری تێکەڵاوی - پرۆتینییە و بەپێچەوانەی ڤاکسینەکانی دیکە کاریگەریی زۆر باشی دەبێت دەکرێت بەئاسانی و بەربڵاوی بەرهەم بهێنرێت".  سوپای پاسداران بەهاری ساڵی رابردووش رایگەیاند، ئامرێکی داهێناوە، کە لە مەودای دوورەوە و زۆر بەخێرایی تووشبووانی ڤایرۆسی کۆرۆنا دەستنیشان بکات، بەڵام ئەم ئامێرە قەت کەڵکی لێوەرنەگیرا و قەتیش باسی نەکرایەوە.  بەپێی راپۆرتی راگەیاندنەکانی نزیک لە سوپای پاسداران، ڤاکسینی نوورا دوای ١٦ مانگ لێکۆڵینەوە، گەیشتووەتە ئەو قۆناخەی، کە لەسەر مرۆڤ تاقی بکرێتەوە.  پێشتر ئێران ڤاکسینێکی بە ناوی "کۆوبەرەکت" بەرهەمهێنا و ئێستا مۆڵەتی بەکارهێنانیشی وەرگرتووە. رۆژی هەینی سەیدعەلی خامنەیی، رێبەری ئێران رایگەیاند ئەو ڤاکسینەی وەرگرتووە.