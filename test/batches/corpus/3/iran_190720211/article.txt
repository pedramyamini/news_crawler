سەعید سەفاتیان، سەرۆکی ناوەندی کۆنترۆڵی مادە هۆشبەرەکانی سەر بە کۆڕی دەستنیشانکردنی بەرژەوەندییەکانی کۆماری ئیسلامیی ئێران دەڵێت: "نرخی مادە هۆشبەرەکان لە چاو رێژەی هەڵاوسان بەردەوام دادەبەزێت و لەڕێی تۆڕە کۆمەڵایەتییەکانەوە یان بە تەلەفۆنێک لە ماوەی حەوت خولەکەدا کەسێک دەتوانێت دەستی بە مادە هۆشبەرەکان رابگات".  بە گوتەی مەجید کەریمی، سەرۆکی پۆلیسی بەرەنگاربوونەوەی مادە هۆشبەرەکان، ساڵی رابردوو ٢ هەزار و ٥٠٠ ئەکاونت و پەیجی تایبەت بە فرۆشتنی مادە هۆشبەرەکانیان دەستنیشانکراون و رێکاری یاسایی بەرامبەریان گیراوەتەبەر و سڕدراونەتەوە.  سەعید سەفاتیان دەڵێت: "سیستەمی قاچاخ سوبسید (هاوکاری بە پارەی نەخت بۆ هەرزان راگرتنی نرخی شتێک) دەدات، بۆ ئەوەی نرخەکان بەرز نەبنەوە و بەم هۆیەشەوە داواکاریی بۆ مادەی هۆشبەر لە کۆمەڵگادا زیاتر ببێت".  بەپێی ئاماری ناوەندی بەرەنگاربوونەوەی مادەی هۆشبەر لە ئێران،  نزیکەی ٢ ملیۆن و ٨٠٠ هەزار کەس لەو وڵاتە ئاڵوودەی مادەی هۆشبەرن و نزیکەی یەک ملیۆن و ٦٠٠ هەزار کەسیش هەر بۆ خۆشی مادەی هۆشبەر بەکاردێنن.  فەرید بەراتی سەدە، بەڕێوەبەری پێشووی ناوەندی پەرەپێدانی رێگری لە مادە هۆشبەرەکان سەر بە رێکخراوی خۆشبژێویی ئێران، بە رۆژنامەی جیهانی سەنعەتی گوتووە، فرۆشیارانی مادە هۆشبەرەکان قەت رێگە نادەن نرخی مادە هۆشبەرەکان بەرزبێتەوە یان دابەزێت، بەڵکوو هەمیشە هاوسەنگیی لە نرخەکاندا رادەگرن بۆ ئەوەی کڕیارەکانیان لەدەست نەدەن.  بەگوتەی فەرید بەراتی سەدە، فرۆشیارەکانی مادە هۆشبەرەکان بۆ ئەوەی هاوسەنگی نرخەکان رابگرن، لەکواڵێتییان کەم دەکەنەوە و تاوەکوو ئێستاش لە پاراستنی هاوسەنگی لە بازاڕی مادە هۆشبەرەکاندا سەرکەوتوو بوون.  بەراتی سەدە باس لەوە دەکات  کۆرۆنا لە چەند رێگایەکەوە بووەتە هۆی بەرزبوونەوەی ژمارەی بەکارهێنەرانی مادە هۆشبەرەکان، لەلایەک دەنگۆی ئەوەی کە بەکارهێنەرانی مادە هۆشبەرەکان تووشی کۆرۆنا نابن، کە ئەمە راست نەبوو، لەلایەکی دیکەش بێکاری و خەمۆکی بەهۆی کۆرۆناوە.  فەرید بەراتی سەدە دەڵێت: "بەشێکی بەرچاوی ئەوانەی بەهۆی کۆرۆناوە بێکار بوون، روویان لە بەکارهێنانی مادە هۆشبەرەکان کرد".  شارەزایان دراوسێیەتی ئێران لەگەڵ ئەفغانستان وەک هۆکارێکی دیکە باس دەکەن، کە ژمارەیەکی زیاتری خەڵک روو لە بەکارهێنانی مادە هۆشبەرەکان دەکەن. ئەفغانستان گەورەترین بەرهەمهێنەری مادەی هۆشبەرە لە جیهان، ئێرانیش رێڕەوێکی گەورەی گواستنەوەی مادە هۆشبەرەکانە.  بەراتی سەدە دەڵێت بەپێچەوانەی ئەوەی دەگوترێت، هەمیشە رێژەیەکی زۆر کەمی ئەو مادە هۆشبەرە دەستی بەسەردا دەگیرێت، کە لە خاکی ئێرانەوە هەناردە دەکرێ.  مەجید کەریمی، سەرۆکی پۆلیسی مادە هۆشبەرەکان، دەڵێت: لە سێ مانگی ئەمساڵ (هەتاوی) ٣٠٠ هەزار کیلۆ مادەی هۆشبەرە دەستی بەسەردا گیراوە. بەگوتەی کەریمی، ساڵانە ٦ تاوەکوو ١٠ هەزار تۆن مادەی هۆشبەر لە سنوورەکانی رۆژهەڵاتی ئێرانەوە دابەش دەکرێت.  بەڵام فەرید بەراتی سەدە، دەڵێت ئەوەی پۆلیس دەستی بەسەردا دەگرێت، بەشێکی زۆر کەمی ئەو مادە هۆشبەرەیە، کە لە ئێراندا بازرگانی پێوە دەکرێت.  ئێران بۆ خۆیشی بازاڕێکی گەورەی بەکارهێنانی مادەهۆشبەرەکانە. رەزا تویسرکان مەنش، بەڕێوەبەری دەرمان و پشتگیری کۆمەڵایەتی لە ناوەندی بەرەنگاربوونەوەی مادە هۆشبەرەکان، چەند هەفتە لەمەوبەر گوتی: لە ئێراندا نزیکەی ٢ ملیۆن و ٨٠٠ هەزار کەس ئاڵوودەی مادە هۆشبەرەکانن و نزیکەی یەک ملیۆن و ٦٠٠ هەزار کەسیش بۆ خۆشی و کاتبەسەربردن مادەی هۆشبەر بەکاردێنن. بۆیە بەراتی سەدە دەڵێت: قاچاخی مادەی هۆشبەر لە ئێران بنبڕ ناکرێت.