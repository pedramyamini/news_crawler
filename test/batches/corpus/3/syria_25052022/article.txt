رۆژی چوارشەممە، ٢٥ - ٥ - ٢٠٢٢، ئاژانسی فەرمی سووریا (سانا) بەشێک لە ناوەڕۆکی نامەکەی بڵاوکردووەتەوەو  لە ناوەڕۆکەکەیدا هاتووە هێزەکانی داگیرکەری تورکیا نیازی "دروستکردنی ژمارەیەک کۆڵۆنیالیزم"ی لە سووریادا هەیە.  وەزارەتی دەرەوەی سووریا جەختی لەوە کردووەتەوە سووریا هەموو کارێک دەکات کە پێویست بێت بەپێی یاسا نێودەوڵەتییەکان لەپێناو نەهێشتنی ئەو "دوژمنکاریی و داگیرکاری و پاکتاوی رەگەزییە"ی تورکیا لەو وڵاتە دەیکات.  وەزارەتی دەرەوەی سووریا ئەوەشی روونکردووەتەوە: "ئەوەی رژێمی تورکیا لەسەر خاکی سووریا دەیکات کە بە ناوچەی ئارام ناودەبرێت کارێکی دوژمنکارانەیە و چالاکییەکی داگیرکەرانەیە و حکومەتی رەجەب تەیب ئەردۆغان لەرێگەیەوە دەیەوێت ناوچەیەکی تەقینەوە لە سووریا دروستبکات و بەردەوام بێت لە چاودێریکردن و پڕچەککردن و بەگەڕخستنی رێکخراوە چەکدارە تیرۆریستییەکان بۆ ئەوەی لە دژی گەلی سووریا بەکاریبهێنێت. "  وەزارەتی دەرەوەی سووریا ئەو کارەی تورکیا بە "جێبەجێکردنی سیاسەتی پاکتاوی رەگەزی" ناوبردووە و دەڵێت: "جۆرێکە لە کارە ناڕەواکان و پووچەڵن و هیچ رێوشوێنێکی یاسایی و واقیعییان نابێت و دەکرێت ئەو تاوانانە بە تاوانی جەنگ و دژی مرۆڤایەتی ناوببرێن".  ئەو نامەیەی وەزارەتی دەرەوەی سووریا دوای لێدوانێکی رەجەب تەیب ئەردۆغان هات کاتێک گوتی ئۆپەراسیۆنێکی نوێ لە دژی هێزەکانی سووریای دیموکرات لە رۆژئاوای کوردستان دەستپێدەکەن.  وەزارەتی دەرەوەی سووریا لەوبارەیەوە لەنامەکەیدا هۆشداریی دەداتە وڵاتان و کەسان و رێکخراوە ناحکومی و نێودەوڵەتییەکانی بەشدار لەو پلانەی تورکیا لە لێکەوتە یاساییەکانی تێوەگلان لە پارەدارکردنی ئەو پڕۆژە و بەرنامانەی، کە حکومەتی تورکیا لەسەر خاکی سووریا جێبەجێی دەکات و دەڵێت هەموو هەوڵێکی یاسایی دەدەن بۆ لێپرسینەوە لە تورکیا و داواکردنی قەرەبوو لەو رەفتارانەی لە سووریا هەروەها هەڕەشەی هەمان سزا لەهەموو ئەو لایەنانە دەکات، کە لەوبارەیەوە هاوکاریی تورکیا دەکەن.  بەپێی نامەکە وەزارەتی دەرەوەی سووریا هۆشداریی داوەتە بەرپرسانی بەڕێوەبەرایەتی خۆسەر بە بەدەستەوەدانی هیچ بیانوویەک بە رژێمی تورکیا بۆ پاساوهێنانەوە بۆ "سیاسەت و پلانە داگیرکارانییەکانی لە سووریا".   هەروەها داوای لە نەتەوەیەکگرتووەکان و هەموو وڵاتانی ئەندام کردووە بەدواداچوون بۆ ئەو پرسە بکەن کە بە"مەترسیدار" ناوی بردووە و بێدەنگ نەبن.