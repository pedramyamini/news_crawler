ئانتۆنی بلینکن، وەزیری دەرەوەی ئەمریکا لە کۆبوونەوەی لێژنەی پەیوەندییەکانی دەرەوەی ئەنجوومەنی نوێنەرانی ئەمریکا لە وەڵامی پرسیارێکدا سەبارەت بە گەڕاندنەوەی ١ ملیار دۆلار لە پارەی بلۆککراوی ئێران لە کۆریای باشوور گوتی: "ئەو هەواڵانەی لەو بارەوە بڵاوبوونەتەوە راست نین".  بەگوتەی بلینکن، تاوەکو ئەو کاتەی ئێران بە تەواوی پابەندی رێککەوتننامەی ئەتۆمی نەبێت، گەمارۆکانی لەسەر هەڵناگرن و ناتوانێت دەستی بە پارە بلۆککراوەکانیشی رابگات.  حکومەتی ئێران بڕی تەواوی پارە بلۆککراوەکانی ئاشکرا نەکردووە، بەڵام بەپێی هەواڵی میدیاکانی ئەو وڵاتە لانیکەم ١٨ ملیار دۆلاری لە چین، ٧ ملیار دۆلار لە کۆریای باشوور، ٥ ملیار دۆلاری لە عێراق بلۆککراوە. هەروەها لە وڵاتانی وەک ئەمریکا، کەنەدا، وڵاتانی ئەوروپا، ژاپۆن، هیندستان و عومانیش چەندین ملیار دۆلاری ئێران بلۆککراوە.