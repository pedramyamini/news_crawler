تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی لە گوتارێکدا لەبارەی دابەشکردنی پێکوتەی کۆرۆنا لە جیهاندا رایگەیاند، تاوەکو ئێستا ٢٥٠ هەزار کەس لە ئێران کوتراون، ئەوەش دەریدەخات کە هەڵمەتی کوتان بە پێکوتەی کۆرۆنا لەو وڵاتە بە خاوی دەچێتەپێش.  بەگوتەی ئەدهانۆم، بەرپرسانی تەندروستیی ئێران چاوەڕێی گەیشتنی کاروانی زیاتری پێکوتەی کۆرۆنا و هەروەها ئامادەبوونی پێکوتەی خۆماڵی دەکەن تاوەکو بتوانن تارادەیەک ژیان بگەڕێننەوە دۆخی ئاسایی.  بەپێی ئاماری وەزارەتی تەندروستی و ناوەندی کۆنترۆڵی کۆرۆنای ئێران، ئەو وڵاتە تاوەکو ئێستا زیاتر لە ١ ملیۆن ژەم پێکوتەی کۆرۆنای لە چین و رووسیا هاوردە کردووە. ئەم هەفتەیەش ناوەندی جیهانی دابەشکردنی پێکوتەی کۆرۆنا (کۆڤاکس) ٧٨٠ هەزار ژەم پێکوتەی ئاسترازێنکای رادەستی ئێران کرد.  شەپۆلێکی نوێی کۆرۆنا ئێرانی گرتووەتەوە کە لە میدیای وڵاتەکە بە "شەپۆلی چوارەم" ناوی دەهێندرێت. بەپێی ئاماری وەزارەتی تەندروستیی ئێران، تائێستا ٢,٠٠٦,٩٣٤ کەس لە ئێران و رۆژهەڵاتی کوردستان تووشی ڤایرۆسی کۆرۆنا بوون و ٦٣,٨٨٤ کەسیش بە ڤایرۆسەکە گیانیان لەدەستداوە.