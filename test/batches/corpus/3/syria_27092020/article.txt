ئەو راپۆرتەی نەتەوە یەکگرتووەکان کارێکی توێژینەوەیی هاوبەشی کۆمیسیۆنی ئابووری و کۆمەڵایەتیی نەتەوە یەکگرتووەکانە بۆ رۆژئاوای ئاسیا و ناوەندی توێژینەوەی زانکۆی سەینت ئەندروزی سکۆتلەندییە کە تێیدا باس لە بارودۆخی سووریا لەنێوان ساڵانی ٢٠١١ تاوەکو ساڵی ٢٠١٩ دەکات.   بەپێی ئامارەکانی راپۆرتەکە، هەشت ساڵ شەڕکردن لەو وڵاتە نیوەی زیاتری خەڵکی سووریای بێ ماڵ و حاڵ کردووە. بەڵام ئێستا ئەو زیانانە زیاترن، چونکە توێژینەوە لەسەر زیانەکان لە راپۆرتەکە تاوەکو ساڵی ٢٠١٩ ـی هەژمارکردووە.   ئەمە لەکاتێکدایە ساڵی ٢٠١٦ زیانەکانی سووریا بە ٢٥٩ ملیار مەزەندە دەکرا، بەڵام دوا سێ ساڵ زیانەکان گەیشتوونەتە ٤٤٢ ملیار و ٢٠٠ ملیۆن دۆلار. ٨٢ % ـی هەموو زیانەکانیش بەر سێکتەرەکانی وەک: خانووبەرە، ئاسایش، گواستنەوە، پەروەردە، کارەبا و تەندروستی کەوتوون.   زیانەکانی سووریا بەپێی راپۆرتەکەی نەتەوە یەکگرتووەکان:  - زیانی فیزیکی: ١١٧.٧ ملیار دۆلار  - زیانی بەرهەمی ناوخۆیی:  ٣٢٤.٥ ملیار دۆلار  بەراورد بە ساڵی ٢٠١٠ داهاتی نیشتیمانیی سووریا % ٥٤ کەمی کردووە. لە ٢٠١٠ قەبارەی هەناردەی سووریا ٨.٧ ملیار دۆلار بووە، بەڵام لە ٢٠١٨ دابەزیوە بۆ ٧٠٠ ملیۆن دۆلار.  بەپێی راپۆرتێکی سەنتەری توێژینەوەی سووری لە زانکۆی ئەندروز کە سێیەم کۆنترین زانکۆی سکۆتلەندایە،  ١١ ملیۆن و ٧٠٠ هەزار سووری ئێستا پێویستییان بە هاریکاریی مرۆییە.  - تاوەکو ئێستا ٥.٦ ملیۆن سووری لە وڵاتانی دەرەوە بوونەتە پەنابەر  - ٦.٤ ملیۆن کەس لە ناوخۆی سووریا ئاوارەبوون  - ٦.٥ ملیۆن کەس کێشەی نەبوونی خۆراکیان هەیە  - ٣ ملیۆن منداڵ ناتوانن بچنە قوتابخانە  شەڕی سووریا  کاریگەریی گەورەی دیموگرافی لەسەر سووریا داناوە. پێشبینی دەکرا لە دۆخێکی ئاساییدا ژمارەی دانیشتووانی سووریا لە سەرەتای ٢٠١٩ بگاتە سەرووی ٢٦ ملیۆن کەس، لەکاتێکدا ژمارەی دانیشتووانی ئێستای سووریا بەپێی هەڵسەنگاندنەکان نزیکەی ١٦.٩ ملیۆن کەسن، ئێستا نزیکەی ٦.٤ ملیۆن کەس پەنایان بۆ وڵاتانی دراوسێ یان وڵاتانی رۆژئاوایی بردووە.