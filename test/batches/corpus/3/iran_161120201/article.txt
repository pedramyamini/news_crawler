لە ساڵیادی دەستپێکردنی ناڕەزایەتییەکانی ساڵی رابردووی ئێران و رۆژهەڵاتی کوردستاندا، رێکخراوی لێبووردنی نێودەوڵەتی ماڵپەڕێکی بە ناونیشانی "کوژاندنەوەی ئینتەرنێت، کوشتنی بێدەنگ" کردەوە و زانیارییەکانی ٣٠٤ کەسی بڵاوکردووەتەوە کە لەو ناڕەزایەتییانەدا بە تەقەی هێزەکانی ئێران کوژراون.  هەروەها ماڵپەڕەکە کۆمەڵێک ڤیدیۆی پشتڕاستکراوەی تەقەکردنی راستەوخۆی هێزەکانی ئێرانیشی تێدا بڵاوکراوەتەوە.  لەنێو ٣٠٤ کوژراوەکەدا کە لێبووردنی نێودەوڵەتی وێنە و زانیارییەکانی بڵاوکردوونەتەوە، ٣٨ کەسیان لە رۆژهەڵاتی کوردستان کوژراون. زیاترین ژمارەی کوژراوەکان لە شاری کرماشان بووە کە ٢٤ کوژراوی لێ تۆمارکراوە.  هەروەها کوژرانی شەش کەس لە جوانڕۆ، پێنج کەس لە مەریوان و سێ کەسیش لە سنە پشتڕاستکراوەتەوە. لەنێو کوژراوانی رۆژهەڵاتی کوردستاندا لانیکەم دوو کەسیان تەمەنیان خوار ١٨ ساڵ بووە، کەسێکیشیان ژن بووە.  لێبووردنی نێودەوڵەتی داوا لە ئەنجوومەنی مافی مرۆڤی نەتەوە یەکگرتووەکان دەکات، میکانیزمێک بۆ لێکۆڵینەوەی زیاتر لە قوربانییانی ناڕەزایەتییەکان بدۆزێتەوە و رێوشوێنی دادگاییکردنی ئەو کەسانەی کە لە بڕیاردان و جێبەجێکردنی سەرکوتی ناڕازییاندا بەشداربوونە، بگرێتەبەر.