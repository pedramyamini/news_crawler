جێگرایەتیی سەرۆککۆماری ئێران بۆ کاروباری یاسایی لە بڵاوکراوەیەکدا کە دوای کۆبوونەوەی ئەمڕۆی کابینەکەی حەسەن روحانی بڵاوکراوەتەوە دەڵێت: "حکومەتی ئێران بڕیاری دا وەزارەتی رێگەوبان و بیناسازی، بە هاوکاریی وەزارەتە پەیوەندیدارەکانی دیکە، ١٥٠ هەزار دۆلار وەک قەرەبوو بداتە خێزانی هەر یەکێک لە قوربانیانی کەوتنە خوارەوەی فڕۆکەی ئۆکراینی".   کۆی گشتی ئەو پارەیەی کە ئێران دەبێت بیداتە کەسوکاری ئەوانەی لەو رووداوەدا گیانیان لەدەستدا دەگاتە ٢٦ ملیۆن و ٤٠٠ هەزار دۆلار.  بەپێی میدیا فەرمییەکانی حکومەتی ئێران ئەو پارەیە بەبێ جیاوازی دەدرێتە خێزانی قوربانیانی ئێرانی و بیانیی فڕۆکەکە. لە راگەیاندنی جێگرایەتی سەرۆککۆماری ئێران بۆ کاروباری یاساییدا هاتووە؛ ئەو بڕە پارەیە بەپێی لەبەرچاوگرتنی زیانەکە و بەگوێرەی مافە نێودەوڵەتییەکان دابینکراوە و لە زووترین کاتدا دەدرێتە خێزانی قوربانییان.  رۆژی ٢٠ی ئەم مانگە فرانسوا فیلیپ شامپاین، وەزیری دەرەوەی کەنەدا رایگەیاند ئەگەر لێکۆڵینەوەکان لە هۆکاری کەوتنە خوارەوەی فڕۆکە ئۆکرانییەکە تەواوبێت و ئەوان بە ئەنجامەکەی رازی نەبن، لە دادگای نێودەوڵەتی سکاڵا لەسەر ئێران تۆماردەکەن.  رۆژی ٨ی کانوونی دووەمی ٢٠٢٠، فڕۆکەیەکی گەشتیاریی ئۆکراینی کە لە ئێرانەوە گەشتیارانی دەگواستەوە بۆ کیێفی ئۆکراینیا، بە هەڵە لەلایەن سوپای پاسدارانی ئێران خرایە خوارەوە، بەو هۆیەوە سەرجەم سەرنشینەکانی کە بە ستافی  فڕۆکەوانیش ١٧٦ کەس بوون گیانیان لەدەستدا.