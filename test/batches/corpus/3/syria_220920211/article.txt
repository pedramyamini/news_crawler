عەلی حاسوود، کە هاووڵاتییەکی دانیشتووی گوندی عکێرشە باشووری رۆژهەڵاتی شاری رەققەی سووریایە، دوای ئەوەی لەسەر کار تووشی کێشەیەک دەبێت، لە کاتی گەڕانەوەی بۆ ماڵەوە ئاگر لە هەردوو منداڵەکەی بەردەدات، کە یەکێکیان تەمەنی یەک ساڵە و ئەوەی دیکەشیان پێنج ساڵانە.  برینی یەکێک لە منداڵە سووتاوەکان سەختە و بۆ چارەسەرکردن رەوانەی نەخۆشخانەیەکی دیمەشقی پایتەختی سووریا کراوە، منداڵەکەی دیکەش هەر لە رەققە چارەسەر دەکرێت.  نووسینگەی راگەیاندنی سەر بە ئەنجوومەنی سڤیلی رەققە بە (رووداو)ی راگەیاند: "بڕیارە سبەی پێنجشەممە نووسینگەی پاراستنی منداڵان لە دادگا سکاڵا لەسەر ئەو پیاوە تۆمار بکات".  ئەو پیاوە جگە لە سووتاندنی منداڵەکانی، بەهۆی کێشەیەکی کۆنەوە، هێرشی کردووەتە سەر دراوسێیەکی و برینداری کردووە.