به‌گوێره‌ی راگه‌یێندراوه‌كه، ئه‌و هێرشانه له "دۆخێكی زۆر گرنگ و هه‌ستیاردا" دەکرێن، له‌و كاته‌ی كۆمه‌ڵگه‌ی نێوده‌وڵه‌تیی بانگه‌شه‌ی وه‌ستاندنی شه‌ڕ و پێكدادان له هه‌موو جیهان ده‌كه‌ن به‌هۆی بڵاوبوونه‌وه‌ی په‌تای كۆرۆنا، له‌لایه‌كی دیكه‌شه‌وه له ژێر رۆشنایی لێكگه‌یشتنی ئه‌مریكی - توركی - رووسی له‌باره‌ی دۆخی باكوور و رۆژهه‌ڵاتی سووریا دوای ئه‌وه‌ی به‌ڕێوه‌به‌رایه‌تیی خۆسه‌ر له‌گه‌ڵ هه‌ردوولایه‌نی ئه‌مریكی و رووسی هاوئاهه‌نگیكرد بۆ نه‌هێشتنی پاساوه ناڕه‌واكانی توركیا و كشاندنه‌وه‌ی هێزه‌كانی هه‌سه‌ده بۆ مه‌ودایه‌كی دیاریكراو له سنووره‌كان.   به‌ڕێوه‌به‌رایه‌تیی خۆسه‌ر راشیگه‌یاند، وێڕای ئه‌و رێككه‌وتنه‌ی توركیا له‌گه‌ڵ ئه‌مریكا و رووسیا، به‌ڵام پێشێلكارییه‌كان هیچ كات نه‌وه‌ستاون له‌لایه‌ن چه‌ته‌كان و به‌هه‌موو شێوه‌یه‌ك خه‌ڵكی سڤیل و گوند و دێهاته‌كان ده‌كه‌نه ئامانج و به‌هۆیه‌وه منداڵ و ژنانی بێتاوان ده‌بنه قوربانی، ئه‌مه جگه له زیانی ماددی كه به‌ناوچه‌كان كه‌وتووه و ده‌كه‌وێت.   هه‌روه‌ها هاتووه، ئێمه له به‌ڕێوه‌به‌رایه‌تیی خۆسه‌ر له باكوور و رۆژهه‌ڵاتی سووریا به تووندترین شێوه سه‌ركۆنه‌ی ئه‌و هێرشانه‌ی چه‌ته‌كان به پشتیوانیی راسته‌وخۆی توركیا ده‌كه‌ین و بانگهێشتی سه‌رجه‌م لایه‌نه چاودێره‌كان ده‌كه‌ین له‌سه‌رووی هه‌موویانه‌وه رووسیا  ئه‌مریكا بۆ ئه‌وه‌ی ئه‌رك و به‌رپرسیارێتییان جێبه‌جێ بكه‌ن و رۆڵ بگێڕن به راگرتنی پێشێلكارییه‌كانی توركیا.   به‌ڕێوه‌به‌رایه‌تیی خۆسه‌ر داوا لە نه‌ته‌وه یه‌كگرتووه‌كان، دامه‌زراوه نێوده‌وڵه‌تییه‌كان، رێكخراوی مافی مرۆڤ و رێكخراوه یاساییه په‌یوه‌ندیداره‌كان ده‌كات رێگری له چەتەکانی سەر بە توركیا بكه‌ن له درێژه‌دان به‌م پێشێلكارییانه كه پێشتریش كۆمیسیۆنی مافه‌كانی مرۆڤی نه‌ته‌وه یه‌كگرتووه‌كان له راپۆرتێكیدا ئاماژه‌ی پێداوە.