بەگوێرەی ئامارەکانی ئەو ئاژانسەی نەتەوە یەکگرتووەکان، لە کۆتایی ساڵی ٢٠١٩ دا، واتە پێش بڵاوبوونەوەی ڤایرۆسی کۆرۆنا و سەپاندنی سزای قەیسەر، ژمارەی ئەو کەسانەی کە هەڕەشەی نەمانی خۆراکیان لەسەربوو، حەوت ملیۆن و ٩٠٠ هەزار کەس بوون، بەڵام لە مانگی ئایاری ئەمساڵ ژمارەکە بەرزبووەوە بۆ نۆ ملیۆن و ٣٠٠ هەزار کەس، ئەوەش بەهۆی بەرزبوونەوەی نرخی پێداویستییەکان و بڵاوبوونەوەی پەتاکە لە لایەکی دیکە.  نەتەوە یەکگرتووەکان باس لەوە دەکات، بەشی هەرە زۆری دانیشتووانی سووریا لە هەژاریدا دەژین و نرخی خۆراک دوو هێندەی ساڵی رابردوو لەو وڵاتەدا بەرزبووەتەوە.  لە هەمان کاتدا، ناوچەکانی ژێر دەسەڵاتی حکومەتی سووریا رووبەڕووی نەمانی سووتەمەنی بوونەتەوە، هەروەها نرخی لیرەی سووری دابەزینی پێوانەیی تۆمارکردووە لە بەرامبەر دراوە بیانییەکانی دیکەدا.  دیمەشق لە بەرامبەر خراپبوونی ئابوورییەکەیدا لۆمەی سزاکانی ئەمریکا و یەکێتیی ئەوروپا دەکات، بەڵام شرۆڤەکارە ئابوورییەکان ئاماژە بەوە دەکەن کە هۆکاری دیکەش بەشدارن لە داڕماندنی ئابووریی ئەو وڵاتە، لەنێویاندا قەیرانی ئابووریی لوبنانی دراوسێی ئەو وڵاتە.  جگە لە هەژاری و قەیرانی مرۆیی، جەنگی نۆ ساڵەی سووریا بووەتە هۆی کوژرانی زیاتر لە ٣٨٠ هەزار کەس و دەربەدەربوونی ملیۆنان کەس.