سەردار محەممەد باقرزادە، فەرماندەی کۆمیتەی گەڕان بەدوای بێسەروشوێنبووان لە فەرماندەیی گشتیی هێزە چەکدارەکانی ئێران، لە ساڵیادی کوژرانی قاسم سولەیمانی چۆنیەتیی بەخاکسپاردنەکەی ئاشکرا دەکات و دەڵێت: ئەو شەوەی کە ئێمە دۆخی تەرمەکانمان تاوتوێ دەکرد دۆخێکی تایبەتمان هەبوو، ئەندامانی جەستەیان (قاسم سولەیمانی و ئەبو مەهدی موهەندیس و ٧ لە کوژراوەکانی دیکە) تێکەڵاوببوون و دەبوایە ئەو ئەندامانەی کە پارچە پارچەبوون کۆمان بکردنایەتەوە و لەگەڵ پەیکەری سەرەکیی تێکەڵمان بکردنایە. بەشێک لە ئەندامانی جەستەیان زۆر پارچە پارچە ببوون. جەستەی حاجی قاسم ببووە ٥ پارچە و دەبوو هەموومان پێکەوە دابنایە".  باقرزادە بە ئاماژەدان بەوەی بە پشکنینی DNA توانیویانە ئەبو مەهدی موهەندیس و قاسم سولەیمانی و کوژراوەکانی دیکە لێک جیابکەنەوە گوتی "شەوێک پێش رێوڕەسمەکە کە دەبوایە تەرمەکان بۆ نوێژی مردوو بە ئیمامەتی "حەزرەتی ئاغا (عەلی خامنەیی)" لە زانکۆی تاران ئامادە بکرانایە، بەهیچ شێوەیەک بەهۆی پارچە پارچەبوونی تەرمەکان نەماندەتوانی بیان شۆرین، تەرمەکانمان بەشێوەی تەیمووم کفن کردن و ئامادەمان کردن و لەنێو دارە مەیتمان دانان".  سەردار باقرزادە دەڵێت "من ئەو رۆژە لە خودا و لە خودی شەهید سولەیمانیم داواکرد، هەلێک بڕەخسێت و بگەمە خزمەتی حەزرەتی ئاغا، لەبەر ئەوەی لەو قەرەباڵخییە نەدەکرا بگەمە خزمەتیان. حەزمدەکرد بڕۆم و راپۆرتێک لە دۆخی تەرمەکان بدەمە خزمەتی. بەشێوەیەکی موعجیزەیی گەیشتمە خزمەتی حەزرەتی ئاغا. پێش ئەوەی نوێژ دەستپێبکات و ئاغا بگاتە شوێنی مەبەست، بۆ چەند خولەکێک راوەستا، چەندین کەسایەتیی حکومی و سەرۆکایەتیی هەرسێ دەسەڵاتەکەی ئێران، ئیسماعیل هەنییە، فەرماندە باڵاکانی سوپا بەتایبەت سەردار سەلامیش لەوێ بوون".  باقرزادە لەبارەی گفتوگۆکەی لەگەڵ عەلی خامنەیی رێبەری ئێران دەڵێت "چوومە پێشەوە و سڵاوم کرد و دەستیم ماچکرد، پێمگوت ئاغا ئێمە شەوی رابردوو دەستمانکرد بە ئامادەکردنی تەرمی شەهیدەکانمان، بەڵام نەدەکرا بیانشۆرین، تەنیا تەیموممان بۆ کردوون، هەموو شتێکمان پێبوو بەڵام لە ئامادەکردنیان زۆر ئازارمان بینی، بەو مانایەی کە زۆر بە سەختی توانیمان تەرمەکان رێکوپێک بکەین. ئەندامانیان پارچە پارچەبوون و کۆمانکردنەوە بۆ ئەوەی بتوانین هەموویان و بەجیا جیا لە یەک دارە مەیت کۆبکەینەوە".  لەبارەی تەرمەکەی سولەیمانییەوە سەردار باقرزادە دەڵێت "شەهید سولەیمانی سەری نەبوو، بەشێک لە شانی مابوو، بەشێک لە قوولەپێی قاچی بەرەو خوار و دەستی مابوو. هەموو ئەمانەش پارچە پارچە بوون".   لە وەڵامدا عەلی خامنەیی فەتوایەکی بۆ دەرکردوون و بە سەردار باقرزادەی گوتووە "ئێوە کەوتوونەتە زەحمەتەوە، ئەمانە شەهیدی مەیدانی شەڕ بوون، بەو مانەیە کە شۆردنی تەرم و کفنیان ناوێ". بەپێی فەتواکەی عەلی خامنەیی ئەوانەی کە لە مەیدانی شەڕ دەکوژرێن شەهیدی مەیدانی شەڕن و شۆردن و کفنیان ناوێ.  فەتواکەی خامنەیی لەکاتێکدا بووەتە جێی سەرسووڕمانی فەرماندەکانی سوپای پاسداران کە قاسم سولەیمانی و ئەبو مەهدی موهەندیس لە نزیک فڕۆکەخانەی بەغدا کوژراون و بەکارهێنانی "شەهیدی مەیدانی شەڕ" بۆیان پیشینەی نەبووە. باقر زادە دەڵێت "ئەو فەتوایە بۆ قاسم سولەیمانی و هاوڕێکانی نیشانەی جێگە و پێگەیانە و ئەوە دەگەیێنێت کە شەهید قاسم سولەیمانی لە هەر شوێنێک لە عێراق، سووریە، لوبنان و یان هەرشوێنێکی وڵاتانی ئیسلامی لەلایەن دووژمنەوە هێرشی بکرێتە سەر ئەوە مەیدانی شەڕە و ئەوەش هۆکارە بۆ ئەوەی فەتوایەکی تایبەتی بۆ بدرێت و سنووری فەتواکانی بۆ بگۆڕدرێت".