ناوەندی ئاماری ئێران دەڵێت، لە ٦٢ ملیۆن و ٧٠٠ هەزار دانیشتووی ئەو وڵاتە کە تەمەنیان لە ١٥ ساڵ زیاترە، ٤١.٤ % لەڕووی ئابوورییەوە چالاکن. نزیکەی ٢٣ ملیۆن و ٧٠٠ هەزار کەس کاریان هەیە و ٢.٢ ملیۆن کەسیش بێکارن. بەشی هەرەزۆری بێکارەکان تەمەنیان لەنێوان ١٥ بۆ ٣٥ ساڵە. ئەوانەشی کە کاریان هەیە نزیکەی ٤٩ % لە بەشی خزمەتگوزاری کار دەکەن. زیاتر لە ٣٣ % لە پیشەسازی و نزیکەی ١٨ % لە کەرتی کشتوکاڵدا چالاکن. جگە لە کشتوکاڵ، هەلەکانی کار لە دوو بوارەکەی دیکەدا، لە پارێزگاکانی رۆژهەڵاتی کوردستان کەمترن لە ئاستی مامناوەندیی ئێران.  بەپێی ئەو ئامارانەی کە دامەزراوەی فەرمیی وەکو ناوەندی ئامار و ناوەندی لێکۆڵینەوەکانی پەرلەمانی ئێران بڵاوی دەکەنەوە، رێژەی ئەو کەسانەی کە لەژێر هێڵی هەژاریدان لە ٥٠ % نزیکبووەتەوە. تاوەکو ساڵی رابردوو ئەو رێژەیە لەنێوان ٢٣ % بۆ ٤٠ % بوو. حکومەتی ئێران داهاتی کەمتر لە ٤ ملیۆن و ٥٠٠ هەزار تمەنی وەکو هێڵی هەژاری دیاریکردووە، بەڵام ئەنجوومەنی باڵای کار دەڵێت، هەر خێزانێکی ٤ کەسی ئەگەر مانگانە لە نزیکەی ١٠ ملیۆن تمەن کەمتر داهاتی هەبێت، لەژێر هێڵی هەژاریدایە. بەوەش رێژەی ئەوانەی لەژێر هێڵی هەژاریدان دەگاتە سەرووی ٨٠ % یش.  زیاتربوونی رێژەی خەڵکی هەژار و کەمداهات لە ئێران لەکاتێکدایە، کە لە ساڵی ٢٠٢٠ سامانی سەرمایەدارانی ئێران زیاتر بووە لە ساڵانی پێشتر. بەپێی راپۆرتی گۆڤاری ئابووریی فۆربەس، لە ساڵی ٢٠٢٠ سامانی ملیۆنەرەکانی ئێران ٢٤.٣ % زیادیکردووە کە زۆر زیاتربووە لە ئاستی جیهانی.