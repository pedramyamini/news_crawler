تەنیا لە شاری تاران رێژەی دزیکردن بەراورد بە ساڵی رابردوو ٧٩ % زیادیکردووە و بەرپرسانی پۆلیسی ئێران باری خراپی ئابووری بە هۆکاری بەرزبوونەوەی ئاماری دزی دەزانن.  حوسێن رەحیمی، فەرماندەی گشتیی پۆلیسی تاران دەڵێت "بەگشتی دزییە وردەکان زیادیکردووە، ئەویش هۆکاری خۆی هەیە. کێشە ئابوورییەکان، بێکاریی گەنجان و چەندین هۆکاری دیکە. بەڵام ئێمە لە بەشی تاوانە کۆمەڵایەتییەکاندا بەرپرسی روودانی ئەو تاوانانە نین، دەزگاکانی دیکەی حکومەت لەو بوارەدا بەرپرسن. ئێمە لە دۆزینەوە و دەستگیرکردنی تاوانباران بەرپرسین".  بە گوتەی بەرپرسانی پۆلیسی ئێران ١٠ % بۆ ٢٠ % ی دۆسیەکانی دزیکردن، لەو جۆرە دزییانەن کە بە دزیکردنی چەکدارانە ناودەبرێن. ئەم جۆرە دزیکردنە ساڵانی پێشووتریش هەبووە و بەشێکی زۆری دزەکان دەستگیردەکرێن.  بەڵام ئەو دزییانەی کە بە دزیکردنی یەکەمجار ناوی دەرکردووە، ئەمساڵ لەدوای سەرهەڵدانی کۆرۆناوە ئاماریان زیادیکردووە. بەپێی ئامارە فەرمییەکانی پۆلیسی ئێران، ئەم جۆرە دزانە ئەوانەن کە بۆ یەکەمجاریانە دزی دەکەن، رێژەشیان ٦٠ % بەرزبووەتەوە و یەک لەسەر ٣ی دۆسیەکانی دزیکردن پێکدێنن.  محەممەد قەنبەری، فەرماندەی پۆلیسی تاوانەکانی تاران دەڵێت "رەنگە ئاماری ئەوەمان نەبێت کە کەسێک بۆ یەکەمجار دزیی کردبێت و بەردەوامبێت لەسەری، بەڵام ئەوانەی یەک جار دێن دزییەک دەکەن و ئیدی دووبارەی ناکەنە، رەنگە ٢٠ % بۆ ٣٠ % ی دۆسیەکان پێکبێنن".  لە رۆژهەڵاتی کوردستانیش رێژەی دزی بەراورد بە ساڵانی رابردوو ٣٠ % زیادیکردووە و تەنیا لە شەش مانگی سەرەتای ئەمساڵی هەتاویدا، زیاتر لە حەوت هەزار دۆسیەی دزیکردن تۆمارکراوە کە زۆرترینیان لە دوو پارێزگای کرماشان و سنە بوون.  پسپۆڕانی کۆمەڵایەتی، بەرزبوونەوەی رێژەی دزیکردن گرێدەدەن بە رێژەی بێکاری و هەڵاوسان و باس لەوە دەکەن کە ئەو پارێزگایانەی لەڕووی زۆریی رێژەی بێکاری و هەڵاوسان لە پلەکانی یەکەمدان، رێژەی دزیکردنیش تێیاندا بەرزبووەتەوە. پارێزگاکانی رۆژهەڵاتی کوردستان، بەردەوام لە پلەکانی یەکەم تاوەکو دەیەمی ئاماری ساڵانەی هەڵاوسان و بێکاریدان، ئەمەش هۆکاری سەرەکیی بەرزبوونەوەی رێژەی دزیکردنە لەو پارێزگایانە.