سەعید نمەکی، وەزیری تەندروستیی ئێران رایگەیاند "لە کۆمپانیای سپوتنیکی رووسی کە بڕیاربوو پێکوتە بکڕین و هاوردەی بکەین، هەرچەندە زۆر کەس هاتن و رەخنەیان لێگرتین، بەڵام بەو گوتارە پسپۆڕانەیدا کە لەسەر پێکوتەکە بڵاوبووەتەوە، بڕیارەکە جێبەجێ دەکەین. سیاسەتی ئێمە ئەوەیە کە دەبێت لە چەند وڵاتی جێ متمانەی جیهان تاقیکردنەوەی لێکرابێت و ئاستی پزیشکیی پێویستی بەدەستهێنابێت".  ئێران سەرەتا رایگەیاند، لە کۆمپانیای فایزەر و کۆمپانیا دانپێدانراوەکانی دیکە پێکوتەی کۆرۆنا دەکڕێت، بەڵام دوای ئەوەی ئەمریکا رێگەیدا بەشێک لە پارە بلۆککراوەکانی لە کۆریای باشوور بۆ کڕینی پێکوتە ئازاد بکرێن، عەلی خامنەیی گوتی، متمانەی بە کۆمپانیا ئەمریکی و بەریتانییەکان نییە و هاوردەکردنی پێکوتەی ئەو وڵاتانەی قەدەخە کرد. ئەوەش بووە هۆی ئەوەی حکومەت بیر لە کڕینی پێکوتەی وڵاتانی دیکەی وەکو رووسیا، چین و هیندستان بکاتەوە.  عەلی رەبیعی، گوتەبێژی حکومەتی ئێران دەڵێت "بڕیارمانداوە لە وڵاتانی چین، هیندستان و رووسیاوە ڤاکسین بکڕین، هەنگاوی باشیشمان بۆ ناوە، لە نووسینی گرێبەستەوە تاوەکو دانی پارەی ڤاکسینەکان، هەموو شتێک بۆ هاوردەی پێکوتەی دژە کۆرۆنا ئامادەیە".  کڕینی پێکوتەی کۆرۆنای رووسی لە ئێران دەنگدانەوەی زۆری هەبووە. سەرۆکی کۆمیسیۆنی تەندروستیی پەرلەمان و ژمارەیەک لە شارەزایانی پزیشکی و تەنانەت ئەندامێکی ناوەندی باڵای بەرەنگاربوونەوەی کۆرۆنای ئێرانیش رایانگەیاندووە، بەهۆی ئەوەی رێکخراوی تەندروستیی جیهانی پێکوتەی رووسیی پەسند نەکردووە، ئامادە نین پێکوتەکە بەکاربهێنن، بەڵام حکومەت و وەزارەتی تەندروستیی ئێران سوورە لەسەر بەکارهێنانی ئەو پێکوتەیە. دواهەمین کاردانەوەش، نامەیەکی ٩٨ ئەندامی کۆڕی گشتیی رێکخراوی پزیشکانی ئێران بۆ حەسەن رووحانی بوو کە بە فەرمی داوای نەکڕینی پێکوتەی سپوتنیکی رووسیی کردبوو.  لە نامەکەیاندا بۆ رووحانی هاتووە "هیچ بەڵگەیەکی زانستیی روون لەسەر قۆناخەکانی بەرهەمهێنانی پێکوتەی سپوتنیکی رووسی بەدەستەوە نییە. ئاساییە کۆمەڵگەی پزیشکیی ئێران، دوای یەک ساڵ هەوڵدان بۆ کۆنترۆڵکردنی پەتای کۆرۆنا، چاوەڕێی کڕینی ڤاکسینێکی زانستیی جێ متمانەی جیهانی بێت. پێکوتەی رووسی لەلایەن هیچ سەرچاوەیەکی زانستیی بڕواپێکراوی جیهانییەوە پشتڕاست نەکراوەتەوە، تەنانەت لەلای هەندێک لە پسپۆڕانی وەزارەتی تەندروستیش، گومانی لەسەرە".  ئەو نامەیە و کاردانەوەکانی دیکەی بەشێک لە پسپۆڕان و بەرپرسانی ئێرانی، بووە هۆی ئەوەی سەعید نمەکی، وەزیری تەندروستیی ئێران وەڵام بداتەوە و رایگەیاند "ئەمە چ بیرۆکەیەکی خراپە کە پسپۆڕانی ئێمە تووشی بوون، دەڵێن پێکوتەی رووسی بەکارناهێنن، دەی بەکاری مەهێنن. بە کوێریی چاوی ئێوە، ئەو پێکوتە دەکڕین و لە پێشیشەوە خۆمان و بنەماڵەکانمان بەکاری دەهێنین".  ئێستاش لێکۆڵینەوە مەیدانییەکانی هەندێک لە میدیاکان باس لەوە دەکەن لەم بارودۆخەی ئێستای کۆرۆنا لە ئێران، ئەگەری ئەوە هەیە کە زۆربەی خەڵک ئامادە نەبن، پێکوتەکە بەکاربهێنن. بەتایبەت ئەوەی کە ژمارەی رۆژانەی مردنی تووشبووانی کۆرۆنا لە ئێران کەمبووەتەوە بۆ دەوروبەری ٨٠ کەس.