ئەم لێدوانانەی عەباس عەلی کەدخودایی لە کاتێکدایە کە هەفتەی رابردوو لە ماوەی پێنج رۆژدا، زیاتر لە ٥٩٠ بەربژێر ناوی خۆیان تۆمارکرد، ئەو ژمارەیە زۆر لەو هەزار و ٦٣٠ کەسە کەمترە کە ساڵی ٢٠١٧ خۆیان بەربژێرکردبوو.   ناوەندی راپرسیی خوێندکارانی ئێران کە دەزگایێکی راپرسیی حکومییە، هۆشداریی داوە کە رێژەی بەشداریکردنی دەنگدەران لە هەڵبژاردنی سەرۆکایەتیی ئەمجارەی ئێراندا لە ٣٩ %  تێپەڕنەکات، کە ئەوەش نزمترین رێژە دەبێت لەوەتەی شۆڕشی ئیسلامیی ساڵی ١٩٧٩ ـەوە تۆمارکرابێت.   بەڵام کەدخودایی دەڵێت "هەبوونی بەربژێرانی فرەلایەن دەتوانێت رێژەی بەشداریکردنەکە بەرزبکاتەوە. "   ئەنجوومەنی پاراستنی دەستووری ئێران کە لە ١٢ ئەندام پێکدێت، هەڵسەنگاندن بۆ بەربژێرەکان و ئەو پڕۆژەیاسایانەش دەکات کە لە لایەن پەرلەمانی وڵاتەکەوە پەسەنددەکرێن.   هەرچەندە نیوەی ئەندامانی ئەنجوومەنەکە لە لایەن ئایەتوڵڵا عەلی خامنەیی، رێبەری باڵای کۆماری ئیسلامیی ئێرانەوە دامەزرێنراون، دامەزراوەکە لە ژێر چاودێریی پیاوە ئایینیە تەمەن ٨٢ ساڵانەکە هەڵسەنگاندن بۆ هەموو بەربژێرەکان دەکات و بڕیاریان لەسەردەدات.   لە ئێران، ئەو کەسانەی کە خۆیان بەربژێر کردووە سەر بە کۆمەڵێک لایەنی سیاسیی خاوەن ئاراستەی جیاجیان: هەندێکیان سەر بە لایەنی نەریتخوازن کە دەیانەوێت درێژە بە بەرنامەی ئەتۆمیی وڵاتەکەیان بدەن، بەشێکی دیکەیان بە میانڕەو دەناسرێن کە دەیانەوێت درێژە بە "ئەمری واقع" بدەن و ئەوانی دیکەش ریفۆڕمخوازەکانن کە ئامانجیان گۆڕینی دەسەڵاتی ئایینییە.   ئەوانەی کە داوادەکەن گۆڕانکاریی ریشەیی لە وڵاتەکەیاندا بکرێت، باس لەوە دەکەن کە لە لایەن ئەنجوومەنی پاراستنی دەستوورەوە تەنانەت رێگەیان پێنادرێت خۆشیان بەربژێر بکەن. ئەمە وێڕای ئەوەی کە کەدخودایی جەخت لەوە دەکاتەوە رەخنە ئاگرینەکانی بەربژێرەکان وا لە ئەندامانی ئەنجوومەنەکە ناکات لایەنگیری بکەن.   کەدخودایی دەڵێت: "ئەنجوومەنی پاراستنی دەستوور هەرگیز هەڵسەنگاندن بە تەنیا لەسەر بنەمای ئەو راگەیێنراوانە بۆ توانای بەربژێرەکان ناکات کە رەخنە و ناڕەزایی لەخۆدەگرن، بەتایبەتیش رەخنەی زارەکی. "  ئەمە لە کاتێکدایە کە مەحمود ئەحمەدی نەژاد، سەرۆکی پێشووی ئێران هەڕەشەی ئەوەی کردووە ئەگەر ئەنجوومەنی پاراستنی دەستوور بەربژێرکردنەکەی رەتبکاتەوە ئەوا دەست بە هەڵمەتێکی گەورە دەکات بۆ بایکۆتکردنی هەڵبژاردنەکان.   ساڵی ٢٠١٧، دوای ئەوەی کە ئەحمەدی نەژاد هۆشدارییەکانی خامنەیی بۆ خۆبەربژێرنەکردنەوەی پشتگوێخستن، ئەنجوومەنی پاراستنی دەستوور رێگەی نەدا خۆی بەربژێر بکات.   ئەمجارە، خامنەیی راستەوخۆ هیچ لێدوانێکی لەسەر خۆپاڵاوتنی ئەحمەدی نەژاد نەبووە.   یەکێکی دیکە لە بەربژێرانی ئەمجارە، ئیبراهیم رەئیسییە کە ساڵی ٢٠١٧ لە بەرامبەر حەسەن رۆحانی، سەرۆککۆماری ئێستای ئێران شکستی هێنا.   لە ساڵی ٢٠١٨ ـەوە، واتە دوای کشانەوەی ئەمریکا لە رێککەوتنی ئەتۆمی لە لایەن دۆناڵد ترەمپەوە، ناڕەزایی خەڵکی ئێران لە دژی حەسەن رۆحانی زیادیکردووە.   عەلی عەباس کەدخودایی باس لەوە دەکات هەفتەی رابردوو نزیکەی ٤٠ ژن ناوی خۆیان بۆ بەشداریکردن لە کێبڕکێی سەرۆکایەتی کۆماریی ئێراندا نووسیوە، بەڵام ئومێدی پەسەندکردنیان لە لایەن ئەنجوومەنی پاراستنی دەستوورەوە نییە، چونکە دەستووری ئێران وشەی "رجل"ی بۆ وەسفکردنی بەربژێر بەکارهێناوە کە بە واتەی پیاو دێت، کەواتە هیچ ژنێک ناتوانێت خۆی بۆ پۆستی سەرۆکایەتیی کۆماری ئێران بەربژێر بکات.   بەشێک لە چالاکڤانان پێیانوایە، یەکێکی دیکە لە واتاکانی ئەو وشەیە بریتییە لە "کاربەدەستی دەوڵەت" کە دەتوانرێت بۆ پیاو و ژنیش بەکاربێت، بۆیە دەڵێن دەبێت بەربژێرانی ژنیش وەربگیرێن.   لە هەڵبژاردنە پەرلەمانیی ساڵی ٢٠٢٠ ـدا، رێژەی بەشداریکردن تەنیا ٤٢.٥ %  بوو، کە ئەوەش کەمترین رێژە بوو لەوەتەی شۆڕشی ئیسلامیی ساڵی ١٩٧٩ ـەوە تۆمارکرابێت.   لە هەڵبژاردنی خولی رابردووی سەرۆکایەتی کۆماریب ئێراندا رێژەی بەشداریکردن  ٧٣ % بوو.   ئامارەکانی حکومەتی ئێران پیشانیدەدەن کە ٥٩ ملیۆن و ٣٠٠ هەزار کەس مافی دەنگدانیان لە هەڵبژاردنەکانی ١٨ حوزەیراندا دەبێت.   کەدخودایی دەڵێت هەموو لایەنێک هیوای ئەوە دەخوازێت کە رێژەی بەشداریکردن لە هەڵبژاردنەکەدا بەرزبێت، بەڵام "لە رووی یاساییەوە، کەمیی رێژەی بەشداریکردن هیچ کێشەکی یاسایی دروستناکات. "