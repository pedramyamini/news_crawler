ئەلێکساندەر لاڤرێنتیڤ، نێردەی تایبەتی ڤلادیمیر پووتین، سەرۆکی رووسیا بۆ کاروباری سووریا بە ئاژانسی هەواڵی ئیتەرتاسی وڵاتەکەی راگەیاند، مۆسکۆ پێیوایە شەڕی دژی پاشماوەکانی داعش لە "باکووری رۆژهەڵاتی سووریا" وایکردووە ئەمریکا لەو ناوچەیە بمێنێتەوە، بەڵام ئەو مانەوەیە زیادەیە.   ئەلێکساندەر لاڤرێنتیڤ گوتیشی، دەکرێت کشانەوەی سوپای ئەمریکا لە رۆژئاوای کوردستان و سووریا "بێتەهۆی زیادبوونی دیالۆگی نێوان هێزەکانی سووریای دیموکرات و حکومەتی ناوەندی لە دیمەشق بە مەبەستی دۆزینەوەی چارەسەرێک کە هەردوولا پێی رازی بن؛ هەروەها بۆئەوەی کوردەکان و عەرەبەکان لە باکووری رۆژهەڵاتی ئەو وڵاتە لەنێو سووریایەکی یەکگرتوودا بژین".   نێردەی تایبەتی سەرۆکی رووسیا بۆ کاروباری سووریا گوتی، لە ماوەی ١٠ ساڵی رابردوودا ئێران رۆڵێکی گەورەی لە "شەڕی دژی تیرۆر" لە سووریا گێڕاوە، بەڵام ئێستا سوپای ئەو وڵاتە خۆی دەتوانێت ئاسایشی تەواو دابینبکات.   لاڤرێنتیڤ گەشبینی خۆی دەربڕی بەوەی هێزە بیانییەکان لە رۆژئاوای کوردستان، ناوچەکانی دیکەی ژێر دەسەڵاتی بەڕێوەبەرایەتیی خۆسەر و سووریا بکشێنەوە و گوتیشی، "دۆستە تورکەکانمان هەمیشە جەخت لەوە دەکەنەوە کە مانەوەی هێزەکانی تورکیا لەو وڵاتە کاتیە و هەرکاتێك سەقامگیری بۆ ئەو وڵاتە گەڕایەوە، ئەوانیش بەجێی دەهێڵن".   شەڕی نێوخۆی سووریا لە ساڵی ٢٠١١ دەستپێکرد؛ رووسیا و ئێران پاڵپشتیکاری گەورەی حکومەتی سووریان و لە بواری سەربازی و ئابووری و دیپلۆماسییەوە پاڵپشتیی دیمەشقیان کردووە.   ویلایەتە یەکگرتووەکانی ئەمریکاش هێزی لە هەندێک ناوچەی ژێر دەسەڵاتی بەڕێوەبەرایەتیی خۆسەر و تەنف هەیە و هاوکاری پێشکێشی هێزەکانی سووریای دیموکرات دەکات بە مەبەستی رووبەڕووبوونەوەی داعش.   تورکیا و هێزە نزیکەکانیشی لە ئۆپۆزیسیۆنی سووریا بەشێکی رۆژئاوای کوردستان و چەند ناوچەیەکی سووریای لەژێر دەسەڵاتدایە.