سەعید خەتیبزادە، گوتەبێژی وەزارەتی دەرەوەی ئێران ئەمڕۆ دووشەممە ٣٠ - ٨ - ٢٠٢١ لە کۆنگرەیەکی رۆژنامەوانیدا گوتی، تاوەکو ئێستا ٣ گەڕی دانوستاندن لەنێوان ئێران و سعودیەدا بەڕێوەچووە و ئەگەریش پێویست بکات گەڕی دیکەش بەڕێوەدەچێت و هیچ بنبەستێک لەنێوان دوو وڵاتدا نییە کە رێگەچارەی نەبێت.  ئامانج لە لووتکەکەی بەغدا، بەگوتەی بەرپرسانی عێراق، کەمکردنەوەی ناکۆکی نێوان وڵاتانی ناوچەکە بوو، لەوانە ئێران و سعودیە بۆئەوەی یارمەتی ئەو دۆخە یارمەتی سەقامگیری عێراق بدات.  حکومەتی عێراق هیوادارە ئەو لووتکەیە ببێتە هۆی نزیکتربوونەوەی ئێران و سعودیە، کە نزیکەی ٥ ساڵە هیچ پەیوەندییەکیان پێکەوە نییە، بەڵام گوتەبیژی وەزارەتی دەرەوەی ئێران دەڵێ: لەو لووتکەیەدا هیچ پەیوەندییەک لەنێوان شاندی ئێرانی و شاندی سعودیەدا نەبووە.  حوسێن ئەمیر عەبدوڵاهیان، وەزیری دەرەوەی ئێران بەشداری لە لووتکەکەدا کرد، بەڵام لە کاتی وێنەگرتندا کە دەبوو لە ریزی وەزیرەکانی دەرەوە بووەستێت، جێگەکەی گۆڕی و چووە ریزی پێشەوە کە ریزی سەرۆککۆمار و سەرۆکوەزیرەکان بوو.  ئەمساڵ بە ناوبژیوانی عێراق، ئێران و سعودیە لە بەغدا دەستیان بە دانوستاندن کرد، بەرپرسانی هەردوو وڵات دانوستاندنەکانیان بە ئەرێنی لە قەڵەمداوە.