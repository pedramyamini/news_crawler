محەممەد نەوزەری، پارێزگاری ئیلام بە وەکالەت رایگەیاند کۆرۆنا لە عێراق قەیرانی دروستکردووە، بۆیە دەروازەی سنووریی مێهران بەڕووی زیارەتکار و گەشتیاراندا دادەخرێت، بەڵام ئاڵوگۆڕی بازرگانی بە رەچاوکردنی رێوشوێنە تەندروستییەکان بەردەوام دەبێت.  بەهۆی بڵاوبوونەوەی کۆڕۆنای گۆڕاو لە عێراق و هەرێمی کوردستان، ئێران زۆربەی مەرزەکانی بە رووی هاتووچۆی گەشتیارانی عێراق و هەرێمی کوردستاندا داخستووە.  پارێزگای ئیلام لە رۆژهەڵاتی کوردستان دراوسێی پارێزگای خوزستانە، کە چەند رۆژێکە کۆرۆنای گۆڕاوی تێدا بڵاوبووەتەوە، بۆیە هاتووچۆی گەشتیار و ئۆتۆمبیلی تایبەت لەنێوان پارێزگاکانی ئیلام و خوزستاندا قەدەخە کراوە.  سەید کەریم حوسێنی، سەرۆکی کۆڕی نوێنەرانی پارێزگای خوزستان داوای لە سەرۆککۆماری ئێران کردووە ئەم پارێزگایە بۆ ماوەی دوو هەفتە کەرەنتین بکرێت.  کۆرۆنای گۆڕاو لەم پارێزگایەدا تەشەنەی سەندووە و ١١ شار کە دۆخی کۆرۆنایان سوورە، هەموو لەم پارێزگایە دان. سەیدکەریم حوسێنی دەڵێت: بۆ کەرەنتینکردنی پارێزگای خوزستان، لەگەڵ جێگری سەرۆککۆماری ئێران قسەم کردووە و چاوەڕێی وەڵامی سەرۆککۆمارین.