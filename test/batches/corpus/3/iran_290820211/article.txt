هەفتەی رابردوو گرووپێک بە ناوی دادپەروەریی عەلی رایگەیاند، سیستمی چاودێری زیندانی ئێڤینی تارانیان هاک کردووە. دواتر چەند ڤیدیۆیەکی ئەشکەنجەدانی بەندکراوانی زیندانەکەیان بڵاوکردەوە.  محەممەد موسەدەق، جێگری دەزگای دادی ئێران ئەمڕۆ یەکشەممە ٢٩ - ٨ - ٢٠٢١ گوتی: "ئەو ڤیدیۆیانە مۆنتاژکراون و هیچ پەیوەندییەکیان بە زیندانی ئێڤینەوە نییە".  هەروەها حەسەن نەورۆزی، پەرلەمانتار و جێگری کۆمیسیونی دادوەریی پەرلەمانی ئێرانیش گوتی: "ئەو فیلمانەی لە ئێڤین بڵاوکراونەتەوە لەلایەن زایۆنییەکان (ئیسرائیل)ەوە دروست کراون. ناتوانم باوەڕ بکەم هەڵسوکەوتی لەمجۆرە لە زیندانەکاندا رووی دابێت پێموانییە ئێران بەمجۆرە لانکەی ئەشکەنجە بێت. هیچ هۆکارێکی نییە گیراوان لە کۆماری ئیسلامیدا ئەشکەنجە بدرێن. هیچ هۆکارێک نییە کەسێک کە ١٠ ساڵ سزا دراوە، ئەشکەنجە بدرێت".  بەگوتەی نەورۆزی، ئەمە کاری ئیسرائیلییەکانە بۆ ئەوەی شکستی ئابڕووبەرانەی ئەمریکا و خۆیان لە ئەفغانستان و زیندانەکانی ئەفغانستاندا بشارنەوە.  گرووپێکی هاکەر بە ناوی "دادپەروەریی عەلی" رۆژی ٢٢.٠٨.٢٠٢١ یەکەم کۆمەڵە ڤیدیۆی لە زیندانی ئێڤینی تاران، گەورەترین زیندانی ئێران، بڵاوکردەوە کە لەڕێی هاکەوە  دەستی بە کامێراکانی ئەو زیندانە گەیشتبوو.  لە ڤیدیۆکاندا رەوشی خراپی زیندانییەکان نیشان دەدرێ، لە هەندێ لەوانە بەڕێوەبەرانی زیندان لە گیراوەکان دەدەن، زیندانەکە ژمارەیەکی زۆری خەڵکی تێدایە بە جۆرێک کە لەسەر قەرەویڵە جێگایان نابێتەوە و لەسەر زەوی خەوتوون، هەندێ لە گیراوەکان هەوڵی خۆکوشتن دەدەن.  محەممەد مەهدی حاج محەممەدی، سەرۆکی رێکخراوی زیندانەکانی ئێران، سەبارەت بە بڵاوبوونەوەی ئەو ڤیدیۆیانەدا لە تویتێکدا نووسیبووی: "بەرپرسایەتی ئەو هەڵسوکەوتانە لە ئەستۆ دەگرم و  مایەی قبوڵ کردن نین".  محەممەد مەهدی حاج محەممەدی هەروەها بەڵێنی داوە ئەو "رووداوە تاڵانە" روونەدەنەوە. رێکاری یاسایی بەرامبەر سەرپێچیکاران دەگرێتەبەر.  زیندانی ئێڤین لە تارانە، ساڵی ١٩٧٢ دروست کراوە و بەشێکی زۆری گیراوە سیاسییەکان لەوێدا رادەگیرێن.  چالاکڤانانی مافەکانی مرۆڤ و ئەو کەسانەی لەو زیندانە بوون، باسیان لە ئەشکەنجە و هەڵسوکەوتی نەشیاوی بەڕێوەبەرانی زیندانەکان لەگەڵ گیراوان کردووە، بەڵام بەرپرسانی پەیوەندیدار هەمیشە قسەی چالاکڤانان و بەندکراوانی پێشوو رەتکدەنەوە.   گرووپی دادپەروەریی عەلی زیندانی ئێڤینی وەک خاڵێکی رەش بۆ ئیبراهیم رەئیسی، سەرۆککۆماری ئێران، لە قەڵەمداوە و دەڵێ: بۆ پشتیوانی لە ناڕەزایەتییەکان کامێراکانی ئەو زیندانەی هاک کردووە و داوای ئازادی گیراوە سیاسییەکانی کردووە.  مەبەستی ئەو گرووپە رۆڵی سەرۆککۆماری ئێرانە لە لەسێدارەدانی بە کۆمەڵی گیراوانی سیاسی لە دەیەی ٨٠ی زایینی. هەروەها پێشێلکردنی مافەکانی مرۆڤە.