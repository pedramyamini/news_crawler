بەپێی راپۆرتی نەتەوە یەکگرتووەکان، تاران لە ساڵی ٢٠١١ وە تەنیا لە سووریا ساڵانە ٦ ملیار دۆلاری خەرجکردووە کە دەکاتە سەرووی ٥٠ ملیار دۆلار. گرووپێکی تایبەتی چاودێریی ئێرانیش دەڵێت، ئەو وڵاتە ساڵانە ٧٠٠ ملیۆن دۆلار دەداتە حیزبوڵڵای لوبنان.  "نە غەززە نە لوبنان، گیانم بە فیدای ئێران" درووشمێکی هاوبەشی خۆپیشاندانەکانی ساڵانی رابردووی ئێران بوو وەک ناڕەزایەتی لە سیاسەتی ئێران لە ناوچەکە و خەرجکردنی پارە لە وڵاتانی ناوچەکە لەبری ناوخۆ.  بەڵام جێگری فەرماندەی سوپای پاسداران لە هەڤپەیڤینێکدا بە تەلەفزیۆنی ئێرانی گوت، "پارەیەک کە ئێران بۆ پەرەپێدانی دەسەڵاتی خۆی لە ناوچەکە خەرجی دەکات، زۆر زۆر کەمتر لە داهاتی نەوت و تەنانەت ٨ ساڵ شەڕ لەگەڵ عێراقیش. " ئەگەرچی ئەو ئاماری زۆر ورد نادرکێنێت، بەڵام دەڵێت، "لە ساڵی ٢٠٠٦ ـەوە ئێران کەمتر لە ٢٠ ملیار دۆلاری خەرج کردووە. "   عەلی فەدەوی، جێگری فەرماندەی سوپای پاسداران رایگەیاند، "بەپێی راپۆرتی رێکخراوی پلاندانان، ئێران لە شەڕ لەگەڵ عێراقدا ١٩ ملیار و ٦٠ ملیۆن دۆلاری خەرج کردووە، بەڵام لەو کاتەوە بەرەی بەرگری دەستی بە چالاکی کردووە، زۆر زۆر کەمتر لە شەڕی ئێران و عێراق خەرجمان هەبووە، ئەمە لە چاو سەرکەوتنەکانی بەرەی بەرگری هیچ نییە. "  ئەمە جیاوازیی زۆری لەگەڵ ئەو زانیارییانە هەیە کە لایەنەکانی دیکە بڵاوی دەکەنەوە. ساڵی ٢٠١٧ نووسینگەی نەتەوە یەکگرتووەکان بۆ کاروباری سووریا بڵاوی کردەوە کە ئێران بەشێوەی مامناوەندی ساڵانە شەش ملیار دۆلار تەنیا لە سووریادا خەرج دەکات.  گرووپی تایبەتی چاودێریی ئێران تشرینی یەکەمی ٢٠١٨ بڵاوی کردەوە، ئێران لە ساڵی ٢٠١٢ تاوەکوو ٢٠١٨ بڕی ١٦ ملیار دۆلاری بۆ گرووپەکانی سەر بە خۆی لە وڵاتانی سووریا، عێراق و یەمەن خەرج کردووە. هەر بەپێی ئەو راپۆرتە ساڵانە ٧٠٠ ملیۆن دۆلار بە حیزبوڵڵای لوبنان و ١٠٠ ملیۆن دۆلاریش بە گرووپە فەلەستینییەکان دەدات.  حیشمەت فەلاحەتپیشە، ئەندامی کۆمیسیونی ئاسایشی نیشتمانیی ئێران لە خولی رابردووی پەرلەمان بەهاری ئەمساڵ گوتی، ئێران تەنیا لە ماوەی ١٠ ساڵی رابردوودا ٢٠ تاوەکو ٣٠ ملیار دۆلار یارمەتیی بە حکومەتی سووریا داوە.  هەوڵدانی ئێران بۆ پەرەپێدانی دەستڕۆیشتوویی سەربازیی خۆی لە ناوچەکەداس لە ئاستی ناوخۆ و جیهانیشدا رخنەی لێگیراوە. ئەمریکا و هاوپەیمانەکانی ئێران بەوە تۆمەتبار دەکەن کە لە رێگەی گرووپەکانی سەر بە خۆیەوە ئاژاوە و ناسەقامگیری لە ناوچەکەدا دروست دەکات. ئێران ئەو تۆمەتە رەت دەکاتەوە و دەڵێت، هەوڵەکانی بە مەبەستی سەقامگیری لە ناوچەکەدایە.  یەحیا رەحیم سەفەوی، راوێژکاری باڵای رێبەری ئێران دەڵێت، ئەوەی لە وڵاتانی خەرجی بکەین وەریدەگرینەوە. بەڵام هاوکات دەڵێت، لە وڵاتێکی وەک سووریا زیاتر رووسەکان سوود لەو وڵاتە وەردەگرن.