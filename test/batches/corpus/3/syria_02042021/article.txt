رۆژی یەکشەممەی رابردوو، هێزی ئاسایشی نێوخۆی بەرێوەبەرایەتیی خۆسەر دەستپێکردنی ئۆپەراسیۆنێکی لەنێو کەمپی هۆل راگەیاند، ئەوەش بە مەبەستی دۆزینەوە و دەستگیرکردنی ئەو ئەندامانەی داعش کە بوونەتە هۆی شێواندنی ئارامی و ئاسایشی کامپەکە.   بەگوێرەی زانیارییە فەرمییەکان، لە سەرەتای ئەمساڵەوە ٤٧ کەس لە کامپی هۆل کوژراون و هێزە ئەمنییەکانیش دەڵێن، ئەنجامدانی ئەو ئۆپەراسیۆنە پێویست بوو بۆ ئەوەی رێگە نەدەن ئەندامانی داعش باری ئەمنی کەمپەکە خراپتر بکەن.   زانیاریی زیاتر لەبارەی کەمپی هۆل لەم راپۆرتە بخوێنەوە  عەلی حەسەن، گوتەبێژی هێزی ئاسایشی نێوخۆی بەڕێوەبەرایەتیی خۆسەر لە کۆنگرەیەکی رۆژنامەڤانیدا لە کەمپەکە رایگەیاند، لە ئۆپەراسیۆنەکەدا " ١٢٥ ئەندامی شانە نووستووەکانی داعشمان دەستگیرکرد. ٢٠ کەس لەوان بەرپرسی شانەکان بوون و لە کوشتنی چەند مانگی رابردووی نێو کامپەکەش بەرپرس بوون".   لە بەشێکی دیکەی قسەکانیدا عەلی حەسەن ئاماژەی بەوە دا، لە ماوەی رابردوودا ژمارەیەک ئەندامی داعش خۆیان وەک هاووڵاتی سڤیلی ئاوارە ناساندبوو و لەو رێگەیەوە چووبوونە نێو کەمپەکە و "ئامانجیشیان ئەوەبوو کە لە نێو کامپەکەدا کاربکەن و خۆیان رێکبخەنەوە".  گوتەبێژی هێزی ئاسایشی نێوخۆی بەرێوەبەرایەتیی خۆسەر رایگەیاند، هێزەکانیان لە کاتی بەڕێوەچوونی ئۆپەراسیۆنەکەدا چەندین شتیان دۆزیوەتەوە و دەستیان بەسەرداگرتووە کە دەکرێت لە دروستکردنی بۆمب و تەقینەوە بەکاربهێنرێن.  کەمپی هۆل کامپێکی گەورەیە لە پارێزگای حەسەکەی رۆژئاوای کوردستان و نزیکەی ٦٢ هەزار کەسی تێدایە؛ زۆربەیان ژن و منداڵی چەکدارانی پێشووی داعشن.   بەرپرسانی بەڕێوەبەرایەتیی خۆسەر پێیان وایە مانەوەی ژن و منداڵانی چەکدارانی داعش لەو کەمپە بەو جۆرەی ئێستا جێگەی مەترسییە. عەلی حەسەن لەو بارەوە رایگەیاند، "راستە ژمارەیەکی زۆر لە ئەندامانی شانە نووستووەکانی نێو کامپەکەمان دەستگیرکرد، لەوانەش کەسانی بەرپرسیان، بەڵام مەترسیی نێو هۆل کۆتایی نەهاتووە. سەرکەوتنی ئۆپەراسیۆنەکەشمان بێ پاڵپشتی کۆمەڵگەی نێودەوڵەتی درێژخایەن نابێت".  بەرپرسانی بەڕێوەبەرایەتیی خۆسەر داوا دەکەن حکومەتەکان ئەو چەکدار، ژن و منداڵانە وەربگرنەوە کە خەڵکی وڵاتەکانیانن، بەڵام زۆربەی وڵاتان وەڵامی داواکارییەکە نادەنەوە.