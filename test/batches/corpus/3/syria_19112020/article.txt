روانگەی سووری بۆ مافەکانی مرۆڤ بڵاویکردەوە، شەڕو پێکدادانی پچڕ پچڕ لە نێوان گروپە چەکدارەکانی سەر بە تورکیا و هێزە کوردییەکان لە میحوەری حزوان لە رۆژئاوای شاری بابی دەوروبەری حەلەب روویداوە.  روانگەی سووری بڵاویکردەوە، دوێنێ چوارشەممەش هێزەکانی تورکیا و گروپە چەکدارەکانی سەر بەو وڵاتە، بۆردوومانی ناوچەکانی هێزە کوردییەکانیان کردبوو لە گوندەوارەکانی حەلەب، لەوانەش گوندی کالوتە سەر بە ناحیەی شێراوەی ناوچەی عفرین.  هەروەها دوو رۆژ لەمەوبەر، هێزەکانی تورکیا گوندی بیلونییەیان لە گوندەوارەکانی حەلەب بۆردوومان کرد، بەهۆیەوە زیانی ماددی لێکەوتووەتەوە.  رۆژی چوارشەممە، دانیشتووانی عەین عیسا  لە بەردەم بنکەیەکی رووسی گردبوونەوەیەکیان رێکخست، وەک ناڕەزاییەک لە بێدەنگی رووسیا بەرامبەر بۆردوومانە بەردەوامەکانی تورکیا بۆ سەر ناوچەکە، کە بەهۆی ئەو بۆردوومانانە سێ هاووڵاتی سڤیل برینداربوونە.   رۆژی سێی ئەم مانگەش خولوسی ئەکار وەزیری بەرگریی تورکیا رایگەیاند، وڵاتەکەی ئۆپەراسیۆنی قەڵغانی بەهاری لە ئیدلب لە دژی هێزەکانی رژێمی سووریا دەستپێکردووە، بەڵام ئەنقەرە نایەوێت بکەوێتە رووبەڕبوونەوە لەگەڵ ئەو هێزانەی رووسیا، کە بۆ پشتوانی هێزەکانی رژێمی سووریا لە ناوچەکەن.