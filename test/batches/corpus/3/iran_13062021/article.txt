ئەنجوومەنی راوێژکاریی ئەهلی سوننەی ئێران رایگەیاندووە، لەم خولەی هەڵبژاردندا ئیبراهیم رەئیسی دەتوانێت بژارەیەکی گونجاو بێت و دوای بردنەوەی هەڵبژاردن: "بەهاوکاری لەگەڵ دامودەزگاکانی دیکەدا سوود لە کەسانی شایستە و بەتوانای سوننە" وەربگرێت.  بەڵام جەماعەتی دەعوە و ئیسلاح، کە رێکخراوەیەکی سوننە مەزهەبە و لە رۆژهەڵاتی کوردستانیشدا چالاکە، نیگەرانی خۆی لە لێکەوتە و ئەنجامەکانی بڕیارەکەی ئەنجوومەنی راوێژکاریی ئەهلی سوننەت دەربڕیوە و گوتوویەتی: "جەماعەتی دەعوە و لایەنە سوننە مەزهەبەکانی دیکەش راوێژیان پێنەکراوە".  ئەنجوومەنی راوێژکاریی ئەهلی سوننەت دەڵێت: بە راوێژ لەگەڵ مەولەوی عەبدولحەمید، کەسایەتیی ئایینیی ناوداری بەلووچ و هەروەها دوای دانوستاندن لەگەڵ بەربژێرە سەرەکییەکانی هەڵبژاردنی سەرۆککۆماریی بڕیاری بەشداریی لە هەڵبژاردن و پشتیوانی لە رەئیسی داوە.  فراکسیۆنی پەرلەمانتارانی سوننە مەزهەبیش لە پەرلەمانی ئێران رایگەیاند، بە زۆرینەی دەنگ بڕیاریانداوە پشتیوانی لە ئیبراهیم رەئیسی بکەن. ئەم فراکسیۆنە دەڵێت: "داواکارییەکانی گەلان و پێڕەوانی ئایینەکان و پێویستیی بە چارەسەرکردنی خێرای کێشەکانیان، هەروەها پەرەپێدانی ژێرخانەکان، نەهێشتنی هەژاری و پەراوێزخراوی لە بەرنامەکانی رەئیسیدا هەیە".  ئیبراهیم رەئیسی رۆژی پێنجشەممەی هەفتەی رابردوو ١٠ - ٦ - ٢٠٢١ لەگەڵ کۆمەڵێک لە کەسایەتییە ئایینییەکان کۆبۆوەوە، بەڵام ئەمەش لەگەڵ رەخنە بەرەوڕوو بوو.  جەلال جەلالیزادە، پەرلەمانتاری پێشووی سنە و کامێران لە پەیجی ئینستاگرامی خۆیدا نووسی: "دوای ١٣ خول لە هەڵبژاردنی سەرۆککۆماری، جوان نییە داوا لە بەربژێرەکان بکرێت بۆ ئەوە نێوبژیوانی بکەن تاوەکوو ١٥ ملیۆن سوننە مەزهەب لە ئێران لە تاران مزگەوتێکیان هەبێت یان وەزیر و باڵیۆزیان هەبێت و هاوڵاتی پلە دوو نەبن".  مەولوی عەبدولحەمید ساڵی ٢٠١٧ لە هەڤپەیڤینیک لەگەڵ رۆژنامەی شەهروەند، هۆشداری بە ریفۆرخوازاندا و گوتی: "سوننە مەزهەبەکان وابەستەی هیچ رەوتێکی سیاسی نین و ئەگەر بزانین نەریتخوازان بەرنامەکانیان باشترە، لە هەڵبژاردنی داهاتوودا دەنگ بەوان دەدەین".  لە هەڵبژاردنەکانی رابردوودا زۆربەی سوننەکانی ئێران دەنگیان بە بەربژێرە ریفۆمخواز و میانڕەوەکان داوە.