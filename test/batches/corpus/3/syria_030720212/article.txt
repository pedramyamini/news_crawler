ئاداری ئەمساڵ، ستۆکهۆڵم پڕۆگرامەکەی تا ساڵی ٢٠٢٣ درێژکردەوە و ١٧٠ ملیۆن دۆلاری دیکەی بۆ هاوکاریکردنی سووریا و رۆژئاوای کوردستان تەرخانکرد.  شیار عەلی، نوێنەری بەڕێوەبەرایەتیی خۆسەر لە سوێد بە تۆڕی میدیایی رووداوی راگەیاند، لە کۆبوونەوەکەی رۆژی پێنجشەممەی رابردووی نێوان شاندی بەڕێوەبەرایەتیی خۆسەر و بەرپرسانی سوێد لە ستۆکهۆڵم، ئان لیندە، وەزیری دەرەوەی ئەو وڵاتە بە شاندەکەی راگەیاندووە، وڵاتەکەی لە کۆبوونەوەی هاوپەیمانیی نێودەوڵەتیی دژی داعش لە رۆما ئامادەیی خۆی دەربڕیوە کە بڕی ١٠ ملیۆن یۆرۆی دیکە لە رێگەی رێکخراوە مرۆییەکانەوە هاوکاریی بەڕێوەبەرایەتیی خۆسەر بکات.   نوێنەری بەڕێوەبەرایەتیی خۆسەر لە سوێد دەڵێت، ئامانج لە پڕۆگرامەکەی سوێد بریتییە لە هاوکاریکردنی پەنابەر و ئاوارە سوورییەکان، بەهێزکردنی دیموکراسی و یەکسانیی نێوان رەگەزەکان، پاراستنی مافی مرۆڤ و ئازادیی رادەربڕین، هەروەها دۆزینەوە و سزادانی ئەو کەسانەی کە لە ململانێی سووریادا جینۆساید و تاوانی دژی مرۆڤایەتییان ئەنجامداوە.  شیار عەلی باس لەوە دەکات، ئەوان لە کۆبوونەوەکەیاندا بەرپرسانی سوێدیان لە سیاسەتی تورکیا لەو ناوچانەی رۆژئاوای کوردستان ئاگادارکردووەتەوە کە لە سەرەتای ٢٠١٨ ەوە کۆنتڕۆڵیان کردوون.   لە بەشێکی دیکەی قسەکانیدا نوێنەری بەڕێوەبەرایەتیی خۆسەر دەڵێت، پرۆگرامە سوێدییەکەی سووریا، رۆژئاوای کوردستان و هەموو ئەو وڵاتە دراوسێیانەش دەگرێتەوە کە خەڵکی سووریا و رۆژئاوای کوردستان وەکو پەنابەر لێیان دەمێننەوە.  سوێد کە لە یەکێتیی ئەوروپا و هاوپەیمانیی نێودەوڵەتیی دژی داعشدا ئەندامە، رۆڵێکی گرنگ لە چاودێریکردنی مافی مرۆڤ لە سووریا و رۆژئاوای کوردستان دەگێڕێت و یەکێکە لەو وڵاتانەی کە زۆرترین دۆسیەی دژی تاوانکاران کردووەتەوە.   بە گوێرەی پۆلیسی سوێد، تا شوباتی ئەمساڵ دادگەکانی سوێد ٥٠ دۆسیەیان دژی ئەو کەسانە کردووەتەوە کە لە سووریا تاوانی جەنگیان ئەنجامداوە کە بەشێکیان ئەندامانی پێشووی سوپای سووریای ئازاد و گرووپە چەکدارەکانی دیکەی نزیک لە تورکیان و ئێستا یان لە سوێد دەستگیرکراون یانیش داواکراون.