رۆژی پێنجشەممەی رابردوو، بۆ دووەمجار فڕۆکە زەبەلاحەکانی ئەمریکا لە جۆری ' بی ٥٢ ' بەنزیک سنوورە ئاسمانییەکانی ئێراندا سووڕانەوە، جموجوڵی ئەو فڕۆکانە وەک پەیامێکی هۆشداری ئەمریکایە بۆ ئێران و دەستوپێوەندەکانی لە ناوچەکەدا، ئەگەر پەلاماری بەرژەوەندییەکانی ئەمریکا بدەن.  لەسەر ئاستی نێودەوڵەتی ترس هەیە لە پەرچەکرداری ئێران بەرامبەر بەرژەوەندییە نێودەوڵەتییەکان، لەپاش کوشتنی موحسین فەخریزادەی زانای ئەتۆمیی ئێران، کە کۆتاییەکانی مانگی رابردوو لە نزیک تاران کوژرا.  عەمید قادر رەحیمزادە، جێگری فەرماندەی ' بارەگای دوا پەیامبەر بۆ بەرگریی ئاسمانی '، ئاشکرایکرد هێزە بەرگرییەکانی ئاسمانیی ئێران، چاودێریی ساتبەساتی جموجوڵی ئەو فڕۆکانە دەکات، دووپاتیکردەوە رادارەکانی ئێران، لە دووری ١٥٠ کیلۆمەترەوە لە باشووری کەنداو، ئاگایان لە ئاراستەی فڕۆکەکانی ئەمریکایە و بەڵێنیدا هەر پێشێلکارییەک "بەتوندی و کەمەرشکێنانە" وەڵامدەدەنەوە.  ئاژانسی ' تەسنیمی نێودەوڵەتی بۆ هەواڵ '، لە زاری فەرمانگەی پەیوەندییە گشتییەکانی سوپای ئێرانی گواستەوە کە رەحیمزادە، لە کاتی سەردانی بۆ ' بنکەی فەرماندەیی پڕۆسە ئاسمانییەکان ' دا، دووپاتیکردووەتەوە، "ئاسمانی وڵاتەکەمان هێڵی سوورە، پێشتر دوژمنانمان ئەوەیان تاقیکردووەتەوە، بچووکترین پێشێلکاری ئەو هێڵە سوورە، بە تووندی و کەمەرشکێنانە وەڵامدەدەینەوە".  فەرماندە ئێرانییەکە زیاتر گوتویەتی: "چاودێری هەموو جووڵەکانی هێزە ناوچەیی و بیانییەکان دەکەین، لە نێویاندا فڕینی فڕۆکەکانی ' بی ٥٢ '، بنکەی چاودێرییە ئاسمانییەکان ساتبەسات ئاگاداری جووڵەکانیانە".  لای خۆیەوە، وەزیری بەرگری و پشتیوانیی هێزە سەربازییەکان، عەمید ئەمیر حاتەمی، ئاشکرایکرد لیژنەی ئاسایشی نەتەوەیی لە پەرلەمانی ئێران، رازیبووە لەسەر پێشنیازەکانی گەشەپێدانی ژێرخانی بەرگری وڵاتەکە.  وەزیرە ئێرانییەکە روونیکردەوە، لە پەراوێزی پێشکێشکردنی بودجەی ساڵی داهاتووی وڵاتدا، کۆبوونەوەیان لەگەڵ ئەندامانی لیژنەکەدا کردووە و رازیمانکردوون بە تەرخانکردنی بودجەی تایبەت بۆ پەرەپێدانی تواناکانی بەرگری، لە بودجەی کۆی گشتی وڵات.