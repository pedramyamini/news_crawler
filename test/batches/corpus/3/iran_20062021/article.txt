شوکروڵڵا حەسەن بەیگی، سەرۆکی ناوەندی هەڵبژاردنی پارێزگای تاران رایگەیاند، لەکۆی ٩ ملیۆن و ٨١٥ هەزار و ٧٧ کەس لە دانیشتووانی پارێزگای تاران کە مافی دەنگدانیان لە هەڵبژاردن هەبووە ٣ ملیۆن و ٣٤٦ هەزار و ٥٨٠ دەنگ خراونەتە نێو سندووقەکانی دەنگدان کە دەکاتە ٣٤.٣٨ % و ئەو رێژەیە بۆ شاری تاران کە پایتەختی ئێرانە ٢٦ % بووە.  هەروەها ئەو دەنگانەی کە پووچەڵکراونەتەوە ٣٩٨ هەزار و ٨٤١ دەنگ بووە کە دەکاتە ١١.٨٦ % ـی دەنگەکان. ئیبراهیم رەئیسی بە ٢ ملیۆن و ١٥٩ هەزار و ٥٠٤ دەنگ کە دەکاتە ٦٤.٢٦ % ـی دەنگەکان، یەکەم بووە.  ژمارە و رێژەی دەنگەکانی بەربژێرەکانی دیکە لە پارێزگای تاران  موحسین رەزایی بە ٣١٤ هەزار و ٧٧٢ دەنگ ٩.٣٦ %.  عەبدولناسر هیممەتی ٢٩٥ هەزار و ٢١١ دەنگ ٨.٧٨ %.  ئەمیر حوسێن قازی زادەی هاشمی بە ١٧٨ هەزار و ٢٥٢ دەنگ ٥.٣ %.  بەپێی ئەو ئامارانەی عەبدولڕەزا رەحمانی فەزڵی، وەزیری ناوخۆی ئێران لە کۆنگرەیەکی رۆژنامەڤانی رۆژی شەممە ١٩ - ٦ - ٢٠٢١ بڵاویکردەوە، لە کۆی ٥٩ ملیۆن و ٣١٠ هەزار و ٣٠٧ دەنگدەر، ٢٨ ملیۆن و ٩٣٣ هەزار و ٤ کەس دەنگیان داوە. رێژەی بەشداریکردن ٤٨.٨ %. کە لەو ژمارەیەش بەکۆی گشتیی ٣ ملیۆن و ٧٢٦ هەزار و ٨٧٠ دەنگی پووچەڵ خراونەتە سندووقەکانی دەنگدان.  بایکۆتی هەڵبژاردن کاریگەریی لەسەر هەڵبژاردنەکە هەبوو و بەپێی ئامارەکانی وەزارەتی ناوخۆ، بەشداریی خەڵکی ئێران لەم هەڵبژاردنە کەمترین رێژەی بەشداریی بووە لە مێژووی هەڵبژاردنەکانی کۆماری ئیسلامی ئێران. هەرچەندە ئۆپۆزیسیۆنی ئێرانی و خەڵکی ئێرانیش لە تۆڕە کۆمەڵایەتییەکان گومان دەخەنە سەر ئامارەکانی وەزارەتی ناوخۆ و پێیانوایە رێژەی بەشداری زۆر لەوە کەمتر بووە و بە بڵاوکردنەوەی ڤیدیۆی بنکەکانی دەنگدان لە رۆژی هەڵبژاردن، جەخت لە چۆڵبوونی بنکەکانی دەنگدان دەکەنەوە.