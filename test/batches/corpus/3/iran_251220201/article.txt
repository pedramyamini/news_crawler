کەناڵی راشا تودەیی رووسی رایگەیاندووە، بەرپرسێکی بەشی دارایی لە وەزارەتی دەرەوەی ئەو وڵاتە لە مۆسکۆ بەهۆی دزینی زیاتر لە ملیۆنێک دۆلار پارەی کاش لە داهاتی حکومەتی رووسیا لە ساڵی ٢٠١٩ دەستگیر کراوە و لێکۆڵینەوەی لەگەڵ دەکرێت.  ئەو پارەیەی ئەو بەرپرسە رووسییەی لەسەر دەستگیرکراوە بەشێکە لەو ملیۆن و ٥٠٠ هەزار دۆلارەی دەبێت ئێران لە بەرامبەر خزمەتگوزاریی کۆنسوڵگەریدا بە رووسیای بدات.  کەناڵی راشا تودەی لەمبارەوە نووسیوویەتی، ئێران بەهۆی گەمارۆکانی ئەمریکاوە دژی سیستەمی بانکی و گواستنەوەی پارە، پارە بەشێوەی کاش رەوانە دەکات و پێدەچێت پارەکەی رادەستی باڵیۆزی رووسیا لە تاران کردبێت.  پارەکە لە چەند کارتونێکی ڤۆدکادا دانراوە و سەرەکانیان بەستراوە.  ئەوە لە کاتێکدایە کە رۆژی سێشەممەی رابردوو وەزارەتی بەرگریی ئیسرائیل رایگەیاند، دەستیان بەسەر چوار ملیۆن دۆلار پارەی کاشی ئێراندا گرتووە کە بۆ هاوکاریی گرووپی حەماس رەوانەی کەرتی غەززە کرابوو.