بەپێی ئاماری ناوەندی رووبەڕووبوونەوەی کۆرۆنا لە ئێران ٢٧٢ شاری دیکەش لە دۆخی زەرد و هۆشداردا دەستنیشان کراون و تائێستا تەنیا ٥٩ شاری ئێران لە دۆخی شین و کەم مەترسیدان.  بەرپرسانی تەندروستی ئێران هۆشداری بڵاوبوونەوەی شەپۆلی چوارەمی کۆرۆنایان داوە و داوا لە خەڵک دەکەن گەشت و سەیران و هاتووچۆ بۆ شوێنە گشتییەکان بوەستێنن.   بەگوتەی ئیرەج حەریرچی، جێگری وەزیری تەندروستیی ئێران، لە ٢٥ پارێزگای ئەو وڵاتەدا شەپۆلی چوارەمی کۆرۆنا بە خێرایی روو لە هەڵکشانە و وەزارەتی تەندروستی بڕیاریداوە؛ دامودەزگا حکومییەکان لە شارە زۆر مەترسیدارەکاندا بە نیوەی فەرمانبەرانییانەوە کار بکەن. لە شارە مەترسیدارەکانیش بە دوو لەسەر سێی فەرمانبەرانەوە کاروباری خەڵک جێبەجێ بکەن.  بەپێی ئاماری فەرمیی وەزارەتی تەندروستی ئێران تائێستا ١٠ شار لە پارێزگاکانی رۆژهەڵاتی کوردستان لە دۆخی سوور و زۆر مەترسیداردان و ٢٠ شاریش لە دۆخی پرتەقاڵی و مەترسیداردا دەستنیشانکراون.    لەسەر ئاستی جیهاندا ئێران ١٥ ەمین وڵاتە کە زۆرترین تووشبووی کۆرۆنای هەیە. بەپێی دوایین ئاماری وەزارەتی تەندروستیی ئێران تائێستا ١,٨٩٧,٣١٤ کەس لە ئێران و رۆژهەڵاتی کوردستان تووشی کۆرۆنا بوون، لەو ژمارەیە ٦٢,٧٥٩ تووشبوو گیانیان لەدەستداوە و ١,٦٢٦,١٤٤ تووشبووش چاکبوونەتەوە.