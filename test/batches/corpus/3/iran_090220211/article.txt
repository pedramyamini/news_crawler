مەحموود عەلەوی، وەزیری ئاسایش و هەواڵگری ئێران بە میدیای وڵاتەكەی راگەیاند: "دوو كاژێر دوای تیرۆركردنی فەخریزادە، خەڵك دروشمی دژ بە وەزارەتی ئاسایشیان دەگوتەوە، بەبێ ئەوەی ئاگاداری ئەو رۆڵە بن كە وەزارەت لەو پرسەدا بینیویەتی، رۆژێك دوای تیرۆركردنەکە ئینجا زانیان ئێمە هەواڵگریی هێزە چەكدارەكانمان لەوە ئاگاداركردوەتەوە دوژمن زانیاری لەسەر شوێنی تیرۆركردنەكە كۆدەكاتەوە".  عەلەوی ئاماژەی بەوەداوە: "پێنج رۆژ پێش كردەوەكە بەهێزە چەكدارەكانمان راگەیاند پیلانی تیرۆركردنی فەخریزادە، لەو شوێنە هەیە".  دوای ئەو لێدوانانەی ئیتلاعات، بۆ خەڵک جێی پرسیار بوو؛ مادام ئیتلاعات زانیاری هەبووە هەوڵی تیرۆرکردنی فەخریزادە دەدرێت، بۆچی رێگەیان لێ نەگرت؟. عەلەوی دەڵێت: "زانیاریمان لەسەر شوێنی تیرۆركردنەكە هەبوو، بەڵام كاتی جێبەجێكردنمان نەدەزانی. "  عەلەوی هەر پەیوەست بەو دۆسیەیە ئاشکرای کرد: "فەخریزادە، ئەندامی هێزە چەكدارەكان بوو، ئەو كەسەی ئاسانكاریشی بۆ تیرۆرکردنی كردبوو، ئەندامی هێزە چەكدارەكان بووە، ئێمەش لە وەزارەتی ئاسایش ناتوانین دەست لە كاروباری هەواڵگریی هێزە چەكدارەكان وەربدەین، بۆیە داوامان لێکردن نوێنەرێك بۆ لێكۆڵینەوە لە پیلانی تیرۆركردنەكە بنێرن، بەڵام پێش ناردنی نوێنەرەكە، كردەوەكە ئەنجامدرا. "  رۆژی ٢٧ی تشرینی دووەمی ٢٠٢٠ موحسین فەخریزادە، سەرۆكی سەنتەری توێژینەوە و تەكنەلۆژیا لە وەزارەتی بەرگری ئێران تیرۆركرا، كە بە دیارترین کەسی بەرنامەی ئەتۆمی ئێرانی دادەنرا، لەسەر رێگایەکی گشتی لە نزیک ناوچەی دەماوەندی رۆژهەڵاتی لە شاری تاران،  ئۆتۆمبێلەکەیدا درایە بەر دەسڕێژی گوللە و بە برینداری لە نەخۆشخانە گیانی لەدەستدا.   لە دوای کوشتنی زانا ئەتۆمییەکەوە کە بە "باوکی ئەتۆمیی ئێران" دەناسرا، ئێران هەڕەشەی وەڵامدانەوەی تووندی کردەکە دەکات، بەرپرسیاریەتی پڕۆسەی کوشتنەکەشی بە فەرمی داوەتە پاڵ دەزگای هەواڵگریی ئیسرائیل (مۆساد) و رێکخراوی موجاهیدینی خەلقی بەرهەڵستکاری وڵاتەکە.  دوو هەفتە دوای کوشتنی زانا ئەتۆمییەکە، ئەمیر عەبدولڵاهیان، راوێژکاری سەرۆکی پەرلەمانی ئێران، بەڵێنی "وەڵامی بەمنزیکانە"ی بە ئەنجامدەرانی کوشتنی زانا ئەتۆمییەکە، راگەیاند.  راوێژکارەکەی سەرۆکی پەرلەمانی ئێران گوتی: "ئەنجامدەرانی تاوانەکە لە دادگەری دەرباز نابن، دەزگاکانی ئاسایش هەندێک لەوانی دۆزیوەتەوە و دەستگیریکردوون".  فەخریزادە شەشەم زانای ئەتۆمیی ئێرانە لە دوای ساڵی ٢٠١٠ ەوە لە رووداوی جیاوازی تەقە لێکردن و تەقینەوەدا گیانلەدەستدەدات، لە کاتێکدا ئێران هەوڵدەدات بۆ پەرەپێدانی پڕۆگرامە ئەتۆمییەکەی لەپێناو بەرهەمهێنانی چەکی ئەتۆمی، بەڵام ویلایەتە یەکگرتووەکانی ئەمریکا و کۆمەڵگەی نێودەوڵەتی و ئیسرائیل، لە دژی ئەوەن ئێران ببێتە خاوەنی ئەو چەکە.