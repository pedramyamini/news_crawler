ئەنجوومەنی سووریای دیموکرات (مەسەدە)، ئەمڕۆ دووشەممە، لە راگەیێندراوێکدا سەبارەت بە هەڵبژاردنی سەرۆکایەتیی سووریا رایگەیاند: "ئێمە چەند جارێک رامانگەیاندووە پەیوەندیمان بەهیچ هەڵبژاردنێکەوە نییە؛ کە ئامانجی سوورییەکان سەبارەت بە ژیان و مافەکانیان و بەشداری سیاسییان بەدیناهێنێت، هاوکات ئێمە ئاسانکاری بۆ بەڕێوەچوونی هەڵبژاردنێک ناکەین کە پێچەوانەی ناوەڕۆکی بڕیاری ژمارە ٢٢٥٤ی نەتەوە یەکگرتووەکان بێت".  وا بڕیارە رۆژی ٢٦ - ٥ - ٢٠٢١ هەڵبژاردنی سەرۆکایەتیی سووریا بەڕێوەبچێت. پێشتر ٥١ کەس ناوی خۆیان تۆمارکردبوو، بەڵام دەزگای هەڵبژاردنی ئەو وڵاتە شیابوونی تەنیا سێ کەسی پەسندکرد، ئەوانیش بەشار ئەسەد، سەرۆکی ئێستای سووریا، مەحموود مەرعی و عەبدوڵڵا عەبدوڵڵا.  مەسەدە لە راگەیێندراوەکەید ئاماژەی بەو هەوڵانەدا داوە، کە پێشتر هەبوون بۆ دانوستاندنی نێوان کورد و رژێمی سووریا و دەڵێت: "سەرباری هەوڵمان بۆ دانوستاندن لەگەڵ دەسەڵات لە دیمەشق بۆ بەدیهێنانی پێشکەوتنێک رێرەوێکی سیاسی لێ شین بێت، کەچی ئەوە بەدینەهات؛ چونکە ئەو دەسەڵاتە رێگەی لە هەموو لێکتێگەیشتن و بەردەوامی دیدارەکان گرت، ئامانجیشی سەپاندنی دیدی خۆی بوو بەبێ گوێدانە مافەکانی مرۆڤ؛ بۆیە لەو روانگەوە تووندڕەوەکانی رژێم و ئۆپۆزیسیۆن بە بەرپرسی هەموو تاوانە ئەنجامدراوەکان بەرامبەر گەلی سووریا دەزانین، هەروەها بە بەرپرسیان دەزانین لە رێگریکردن لە دانوستاندن بۆ دۆزینەوەی چارەی سیاسی بەپێی بڕیاری ئەنجوومەنی ئاسایشی نەتەوە یەکگرتووەکان ژمارە ٢٢٥٤؛ کە داوای پێکهێنانی دەستەی حکومڕانیی راگوزەر دەکات، لەگەڵ دابینکردنی ژینگەیەکی ئارام و دەستوورێکی نوێ بۆ سووریا؛ ببێتە بنەمای بەڕێوەچوونی هەموو هەڵبژاردنەکان".  ئەنجوومەنی سووریای دیموکرات جەختلەوە دەکاتەوە کە نابنە بەشێک لە پرۆسەی هەڵبژاردنی سەرۆکایەتی و بەشداری تێدا ناکەن.   مەسەدە دەڵێت: "هەڵبژاردن ناکرێت بەبێ دۆزینەوەی چارەی سیاسی بەپێی بڕیارە نێودەوڵەتییەکان و ئازادکردنی دەستگیرکراوەکان، لەگەڵ گەڕانەوەی دەربەدەرکراوەکان و دانانی بناغەیەکی نوێ بۆ بونیادنانی سیاسی دوور لە زۆرداری، دوور لە دەسەڵاتداریی یەک لایەنی سیاسی، بەڵکو دەبێ لە کەشێکی دیموکراسی و فرەییدا بێت و دان بە مافەکانی پێکهاتەکانی سووریا بنێت بە یەکسانی و بەبێ جیاکاری و پەراوێزخستن".  عومەر ئۆسێ، سەرۆکی دەستپێشخەری نیشتمانیی کوردی سووریا، کە پێشتر ئەندامی ئەنجوومەنی گەلی سووریا بوو، پێشتر بە تۆڕی میدیایی رووداوی راگەیاند: "هیچ بژارەیەکمان نییە تەنیا بژارەی بەردەوامبوونی سەرۆک بەشار ئەسەد نەبێت، ئەگەریش کورد دەنگی پێبدات یان نا؛ ئەوا سەرۆک بەشار ئەسەد لە هەڵبژاردنی داهاتوودا هەر سەردەکەوێت، چونکە ئەو رکابەری راستەقینەی نییە".  هەرچەندە مەسەدە، رژێمی سووریا بە لەباردبردنی هەوڵەکانی دانوستاندن تۆمەتبار دەکات، بەڵام ئۆسێ پێیوایە کورد هۆکاری لەباربردنی هەوڵەکان بووە و دەڵێت: "سەرباری ئەوەی سەرۆک بەشار ئەسەد پێشتر فڕۆکەیەکی بۆ فڕۆکەخانەی قامیشلۆ نارد بۆ گواستنەوەی سەرکردە کوردەکان بۆ دیمەشق بۆ راستەوخۆ گفتوگۆکردن، کەچی ئەو سەرکردانە ئەو هەلە مێژووییەیان لەدەستدا و نەهاتن بۆ دیمەشق، لەو کاتەی دەسەڵات لە دیمەشق ئەوکات لاواز بوو و دەکرا زۆر دەستکەوتنی بە گەلی کورد لە سووریا بدایە".  عومەر ئۆسێ هۆشداری دەدات و دەڵێت: "ئەگەر دۆخەکە بەو شێوەیەی ئێستا بەردەوام بێت گەلی کوردیش هاوشێوەی ئاشوورییەکان هەموو بەرەو هەندەران هەڵدێن و لە سووریا نامێنێت، بەڵام ئێمە هیوامان بە سەرۆک بەشار ئەسەد هەیە لە خولی نوێی سەرۆکایەتی چارەیەکی دادگەریی بۆ پرسی رەوای کورد لە سووریا بدۆزێتەوە، چونکە گەلی کورد ٧٠ ساڵە تاوەکو ئێستاش بەهۆی ستەمی حیزبی بەعسەوە پەراوێزخراوە"