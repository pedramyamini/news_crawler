بڵاوبوونەوەی ئەم راپۆرتەی ئاژانسی وزەی ئەتۆمی کەمتر لە هەفتەیەک بەر لە کۆتاییهاتنی ئیدارەی ترەمپ دێت کە لە کۆتا هەفتەیدا گوشارەکانی بۆ سەر ئێران چڕکردوونەتەوە، ئێرانی بە داڵدەدانی سەرکردەکانی قاعیدە تۆمەتبارکردووە و شەوی رابردووش دوو دامەزراوەی دەوڵەمەندی سەر بە رێبەری باڵای کۆماری ئێرانی سزادا.  بەگوێرەی ئەو راپۆرتەی کە لە وۆڵ ستریت جۆرناڵ بڵاوبووەتەوە، ئێران بە ئاژانسە نێودەوڵەتییەکەی گوتووە ئەو ماددانەی دەستکەوتووە لە چەند مانگی داهاتوودا لە بنکەیەکی ئەتۆمی لە شاری ئەسفەهان یۆرانیۆمی پێ دروستدەکات، کانزای یۆرانیۆم بەکاردێت بۆ دروستکردنی ناوکی چەکی ئەتۆمی.  بەرپرسانی ئەمریکی دەڵێن تاوەکو ئێستا ئێران بەم ئەنجامە نەگەیشتووە، ئاژانسی نێودەوڵەتی وزەی ئەتۆمی دەڵێت تارانیش هیچ وادەی دەستکەوتنی کانزاکەی دیارینەکردووە، بەڵام ئێران بە رۆیشتنی بەم ئاراستەیە لە دەستکەوتنی ئەتۆم نزیکدەبێتەوە کە دەتوانێت لە جەنگیشدا بەکاریبهێنێت.  رۆژی چوارشەممە کازم غەریب عەبادی، باڵۆزی ئێران لە ئاژانسی نێودەوڵەتیی وزەی ئەتۆمی لە هەژماری خۆی لە تویتەر پشڕاستیکردەوە کە ئێران کانزای یۆرانیۆم بەرهەمدەهێنیت، دانی بەوەشدانا کە لە سەنتەری توێژینەوەی ریاکتۆری سڤیلی تاران پەرە بە جۆرێکی نوێی سووتەمەنی دەدەن بۆ ئەم مەبەستە.  ئێران دەڵێت چوار بۆ پێنج مانگی پێویستە تاوەکو دەزگاکانی دەخاتەگەڕ بۆ ئەوەی تۆزی یۆرانیۆم بەرهەمبهێنێت کە کانزای یۆرانیۆمی لێ دروستدەکرێت.  لەماوەی ١٨ مانگی رابردوو گۆڕانکارییەکی گەورە لە ئێران بە ئاراستەی بەرهەمهێنانی چەکی ئەتۆمی روویداوە، چالاکییە ئەتۆمییەکانی ئێران لەگەڵ کشانەوەی ئەمریکا لە رێککەوتنی ئەتۆمی دەستیانپێکردووە، لەگەڵ سەپاندنی سزاش لەلایەن ئیدارەی دۆناڵد ترەمپەوە چالاکبوون، ئێران دەستیکردووە بە عەمبارکردنی یۆرانیۆمی پیتێندراوی زیاتر، لەژێر چەتری رێککەوتنی ئەتۆمی، پێشکەوتنی لەم بوارەدا بەخۆیەوە بینیوە.  بەگوێرەی رێککەوتنی ئەتۆمی ئێران کە ئەمریکا لە ٢٠١٨ ەوە لێی کشاوەتەوە، دروستکردنی کانزای یۆرانیۆم قەدەخەیە، جۆ بایدن ئاماژەی بەوەداوە کە دەیەوێت لەگەڵ ئێران پەیوەندی دیپلۆماسی خۆشبکاتەوە و بگەڕێنەوە نێو رێککەوتنی ئەتۆمی، بەڵام گەڕانەوە بۆ ئەو رێککەوتنە لە رووە تەکنیکییەکەیەوە لەوانەیە ئاسان نەبێت، ئەم پێشکەوتنانەی ئێرانیش لە بواری زیادکردنی بڕی یۆرانیۆمی پیتێندراو لەوانەیە تاران رووبەڕووی سزای قورستر بکاتەوە.  دیپلۆماتکارە رۆژئاواییەکان دەڵێن ئێران بۆ ئەوە ئەم کارە دەکات بۆ ئەوەی بایدن ناچاربکات سزاکانی سەر تاران هەڵگرێت و بەخێراییش بگەڕێتەوە نێو رێککەوتنی ئەتۆمی، بە بەرهەمهێنانی کانزای یۆرانیۆم و رێگریکردن لە چاودێرانی ئاژانسی وزەی ئەتۆمی، تاران دوو بژادە بۆ بایدن دەهێڵێتەوە، گەڕانەوە بۆ رێککەوتنی ئەتۆمی یاخود هەڵگیرسانی شەڕێک لەگەڵ ئێران.  دوای کوشتنی موحسین فەخریزادە، زانای ناوداری ئێرانی کە تاران دەیخاتە ئەستۆی ئیسرائیل، پەرلەمانی ئێران لە کانوونی دووەمی ٢٠٢٠ داوای لە حکومەت کردووە بڕی یۆرانیۆمی پیتێندراو بگەیەنێتە ٢٠ % و لەماوەی پێنج مانگیش کانزای یۆرانیۆم بەرهەمبهێنێت ئەگەر ئەمریکا سزاکان هەڵنەگرێت، لەسەر کوشتنی زانا ئەتۆمییەکەش ئیسرائیل هیچ کۆمێنتێکی نەداوە.  ئەگەر یۆرانیۆمی پیتێندراوی ئێران بگاتە ٩٠ %، کانزای یۆرانیۆم رۆڵێکی کاریگەر و سەرەکی لە بەرهەمهاتنی چەکی ئەتۆم دەگێڕێت، ئەوکات ناوکی ماددەکە دروستدەبێت، بە تەقاندنی ئەم ماددەیە، کاردانەوەی زنجیرەیی ئەتۆمی گڕدەگرێت و تەقینەوەی ئەتۆمی دروستدەکات.