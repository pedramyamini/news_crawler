مایک پۆمپەیۆ، وەزیری دەرەوەی ئەمریکا لە بڵاوکراوەیەکدا رایگەیاند، سزا سەپێنراوە نوێیەکان، ئەسما ئەسەد، هاوژینی بەشار ئەسەدی سەرۆکی سووریاش دەگرێتەوە، کە لەدایکبووی بەریتانیایە.  ئەمریکا کەسایەتی و دامەزراوە سوورییەکانی خستە نێو لیستی رەشی خۆیەوە. پۆمپەیۆ رایگەیاند وڵاتەکەی لە سزادانی ئەوانە بەردەوامدەبێت، کە کاردەکەن بۆ درێژەکێشانی جەنگی ناوخۆیی سووریا، ئاشکرایکرد ئەسما ئەسەد، بەرپرسە لە هەوڵەکانی رێگرتن لە گەیشتنە چارەسەری سیاسی بۆ کێشەی ناوخۆیی سووریا. سزاکان ژمارەیەکی دیکەی ئەندامانی ماڵباتی ئەسمای گرتووەتەوە.  وەزارەتی گەنجینەی ئەمریکا لە بڵاوکراوەیەکی جیادا ئاشکرایکرد، سزا نوێیەکان دوو ئەندام و ٩ دامەزراوەی بازرگانی و بانکی ناوەندیی سووریا دەخاتە ناو لیستی سزاکانەوە.  ستیڤن منۆچین، وەزیری گەنجینەی ئەمریکا ئاشكرایکرد، یاسای قەیسەر - کە دۆناڵد ترەمپ سەرۆکی ئەمریکا، بەرلەساڵێک واژۆی کردووە - هەنگاوێکی گرنگە بۆ لێپێچینەوە لە رژێمی ئەسەد، لەسەر ئەو مەرگەساتانەی لە دژی گەلەی ئەنجامیداون.  وەزیری گەنجینەی ئەمریکا دەڵێت وەزارەتەکەی بەردەوام دەبێت لە بەکارهێنانی هەموو کەرەستە بەردەستەکان، بۆ ئابڕووبردنی ئەوانەی لەپاڵ رژێمی ئەسەددا دەوەستن بۆ بەردەوامبوون لە تاوانەکانی، ئەوەشی دووپاتکردەوە، وەزارەتی دەرەوەی ئەمریکا سزای بەسەر ٦ کەسی دیکەدا سەپاندووە.  بەپێی بڵاوکراوەکە، وەزارەتی گەنجینەی ئەمریکا لەرێگەی ئەو رێوشوێنانەوە، دەیەوێت رێگە لەهەر وەبەرهێنانێک لە داهاتوو لە ناوچەکانی سووریای ژێر کۆنترۆڵی حکومەتی ئەسەد بگرێت و رژێم ناچار بکات، بەراگرتنی کارە دڕندانەکانی دژ بە گەلی سووریا، هەروەها پاڵنانی بەرەو پابەندبوون بەو پڕۆسەیەی نەتەوە یەکگرتووەکان بەڕێوەیدەبات.  ویلایەتە یەکگرتووەکانی ئەمریکا لە پشتگیری خەڵکی سووریا بەردەوامە، لەسەرەتای ململانێی ئەو وڵاتەوە تائێستا، ئەمریکا ١٢ ملیار دۆلار هاوکاریی بەخشیووەتە ئەو سوورییانەی پێویستیان بەهاوکارییە.  سووریا سزای لەلایەن نەتەوە یەکگرتووەکان و یەکێتی ئەوروپاوە بەسەردا سەپێنراوە، کارەکە بووەتە هۆکاری بلۆککردنی دراوە بیانییەکانی ئەو دەوڵەتە و سەدان کۆمپانیا و کەسایەتی سووریا لە بانکەکاندا، واشنتن هەروەها رێگە بە هەناردەکردنی کاڵا بۆ سووریا نادات، ئەمریکییەکانیشی لە وەبەرهێنان لەو وڵاتە بێبەشکردووە.