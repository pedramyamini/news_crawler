لە رۆژی ١٠ - ٩ - ٢٠٢٠ دوو پۆلیسی ژینگەپارێز دەچنە بەرزاییەکانی شاری تەفت لە پارێزگای یەزد لە ئێران، لە رێگەکەیاندا مارێکی شاخداری ژەهراویی دەبینن و بەلایدا تێدەپەڕن، یەکێک لە پۆلیسەکان ڤیدیۆیەکی بڵاوکردووەتەوە و دەڵێت، لەکاتی گەڕانەوەشدا لەهەمان شوێن مارەکەیان بینیوە و هەستیانکردووە تینوویەتی.  دواتر یەکێک لە پۆلیسەکان نزیکی دەبێتەوە و ئاودەکات بە دارێکدا و مارەکە لەخوارەوە بەشێوەیەکی سەرسووڕهێنەر ئاوەکە دەخواتەوە.  بڵاوکردنەوەی ئەو ڤیدیۆیە لە سۆشیاڵمیدا و هەروەها تەلەڤزیۆنی ئێران دەنگدانەوەی زۆری هەبوو. یەکێک لەو کەسانەی ڤیدیۆکەی لە توویتەری خۆی بڵاوکردووەتەوە کاوە مەدەنی چالاکڤانێکی ژینگەپارێزی ئێرانە. چەندین کەس کۆمێنتیان بۆ نووسیوە و بە کارێکی مرۆڤانەیان ناوبردووە.  دکتۆر حەمیدرەزا کەلانتەری لە کۆمێنتێکدا بۆ پۆستەکە نووسیویەتی، ئەو کەسە تەنیا مارێکی تێرئاو نەکردووە بەڵکو گوڵەکانی مرۆڤایەتی و میهرەبانیشی تێرئاوکردووە. هەروەها کچێک بەناوی سۆنا کازمی نووسیویەتی، تەنیا شتیک لەم رۆژە جەهەننەمیانەدا مرۆڤ خۆشحاڵ دەکات، بینینی ئەو دیمەنانەیە.  ماری شاخداری ئێرانی Pseudocerastes persicus یەکێکە لە مارە ژەهراوییە زۆر مەترسیدارەکان. ئەو جۆرە مارە جگە لە ئێران لە کوردستان، عێراق، پاکستان، ئەفغانستان و عەممان بینراون. لە ئێرانیش زۆرتر لە پارێزگاکانی یەزد، خۆراسان، کرمان، سیستان و بەلوچستان، ئەسفەهان، فارس، سمنان، مەرکەزی، خوزستان، زەنجان، تاران، قوم و هۆرمۆزگان دەژین.