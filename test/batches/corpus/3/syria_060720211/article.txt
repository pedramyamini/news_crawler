خاچی سووری نێودەوڵەتی داتاکانی لە رێگەی راپرسییەوە کۆکردوونەتەوە کە تێیدا دەرکەوتووە، ٩٣ % ی خەڵکی باکووری رۆژئاوای سووریا پێیانوایە رێژەی خۆکوشتن لەو ناوچەیە زیادیکردووە، بە تایبەتیش دوای ئاوارەبوونی خەڵکێکی زۆر لە کۆتایی ساڵی ٢٠١٩ تاوەکو سەرەتای ساڵی ٢٠٢٠.  % ٧٨ی بەشداربووانی راپرسییەکەی خاچی سووری نێودەوڵەتی ئاماژەیان بەوە کردووە لە نێو کۆمەڵگەکانیاندا گوێیان لە هەبوونی رووداوی خۆکوشتن بووە.   هەروەها ٧٧ % یان پێیانوابووە زیادبوونی خۆکوشتن بەهۆی خەمۆکی و نەخۆشی دەروونییەوەیە، ٦٣ % یان پێیانوابووە بەهۆی تووندوتیژی خێزانەوەیە، ٦٣ % یان دەڵێن زیادبوونی خۆکوشتن بەهۆی هەژاری و نەدارییەوەیە، لە کاتێکدا ٥٣ % پێیانوابووە بەهۆی نەمانی هیوا بە چارەسەربوونی کێشەی سووریایە، کە ئەو دیاردە تراژیدییە زیادیکردووە.   جگە لەوانە، بەشێکیان پێیانوابووە بەشوودانی کچانی منداڵ و هەرزەکار، یەکێکی دیکەیە لە هۆکارە سەرەکییەکانی زیادبوونی خۆکوشتن لە باکووری رۆژئاوای سووریا.   پرسیار لە یەکێک لە بەشداربووانی راپرسییەکە کراوە کە ئایا بەمدواییانە گوێی لە هیچ رووداوێکی خۆکوشتن بووە، بەشداربووەکە گوتوویەتی: "پیاوێک کە سەرپەرشتیکاری خێزانێک بوو، خۆی کوشت چونکە دوای ئاوارەبوون ماڵ و حاڵ و هەموو سەروەت و سامانی لەدەستدا و نەیتوانی کارێک بۆ بەخێوکردنی خێزانەکەی بدۆزێتەوە. "  یەکێکی دیکەیان گوتوویەتی: "من بەسەرهاتی کچێکی تەمەن شازدە ساڵان دەزانم کە ژمارەیەک منداڵی هەبوو و هاوژینەکەشی کۆچی دواییکردبوو، هیچ کەس نەبوو هاوکاری خۆی و منداڵەکانی بکات، لە ژێر گوشارێکی یەکجار گەورەدا بوو. نەیدەتوانی پێداویستیی منداڵەکانی و ژیانی خۆی دابین بکات. ئەوەش وایکرد کە مەیلی خۆکوشتنی لا دروستبێت و دەستی خۆی بە چەقۆ بڕی. "   نەتەوە یەکگرتووەکان ئاماژە بەوە دەکات، رۆژئاوای باکووری سووریا، کە بەشی هەرە زۆری لە ژێر دەستی گرووپە چەکدارەکانی ئۆپۆزسیۆندایە، لە رەوشێکی مرۆیی سەختدایە و هۆشداریشیداوە کە ئەگەر پڕۆژە یاسای ناردنی هاوکاری لە رێگەی دەروازە سنوورییەکانەوە لە ١٠ی ئەم مانگە لە ئەنجوومەنی ئاسایش درێژنەکرێتەوە، ئەوا دۆخەکە سەختر دەبێت.