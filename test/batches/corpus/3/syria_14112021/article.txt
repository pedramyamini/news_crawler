رۆژنامەی نیویۆرک تایمز لە راپۆرتەکەیدا کە رۆژی یەکشەممە ١٣ - ١١ - ٢٠٢١ بڵاویکردووەتەوە دەڵێت، هێزە ئاسمانییەکانی ئەمریکا  دوو هێرشیان ئەنجامداوە و هێرشەکان بە فەرمانی "یەکەیەکی ئەمریکی تایبەت و نهێنی بووە، کە بەرپرس بووە لە ئەنجامدانی ئۆپەراسیۆنە وشکانییەکان لە سووریا".  نیویۆرک تایمز دەشڵێت، لەو هێرشەدا، کە لە نزیک باغۆز کراوە، نزیکەی ٦٤ کەسی سڤیل لە ژن و منداڵ کوژراون، کە رۆژنامەکە بە "ئەگەری تاوانی جەنگ" ناوی دەبات.  رۆژنامەی نیویۆرک تایمزی ئەمریکی لە راپۆرتەکەیدا ئاماژەی بەوە کردووە، هێزەکانی ناوەندیی ئەمریکا "بۆ یەکەمجار دانی بە ئەنجامدانی هێرشەکان ناوە" بەڵام هاوکات جەختی لە "رەوایەتی"ی هێرشەکان کردووەتەوە.  هێزەکانی ناوەندی ئەمریکا لە راگەیێندراوێکدا، کە رۆژی شەممە ١٣ - ١١ - ٢٠٢١ بڵاویکردووەتەوە "کوژرانی ٨٠ کەس"ی پشتڕاستکردووەتەوە و رایگەیاندووە: " لەو ژمارەیە ١٦ یان چەکداری داعش و ٤ یان کەسی سڤیل بوون، بەڵام ٦٠ کەسەکەی دیکە، نازانرێت ئایا کەسانی سڤیل بوون یان نا".   بەشێک لەو دڵنیانەبوونە لەو بابەتە، بەگوتەی هێزەکانی ناوەندیی ئەمریکا بۆ ئەوە دەگەڕێتەوە، کە ئەگەری هەیە ئەو ژنان و منداڵانە چەکدار بووبن.  هێزەکانی ناوەندیی ئەمریکا راشیگەیاند، هێرشەکان "بەرگریکردنێکی لەخۆ رەوا بووە" و لەگەڵ ئەو بارودۆخە، کە روویداوە گونجاو بووە. بەر لە ئەنجامدانی هێرشەکەش "هەنگاوی گونجاو نراون بۆ دوورخستنەوەی سیڤیلەکان لە هێرشەکە".  هێزەکە بەرپرسیاریێتی کوشتنی ئەو کەسانەی لە ئەستۆ گرتووە، وەک لە راگەیێندراوەکەدا هاتووە: "ئێمە دژ بە کوژرانی خەڵکی بێتاوانین، سەبارەت بەو هێرشەی کە کراوە ئێمە خۆمان راپۆرتمان لەسەرداوە و بەگوێرەی بەڵگەکانی بەردەستمان لێکۆڵینەوەمان کردووە و هەموو بەرپرسیارەتێکیش لە ئاست کوژرانی نائەنقەستی خەڵک دەگرینە ئەستۆ".