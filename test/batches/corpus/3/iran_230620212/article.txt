هەروەها میدیای فەرمیی ئێران باس لەوە دەکات هێزە ئەمنییەکان بەدواداچوون بۆ چۆنیەتیی هێرشەکە و ئەو هێز و کەسانە دەکەن کە ویستوویانە هێرش بکەنە سەر بنکە ئەتۆمییەکەی دەوروبەری کەرەج. بە زووترین کاتیش ئەنجامی بەدواداچوونەکان بڵاودەکرێنەوە.  هاوکات بەیانی ئەمڕۆ میدیاکانی ئێران لەوانەش ' ئیلنا و ئاژانسی دانشجوو ' باسیان لە هێرشێک بە درۆن بۆ سەر ناوەندی دەرمانی بەرەکەت کردووە کە لەژێر چاودێریی رێکخراوی فەرمانی ئیمادایە و خەریکی بەرهەمهێنانی پێکوتەی کۆرۆنایە.   بەگوتەی میدیاکانی ئێران ئەو ناوەندە دراوسێی دامەزراوەی ئەتۆمیی کەرەجە و بە درۆن هێرشکراوەتە سەری. بەڵام دوای چەند کاژێرێک هەواڵەکە سڕدرایەوە و بە هەواڵی هێرشێکی ناسەرکەوتوو بۆ سەر دامەزراوەی ئەتۆمیی کەرەج، پشتڕاستکرایەوە.  لە ماوەی یەک ساڵی رابردوودا سێ جار هێرشکراوەتەسەر دامەزراوە ئەتۆمییەکانی ئێران و ساڵی رابردوو موحسن فەخریزادە زانای ئەتۆمی ئێرانیش تیرۆر کرا.   دوایین هێرش لە مانگی رابردوودا کرایەسەر دامەزراوەی ئەتۆمیی نەتەنز، کە ساڵی رابردووش لە هێرشێکی دیکەدا بەشێکی زۆری سانترفیوژەکانی ئەو دامەزراوە لەکارکەوتن.   مەحموود ئەحمەدینەژاد سەرۆککۆماریی پێشووی ئێران لە لێدوانێکدا بۆ میدیاکانی نێوخۆی ئێران گوتبووی، هێرشی ساڵی رابردوو بۆ سەر دامەزراوەی نەتەنز زیاتر لە ١٠ ملیار دۆلار زیانی بەو دامەزراوە گەیاندووە.