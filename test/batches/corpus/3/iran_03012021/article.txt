ئەو لێدوانانە هاوکاتە لەگەڵ هەڕەشە بەردەوامەکانی ئێران، لە ئیسرائیل و ویلایەتە یەکگرتووەکانی ئەمریکا، لەگەڵ ساڵیادی کوشتنی قاسم سولەیمانی لە بەغدا. حکومەتی ئێران رایگەیاند ئێران جیاوازی ناکات لەنێوان ئەو بنکە سەربازییانەی ئەمریکا لە ناوچەکەدا، کە هێرشدەکەنە سەر ئێران، لەگەڵ ئەو وڵاتانەی بنکە سەربازییە ئەمریکییەکانی لێیە.  سەعید خەتیبزادە، گوتەبێژی وەزارەتی دەرەوەی ئێران، گوتی هەر هاریکارییەک لە نێوان دەوڵەتانی ناوچەکە و ئیسرائیدا لە دژی ئێران، یان هەر هەوڵێک بۆ تێپەڕاندنی هیڵی سوور، رووبەڕووی وەڵامێکی روون و یەکلاکەرەوە دەبێتەوە. گوتیشی تاوەکو هێزەکانی ئەمریکا لە عێراق بن، ئاسایش و سەقامگیری لە ناوچەکەدا بەدینایەت.  زادە قسەی بۆ میدیاکانی ئێران کردووە، دەڵێ، دوا هەل بۆ پاراستنی رێکەوتنی ئەتۆمی لە ئارادایە و سەرۆکی داهاتووی ئەمریکا، جۆ بایدن پێویستە هەنگاوی کردەنی و خێرا بنێت، ئاماژەی بەوەداوە کە هەفتەکانی داهاتوو، گرنگ و یەکلاکەرەوە دەبن، لەنێوان ئەوەدا هەر لایەنێک بەڵێنەکانی خۆی جێبەجێبکات، یان واز لە بژارەی دیپلۆماسیەت بهێنێت.  بەرپرسە ئێرانییەکە، پەیامێکی ئاراستەی حکومەتی سعودی کردووە و تێیدا دەڵێ: "سیاسەتەکانمان پشت بەهاریکاری لەگەڵ هەموواندا دەبەستێت، نەک تەنیا ئاسایش لەگەڵ دەوڵەتانی دەرەوەی ناوچەکە"، ئاماژەی بەوەدا تاران وەڵامی دەستپێشخەریی ' هورمز ' ی لەلایەن سعودییەکانەوە پێنەگەیشتووە، لە کاتێکدا وڵاتانی دیکەی ناوچەکە رەزامەندن بە پێکهاتنەوە لەگەڵ ئێراندا.  خەتیبزادە، پێشتر ئاشکرایکردبوو ئاماژە لەبەردەستن کە ئەمریکا جووڵەی گومانلێکراوی لە ناوچەکەدا دەستپێکردووە، تاران لە رێگەی کەناڵەکانی پەیوەندی خۆیەوە هۆشداریداوەتە واشنتن لەوەی بەرپرسیاریێتی هەر سەرکێشییەکی دەکەوێتە ئەستۆ.  زادە ئەوەشی گووتووە، تاران دەستپێشخەر نابێت بۆ پەلاماردانی کەس، بەڵام وەڵامی تووند و یەکلاکەرەوەی دەبێت.  لای خۆیەوە، عەلی حاجی زادە، فەرماندەی هێزە ئاسمانییەکانی سوپای پاسدارانی ئێران گوتی، هیچ جیاوازییەک لەنێوان بنکە سەربازییەکانی ئەمریکا و ئەو دەوڵەتانەدا ناکەین کە لە بنکە ئەمریکییەکانی سەر خاکەکانیانەوە هێرشبکرێتە سەر ئێران.  هەڕەشەکانی ئێران، لە وەڵامدانەوەی هەر دەستدرێژییەکی ئەمریکا بۆ سەر وڵاتەکەیان، هاوکاتە لەگەڵ ئەو لێدوانە تووندانەی لە رۆژانی رابردوودا، بەرپرسانی ئێران لە بەرامبەر ئەمریکادا داویانە و بەڵێنی تۆڵەیان لە خوێنی قاسم سولەیمانی، فەرماندەی پێشووی فەیلەقی قودسی سوپای پاسدارانی ئێرانداوە کە بەر لەساڵێک لە هێرشێکی درۆنەکانی ئەمریکادا، لە نزیک فڕۆکەخانەی نێودەوڵەتی بەغدا، کوژرا.  هەڵچوونە میدیاییەکەی نێوان ئێران و ئەمریکا لە چەند رۆژی رابردوودا بەتەواوی پەرەی سەندووە، دوای ئەوەی ئەمریکا رایگەیاند دوو فڕۆکەی جۆری ' بی ٥٢ ' ی ناردووەتە ناوچەکە و ئێرانیش لە ئەنجوومەنی ئاسایشی سەر بەنەتەوە یەکگرتووەکان، سکاڵای تۆمارکرد و گوتی ئەوەی ئەمریکا دەیکات ناوچەکە بەرەو دۆخێکی مەترسیدار دەبات.  پێشتر ئەمریکا رایگەیاندبوو، هەستیان بە ئاماژەکانی بەرزبوونەوەی هەڕەشەکانی ئێران کردووە و پێدەچێ ئێران، بەنیازی هێرشێک بێت لە دژی هێزەکانی ئەمریکا، یان بەرژەوەندییەکانی لە رۆژهەڵاتی ناوەڕاستدا.