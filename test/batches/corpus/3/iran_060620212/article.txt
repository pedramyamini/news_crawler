فەریبا عادلخاه، خانمە لێكۆڵەری مێژوویی هەڵگری هەردوو وڵاتینامەی ئێرانی و فەرەنسییە. لە حوزەیرانی ساڵی ٢٠١٩ وە لەلایەن سوپای پاسدارانەوە بە تۆمەتی سیخوڕیکردن دەستگیرکراوە.  ژان فرانسوا بایارت، پرۆفیسۆر لە پەیمانگەی نێودەوڵەتیی جنێف دەڵێت: "بەدڵنیاییەوە ئێستا بارودۆخی دەروونی فەریبا خراپە، بەڵام ئەو شەڕکەرە و شەڕ بۆ ئازادی خۆی و ئازادی لێکۆڵەرانی ئەکادیمی دەکات".  لە ئایاری ساڵی ٢٠٢٠ لیژنەی ١٥ یەمی دادگای تاران سزای ٥ ساڵ زیندانی بەسەر عادلخاه بەتۆمەتی پیلانگێڕی دژی ئاسایشی نیشتمانی وڵات و یەکساڵ زیندانی بە تۆمەتی پڕوپاگەندەکردن دژی دەوڵەت سەپاند.  ئاریال وەیل، سەرۆکشارەوانیی پاریس دەڵێت: "نیازمان هەیە ئەم تابلۆیە بە هەڵواسراوی بمێنتەوە تاوەکو فەریبا ئازاد دەبێت. باوەڕمان بەم جووڵەی خۆمانمان هەیە پێشتر بۆ کەسی دیکە هەڵمانواسی و ئازادکرا و هیوادارین فەریباش ئازاد بکرێت".  فەرەنسا لەسەر بنەمای وڵاتینامەی فەرەنسییەکەی فەریبا، سەرکۆنەی زیندانیکردنی عادلخاه دەکات و داوای ئازادکردنی دەکات، بەڵام یاسای ئێران دان بە دوو وڵاتینامە نانێت و لە چوارچێوەی یاسا و پرسی ناوخۆیی وڵات مامەڵە لەگەڵ دۆسیەکەدا دەکات.  فەریبا عادلخاه. لە ٢٥ی نیسانی ١٩٥٩ لە تارانی پایتەختی ئێران لە دایکبووە. لە زانکۆی ستراسبۆرگ لە بواری مرۆڤناسی خوێندوویەتی. وەکو ئەکادیمیستێک و بەڕێوەبەر لە پەیمانگەی لێکۆڵینەوەی سیاسی لە پاریس کاری کردووە.