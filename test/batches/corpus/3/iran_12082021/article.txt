وێنەکە لەبەر هەیوانی باڵیۆزخانەی رووسیادا گیراوە و جگە لە باڵیۆزەکانی رووسیا و بەریتانیا کورسییەکی بەتاڵیش لەوێ دانراوە. ئەمە هەر ئەو شوێنەیە کە ویستن چەرچڵ، سەرۆکوەزیرانی بەریتانیا، فرانکلین رۆزڤەڵت، سەرۆکی ئەمریکا و چۆزێف ستالین، سەرۆکی ئەوکاتی یەکێتیی سۆڤیەت لە دیسەمبەری ١٩٤٣ وێنەیان تێدا گرتبوو.  باڵیۆزی رووسیا هەر لەو شوێنە دانیشتووە، کە ستالین لەو وێنەیەدا دانیشتووە، هەروەها باڵیۆزی بەریتانیا هەر لەو شوێنەدا دانیشتووە، کە چەرچڵ لێی دانیشتووە و کورسییەکەی رۆزڤەڵتیش بەتاڵە، لە تویتەکەی باڵیۆزخانەی رووسیاشدا نووسراوە: "ئێرە هەر ئەو شوێنەیە کە رێبەرانی سێ وڵات کۆبوونەتەوە و پێکەوە وێنەی یادگاریان گرتووە".  وێنەکەی رێبەرانی ئەو سێ وڵاتە لە سەردەمی شەڕی دووەمی جیهاندا گیراوە. لەو شەڕەدا شای ئێران پشتیوانی لە ئەڵمانیای نازی کرد، بۆیە رووسیا لە باکوورەوە و بەریتانیاش لە باشوورەوە ئێرانیان داگیرکرد.   ئەم وڵاتانە وەک هاوپەیمانان دەناسران و لەبەر نزیکی ئێران بە شۆرەوەی ئەو کاتەوە، شوێنێکی گونجاو بوو بۆ تاوتێکردنی رەوشی شەڕ دژی ئەڵمانیای نازی و ئیتالیای موسیلینی.  رێبەرانی وڵاتانی هاوپەیمان بەبێ ئاگاداری حکومەتی ئێران چوونە تاران و رەزا شا کە تازە جێی باوکی گرتبووەوە، دوای ئەوەی کە ئاگادار بوو رێبەرانی ئەو وڵاتانە لەوێن چوو بۆ سەردانیان.  رەخنەگرانی وێنەکەی باڵیۆزخانەی رووسیا دەڵێن، ئەم وێنەیە بیرەوەری ئەو رۆژانە بیر دەخاتەوە کە ئێران داگیرکرابوو و هیچ دەسەڵاتێکی نەبوو.  محەممەد جەواد زەریف، وەزیری دەرەوەی ئێران، لە تویتێکدا ئەو وێنەیەی بە "نەگونجاو" لە قەڵەمداوە و نوسیوویەتی: "خەڵکی ئێران، لەوانە لە دانوستاندنەکانی رێککەوتنی ئەتۆمیدا، نیشانیان داوە کە هیچ کاتێک چارەنووسیان بە وڵاتانی بیانی یان لەلایەن وڵاتانی بیانییەوە دیاریی ناکرێت".  محەممەد باقر قاڵیباف، سەرۆکی پەرلەمانی ئێرانیش لە تویتێکدا وێنەکەی وەک "کردەوەیەکی دوور لە رەوشتی دیپلۆماتیک و نەگونجاو" لە قەڵەم داوە و نووسیویەتی: "دەبێت دەستبەجێ هەردوو باڵیۆزی بەریتانیا و رووسیا داوای لێبووردن بکەن، ئەگینا کاردانەوەیەکی لێبڕاوانەی دیپلۆماتیک پێویست دەبێت".  باڵیۆزخانەی رووسیا لە وەڵامدا گوتوویەتی: ئەم وێنەیە دژی ئێران نییە و تەنیا رێزگرتنە لە هەوڵە هاوبەشەکانی هاوپەیمانان دژی نازیزم لە شەڕی دووەمی جیهاندا.   باڵیۆزخانەی رووسیا هەروەها جەختی لەسەر پتەوکردنی پەیوەندییەکانی نێوان دوو وڵات لەسەر بنەمای رێزگرتنی هەردوولا کردووەتەوە.  ئەو وێنەیە لە تۆڕە کۆمەڵایەتییەکانیشدا کاردنەوەی زۆری بەدواوە بووە. عەبدوڵڵا رەمەزانزادە، چالاکڤانی سیاسی ریفۆرمخواز دەڵێت: دەبێت ئەو دوو باڵیۆزە بانگی وەزارەتی دەرەوە بکرێن، ئەگەر داوای لێبووردنیان نەکرد، دەریان بکەن.  رەزا حەقیقەت نەژاد، رۆژنامەنووس، لە توتێکدا دەڵێت: "تێنەگەیشتم بۆچی زەریف ناڕەزایەتی دەربڕیوە. بۆ خۆی چەند مانگ لەمەوبەر بە تێروتەسەلی روونی کردەوە کە دیپلۆماسی کۆماری ئیسلامی لە ژێر ئیرادەی رووسیادایە و قاسم سولەیمانی سەرداری پۆتین بوو. ئێران ساڵانێکە داگیرکراوە".