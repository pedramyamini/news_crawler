عەلیڕەزا زالی، سەرۆکی ناوەندی بەرەنگاربوونەوەی کۆرۆنای تاران رایگەیاندووە: "لایەنە پەیوەندیدارەکان بە پاساوی ئەوەی تێچووی هاوردەکردنی ڤاکسین گرانە، رێگەیان نەدا ڤاکسین هاوردە بکرێ، لە کاتێکدا تێچووی چارەسەرکردنی کۆرۆنا چەند قات لە هاوردەکردنی ڤاکسین گرانترە".  عەلیڕەزا زالی رەخنەی لە وەزارەتی دەرەوە گرتووە کە "باڵیۆزەکانی ئێران لە وڵاتانی دەرەوە هەوڵی هاوردەی ڤاکسینیان نەداوە".  محەممەد جەواد زەریف، وەزیری دەرەوەی ئێران هەرزوو لە رێگەی ئینستاگرامەکەیەوە وەڵامی دایەوە و گوتی: " سوکایەتی و تۆمەت هەڵبەستن گەیشتوونەتە شوێنێک، کە ئیدی بوار بۆ بێدەنگی نەماوە".  زەریف لە پۆستەکەیدا هەندێ پرسیاری وروژاندووە و گوتوویەتی: "بۆچی بۆ هاوردەی ڤاکسین هێندە کات بەفیڕۆ چوو؟، کام لایەن دژایەتی هاوردەی ٢٠ ملیۆن ڤاکسینی لە ئەوروپاوە کرد؟ " وادیارە مەبەستی زەریف وەزارەتی تەندروستیی ئێران بێت.  عەلیڕەزا زالی هەروەها باسی لەوە کردووە: "کاتێک شارەزایانی رێکخراوی تەندروستیی جیهانی سەردانی ئێرانیان کردووە، داوایان لێکراوە بە سیستەمی تەندروستیی ئێران هەڵبڵێن و ژمارەی مردن بە کۆرۆنایان لە رێکخراوەکە شاردووەتەوە".  ماڵپەڕی ئیرنا، زمانحاڵی حکومەتی ئێران، سەبارەت بە قسەکانی دکتۆر زالی بڵاوی کردووەتەوە، کە قسەکانی بە تەواوەتی بڵاونەکراونەتەوە.  لەلایەکی دیکە محەممەد حەسەن قەوسیان موقەدەم، سکرتێری مانگی سووری ئێران، دەڵێت دەیانتوانی مانگی دووی ٢٠٢١ ڤاکسین هاوردە بکەن، بەڵام مۆڵەتیان پێنەداوە. ئەو گوتوویەتی: "دوژمنانی بیانی بەجۆرێک و دۆستانی نەزانیش بەجۆرێک کێشەیان بۆ هاوردەی ڤاکسین دروستکرد".  بەپێی راپۆرتی وەزارەتی تەندروستیی ئێران، ئەم وڵاتە تاوەکوو ئێستا نزیکەی ١٥ ملیۆن ژەم ڤاکسینی هارودە کردووە. بەڵام محەممەد جەواد زەریف دەڵێت: ئەوان لە وەزارەتی دەرەوە ئامادەکارییان بۆ هاوردەکردنی ٢٠ ملیۆن قورچک ڤاکسین لە ئەوروپاوە کرد، کەچی دامەزراوەیەکی حکومیی دژایەتی کرد.  عەلی شەریعەتی، ئەندامی ژووری بازرگانیی ئێران، دەڵێ: "پێشنیازی ئێمەیان بۆ هاوردەی ڤاکسینی ئاسترازینیکا بە نرخی ٦ یورۆ رەتکردەوە، بەڵام سینۆفارمیان بە ١٥ دۆلار کڕی".  حکومەت و وەزارەتی تەندروستی ئێران رەخنەی زۆریان لەسەرە و تۆمەتبار دەکرێن کە رێوشوێنی گونجاویان بۆ بەرەنگاربوونەوەی کۆرۆنا نەگرتووەتەبەر و لە وادەی گونجاودا ڤاکسینیان هاوردە نەکردووە.  ئەوە لە کاتێکدایە ماوەیەکە ئێران لەگەڵ شەپۆلی پێنجەمی کۆرۆنا بەرەوڕوو بووە، بەپێی ئاماری فەرمیی وەزارەتی تەندروستی ژمارەی تووشبوون و مردن بەهۆی کۆرۆناوە بۆ رۆژانە نزیک بە ٦٠٠ کەس هەڵکشاوە. بەرپرسانی وەزارەتی تەندروستیی ئێران دەڵێن، هەڵکشانی ژمارەی مردن بە کۆرۆنا تاوەکوو ٤٥ رۆژی دیکەش بەردەوام دەبێت.  عەلی خامنەیی، رێبەری ئێران، رۆژی چوارشەممە گوتی: "کۆرۆنا ئێستا سەرەکیترین پرسی وڵاتە". جەختی لەسەر دابینکردنی ڤاکسین بە هاوردە یان بەرهەمی ناوخۆ کردەوە.