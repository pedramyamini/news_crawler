شەوی هەینی ٢٠٢١/٠٧/٠٢ لە عەفرین شەڕ و پێکدادان لەنێوان هەردوو گرووپی چەکداریی نوخبە و سقووڕی شیمالدا رووی داوە.  ئیبراهیم شێخۆ، گوتەبێژی رێکخستنی مافی مرۆڤی عەفرین بە رادیۆی رووداوی راگەیاند: "بە گوێرەی زانیارییەکانمان شەڕەکە لە گوندی عەبیدانی عەفرین لەنێوان چەکدارانی گرووپەکانی نوخبە و سقووری شیمالدا بووە. هەردوو گرووپ دەیانویست دەست بەسەر شوێنەوارەکاندا بگرن و تاڵانیان بکەن. لە ئەنجامی شەڕەکەدا پێنج چەکدار کوژراون. ئێستا چەکدارانی نوخبە لە ناوچەکە نەماون و شوێنەکە بە تەواوەتی لە دەستی چەکدارانی سقووڕ شەمەردایە. "  گوتەبێژی رێکخستنی مافی مرۆڤی عەفرین گوتیشی: "لە عەفرین شەڕ بۆ تاڵانکردن و دزینی ماڵی کوردانە کە گرووپە چەکدارەکانی سەر بە تورکیا دەیکەن، وەک گرووپی سوپای نیشتمانیی سووری (الجیش الوطني السوري). شەڕی ئەم دواییەیش لە گوندی عەبیدان بوو لە دەوروبەری کەلا هووری کە دەیانویست شوێنەوارە مێژووییە ١٠ هەزار ساڵییەکانی عەفرین بشێوێنن و تاڵان بکەن. "  ئیبراهیم شێخۆ ئاماژەی بەوە دا کە تورکیایش دەیەوێت هەموو رۆژێک شەڕ لەنێوان گرووپە چەکدارەکاندا هەبێت بۆ ئەوەی ئارامی لە ناوچەکەدا نەبێت. هەرێمی عەفرین هەرێمێکی سڤیل و هەرێمی زەیتوون و ئاشتی بوو. ئێستا عەفرین لە دوای داگیرکارییەکەوە کە نزیکەی چوار ساڵی بەسەردا تێدەپەڕێت، شەڕ و پەلاماری نێوان گرووپەکان تێیدا زۆر بووە کە بەو هۆیەوە خەڵکێکی زۆر بریندار بوون و مردوون.   هەروەها گوتەبێژی رێکخستنی مافی مرۆڤی عەفرین ئەوەی خستەڕوو کە تورکیا دەیەوێت کوردان شوێنەکانی خۆیان جێبهێڵن و لە ناوچەکانی خۆیان بێزار ببن بۆ ئەوەی عەرەبی هاوردە، خێزانە تورکمان و فەلەستینییەکان لە شوێنیاندا جێگیر بکەن. لە عەفرین مافی مرۆڤ پێشێل دەکرێت. رۆژانە خەڵک دەکوژرێت، دەڕفێنرێت و ئازار دەدرێت. ئەوانەی دەگیرێن بە پارە ئازاد دەکرێن. لە دەستپێکی ئەمساڵەوە زیاتر لە ١٠٠ کەس لە عەفرین رفێنراون کە منداڵ و ژنیان تێدایە و رێژەی ژن تێیاندا زۆرە.