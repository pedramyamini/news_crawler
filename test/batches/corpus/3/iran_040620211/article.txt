محەممەد جەواد زەریف لە تویتەر نووسیویەتی نەتەنیاهوو پەیوەندی بەو گەشتە شەرمەزارەی دژ بە ئێرانەوە کرد کە بۆڵتن، ترەمپ و پۆمپەییۆ ئەنجامیاندا و ئەوان چوونە نێو زبڵدانی مێژووەوە.  محەممەد جەواد زەریف، وەزیری دەرەوەی ئێران نووسیویەتی: "ئێران هێشتا لەسەر پێ وەستاوە و ئەو چارەنووسەی، کە ئەوان رووبەڕووی بوونەوە هەزاران ساڵ رووبەڕووی ئەوانە دەبێتەوە، کە ئومێدواربوون زیان بە ئێرانییەکان بگەیێنن". زەریف هەروەها نووسیویەتی: "کاتی گۆڕینی ئاراستەکان هاتووە".  لێدوانەکەی زەریف دوای ئەوە هات لائیر لاپید، سەرۆکی پارتی "ئایندەیەک هەیە"، پارتی میانڕەو کە ئەرکی پێکهێنانی حکومەتی نوێی ئیسرائیلی پێسپێردرابوو، توانی لە وادەی خۆیدا، کە نیوەشەوی رۆژی چوارشەممە بوو، هاوپەیمانیەتیێک لە ٨ پارت پێشکەش بە سەرۆکی وڵات بکات.  بڕیارە بەمزووانەش رۆژێك دیاری بکرێت تاوەکو کابینەکە لە کنێست (پەرلەمانی ئیسرائیل) دەنگی لەسەر بدرێت و لە ئەگەری پەسەندکردنی، کۆتایی بە ١٢ ساڵ لە فەرمانڕەوایەتیی نەتەنیاهوو وەک سەرۆکوەزیرانی ئیسرائیل دەهێنێت، بەڵام لە ئەگەری پەسەندنەکردنی ئەوا ئامادەکاری دەکرێت بۆ ئەنجامدانی هەڵبژاردنی پەرلەمانی کە لە دوو ساڵی رابردوودا پێنجەمین هەڵبژاردن دەبێت.  لە هەر چوار هەڵبژاردنەکانی پێشوو، هیچ پارتێك نەیتوانیوە ٥٠+١ی ١٢٠ کورسییە پەرلەمان بهێنێت، هەرچەندە لەو هەموو هەڵبژاردنانەدا پارتی لیکود، پارتەکەی نەتەنیاهوو زۆرترین کورسی بەدەستهێناوە.