سەرلەبەیانی ئەمڕۆ دووشەممە لە هەشتەمین کۆبوونەوەی خولی پێنجەمی ئەنجوومەنی شارەزایانی رێبەریی ئێران، ئەحمەد جەنەتی بە سەرۆک، محەممەد عەلی موەحیدی کرمانی جێگری یەکەم و، ئیبراهیم رەئیسی بە جێگری دووەم هەڵبژێردرانەوە.  ئەحمەد جەنەتی، سەرۆکی ئەنجوومەنی شارەزایانی رێبەریی ئێران کە تەمەنی ٩٣ ساڵە و هاوکات سەرۆکی ئەنجوومەنی پاسەوانیی دەستووریشە لەبارەی کێشە ئابوورییەکانی خەڵکی ئێرانەوە گوتی: کۆرۆنا پرسێکی سەرەکی ئەمڕۆی ئێمە و جیهانیشە و کێشەی گەورەی ئابووریی و سیاسی دروستکردووە. بەشێکی خەڵک لە دۆخێکی خراپی ئابووری دەژین، کار و کەسابەتی خەڵک تووشی سستی بووە و ناتوانن ژیانی خۆیان بەباشی هەڵسووڕێنن.  ئەنجوومەنی شارەزایانیی رێبەریی ئێران، ئەنجوومەنێکە کە لە ٨٨ رۆحانی پێکدێت. ئەم ئەنجوومەنە لە كاتی مردنی رێبەردا كە بەرزترین دەسەڵاتی ئێرانە، دەبێت دەستبەجێ رێبەرێكی نوێ دیاری بكات. هەروەها هەر كات ئەم ئەنجوومەنە بەو بڕوایە بگات كە رێبەر توانای راپەڕاندنی ئەركەكانی نەماوە، دەتوانێ رێبەر لەسەر كار لابدات و رێبەرێكی نوێ لە جێی دابنێ. ئەركێكی دیكەی ئەم ئەنجوومەنە چاودێریكردنی كارەكانی رێبەری ئێرانە بەڵام تاوەکو ئێستا نە لە سەردەمی رێبەری پێشووی ئێران و نە لە سەردەمی رێبەری ئێستا هیچکات نە پرسیار لە رێبەر کراوە و نە چاودێریی کارەکانی.  هەموو خولێکیش دوای هەڵبژاردنی دەستەی سەرۆکایەتیی و هەروەها دەستبەکاربوونی خولی نوێ، دەچنە لای رێبەری ئێران و لەگەڵی دادەنیشن.