شەڕڤان دەروێش، گوتەبێژی ئەنجوومەنی سەربازیی منبج، ئێوارەی رۆژی چوارشەممە لە بوولتەنی کاژێر ٠٧: ٠٠ی رووداو لەڕێگەی پەیوەندیی ڤیدیۆییەوە بەشداربوو و ئاماژەی بەوە کرد، شەڕەکە کاتێک دروستبووە کە کۆمەڵێک کەس خۆپێشاندانیان دژی خزمەتی سەربازیی ناچاری و قەیرانی ئابووری کردووە.  ژمارەیەکی زۆر لە دانیشتووانی منبج عەرەبن و پێنج ساڵ لەمەوبەر خرایە ژێر دەسەڵاتی بەڕێوەبەرایەتیی خۆسەرەوە، بەگوێرەی سەرچاوە خۆجێییەکان، "شەش خۆپێشاندەر لە ماوەی ٤٨ کاژێری رابردوودا کوژراون".  لە سەرەتادا خۆپێشاندەران بۆ داواکردنی کۆتاییهێنان بە ئەرکی سەربازیی ناچاری هاتنە سەر شەقام، بەڵام دوای ئەوەی کە رۆژی دووشەممە کەسێکیان کوژرا، خۆپێشاندانەکان گەورەتر بوون.  شەڕڤان دەروێش دەڵێت، رۆژی سێشەممە خۆپێشاندەران رێگەکانیان داخست و لە دەرەوەی منبج هێرشیان کردە سەر خاڵێکی هێزەکانی ئاسایش و چەند بنکەیەکی ئەو هێزانەیان سووتاند، هێزە ئەمنییەکانیش "رێکاری پێویستیان لە بەرامبەریان گرتەبەر".  ئەنجوومەنی سەربازیی منبج کە دامەزراوەیەکی سەر بە بەڕێوەبەرایەتیی خۆسەرە، بەرپرسیارێتیی تووندوتیژییەکەی خستە ئەستۆی "ئەو شانە تاوانکارییانەی کە فەرمان لە هێزە نێوخۆیی و دەرەکییەکان وەردەگرن".  ئەنجوومەنە سەربازییەکە ئەو لایەنانەشی بەوە تۆمەتبارکرد کە پرسی سەربازیی ناچاری وەکو پاساو بەکاردەهێنن بۆئەوەی ئاڵۆزی دروستبکەن، لەکاتێکدا کە ماوەی حەوت ساڵە خزمەتەکە جێبەجێ دەکرێت و "پێشتر کێشەی لەو جۆرەی نەبووە".  شەڕڤان دەروێش دەڵێت، ئەو لایەنانە سەر بە حکومەتی سووریان کە دەیانەوێت لە کاردانەوەی بەشدارینەکردنی بەڕێوەبەرایەتیی خۆسەر لە هەڵبژاردنە سەرۆکایەتییەکەی ئەو وڵاتەدا، "تۆڵە" لە بەڕێوەبەرایەتیی خۆسەر بکەنەوە.  گوتەبێژی ئەنجوومەنی سەربازیی منبج ئاماژەی بەوەش کردووە، ژمارەیەک لایەن "لە رۆژی ئازادکردنی منبجەوە هەوڵیانداوە کاری لەو جۆرە بکەن"، ئاماژە بەوەش دەکات، لەنێو ئەو لایەنانەدا بەشێکیان ئەوانەن کە "سەر بە تورکیان" و "تەنانەت هەندێک لایەنگری داعشیشیان" تێدایە.  خزمەتەکە لەلایەن بەڕێوەبەرایەتیی خۆسەرەوە بە "ئەرکی خۆپاراستن" ناودەبرێت، ماوەکەی یەک ساڵە و ئەو پیاوانە دەگرێتەوە کە تەمەنی ١٨ ساڵییان تەواوکردووە.  بە گوتەی شەڕڤان دەروێش، نوێنەرانی ئاسایشی رۆژئاوای کوردستان و بەڕێوەبەرایەتیی خۆسەر رۆژی چوارشەممە لەگەڵ ریشسپییەکانی هۆزە عەرەبەکاندا کۆبوونەوە بۆئەوەی ئارامی بۆ منبج بگەڕێننەوە.  بەگوێرەی راگەیێندراوێکی هاوبەش کە دوای کۆبوونەوەکە بڵاوکراوەتەوە، بەرپرسانی بەڕێوەبەرایەتیی خۆسەر رازیبوون کە خزمەتگوزاریی سەربازیی ناچاری لە منبج و ناوچەکانی دەوروبەری رابگرن تاوەکو کاتێکی دیکە بڕیاری لەسەر دەدرێت.  مانگی رابردوو، دوو کەس لە خۆپێشاندانەکانی چەند ناوچەیەکی بەڕێوەبەرایەتیی خۆسەر گیانیان لەدەستدا، کاتێک کە ناڕەزاییان دژی بڕیاری بەرزکردنەوەی نرخی سووتەمەنی دەربڕی؛ دوای گرژییەکان، بەڕێوەبەرایەتیی خۆسەر نرخەکانی کەمکردنەوە.