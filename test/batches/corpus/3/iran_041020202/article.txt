میدیای ئێران رایگەیاندووە، وڵاتەکەیان لە رۆژی یەکشەممەی رابردووەوە دەستی بە بڵاوکردنەوەی هێزی سەربازی کردووە لەنزیک سنووری ئازەربایجان و ئەرمینیا، ئەو هێزە چەندین جۆر چەکی قورس و مامناوەندیان پێیە، لە هەموویان دیارتر تانکی جۆری ترازە "کەڕاڕ".  هەرچەندە تاوەکو ئێستا سوپای پاسداران ئەو هەواڵەی پشتڕاست نەکردووەتەوە، بەڵام عەلییار راستگو، ئەندامی ئەنجوومەنی پارێزگای ئازەربایجانی رۆژهەڵات لە ئێران رایگەیاندووە، ژمارەیەک لە سوپای پاسداران لە سنووری ئەو دوو وڵاتە جێگیرکراون، هۆکارەکەشی بۆ کەوتنەخوارەوەی ئەو چەند گوللە هاوەن و تۆپە دەگەڕێتەوە کە لە ئەنجامی شەڕی نێوان ئەو دوو وڵاتەدا کەوتنە ناو خاکی ئێران.  لە رۆژی ٢٧ی ئەیلوولەوە لە هەرێمی ناگۆرنۆ قەرەباخ شەڕ و پێکدادان لەنێوان ئازەربایجان و ئەرمینیا دەستیپێکردووە، تەنانەت کار گەیشتووەتە ئەوەی کە هێرشەکان بگەنە نێو هەندێک لە شارەکانیش. هەردوو وڵاتیش ئاماری جۆراوجۆر لەبارەی ژمارەی کوژراو و بریندار و زیانە ماددییەکان بڵاودەکەنەوە.