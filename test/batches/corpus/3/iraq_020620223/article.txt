باس لە دەستپێشخەریی نوێ لەلایەن چوارچێوەی هاوئاهەنگییەوە دەکرێت کە رەنگە لە مانگی حوزەیراندا رابگەیێندرێت، بەڵام سەرکردەیەکی چوارچێوەی هاوئاهەنگی و پەرلەمانتارێکی دەوڵەتی یاسا رەتیدەکەنەوە چوارچێوەکە دەستپێشخەریی نوێی تاوتوێکردبێت، شەقامی عێراقیش لە دواکەوتنی خزمەتگوزارییەکان و نیمچە پەککەوتنی دۆخی سیاسیی نیگەرانن.  نزیکەی هەشت مانگ لەمەوپێش عێراقییەکان چوونە سەر سندووقەکانی دەنگدان و، دەنگیان بە بەربژێر و لایەنی خوازراوی خۆیان دا، بەڵام لەو کاتەوە جگە لە دەستەی سەرۆکایەتیی ئەنجوومەنی نوێنەرانی عێراق، هیچ کام لە دوو سەرۆکایەتییەکەی دیکەی عێراق و پێکهێنانی حکومەت بەڕێڕەوی خۆیان نەڕۆیشتوون، سەرباری چەندین دەستپێشخەری و دەیان کۆبوونەوە و لێکنزیکبوونەوە، بەڵام هێشتا داخرانی سیاسیی بەردەوامە و خزمەتگوزاییەکانیش بەهۆیەوە کاریگەربوون و شەقامیش تووڕەیە.  هەرچەندە باسی دەربازکردنی قۆناخی داخرانی سیاسیی دەکرێت، ئەوەش لەرێگەی دەستپێشخەرییەکەوە رەنگە لە رۆژانی داهاتوودا چوارچێوەی ئاهەنگی رایبگەیێنێت، بەڵام عارف حەمامی، ئەندامی فراکسیۆنی دەوڵەتی یاسا لە ئەنجوومەنی نوێنەرانی عێراق باسی لەوە کرد، بە فەرمی هیچ دەستپێشخەرییەکی نوێ لەنێو چوارچێوەی هاوئاهەنگی تاوتوێ نەکراوە، بەڵام لەگەڵ ئەوەشدا نایشارێتەوە رەنگە رۆژانی داهاتوو گۆڕانکاریی نوێ بێتە کایەوە.   حەمامی قسەی بۆ رووداو کرد و رایگەیاند: "هەوڵ و گفتوگۆ بە شێوەی ناڕاستەخۆ بەردەوامن، لە پێش جەژنی رەمەزان و دوای جەژنیشەوە بەردەوامە، بەڵام هێشتا هیچ لایەنێک لە دوو لایەنە سەرەکییەی پەرلەمانی عێراق چارەسەرێکی گونجاوی بۆ دەربازبوون لەم دۆخە سیاسییە نییە کە عێراق پێیدا تێدەپەڕێت، چونکە هەوڵەکان هیچیان لێ سەوز نەبووە و هەردوو لایەنەکە لەسەر بۆچوونەکانی پێشوویان رژدن. "  حەمامی گوتیشی: "ئەوەی ئێمە دەیزانین هیچ دەستپێشخەرییەک لەلایەن چوارچێوەی هاوئاهەنگی بە فەرمی باسنەکراوە، جا ئەگەر لایەنەکانی دیکە دەستپێشخەرییان هەبێت ئەوە چاوەڕوانین و ئەگەری هەیە کاک مەسعود بارزانی دەستپێشخەریی هەبێت، ئەو کەسێکی گوێلێگیراوە و چاوەڕوانین بەرنامەیەکی وای هەبێت. "  رۆژی ١٠ی ئۆکتۆبەری ٢٠٢١، هەڵبژاردنی خولی پێنجەمی ئەنجوومەنی نوێنەرانی عێراق بەڕێوەچوو، ژمارەی کورسییەکانی ئەنجوومەنەکە بەشێوەیەک دابەشبووە، کە یەکەمجارە لە دوای ساڵی ٢٠٠٣ ەوە پەرلەمانی عێراق بەو شێوەیە بێت و شیعەکان بە شێوەیەک دابەشبوون کە یەکتر رەتدەکەنەوە، سەدرییەکان کە کەوتوونەتە بەرەیەک لەبەرامبەر هەموو لایەنە سیاسییەکانی دیکەی شیعە ٧٣ کورسیی بەدەستهێناوە و لەگەڵ هەریەک لە پارتی دیموکراتی کوردستان و هاوپەیمانی سەروەرەی، هاوپەیمانێتییەکیان بەناوی رزگارکردنی نیشتمانەوە پێکهێناوە و حکومەتی زۆرینەی نیشتمانی دیارترین داواکاری و درووشمەکانییانە.  موقتەدا سەدر، بە تووندی رەتیدەکاتەوە. هەندێک لەلایەنی بەرامبەر، واتە چوارچێوەی هاوئاهەنگی و بەدیاریکراوی هاوپەیمانی دەوڵەتی یاسا بە سەرۆکایەتی نووری مالیکی بەشداریی حکومەتێک بکات سەدرییەکانی تێدا بێت، بەڵام چوارچێوەی هاوئاهەنگی کە کەمتر لە ٩٠ کورسیی بەدەستهێناوە دەڵێت: لەگەڵ حکومەتی سازانن، هاوشێوەی ئەوەی لەدوای ساڵی ٢٠٠٣ ەوە عێراق پەیڕەوی کردووە.  رۆژی ٩ی کانوونی یەکەمی ٢٠٢٢، خولی پێنجەمی ئەنجوومەنی نوێنەرانی عێراق، کۆبووەوە و دەستەی سەرۆکایەتیی پەرلەمان لەو دانیشتنەدا هەڵبژێردران. محەممەد حەلبووسی، بە سەرۆکی پەرلەمان، حاکم زاملی، بە جێگری یەکەم و شاخەوان عەبدوڵڵا، بە جێگری دووەم هەڵبژێردران.  دوای سەرنەکەوتنی هەوڵەکانی هاوپەیمانیی سێقۆڵی نێوان رەوتی سەدر، پارتی دیموکراتی کوردستان و هاوپەیمانیی سەروەریی سوننەکان بۆ هەڵبژاردنی سەرۆککۆمار، بەهۆی ناکۆکی هاوپەیمانیی سێقۆڵی لەگەڵ چوارچێوەی هاوئاهەنگی، ئێستا پرۆسەی سیاسیی عێراق لە قۆناخی هەوڵی هەڵبژاردنی سەرۆککۆماری نوێدا چەقی بەستووە، چونکە بەپێی دەستوور، دەبێ پەرلەمان سەرۆککۆمار هەڵبژێرێت بۆ ئەوەی پرۆسەی پێکهێنانی حکومەتی نوێ دەستپێبکات.  تائێستا ١١ دەستپێشخەریی کراون، لەوانە دەستپێشخەرییەکانی سەرۆک مەسعود بارزانی، موقتەدا سەدر، چوارچێوەی هاوئاهەنگی، ئەیاد عەلاوی، عەمار حەکیم و عادل عەبدولەمەهدی، دیارترینیان دەستپێشخەرییەکانی سەرۆک بارزانی و موقتەدا سەدرن، بەڵام رژدبوونی لایەنەکان لەسەر بۆچوون و داواکارییەکانیان وایکردووە هیچ لەو دەستپێشخەرییانە نەگەنە ئەنجام.  عاید هیلالی، ئەندامی چوارچێوەی هاوئاهەنگی، بە تۆڕی میدیایی رووداوی راگەیاند: "دوایین دەستپێشخەری کە هەبووبێت ماوەیەک لەمەوبەر لەنێوان بەشێک لەلایەنەکان باسکراوە، ئەویش ئەوەیە حکومەتێکی کاتی دروستبکرێت بە سەرۆکایەتی مستەفا کازمی و ئەو حکومەتە تەمەنی یەک ساڵ بێت و لەو ماوەیەدا لایەنەکان کێشەکان چارەسەربکەن و رێکبکەون، ئێستا ئەو دەستپێشخەرییە باسدەکرێتەوە، بەڵام روون نییە دەبێت یان نا، چونکە هاوپەیمانی چوارچێوەی هاوئاهەنگی یەکێک لە مەرجەکانی ئەوەیە کە نابێت مستەفا کازمی لە پۆستەکەیدا بمێنێتەوە. "  لەبارەی دەستپێشخەریی نوێ بۆ دەربازبوون لەو دۆخەی عێراقی تێیکەوتووە، هیلالی گوتی: "هێشتا هیچ لایەنێکی سیاسی بەفەرمی ئەوەی نەخستووەتەڕوو کە بەمنزیکانە دەستپێشخەریی هەبێت، لەنێویاندا چوارچێوەی هاوئاهەنگی، لەگەڵ ئەوەشدا هەوڵەکان بەردەوامن بۆ دەربازکردنی عێراق لەو داخرانە سیاسییە و پەنانەبردن بۆ دووبارەکردنەوە هەڵبژاردن. "  لەگەڵ ئەوەی پێیوایە نزیکبوونەوەی یەکێتی نیشتمانی کوردستان و پارتی دیموکراتی کوردستان بە هەوڵی نێچیرڤان بارزانی، سەرۆکی هەرێمی کوردستان دەرچەیەک بێت بۆ چارەسەری کێشەکان و راگەیاندنی دەستپێشخەریی نوێ یان گەڵاڵەکردنی چارەسەرینامەی نوێ، بەڵام دەڵێت: "تاوەکو ئەم ساتەی قسەی تێدا دەکەین هیچ لایەنێکی سیاسیی و هیچ فراکسیۆنێکی پەرلەمانی تێڕوانینێکیان بۆ دەربازبوون لەو قۆناخەی ئێستا لەبەردەستدا نییە، ئەوەشی لەبەردەمماندایە هیچ ئاماژەیەک بۆ کرانەوەی دۆخەکە و گەیشتنە چارەسەر بەمنزیکانە تێدا نییە. "  رۆژی ١٥ ـی ئایاری ٢٠٢٢، ژمارەیەک لە پەرلەمانتارانی سەربەخۆ لە ئەنجوومەنی نوێنەرانی عێراق دەستپێشخەرییەکیان بۆ پێکهێنانی حکومەت و دەربازکردنی قۆناخی داخرانی سیاسیی راگەیاند، ناوەڕۆکەکەی چەن خاڵێک بوو، لەوانە؛ سەرۆکوەزیرانی داهاتوو سەربەخۆ بێت و گەورەترین فراکسیۆنی پەرلەمانی بەبێ مەرجی پێشوەختە پێکبهێنرێت و بەربژێری سەرۆککۆمار هەموو ئەو مەرجانەی تێدا بێت کە دەستووری عێراق دەستنیشانیکردووە.  رۆژی ١٦ ـی ئایاری ٢٠٢٢، موقتەدا سەدر، رێبەری رەوتی سەدر لە گوتارێکدا بۆ رای گشتی هێرشی تووندی کردە سەر چوارچێوەی هاوئاهەنگی کە بە"پەکخەر"ی پەرلەمان و هەڵبژاردنی ئەنجوومەنی نوێنەرانی وەسفیکردن، رەخنەکانی سەدر کاردانەوەی لەنێو لایەنە رکابەرەکەی دروستکرد و قەیس خەزعەلی، ئەمیندای عەسائیبی ئەهلی حەق، سەدرییەکانی بەوە تۆمەتبارکرد دەیانەوێت پۆستی سەرۆکوەزیران و نۆ وەزارتی کابینەی داهاتوویان هەبێت.  چەند رۆژێکە باس لەوە دەکرێ کە ئەگەری راگەیاندنی دەستپێشخەرییەک بۆ چارەسەری دۆخی داخرانیی سیاسی هەیە، بەڵام رووداو پەیوەندیی بە چەند لایەنێکی سیاسیی جیاواز لە رەوتی سەدر و چوارچێوەی هاوئاهەنگی و سەربەخۆکانەوە کرد و رەتیانکردەوە هیچ شتێکی نوێ هەبێت، بەڵام بەشێکیان مانگی حوزەیرانیان بە یەکلاییکەرەوە دانا بۆ گەیشتن بە چارەسەریی سیاسیی و دەربازکردنی قۆناخی داخرانی سیاسی یان دووبارەکردنەوەی هەڵبژاردن.  سوهەیلە سوڵتانی پەرلەمانتاری سادیقون، رۆژی ٢٢ ـی ئایاری ٢٠٢٢ لەبارەی دەستپێشخەرییەکی نوێ بۆ بۆ دۆخی سیاسیی عێراق قسەی بۆ رووداو کرد و گوتی: "نووری مالیکی سەرۆکی هاوپەیمانی دەوڵەتی یاسا دەستپێشخەرییەکە رادەگەیێنێت، کە چەند لایەنێک دەگرێتەوە و تایبەتە بە رزگارکردنی عێراق لە چەقبەستوویی سیاسی، نێوەڕۆکەکەشی تایبەتە بە پێکهێنانی حکومەت و دابەشکردنی وەزارەتەکان".  بیرۆکەی ئەو دەستپێشخەرییە دوای کۆبوونەوەیەکی سەرکردەکانی چوارچێوەی هاوئاهەنگی بوو لە ماڵی مالیکی.   محەممەد قەدری، پەرلەمانتاری دەوڵەتی یاسا بە رووداوی رایگەیاند، ئامانج لەو دەستپێشخەرییە بۆ پێکهێنانی حکومەتی نوێ و فراکسیۆنی گەورەی پەرلەمانە.  بەڵام هادی سەلامی، پەرلەمانتاری سەربەخۆ، لەبارەی ئەگەرەکانی بەردەم دۆخی سیاسیی عێراق بە تۆڕی میدیایی رووداوی گوت: "ئێمە لەبەردەم سێ بژاردەداین و چوارەممان نییە. یەکەم: هاوپەیمانی رزگارکردنی نیشتمان و چوارچێوەی هاوئاهەنگی بگەنە رێککەوتن. دووەم: بەشێکی چوارچێوەی هاوئاهەنگی لەگەڵ رزگارکردنی نیشتمان حکومەت دروستبکەن. سیێەم: پەرلەمان هەڵوەشێتەوە و هەڵبژاردن بکرێتەوە، ئەمە رەنگە یەکێک بێت لەو بژارادنەی ئێستا زۆر باسدەکرێت، بەڵام کێشە ئەوەیە هەڵبژاردنیش بکرێتەوە ئەگەری گۆڕانکاریی گەورە نییە. "  د. عەرەفات کەرەم، بەرپرسی دۆسیەی عێراق لە بارەگای بارزانی لە هەڤپەیڤینێکیدا کە رۆژی شەممە ٢٨ - ٠٥ - ٢٠٢٢ لە تۆڕی میدیایی رووداو پەخشکرا، لەبارەی سیناریۆکان بۆ دەرچوون لەو دۆخە سیاسییەی عێراق، گوتی"تاوەکو ئێستا ئێمە هیچ هەڵوێستێکی فەرمیمان نییە، بەڵام وەکو تێگەیشتنی کەسی خۆم بۆ ئەو بارودۆخە ئەوەیە ئەگەر هاتوو ئەو بارودۆخە هەر بەردەوامبوو بەو شێوازە، واتە نە لەنێوان رەوت و نە چوارچێوەی هاوئاهەنگی تێگەیشتن دروستنەبوو، نە هاوپەیمانی سەروەری و نە هاوپەیمانی عەزم، چونکە ئەوەش کێشەیە.. هاوپەیمانی عەزم بەشێکبوو لە هاوپەیمانی سیادە جیابوونەوە، ئەگەر تێگەیشتن لەنێوان ئەو دووانەش دروست نەبوو، ئەگەر لەنێوان ئێمە و یەکێتیش تێگەیشتن دروست نەبوو لەوانەیە هەڵبژاردن بکرێتەوە و پەرلەمان هەڵوەشێتەوە. بەڵام کێشەیەکمان هەیە، کێشەکە ئەوەیە هەڵبژاردنی رابردوو هی پێشوەخت خەڵک کەم بەشداری کردبوو، ئایا ئەگەر جارێکی دیکە هەڵبژاردن بکرێتەوە ئەو خەڵکە دێت و دەنگ دەداتەوە؟ "  هەروەها باس لە سیناریۆی دووەمیش دەکات و دەڵێت: "دووەم ئەوەیە کە کازمی بەردەوامبێت لە حکومەت، بەڵام ئێمە وەکو پارتی دیموکراتی کوردستان دەبینە زەرەرمەندی یەکەم، چونکە سەرۆکی پەرلەمان حەلبووسییە هیچ کێشەی نییە، ئەوەی ئەوان دەیانویست پێی گەیشتن، کازمی سەرۆکوەزیرانە سەدرییەکانیش هیچ کێشەیەکیان لەگەڵی نییە. "  دوای سەردانەکەی رۆژی ٢٣ی ئایاری ٢٠٢٢ی نێچێرڤان بارزانی بۆ سلێمانی و کۆکردنەوەی مەکتەبی سیاسیی پارتی دیموکراتی کوردستان و یەکێتی نیشتمانی کوردستان لەسەر مێزی گفتوگۆ، کە پێنج مانگبوو کۆنەبووبوونەوە. ئێستا چاوەکان لەسەر رێککەوتنی کوردە، کە بەپێی قسەی شرۆڤەکارێکی سیاسیی عێراقی، دەبێتە دەرچەیەکی باش بۆ نزیکبوونەوە لە کرانەوەی سیاسیی. لەگەڵ ئەوەشدا هۆشداریی دەداتە لایەنە سیاسییەکانی عێراق.  ماوەی چەند رۆژێکە خۆپیشاندانەکان دەستیانپێکردووەتەوە و رۆژی ٣١ - ٥ - ٢٠٢٢، وانەبێژان لەبەردەم ئەنجوومەنی نوێنەرانی عێراق خۆپیشاندانیان کرد و دواتر لەبەردەم ئەنجوومەنی نوێنەرانی عێراق کە شوێنی خۆپیشاندانەکە بوو گرژی دروستبوو، شرۆڤەکارێکی سیاسیی عێراق هۆشداری لە پەرەسەندنی خۆپیشاندانەکان و فراوانبوونیان دەدات و دەڵێت"لەشارەکانی باشوورەوە بۆ بەغدا دەستپێدەکات و دواجار دەبێتە هۆی راگەیاندنی حکومەتی رزگاری نیشتمانی. "  رەبیع جەواری، شرۆڤەکاری سیاسی عێراق هۆشداری دەداتە لایەنە سیاسییەکانی عێراق لە درەنگ کەوتنیان لە چارەسەرکردنی کێشە سیاسییەکان و دەڵێت: لەگەڵ بەرزبوونەوەی پلەی گەرما، شەقامی عێراقیش زیاتر دەکوڵێت.   لەو بارەوە دەڵێت "ئێستا شەقامێکی تووڕە هەیە، خەڵک زۆر دژی ئەو پەکخستنە سیاسییە و کاروباری خەڵکن، بەتایبەت لە نێو گەنجاندا کە هەستێک هەیە دوای خۆپیشاندانەکانی تشرینی ٢٠١٩ سیاسییەکان جارێکی دیکە دەستیانگرتووەتەوە بەسەر دەستکەوتەکانیاندا، بۆیە ئەگەر ئەم هەستە قووڵبێتەوە دەبێتە هۆیەک بۆ رقی زیاتر و دواتر تەقینەوەی شەقام، کە رەنگە تەڕ و وشک بەیەکەوە بسووتێن. "  لەبارەی چارەسەر بۆ دۆخی ئێستای عێراقیش، ئەو شرۆڤەکارە دەڵێت: "نزیکبوونەوەی پارتی دیموکراتی کوردستان و یەکێتی نیشتمانی کوردستان و رێککەوتن لەسەر کێشەی پۆستی سەرۆککۆمار، دەبێتە دەروازەیەکی باش بۆ چارەسەرکردنی کێشەکان و ئەگەری هەیە دوای ئەوە لایەنەکان پتر لەیەک نزیکببنەوە، واتە کردنەوەی گرێکوێرەکە لەدەستی کورددایە و دەتوانن بە رێککەوتن لایەنە شیعییەکان ناچاربکەن رێکبکەون. "  رۆژی ٢٥ ـی ئایاری ٢٠٢٢، له سه‌رۆكايه‌تيى هه‌رێمى كوردستان كۆبوونه‌وه‌ى هاوبه‌شى هه‌ردوو مه‌كته‌بى سياسيى پارتى ديموكراتى كوردستان و يه‌كێتيى نيشتمانيى كوردستان بە ئامادەبوونی نێچیرڤان بارزانی، سەرۆکی هەرێمی کوردستان و بافڵ تاڵەبانی بەڕێوەچوو.    دوای کۆبوونەوەکە، مەکتەبی سیاسیی پارتی و یەکێتی راگەیێندراوێکی هاوبەشیان بڵاوکردەوە و تێیدا هاتبوو: "له كۆبوونه‌وه‌كه‌دا راشكاوانه په‌يوه‌ندييه‌كانى هه‌ردوولا و دۆخى ئێستاى عێراق و هه‌رێمى كوردستان و زه‌مينه‌ى هاريكاريى هاوبه‌ش و كارى پێكه‌وه‌يى تاوتوێكرا. "