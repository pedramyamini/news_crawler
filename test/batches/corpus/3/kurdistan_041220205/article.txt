محەممەد باقر نەوبەخت، سەرۆکی رێکخراوی پلاندانانی ئێران رایگەیاند "ئێمە فرۆشی نەوتمان جۆرێک رێکخستووە کە هەم لەگەڵ مانەوەی گەمارۆکان بگونجێت و هەمیش لەگەڵ لاچوونی. لە گەشبینانەترین حاڵەتدا ٢٣ % ی بودجەمان بەستراوە بە نەوتەوە".  حکومەتی ئێران پێشبینیی کردووە ساڵی داهاتوو رۆژانە دوو ملیۆن و ٣٠٠ هەزار بەرمیل نەوت بفرۆشێت. نرخی بەرمیلێک نەوتی بە ٢٥ دۆلار هەژمارکردووە کە داهاتەکەی دەکاتە ١٩٩ تریلیۆن و ٢٧٢ ملیار تمەن لە فرۆشی نەوت، واتە نزیکەی هەشت ملیار دۆلار، بەڵام ئەمە لەسەر بنەمای گەشبینی بە هەڵگرتنی گەمارۆکان دانراوە.  داهاتە خەمڵێندراوەکەی نەوتی ئێران بۆ ساڵی داهاتوو، سێ هێندە و نیوی داهاتی ئەمساڵە، چونکە بەپێی میدیاکانی ئێران داهاتی ئەمساڵی نەوت تەنیا ٥٧ تریلیۆن تمەن بووە.  سەرۆکی رێکخراوی پلاندانانی ئێران دەڵێت، ئەمساڵ تەنیا چەند ملیار دۆلارێک نەوت فرۆشراوە، لە هەشت مانگی یەکەمی ئەمساڵدا ٥٠ تریلیۆن تمەن کورتهێنانی بودجە هەبووە.  کەمیی فرۆشی نەوت هۆکارێکی سەرەکیی کورتهێنانی بودجەی ئەمساڵی حکومەت بووە. ئەمساڵ حکومەت بۆ دابینکردنی سەرچاوە داراییەکانی بودجە زیاتر دەستی لە گیرفانی خەڵکدا بوو، لە بەرزبوونەوەی پشکەکانی بۆرسە، فرۆشی دۆلار، کاخەزە بەهادارەکان، سکەی زێڕ و زێڕ.  بۆیە شارەزایانی ئابووری هۆشدارییان داوە کە بەو جۆرە حکومەت پرۆژە یاسای بودجەی داڕشتووە، ناچاردەبێت دیسان دەست بۆ گیرفانی خەڵک ببات، هەڵبەت ئەگەر ئەویش شتێکی تێدا مابێت.  حکومەت پێشبینیی کردووە نزیکەی ٧٠ تریلیۆن تمەن نەوتیش لەڕێگەی بۆرسەوە پێشفرۆش بکات، کە ئەمەش جۆرێک قەرزکردنە، هەڵبەت ئەگەر کڕیارێکی هەبێت، ئەمساڵ کە چەندجارێک حکومەت ویستی ئەم کارە بکات، پێشوازیی لێنەکرا.  بۆ ساڵی داهاتووش ئەگەری لابردنی گەمارۆکانی سەر ئێران لاوازە، ئەویش بەهۆی ئەو مەرجانەی کە جۆ بایدن، سەرۆکی هەڵبژێردراوی ئەمریکا هەیەتی بۆ گەڕانەوەی ئەمریکا بۆ رێککەوتننامەی ئەتۆمی، هەروەها بڕیاری پەرلەمان بۆ کەمکردنەوەی پابەندبوون بە رێککەوتننامەی ئەتۆمی.  بەشێکی زۆری دیکەی داهاتەکانی حکومەت دیسان پەیوەندیی نزیکی بە فرۆشی نەوتەوە هەیە، ئەگەر نەوت نەفرۆشرێت بوارە ئابوورییەکانی دیکەش وەگەڕ ناکەون و زۆر لە چالاکییە ئابوورییەکان رادەوەستن، بەم پێیە ئەو بڕە داهاتەش کە لەڕێگەی باجەکانەوە پێشبینی کراوە، بەدەستنایەت.