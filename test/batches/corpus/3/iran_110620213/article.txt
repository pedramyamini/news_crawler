ناوەندەکە پرسیاری لە ٥ هەزار و ١٢١ کەس کردووە، کە  ٥٠.١ % یان لە رەگەزی نێرن و ٤٩.٩ % یش لە رەگەزی مێن. بەپێی ئەنجامەکان ٣٧ % ی بەشداربووانی راپرسییەکە سەیری دیبەیتی دووەمی بەربژێرەکانی هەڵبژاردنی سەرۆککۆماری ئێرانیان کردووە، کە رۆژی پێنجشەممەی رابردوو بەڕێوەچوو. ٦٣ % ی بەشداربووانی راپرسییەکە سەیرییان نەکردووە.  بەگوێرەی ئەنجامی راپرسییەکە ٦٨.٣ % ی بەشدارانی راپرسییەکە گوتویانە بەربژێری خۆیان دیاریکردووە و  ٣١.٧ % یش گوتویانە هێشتا بەربژێری خۆیان یەکلایی نەکردووەتەوە.  پرسیار لە بەشداربووانی راپرسییەکە کراوە، کە دەنگ بە کام بەربژێر دەدەن؟ ٦٣.٦ % ی بەشداران گوتویانە دەنگ بە ئیبراهیم رەئیسی دەدەن، ٧.١ % موحسین رەزایی، ٣.٥ % سەعید جەلیلی، ٣.١ % عەبدولناسر هیمەتی، ٢.٨ % ئەمیرحوسێن قازیزادە هاشمی. ٢.١ % عەلیرەزا زاکانی و ٠.٩ % یش موحسین مێهر عەلیزادە.   هەروەها ١٧ % ی بەشدارانی راپرسییەکە وەڵامی ئەو پرسیارەیان نەداوەتەوە، کە دەنگ بە کێ دەدەن.  رۆژی هەینی داهاتوو ١٨ - ٦ - ٢٠٢١ هەڵبژاردنی سەرۆککۆماری ئێران بەڕێوەدەچێت. ئەنجوومەنی پاراستنی دەستووری ئێران، شیاوبوونی حەوت بەربژێری پەسندکردووە، کە پێنجیان سەر بە باڵی نەریتخوازەکانن و دووشیان سەر بە باڵی میانڕەو و ریفۆڕمخوازەکانن.