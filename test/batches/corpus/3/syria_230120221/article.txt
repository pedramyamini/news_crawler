پاشنیوەڕۆی ئەمڕۆ یەکشەممە، هێزەکانی سووریای دیموکرات، راگەیێندراوێکیان لەبارەی دوایین پێشهاتەکانی شەڕی گرتووخانەی حەسەکە "غوێران" بڵاوکردەوە، کە تێیدا هاتووە: "هێزەکانمان لەگەڵ شانەیەکی تیرۆریستی کە هێشتا لە ناسنامەی دڵنیانین مامەڵە دەکات، کە هەوڵیداو پشتیوانی ئەو داعشانە بکەن لە بەشی باکووری گرتووخانەی سناعە لەلای غوێران لە باشووری شارەکە، هێزەکانمان چوونەتە سەر چەند پێگەیەکی دیاریکراو لەو گەڕەکە بۆ راوەدوونانی ئەو ئەندامە تیرۆریستانە".  هەسەدە لە راگەیێندراوەکەیدا ئاشکرای کردووە هێزەکانیان گەمارۆی ئەمنیی سەر شورای باکووری گرتووخانەکەی حەسەکەیان تەسککردووەتەوە، و بەیانی ئەمڕۆ ئۆپەراسیۆنی سەربازیی وردیان کردووە، بەهۆیەوە ١٣ چەکداری داعشیان کوشتووە لەوانەی هێرشیان بردە سەر گرتووخانەکە و دووانیشیان دەستگیرکردووە.  هێزەکانی سووریای دیموکرات هەڕەشەی ئەوەش دەکات هێزەکانیان رێگە نادات هیچ کەسێک لەو داعشانە لە سزای خۆی هەڵبێت و دەربازی ببێت و بۆ ئەوەش هێزەکانیان بە وردی شەڕدەکەن بۆ ئەوەی رێگە لەو دەربازبوونە بگرێت.  ئەمڕۆ یەکشەممە ٢٣ - ١ - ٢٠٢٢ روانگەی سووری بۆ مافەکانی مرۆڤ لەبارەی رووداوەکانی گرتووخانەی حەسەکە راگەیێندراوێکی بڵاوکردەوە و ئاشکرایکرد ١٢٣ کەس کوژراون.  شەوی پێنجشەممە ٢٠ی کانوونی دووەمی ٢٠٢٢، لە رێگەی چەند ئۆتۆمبێلێکی بۆمبڕێژکراوەوە هێرشکرایە سەر گرتووخانەیەکی حەسەکە، کە بە گرووخاتەی سناعە یان غوێران ناسراوە و ٥٠٠٠ چەکداری پێشووی داعشی تێدایە.  هێزەکانی سووریای دیموکرات هێزێکی زۆری لە دەوروبەری گرتووخانەکە بڵاوکردووەتەوە و دەڵێت: تاوەکو ئێستا زیاتر لە ٨٠ چەکداری داعشیان کوشتووە و نزیکەی ١٠٠ چەکداریشیان دەستگیرکردووەتەوە.