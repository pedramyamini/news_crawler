موحسین رەزائی، سکرتێری کۆڕی دەستنیشانکردنی بەرژەوەندییەکانی کۆماری ئیسلامی ئێران رایگەیاند، ئەمریکا و وڵاتانی رۆژئاوا دەتوانن رایبگەێنن و دڵنیامان بکەنەوە کە هەموو سزا سەپێندراوەکانی سەر ئێران لەماوەی کەمتر لە یەک ساڵدا هەڵگیرێن.  رەزائی زیاتر روونکردنەوەی لەبارەی قسەکانی دا و گوتی، لە ماوەی ئەو یەک ساڵەدا ئێران هەنگاو بە هەنگاو لەگەڵ گفتوگۆکان دەڕوات و دەبێت هەموو مانگێک و لەکاتی دانوستاندنەکاندا هەندێ لە سزاکان "بەتایبەتی ئەوانەیان کە گرنگن، لەسەرمان هەڵگیرێن".  لە پێناسەکردنی ئەو سزایانە و چۆنیەتی هەڵگرتنیان، رەزائی دەڵێت، سزاکانی تایبەت بە گواستنەوە داراییەکان و ئەو رێکارە تووندانەی کە بانکەکانی ئەوروپا بەسەر ئێرانی سەپاندووە لە یەکەمین مانگی گفتوگۆکاندا هەڵگیرێن و سزاکانی سەر کەرتی نەوتیش بەگوتەی رەزائی جێگەی گرنگی حکومەتی ئێرانە.  هەروەها سکرتێری کۆڕی دەستنیشانکردنی بەرژەوەندییەکانی کۆماری ئیسلامی ئێران  گوتیشی، ئێران توانای هەیە سەرچاوە فرەڕەنگ و جیاجیاکانی لەسەر ئاستی جیهان بەگوێرەی یاسا و نۆرمە نێودەوڵەتییەکان بەکاربهێنێت، تاوەکو وا لە ئەمریکا بکات پاشەکشە بکات و سزاکانی سەر ئێران هەڵگرێت.  لێدوانەکەی رەزائی کاردانەوەی لەسەر ئاستی  ناوخۆی ئێرانی لێکەوتەوە و محەمەد جەواد زەریف، وەزیری دەرەوەی ئێران لە تویتێکدا رایگەیاند، سیستەمی سیاسی ئێران پڕجووڵە و وزەیە و بیروبۆچوونی جیاجیا دەردەبڕدرێن بەڵام نابێت ئەو بیروبۆچوونانە لەگەڵ سیاسەتی دەوڵەتی ئێران تێکەڵ بکرێت، هەروەها گوتیشی، "من وەک وەزیری دەرەوەی ئێران و دانوستاندنکاری گفتوگۆ ئەتۆمییەکان، بەمزووانە پلانێكی بنیاتگەر لەڕێگەی کەناڵە دیپلۆماسییەکانەوە دەخەمەڕوو".  ئەوە لە کاتێکدایە کە دوێنێ بێنی گانتێز، وەزیری بەرگریی ئیسرائیل لە هەڤپەیڤینێکدا هۆشداری لەبارەی بەرنامەی ئەتۆمی ئێران دا و رایگەیاند، ئەگەر کۆمەڵگەی نێودەوڵەتی بۆ وەستاندنی پرۆژە ئەتۆمییەکانی ئێران هیچ نەکات، ئیسرائیل بە تەنیا کاردانەوەی دەبێت. هەروەها گوتیشی، چەندین ئامانجیان لەنێو خاکی ئێراندا دەستنیشانکردوون کە بە هێرشکردنەسەریان دەتوانن زیان بە بەرنامەی ئەتۆمی ئێران بگەیێنن.  لەلایەکی دیکەوە کۆشکی سپی رایگەیاند، کامالا هاریس، جێگری سەرۆکی ئەمریکا قسەی لەگەڵ بنیامین نەتەنیاهوو، سەرۆکوەزیرانی ئیسرائیل کردووە و دڵنیایی پێداوە لەبارەی پابەندیی ئەمریکا بە پاراستنی ئاسایشی ئیسرائیل.   دوای کوشتنی قاسم سلێمانی، فەرماندەی پێشووی فەیلەقی قودسی سوپای پاسدارانی ئێران، گرژییەکانی نێوان ئەمریکا و ئەو وڵاتە گەیشتنە لووتکە. ئێران بەردەوام هەڕەشەی بەرزکردنەوەی ئاستی پیتاندنی یۆرانیۆمی دەکرد تاوەکو ئەو کاتەی جۆ بایدن، سەرۆکی ئەمریکا لە هەڵبژادنی ٢٠٢٠ سەرکەوتنی بەدەستهێنا و بەڵێنی دابوو کە لەدوای بوونی بە سەرۆکی ئەمریکا دەگەڕێتەوە رێککەوتنی ئەتۆمی ئێران.  دوای تێپەڕینی نزیکەی دوو مانگ بەسەر سەرۆکایەتیی بایدن، تاوەکو ئێستا هیچ هەنگاوێکی کرداری لەبارەی رێککەوتنەکەوە نەنراوە، ئەوەش ئارامگریی ئێرانی کەمکردووەتەوە و لە مانگی رابردوودا بڕیاری دا کە ئاستی چاودێریکردنی چالاکییە ئەتۆمییەکانی لەلایەن رێکخراوی وزەی نێودەوڵەتی کەمبکاتەوە، هەروەها رێژەی پیتاندنی یۆرانیۆم بۆ ٢٠ % بەرزبکاتەوە.