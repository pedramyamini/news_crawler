عەلی رەبیعی، گوتەبێژی حکومەتی ئێران رایگەیاند: "کۆمیتەیەکی تایبەت کە لە ئەنجوومەنی باڵای ئاسایشی نیشتمانیی ئێران بۆ هەڵسەنگاندنی دەقی رێککەوتنەکە لەگەڵ یاسای پەرلەمان پێکهاتبوو، پێیوابوو لێکتێگەیشتن لەسەر رێککەوتنی ئەتۆمی ناکۆکی لەگەڵ یاساکەی پەرلەماندا هەیە".  پەرلەمانی ئێران پاییزی ساڵی رابردوو پرۆژە یاسایەکی پەسندکرد، خوازیاری لادانی سەرجەم گەمارۆکانی سەر ئێرانە، لەوانە گەمارۆ سەربازی و مافەکانی مرۆڤ.  رەبیعی دەڵێت: "بە بڕیاری دامەزراوە باڵاکان، دانوستاندن لەسەر رێککەوتنی ئەتۆمی بە حکومەتی داهاتووی ئێران سپێردراوە و بەرپرسایەتییەکەشی دەکەوێتە ئەستۆی تیمی دانوستاندنکاری نوێ".  نێد پرایس، گوتەبێژی وەزارەتی دەرەوەی ئەمریکا، دەڵێت: ئەمریکا هیوادارە حکومەتی داهاتووی ئێران درێژە بە دانوستاندنەکان بدات. ئەو هاوکات جەختی کردووەتەوە، گەماڕۆکانی ئەمریکا لەسەر ئێران بەردەوام دەبێت، مەگەر ئەوەی کە لە رەوتێکی دیپلۆماتیکدا هەڵبوەشێنرێنەوە.  لە سەردەمی حکومەتی حەسەن رووحانیدا نەریتخوازان دژی رێککەوتنی ئەتۆمی بوون. بەڵام لەم رۆژانەدا و لە بەرەبەری دەستبەکاربوونی ئیبراهیم رەئیسی، وەک سەرۆککۆماری ئێران، بۆچوونەکانیان گۆڕانکاریی بەسەردا هاتووە.  موجتەبا زولنوری، پەرلەمانتاری نەریتخوازی ئێران، دوو رۆژ لەمەوبەر گوتی: "حکومەتی ئیبراهیم رەئیسی مێزی دانوستاندن بەجێناهێڵێت، بەڵام ئێران بە مەرجێک پابەندی رێککەوتنی ئەتۆمی دەبێت، کە بەرژەوەندییەکانی دابین ببێت".  ئیبراهیم رەئیسی، سەرۆکی هەڵبژێردراوی ئێرانیش کاتی پڕوپاگەندەی هەڵبژاردن دژایەتی رێککەوتنی ئەتۆمی نەکرد و رایگەیاند: "راشکاونە دەیڵێم، رێککەوتنی ئەتۆمی وەک رێککەوتنێک کە بە ٩ ماددەوە، بەرز و بەڕێز رێبەر پەسندی کردووە، بێگومان وەک گرێبەست و پابەندییەک، وەک هەموو پابەندییەکانی دیکە کە حکومەتەکان دەبێت پێی پابەند بن، پابەند دەبم".  ئاڵوگۆڕی دەسەڵات لە ئێران کێشەی بۆ چاودێرەکانی ئاژانسی نێودەوڵەتیی وزەی ئەتۆمیش دروستکردووە. رافائێل گۆڕوسی، سکرتێری ئاژانسی نێودەوڵەتیی وزەی ئەتۆمی دەڵێت: "راگرتنی دانوستاندنەکان دۆخێکی نەگونجاوی دروستکردووە، ئاژانس پرسیاری لە هەندێ لە هەوڵە ئەتۆمییەکانی ئێران هەیە و هەندێ پرس دەبێت چارەسەر بکرێن، بەڵام ئێستا دەبێت چاوەڕێ بین تاوەکوو حکومەتی نوێ دێتەسەر کار و سەرلەنوێ دەستپێبکەینەوە".  ئێستا ئێران رێگە بە ئاژانسی نێودەوڵەتی وزەی ئەتۆم نادات چاودێری بەرنامە ئەتۆمییەکەی بکات.