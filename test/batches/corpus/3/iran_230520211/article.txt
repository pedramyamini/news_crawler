ئەمڕۆ یەکشەممە محەمەد باقر قالیباف، سەرۆکی پەرلەمانی ئێران لە دانیشتنێکدا رایگەیاند، یاسا جەخت لە جێبەجێکردنی کۆتاییهاتنی وادەکە دەکاتەوە، گوتیشی رابەری باڵا ئایەتوڵڵا عەلی خامنەییش جەختی لەوە کردووەتەوە ئیدی وادەکە بەسەرچوو، دەبێت هەموو لایەک پێیەوە پابەندبن.  بەدوای قالیباف، عەلی رەزا سەلیمی، پەرلەمانتاری ئێران قسەی کرد و گوتی ئاژانسەکە سێ مانگ مۆڵەتی پێدرابوو، رۆژی شەممە ئەم وادەیە بەسەرچوو، بەگوێرەی یاساش دوای بەسەرچوونی وادەکە ئێران بۆی هەیە تەواوی دیمەنی وێستگەکان بسڕێتەوە، کە لەسەر کامێراکانی چاودێری تۆمارکراون.  لەژێر رێککەوتنێک کە ناونراوە "پرۆتۆکۆڵی زیادە"، ئاژانسی نێودەوڵەتیی وزەی ئەتۆمی بۆی هەیە دیمەنی تۆمارکراوی وێستگە ئەتۆمییەکانی لە رێگەی کامێرای چاودێری پێشکەوتوو دەستکەوێت.  لە مانگی کانوونی دووەمی ٢٠٢١ پەرلەمانی ئێران بە بڕیارێک کۆتایی بە پشکنینی نەتەوەیەکگرتووەکان بۆ وێستگە ئەتۆمییەکان هێنا دوای ئەوەی یەکێتیی ئەوروپا نەیتوانی خۆی لە سزاکانی ئەمریکا بۆ سەر ئێران بدزێتەوە و پاڵپشتی دارایی وڵاتەکە بکات.  ئاژانسەکە بۆ بەردەوامبوون لە گفتوگۆ و دانوستاندن رێککەوتنێکی سێ مانگەی لەگەڵ ئێران واژۆکرد، دوێنی وادەکە بە فەرمی کۆتایی پێهات.  بڕیارە دوای نیوەڕۆی ئەمڕۆ یەکشەممە رافایل گرۆسی، بەڕێوەبەری گشتیی ئاژانسی نێودەوڵەتی وزەی ئەتۆم کۆنفرانسێکی رۆژنامەڤانی لەوبارەوە ببەستێت، چاوەڕواندەکرێت داوای نوێکردنەوەی مۆڵەتەکە لە ئێران بکات، ئەمە لەکاتێکدا ئێران و ئەمریکا هێشتا نەگەیشتوونەتە رێککەوتنی کۆتایی لەبارەی زیندووکردنەوەی رێککەوتنی ئەتۆمی کە لە ٢٠١٨ ەوە واشنتن لێی کشاوەتەوە، لە بەرامبەر سەپاندنی سزای قورسیش بەسەر ئێران، تاران بەشی زۆری پابەندییەکانی وەستاندووە.