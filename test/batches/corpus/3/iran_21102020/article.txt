سەعید خەتیبزادە، گوتەبێژی وەزارەتی دەرەوەی ئێران، لە کۆنگرەیەکی رۆژنامەڤانیدا گوتی: "ئێران وەڵامی هەر دەستدرێژییەک دەداتەوە بکرێتە سەر خاکەکەی، تەنانەت ئەگەر بە هەڵەش بکرێت". قسەکانی گوتەبێژەکە دوای چەند جارێک کەوتنە خوارەوەی مووشەک و درۆنەکانی شەڕی نێوان ئەرمینیا و ئازەربایجان، لە نێو گوندە سنوورییەکانی ئێران لەگەڵ هەردوو وڵات دێت.  جەنگی ئەرمینیا و ئازەربایجان لە هەرێمی ناگۆرنۆ قەرەباخ هەڵگیرساوەتەوە و ئاگربەستە مرۆییەکانی نێوان هەردوولا بەسەرپەرشتی رووسیا، رێگرنەبوون لە بەرپابوونی پێکدادان و مووشەکبارانکردنی ناوچەکانی ژێر دەسەڵاتی سوپای هەردوو وڵات.  خەتیبزادە گوتی: "تاران ناڕەحەتە لەو هەواڵانەی باسی لە هێنانی گرووپە تەکفیرییەکان بۆ ئازەربایجان دەکەن".  قسەکانی خەتیبزادە لەبارەی بوونی ' کۆمەڵە تەکفیرییەکان لە ئازەربایجان ' لە دوای بەردەوامیی ئەو هەواڵانە دێت، کە باس لە ناردنی چەکدارە بەکرێگیراوەکانی سووریا بۆ ئازەربایجان دەکەن، لەلایەن تورکیاوە.  هەندێک سەرچاوە دەڵێن تائێستا لە شەڕی نێوان ئەرمەنستان و ئازەربایجاندا، ژمارەی چەکدارە بەکرێگیراوەکانی سووریا، سەدانی تێپەڕاندووە.  خەتیبزادە باسی لەسەرئێشەکانی وڵاتەکەی کرد بەهۆی جەنگە بەردەوامەکەی سەر سنوورەکانییەوە و گوتی، کەوتنی هەندێک لە مووشەکەکان لەنێو خاکی ئێراندا: "هێڵی سوورمانە و پەیوەندی بە ئاسایشی هاووڵاتییە ئێرانییەکانەوە هەیە".  ئەو زیاتر گوتی: "لەسەرەتای تەنگژەکەوە، هێزە چەکدارییەکانمان چەند جارێک هۆشداری داوەتە هەردوولا، نامانەوێت کەوتنی مووشەکەکان لەسەر خاکی ئێران بەردەوام بن".  ئەوە یەکەمجار نییە ئێران لە کەوتنی مووشەکەکانی ئازەربایجان لەسەر خاکەکەی هۆشداریدەداتە ئەو وڵاتە، پێشتریش حکومەتی ئێران رایگەیاندبوو وەڵامی ئەو مووشەکانە دەداتەوە کەلەسەر خاکی وڵاتەکەی دەکەون.  جەنگی نێوان ئەرمینیا و ئازەربایجان تەنیا لەسەر سنوور کێشەی بۆ ئێران دروستنەکردووە. بەڵکو چەند رۆژێكە لە هەرێمی ئازەربایجانی رۆژئاوای سەر بە ئێران و لە شاری تەبرێز، کە گەورەترین شاری ئازەرینشینی ئێرانە، خۆپێشاندان بۆ پشتگیری کۆماری ئازەربایجان بەڕێوەدەچێت. ئازەرییەکانی ئێران، سەرکۆنەی پشتگیری ئێران بۆ ئەرمینیا لە جەنگی لە بەرامبەر ئازەربایجان دەکەن.  تاران بێلایەنیی خۆی لە جەنگی نێوان یەریڤان و باکۆ راگەیاندووە، بەڵام پەیوەندی قووڵی لەگەڵ یەریڤان هەیە و لەگەڵ باکۆدا، کێشە و ناکۆکی لە پەیوەندییەکانی نێوان هەردوو وڵاتدا هەیە.  هێزە ئاسایشییەکانی ئێران، لە شەوانی رابردوودا بەچڕی لە شارەکانی خاوەن زۆرینەی ئازەری وڵاتەکەدا بڵاوبوونەوە، لە نێویاندا تەبرێز، ورمێ، ئەردەبیل و سەڵماس، ئەمە جیا لە ناوچەکانی ئیمام حوسێن و سەورە لە تاران. هێزە ئاسایشییەکانی ئێران رێگری لەخۆپێشاندانی گەورەی ئازەرییەکان لەو شارانەدا دەکەن.  خۆپێشاندەرە ئازەرییەکانی ناو ئێران، رەخنە لە حکومەتی تاران دەگرن و بەپشتگیری ئەرمینیا تۆمەتباری دەکەن. داوای داخستنی خاڵی سنووریی ' نوردۆز ' لە نێوان هەردوو وڵات دەکەن و دەڵێن لەوێوە تاران چەک بۆ ئەرمینیا دەنێرێت.  ئێران ترسی لەوە هەیە، جەنگی ناگۆرنۆ قەرەباخ، خەونی نەتەوەیی ئازەرییەکانی ناو ئێران زیاتر تاوبدات، کە پێیانوایە ئەوان بەشێکن لە کۆماری ئازەربایجان و پێویستییان بە گەڕانەوە بۆ سەر خاکی وڵاتی دایک هەیە کە ئازەربایجانە.  ترس لە هەڵچوونی زیاتری ئازەرییەکانی ناو ئێران، گوتاری فەرمیی وڵاتەکەی بەرەو پشتگیری لە ئازەربایجان و داواکاری بۆ رزگارکردنی ناگۆرنۆ قەرەباخ لەدەستی ئەرمەنستان گۆڕیوە.