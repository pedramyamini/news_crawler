لەمیانی پێشوازیکردنی لە فوئاد حوسێن، وەزیری دەرەوەی عێراق لە تاران، عەلی شەمخانی، ئەمینداری ئەنجوومەنی ئاسایشی نیشتمانیی ئێران رایگەیاند، بوونی هێزە بیانییەکان، بە دیاریکراوی هێزەکانی ئەمریکا لە ناوچەکە، هۆکاری سەرەکیی نەمانی ئاسایش و سەقامگیریی ناوچەکەیە.  شەمخانی دەڵێت، نابێت رێگە بدرێت خوێنی قاسم سولەیمانی، فەرماندەی پێشووی فەیلەقی قودس و ئەبو مەهدی موهەندیس، جێگری سەرۆکی دەستەی حەشدی شەعبی بەفیڕۆ بڕوات و دەبێت ئەنجامدەرانی ئەو تاوانە بە سزای خۆیان بگەیێندرێن.  ئەو بەرپرسە ئەمنییەی ئێران لەکاتی پێشوازیکردنی لە فوئاد حوسێن، سوپاسی دادوەری عێراقی کرد لەسەر دەرکردنی بڕیاری دەستگیرکردنی دۆناڵد ترەمپ، سەرۆکی پێشووی ئەمریکا و مایک پۆمپەیۆ، وەزیری دەرەوەی پێشووی ئەو وڵاتە.  شەمخانی گوتووشیەتی، هەنگاوی عێراق بۆ سەپاندنی سەروەری و جێبەجێکردنی یاسا، دوو مەرجی سەرەکین بۆ تێپەڕاندنی کێشە سیاسی، ئەمنی و ئابوورییەکان کە عێراق تێیدا دەژی، هەروەها جەختیکردەوە لە گرنگیی جێبەجێکردنی بڕیاری پەرلەمانی عێراق بە دەرکردنی هێزەکانی ئەمریکا لە وڵاتەکەی.