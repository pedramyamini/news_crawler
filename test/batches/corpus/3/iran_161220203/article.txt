رۆژی چوارشەممە ١٦ - ١٢ - ٢٠٢٠ عەلی خامنەیی، رێبەری کۆماری ئیسلامیی ئێران لە کۆبوونەوەیدا لەگەڵ خێزانی قاسم سولەیمانی رایگەیاند، سەرۆکی ئەمریکا گوتوویەتی دوای خەرجکردنی حەوت تریلیۆن دۆلار لە رۆژهەڵاتی نێوەڕاست "هیچ دەستکەوتێکیان نەبوو، ئەمریکا سەرکەوتوو نەبوو لە بەدەستهێنانی ئامانجەکانی لە عێراق و سووریا، پاڵەوانی پشت سەرنەکەوتنی ئەمریکا قاسم سولەیمانی بوو".  رێبەری باڵای ئێران لەبارەی تۆڵەی قاسم سولەیمانی ئاماژە بەوە دەکات "ئەوانەی سولەیمانییان کوشت و ئەوانەی فەرمانیان بە کارەکە دا، دەبێت سزا بدرێن".  لە بەشێکی دیکەی قسەکانیدا بە ئاماژەدان بەوەی کە نابێت بڕوا بە بەڵێنەکانی ئیدارەی داهاتووی ئەمریکا بکەن، گوتی "ئێمە بینیمان ئەمریکای ئۆباما و ئەمریکای ترەمپ چییان بەسەر ئێراندا هێنا، دووژمنکارییەکان تایبەت نین بە ترەمپ کە بە رۆشتنی ئەو کۆتاییان بێت".  هەروەها رێبەری کۆماری ئیسلامیی ئێران ئەوەی خستەڕوو "لابردنی گەمارۆکان بەدەست ئەمریکایە، بەڵام پەکخستنیان بەدەست ئێمەیە. باشتروایە کار بۆ پەکخستنی گەمارۆکان بکەین تاوەکو ئەوەی کار بۆ لابردنیان بکەین".  عەلی خامنەیی داوای لە سێ سەرۆکایەتییەکەی ئێران سەرۆککۆمار، پەرلەمان و دەزگای داد کرد سەرۆکەکانیان بە دانوستاندن و گفتوگۆ، ناکۆکییەکانیان چارەسەر بکەن.  رێبەری باڵای ئێران لەبارەی کشانەوەی ئەمریکا لە رێککەوتنی ئەتۆمیی ئێران لە ٢٠١٥ و هەڵوێستی بەشێک لە وڵاتە ئەوروپییەکان رایگەیاند، "ئەو گەمارۆیانەی دەبوو چوار ساڵ پێش ئێستا لاببردرانایە، ئێستا تووندتر بوون. سێ وڵاتە ئەوروپییەکەش [ئەڵمانیا، بەریتانیا و فەرەنسا] هەڵوێستی دووڕوویی و خراپیان پێشاندانین".  رۆژی ٣ی کانوونی دووەمی ٢٠٢٠ لە هێرشێکی ئەمریکادا هەریەکە لە قاسم سولەیمانی، فەرماندەی سوپای قودسی سوپای پاسدارانی ئێران و ئەبو مەهدی موهەندیس، جێگری سەرۆکی دەستەی حەشدی شەعبی لە فڕۆکەخانەی نێودەوڵەتیی بەغدا کرانە ئامانج و کوژران.    ئەمریکا ئەوکات رایگەیاند، قاسم سولەیمانی بەرپرس بووە لە هێرشەکەی حەشدی شەعبی بۆسەر بنکەی سەربازیی کەی وەن لە کەرکووک و خۆپێشاندانەکەی سەر باڵیۆزخانەی ئەمریکا لە بەغدا.    کوژرانی سولەیمانی و موهەندیس لەسەر ئاستی جیهان کاردانەوەی زۆری بەدوای خۆیدا هێنا.