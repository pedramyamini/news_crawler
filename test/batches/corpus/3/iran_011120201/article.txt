حەیدەری لە ماوەی رابردوودا مشتومڕێکی زۆری لە عێراق و ئێراندا دروستکرد، پاش دەرکەوتنی لە بەرنامەیەکی تەلەڤزیۆنی فەرمیی عێراقدا، تێیدا ئاماژەی بەوەدا، هەندێک لە زانایانی ئاینییی شیعە کەسانی دژەبیری خۆیان بە ' کافر ' ناودەبەن.  کەمال بن باقر حەسەن ئەلحەیدەری، ساڵی ١٩٥٦ لەدایکبووە، مەرجەعی شیعەیە و دانیشتووی شاری قومی ئێرانە، بۆچوونەکانی خۆی لەرێگەی مێزگردی تایبەت لەسەر عەقیدە و مەزهەبەکان، لە رێگەی بەرنامەیەکی تەلەڤزیۆنییەوە لە کەناڵی کەوسەر بڵاودەکاتەوە.  پێشکێشکاری ئەو بەرنامەیەی حەیدەری تێدا دەرکەوت لە کەناڵی فەرمیی عێراق، بەناچاری بەرنامەکەی راگرت، پاش ئەوەی موقتەدا سەدر، رێبەری رەوتی سەدر هێرشیکردە سەری و داوایکرد "مشتومڕە تەلەڤزیۆنییەکانی نێوان ئیسلامی و عەلمانییەکان لەدەستی کەسانی فێڵباز و لایەنگری خاوەن مەیلە گومانلێکراوەکان"دا نەبێت.  سەدر هەروەها رەخنەی تووندی لە حەیدەری گرت و وایدانا، هەوڵیداوە لە رێگەی ئەو لێدوانانەوە ' توانای ماسوولکە فیقهییە بێماناکانی ' دەربخات.  کەناڵی ' ئەلحورە ' دەڵێ، لەدوای قسەکانی سەدرەوە، ژمارەیەک لە پیاوانی ئاینی بەناوە جیاوازەکانی وەک، کۆمەڵەی مامۆستایان و خوێندکارانی حەوزەی قومی ئێران و پیاوانی دیکەی ئاینی نزیک لە حکومەتی ئێران، لە بڵاوکراوەی جیاوازدا هێرشیان کردووەتە سەر حەیدەری و هەندێکیان بە ' کافر ' ناویان بردووە.  لە وەڵام بەو هەڵوێستانەدا، ژمارەیەک بیریار و نووسەری ئێران، کە هەندێکیان نیشتەجێی وڵاتەکە و ئەوانیدیکە نیشتەجێی دەرەوەن، نیگەرانی "قووڵی خۆیان لە بڵاوبوونەوەی شەپۆلی بێزاندن و ئەدەبیاتی تەکفیری لە حەوزەی قوم" دەربڕی.  ئەو کەسانە، لە بڵاوکراوەیەکدا کە لەلایەن ١٥ کەسایەتیی ئێرانییەوە بڵاوکراوەتەوە، خۆیان بە ' کۆمەڵێک لە نوێخوازانی ئاینیی لە ئێران ' ناساندووە و دەڵێن "جیاوازییە ئازاربەخشەکە لە کارەکەدا ئەوەیە کە فەقیهەکان شێوازی تەکفیرکردنیان دژ بە فەقیهێکی دیکە بەکارهێناوە، بۆ ئەوەی پێشانیبدەن کە فیقهی شیعی تەکفیری نییە".  ئەو کەسانە دەڵێن "چۆن دەکرێ فەقیهەکانمان دروشمی نزیکبوونەوە لە سوننە و گفتوگۆی ئاینەکانی دیکە و تەنانەت بێباوەڕەکانیش بەرز بکەنەوە، لە کاتێکدا فەقیهێک ناتوانێ بەرامبەر فەقیهێکی دیکە هیچ بڵێت و تەنیا بە زمانی تەکفیر و سەرلێشێواو وەڵامدەدرێتەوە".  بڵاوکراوەکە داوایکردووە، "زانایانی دژ بەتەکفیر لە جیهانی شیعەدا هەموویان پێویستە بێدەنگنەبن، بەڕووی ئەو شەپۆلە کافرکردنە نوێیە و پەسنی سیاسەتی قبوڵکردنی رەخنە و رای بەرامبەر" بکەن.  حەسەن هاشمیان، مامۆستای پێشووی زانکۆ لە تاران، دەڵێت بابەتی بەکافرکردنی ئەوانیدیکە لە حەوزە ئاینییەکانی سەر بەئێراندا، کارێکی نوێ نییە. ئەو دەڵێت "حەیدەری پێشتر بەشێکبووە لە رژێمی ئێران، بڵاوکراوەی بیریارەکانیش بەرگری نییە لەو، هێندەی بەرگرییە لە ئازادیی بیروڕا و دەستەبەرکردنی ئازادی بیر".  هاشمیان کە نیشتەجێی واشنتنە، بە ' حورە ' ی راگەیاندووە، دەسەڵاتدارانی ئاینیی لە ئێران، "تەنیا بەهێرشکردنە سەر حەیدەری وازیان نەهێناوە، بەڵکو نووسینگەکەی ئەویان داخستووە لە قوم، ماڵپەرەکەشیان لەسەر ئینتەرنێت بلۆک کردووە و بۆ شوێنێکی نادیاری تارانیان گواستووەتەوە".