ئەمڕۆ پێنجشەممە ١٥ - ٧ - ٢٠٢١ ژمارەیەک کەسوکاری چەکدارانی داعش، کە سوورین و لە کەمپی هۆل بوون، کەمپەکەیان بەرە ناوچەکانیان لە رەققە جێهێشت. ئەو ئاوارانە لە ٨٢ خێزان پێکهاتوون و ژمارەیان ٢٢٩ کەسە و زۆربەیان ژن و منداڵن.  شێخموس ئەحمەد، سەرۆکی نووسینگەی کاروباری پەنابەر و کۆچبەران لە باکوور و رۆژهەڵاتی سووریا بە تۆڕی میدیایی رووداوی راگەیاند: "ئەوان دوای لێکۆڵینەوە لەگەڵیان دەرکەوت دەستیان لە کوشتن و تاوانەکانی چەکدارانی داعش نەبووە و بێتاوانی خۆیان نیشانداوە. "  شێخموس ئەحمەد، گوتی: "ئەوان بەسوودبینین لە بڕیارێکی بەڕێوەبەرایەتی خۆسەر، کە مانگی ١٠ی ساڵی ٢٠٢٠ دەرچووە، داوای دەرچوونیان لە کەمپەکە بۆ ناوچەکانیان کردووە، لەوێش دەخرێنە ژێر چاودێرییەوە، هەر کێشەیەکیان هەبێت دەگەڕێندرێنەوە کەمپی هۆل. "   رۆژی ١٠ - ١٠ - ٢٠٢١ بەڕێوەبەرایەتی خۆسەر بڕیاری دا، هەر گیراوێکی سووری لە کەمپی هۆل، دوای دڵنیابوونەوە لە بێتاوانی، دەتوانێت کەمپەکە جێهێڵێت. بە مەرجێک لەژێر چاودێری هێزە ئەمنییەکاندابێت.  کەمپی هۆڵ، گەورەترین کەمپی ژێر دەسەڵاتی بەڕێوەبەرایەتی ئیدارەی خۆسەرە لە باکوور و رۆژهەڵاتی سووریا. کەمپەکە لە شاری حەسەکەی رۆژئاوای کوردستانە.