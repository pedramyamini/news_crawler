لە چەند رۆژی رابردوودا ئەنجوومەنی بەرهەمهێنەرانی شیری منداڵان، هۆشداریی دا لە کەمبوونەوەی ئەو خۆراکە پێویستەی منداڵان و رایگەیاند، یەدەگی شیری منداڵانی ئێران روو لە تەواوبوونە و ئەگەری هەیە تاوەکو دوو مانگی دیکە لە بازاڕدا تەواو ببێت و ببێتە هۆی قەیرانێکی گەورە بۆ منداڵان. هۆکارەکەشی گەڕاندەوە بۆ نەبوونی دراوی حکومی بۆ هاوردەکردنی ماددەی خاوی شیری منداڵان.  بە گوتەی ئەنجوومەنی بەرهەمهێنەرانی شیری منداڵ، ئێران بۆ بەرهەمهێنانی ئەو خۆراکە دەبێت ٨٥ % ی ماددە خاوەکەی هاوردە بکات، کە خۆی تەنیا ١٥ % ی ئەو ماددەی هەیە. هاوردەکردنی ئەو ماددەیەش بە نرخی دۆلاری ئازاد، بووەتە کێشەیەکی جیددی بۆ بەرهەمهێنەران و ئێستا ئەو شیرە بە بڕێکی زۆر کەمتر لە ساڵانی رابردوو بەسەر فرۆشیارەکاندا دابەشدەکرێت.  دەستنەکەوتن و گرانبوونی شیری منداڵ، کاریگەریی لەسەر چینی کەمداهاتی کۆمەڵگە داناوە و رێژەیەکی زۆری خەڵک بۆ دەستخستنی ئەو خۆراکە پێویستییە بۆ منداڵەکانیان، بەم نرخە گرانەی ئێستاشەوە، تووشی کێشە بوون.  ئەنجوومەنی بەرهەمهێنەرانی شیری منداڵ دەڵێت، رێکخراوی خۆراک و دەرمانی ئێران، پێداگری لەسەر دانی دراوی حکومی بۆ هاوردەکردنی ماددەی خاوی شیر دەکات، بەڵام وەرگرتنی ئەو دراوە لە بانکی ناوەندیی ئێران، چەندین مانگ دەخایەنێت و هەر ئەوەش قەیرانی گەورەی بۆ بەرهەمهێنانی شیری منداڵان دروستکردووە.