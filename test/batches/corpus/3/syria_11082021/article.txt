بلینکن، رۆژی چوارشەممە، بەبۆنەی رۆژی لە دایکبوونی رۆژنامەڤاکە، لە راگەیێندراوێکدا رایگەیاند: "من خۆم پابەندکردووە بە گەڕاندنەوەی هەموو ئەو ئەمریکیانەی کە بە بارمتەکراون یان بە ناڕەوا لە دەرەوە دەسگیرکراون. ئێمە پێمانوایە، لە دەستی بەشار ئەسەد دایە کە ئۆستن ئازاد بکات. "  بلینکن هەروەها گوتوویەتی: "پێویستە ئۆستن تایس رێگەی پێ بدرێت بگەڕێتەوە ماڵەوە بۆ نێو ئازیزانی کە زۆر بیری دەکەن، بۆ نێو وڵاتەکەی کە بە پەرۆشەوە چاوەڕێی دەکات. "   نێد پڕایس، گوتەبێژی وەزارەتی دەرەوەی ئەمریکا گوتی، ئەمریکا داوای یارمەتیی لە بەرپرسانی سووریا کردووە بۆ ئەوەی تایس و ئەمریکییە ونبووەکانی دیکە بدۆزرێنەوە.   تایس فۆتۆگرافەرێکی رۆژنامەڤانیی سەربەخۆ بوو و بۆ هەریەکە لە ئاژانسەکانی فرانس پرێس، واشنتن پۆست و چەندین تۆڕی دیکەی نێودەوڵەتی کاری دەکرد. دوای ئەوەی کە لە ١٤ی ئابی ٢٠١٢ لە خاڵێکی پشکنینی نزیک دیمەشق دەستگیرکرا، دیارنەما.  ساڵی رابردوو، ئیدارەی دۆناڵد ترەمپ، بەرپرسێکی کۆشکی سپی، لە سەردانێکی دەگمەندا نارد بۆ سووریا بۆ ئەوەی ئۆستن تایس و رۆژنامەڤانێکی دیکەی سووریی هەڵگری وەڵاتینامەی ئەمریکی بە ناوی ماجد کەمالماز ئازادبکرێن، بەڵام هیچ ئەنجامێکی نەبوو.   ئەم داواکارییەی ئەمریکا لە سووریا لە کاتێکدایە کە هیچ پەیوەندیێکی دیپلۆماسیی لە نێوان دیمەشق و واشنتندا نییە و ئەمریکا بەردەوامە لە دوورەپەرێزکردنی ئەسەد کە هێزەکانی توانیویانە لە شەڕێکی خوێناویی یەک دەیەییدا، زۆربەی ناوچەکانی سووریا کۆنتڕۆڵبکەنەوە.   زیاتر لە ٣٠٠ هەزار کەس لە شەڕی نێوخۆی سووریادا کوژراون و ملیۆنانی دیکەش ئاوارە بوون.