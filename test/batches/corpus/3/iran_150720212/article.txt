ئەو بەرپرسە ئێرانییە، کە ناوی ئاشکرا نەکراوە، قسەی بۆ ئاژانسی هەواڵیی رۆیتەرز کردووە و ئاماژەی بەوە کردووە، ئێران لایەنە ئەوروپییەکانی ئاگادارکردووەتەوە کە ئێرانییەکان خۆیان بۆ هیچ خولێکی نوێی گفتوگۆ لەو بارەیەوە ئامادە نەکردووە و چاوەڕوان دەکەن ئیبراهیم رەیئسی دوای پێکهێنانی کابینەی نوێ دەستبەکاربێت و ئەو کابینە نوێیەش دۆسیەی دانوستاندنی تایبەت بە رێککەوتنی ئەتۆمی دەگرێتە دەست.  ئیبراهیم رەئیسی، سەرۆکی هەڵبژێردراوی ئێران چاوەڕێدەکرێت لە ٥ی مانگی داهاتوو وەکو سەرۆکی ئێران دەستبەکاربێت، حکومەتە نوێیەکەی ئەویش دەتوانێت لە ناوەڕاستی مانگی ئابدا، هەوڵی دەستپێکردنەوەی دانوستاندنەکان بدات.  تاوەکو ئێستا شەش خولی دانوستاندنی تایبەت بە رێککەوتنی ئەتۆمیی ئێران لە ڤیەننای پایتەختی نەمسا کراوە. ئێران داوادەکات ئەو سزایانەی لەسەر هەڵبگرێت کە ئیدارەی پێشووی ئەمریکا بە سەرۆکایەتیی دۆناڵد ترەمپ دوای کشانەوەی لە رێککەوتنەکە لەسەر تارانی داناون.