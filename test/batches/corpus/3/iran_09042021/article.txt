ئەگەرچی حکومەتی ئێران هەر زوو رایگەیاند ڤاکسینی دژە کۆرۆنا دەکڕن و بەسەر خەڵک دابەشی دەکەن، بەڵام لە ٩ی مانگی شووبات دەستی بە هەڵمەتی پێدانی ڤاکسینی سپۆتنیکی رووسی کرد و تاوەکو ئێستا زیاتر لە ٢٥٠ هەزار کەس بە ژەمی یەکەمی ڤاکسینەکە کوتراون و زیاتر لە ٥٦ هەزار کەسی دیکەش هەردوو ژەمە ڤاکسینەکەیان وەرگرتووە.  ئەو ژمارەیە بە بەراورد بە زیاتر لە ٨٠ ملیۆن دانیشتووانی ئێران کەمە؛ لەکاتێکدا ژمارەی تووشبووانی کۆرۆنا لە هەڵکشاندایە و ژمارەی تووشبووانی بۆ سەرووی ٢ ملیۆن کەس بەرزبووەتەوە و زیاتر لە ٦٣ هەزار و ٨٠٠ کەسیش بە ڤایرۆسەکە گیانیان لەدەستداوە.  هەوڵەکانی حکومەتی ئێران بۆ کۆنترۆڵکردنی ڤایرۆسی کۆرۆنا بەردەوامن، بەڵام شەپۆل لە دوای شەپۆل لەو وڵاتە دەدات و ئێستا وڵاتەکە بە دەست بڵاوبوونەوەی شەپۆلی چوارەمی کۆرۆنا گیرۆدەیە و زۆربەی وڵاتی گرتووەتەوە.  دانیشتووێکی تاران، پایتەختی ئێران بە ناوی شاهین دەڵێت، "دەبوو یەکەم کاری بەرپرسان کە بیانکردایە لەگەڵ رووسیا یان چین یان هەر وڵاتێکی دیکە رێککەوتن لەبارەی خێرا ئامادەکردنی ڤاکسین بووایە. تاکە چارەسەر دابینکردنی ڤاکسینە بۆ خەڵک".  تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی لە گوتارێکدا لەبارەی دابەشکردنی پێکوتەی کۆرۆنا لە جیهاندا رایگەیاند، تاوەکو ئێستا ٢٥٠ هەزار کەس لە ئێران کوتراون، ئەوەش دەریدەخات کە هەڵمەتی کوتان بە پێکوتەی کۆرۆنا لەو وڵاتە بە خاوی دەچێتەپێش.  میقداد کیانی، دانیشتووێکی تارانە و دەڵێت: "بەهۆی سزاکانی ئەمریکاوە، حکومەت نەیتوانی پشتگیریی بازرگان، فرۆشگە و کارگەکان بکات و هاوکاریی دارایی پێشکێش نەکردن، ئەمە هاوکات بوو لەگەڵ کەرەنتینکردنی خەڵک کە بووە هۆی تێکچوونی باری دەروونییان، ئەو بڕیارە هەڵانەی حکومەت ئێمەی بەم رۆژە خراپە گەیاندووە".  تاوەکو ئێستا ئێران، ڤاکسینی سپۆتنیکی رووسی و سینۆڤاکی چینی وەرگرتووە و لە خەڵکیشی داوە، رۆژی ٥ی ئەم مانگەش، ئێران لەڕێگەی سیستەمی کۆڤاکسی نەتەوە یەکگرتووەکانەوە، ٧٨٠ هەزار ژەمە ڤاکسینی ئەسترازێنیکای بەریتانی - سوێدی بەدەستگەیشت لە کۆی ١٦.٨ ملیۆن ژەمە ڤاکسین کە کڕیویەتی و بڕیارە لە کۆتایی مانگی ٥ی ئەمساڵ، ٣.٦ ملیۆن ژەمە ڤاکسینی بەدەست بگات.