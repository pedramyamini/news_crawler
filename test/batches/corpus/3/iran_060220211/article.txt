محەممەد جەواد زەریف، وەزیری دەرەوەی ئێران رۆژی شەممە ٢٠٢١/٠٢/٠٦ بە رۆژنامەی هەمشەهریی وڵاتەکەی رایگەیاند: "دانوستاندنی نێوان ئێران و ئەمریکا لە ئاستی ناوخۆییدا پێویستی بە کۆدەنگییە و بەرپرسانی باڵای وڵات دەبێت لەسەری رێکبکەون، بەڵام ئێستا لە دۆخێکداین کە کۆدەنگی لەسەر ئەم بابەتە نییە. "  وەزیری دەرەوەی ئێران ئاماژەی بەوە داوە، ئەگەر بەبێ کۆدەنگی دانوستاندن بکرێت، کارێکی دروست نییە.  ساڵی ٢٠١٢ بە مۆڵەتی سەید عەلی خامنەیی، رێبەری باڵای ئێران، حکومەتی ئەو کات لە سەردەمی مەحموود ئەحمەدی نەژاددا دەستیان بە دانوستاندن لەسەر بەرنامەی ئەتۆمی کرد. بەڵام دانوستاندنەکان ٣ ساڵ دواتر و لە سەردەمی حەسەن رووحانیدا بە ئاکام گەیشتن.  لەگەڵ ئەوەیشدا بەشێک لە دەسەڵاتی ئێران ئەو کات و ئێستایش دژی دانوستاندن لەگەڵ ئەمریکان. تووندڕەوەکان بۆ دانوستاندن ئەمریکا بە جێی متمانە نازانن.  حکومەتی نوێی ئەمریکا بۆ جارێکی دیکە خوازیاری دانوستاندن لەگەڵ ئێرانە، بەڵام دەڵێت: "دەبێت سەرەتا ئێران بگەڕێتەوە بۆ رێککەوتنی ئەتۆمی و رێککەوتننەکەش ببێتە بناخەیەک بۆ رێککەوتن لەسەر بەرنامە مووشەکییەکان، دەستتێوەردانی ئێران لە ناوچەکە و هەروەها قایمترکردنی رێککەوتنەکە لەسەر بەرنامە ئەتۆمییەکان. "  بەرپرسانی ئێرانی زۆر جاران رایانگەیاندووە کە رێککەوتنی ئەتۆمی هیچ بەند و خاڵێکی بۆ زیاد ناکرێت و دەبێت ئەمریکا وەک خۆی جێبەجێی بکاتەوە.