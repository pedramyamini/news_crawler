کۆڕی راوێژکاریی چالاکڤانانی مەدەنی یارسان لە راگەیێندراوێکدا دەڵێت، لە تەمەنی کۆماری ئیسلامیدا خەڵکی یارسان لە زۆربەی مافەکانی هاووڵاتیبوونیان بێبەشکراون. وەک ئەوەی کە لە دامودەزگا حکومییەکان دانامەزرێندرێن، مافی ئەوەیان نییە لە ئاستی باڵادا بخوێنن و هەروەها ناتوانن ببنە بەرپرس و بەڕێوەبەر و رێگەشیان پێنادرێت خۆیان لە هەڵبژاردنەکاندا بەربژێر بکەن. ئاماژە بەوەشدراوە کە قوتابییانی یارسان لە قوتابخانە گوشاریان دەخرێتەسەر تاوەکو لە ئایینی خۆیان داببڕێن و سەربازەکانیشیان ناچار دەکرێن ئایینەکەیان بشارنەوە.  چالاکڤانانی مەدەنی یارسان دەڵێن، جگە لە پێشێلکردنی مافەکانیان، بەردەوام بێڕێزیش بە ئایین و هێما ئایینییەکانیان دەکرێت و ناڕەزایەتییەکانی تاوەکو ئێستاشیان نەبووەتە هۆی وەستاندنی بێڕێزییەکان.   لەو راگەیێندراوەدا بە ئاماژەدان بە بڕیاری دادوەرێک بۆ تاشینی سمێڵی پێڕەوێکی ئایینی یارسان هاتووە، ئەو بێڕێزییە چالاکی پێڕەوانی ئەو ئایینە چڕتر بووەتەوە و گەورەکانی یارسانیش بەدەنگ هاتوون، بۆیە یەکڕیزییەک هاتووەتەدی بۆ گەیشتن بە مافەکانیان.  چالاکڤانانی مەدەنی یارسان لە کۆتایی راگەیێندراوەکەیاندا داوا لە دەسەڵاتی ئێران دەکەن، دەستووری وڵاتەکە هەموار بکاتەوە و بە یاسا مافی پێکهاتە نەتەوەیی و ئایینییەکان رێکبخات و دان بە ئایینی یاری وەکو ئایینێکی سەربەخۆ و فەرمی دابنێت. هەروەها داوا دەکەن هەموو ئەو بڕیار و یاسایانە هەڵبوەشێندرێنەوە کە بەهۆی ئەوانەوە مافەکانی یارسانەکان پێشێل دەکرێت.  دوو هەفتە لەمەوبەر لە شاری ساوەی باکووری ئێران، دادوەرێک بڕیاریدا سمێڵی دەستبەسەرکراوێکی یارسان بتاشرێت. یارسانەکان سمێڵ بە هێمایەکی ئایینی خۆیان دەزانن و نایتاشن. دوای ئەو رووداوە، سەید نەسرەدین حەیدەری، رێبەری یارسانەکان پەیامێکی بڵاوکردەوە و رەخنەی لەو بێڕێزییانە گرت و داوایکرد رێز لە مافەکانی یارسانەکان بگیرێت.   هەروەها خەڵکی یارسانیش کەمپینێکیان پێکهێناوە بۆ بەدواداچوونی مافەکانیان، کە تاوەکو ئێستا زیاتر لە ٣٠ هەزار ئەندامی هەیە.  ژمارەی پێڕەوانی ئایینی یارسان لە رۆژهەڵاتی کوردستان و ئێران بە یەک و نیو تاوەکو دوو ملیۆن کەس مەزندە دەکرێت. زۆربەی پێڕەوانی ئەو ئایینە کوردن، بەڵام لەنێو ئازەری و فارسەکانیشدا پێڕەوی هەیە. لە رۆژهەڵاتی کوردستان زۆربەیان نیشتەجێی پارێزگای کرماشان و لۆڕستان و ورمێن. ئەوانی دیکەش لە هەمەدان، تاران و باکووری ئێران دەژین.