ئیرەج حەریرچی، جێگری وەزیری تەندروستیی ئێران ئاماژە بەوە دەکات، ئێستا رۆژانە پشکنینی کۆرۆنا لە ٣٠ هەزار کەس وەردەگیرێت و بۆیان دەرکەوتووە کە ٢٠ % ی ئەوانەی کە تووشبوونیان پشتڕاستکراوەتەوە، خۆیان کەرەنتین ناکەن.  حەریرچی دەشڵێت، ئەگەر بڕیاری داخستنی دووکان و بازاڕ و فەرمانگە و قوتابخانەکان دەدرێت، بۆ ئەوە نییە کە خەڵک بچنە دەرەوە و لەنێو بازاڕ و شوێنە گشتییەکان پیاسە بکەن، بەڵکو بۆ ئەوەیە کە لە ماڵەوە بمێننەوە.  بەپێی دوایین ئاماری وەزارەتی تەندروستیی ئێران، تاوەکو ئێستا ٦٥٤ هەزار و ٩٣٦ تووشبووی کۆرۆنا لە ئێران و رۆژهەڵاتی کوردستان دەستنیشانکراون، ٥٠٥ هەزار و ٢٨٧ لەو تووشبووانە چاکبوونەتەوە و ٣٦ هەزار و ٩٨٥ تووشبووش گیانیان لەدەستداوە.