عەبدولناسر هیممەتی لەبارەی کێشە ئابوورییەکانی ئێرانەوە دەڵێت، "ئێمە ئێستا ئەو پارانەی لە دەرەوە هەمانە ناتوانین وەریانبگرینەوە. دەکرێت بەبێ چارەسەرکردنی کێشەی ئێف ئەی تی ئێف [واتە پەیماننامەی بەرەنگاربوونەوەی سپیکردنەوەی پارە]، کەڵک لە بانکەکان وەربگرین، بۆ گواستنەوەی پارە؟ "  هیممەتی رەتیکردووەتەوە فیلمەکەی سانسۆر بکرێت، بەڵام تەلەڤزیۆنی ئێران دەڵێت، تێبینی لەسەر ناوەڕۆکی فیلمەکە نییە و بەڵکو بە هۆکاری دیکە بڵاونەکراوەتەوە.  تەلەڤزیۆنی ئێران لە راگەیێندراوێکدا رایگەیاند، "ناوەندی بانگەشەی بەڕێز هیممەتی لە کاتی دیاریکراودا نەیتوانیوە دیکۆمێنتارییەکە بگەیێنێتە دەستمان، کەوابوو ئەم بەرنامەیە لەو کاتەدا بڵاوناکرێتەوە".    ئەحمەد خاتەمی، ئەندامی ئەنجوومەنی پاراستنی دەستوور گوتوویەتی: "هیچ مانایەکی نییە بەربژێرێک بڵێت، ' بۆچی خاتوونێک کە لەنێو ئۆتۆمبێل دایە ناچار دەکرێ حیجاب بکات '. " ئەحمەد خاتەمی هۆشداری داوە، کە بەربژێرەکان دەبێت ئاگایان لە قسەکانیان بێت.  رۆژنامەی شەرق، نزیک لە ریفۆمخوازان ئەمە وەک هەڕەشە بە رەتکردنەوەی شیاوبوونی هیممەتی لە قەڵەمداوە. بۆ ئەمەش پشتی بە قسەی هادی تەحان نەزیف، ئەندامی ئەنجوومەنی پاراستنی دەستوور بەستووە کە سێ هەفتە لەمەوبەر گوتی: ئەم ئەنجوومەنە هەرکات بیەوێ دەتوانێت شیاوبوونی بەربژێرەکان رەتبکاتەوە.  بانگەشەکانی هیممەتی پێشتریش کاردانەوەی دروستکردووە. ئەو یەکەم بەربژێری سەرۆککۆماریی ئێران بووە کە هاوژینەکەی وەک نوێنەری خۆی بۆ هەڤپەیڤین لەگەڵ تەلەڤزیۆنی ئێران دەستنیشانکرد.   هیممەتی لەو دەگمەن بەربژێرانەی نزیک لە ریفۆمخوازانە کە رێگەی پێدراوە بەشداریی لە هەڵبژاردندا بکات. کۆڕی مامۆستایانی ئایینیی خەباتکار، کە رێبەرەکەی محەممەد خاتەمی، رێبەری ریفۆمخوازانی ئێرانە، رەخنەی تووندی لە ئەنجوومەنی پاراستنی دەستووری ئێران گرتووە و گوتوویەتی: بەربژێری بۆ هەڵبژاردن نابێت.  عەبدولناسر هیممەتی و موحسین مێهرعەلیزادە، دوو بەربژێری ریفۆمخوازن کە شیاوبوونیان پەسند کراوە، هیواداربوون ریفۆمخوازان پشتیوانییان لێبکەن، بەڵام هەڵوێستی کۆڕی مامۆستایانی خەباتکار کاری ئەوان بۆ راکێشانی سەرنجی ریفۆرمخوازان تووشی کێشە دەکات.