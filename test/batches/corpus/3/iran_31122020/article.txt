بەگوێرەی ئەو زانیارییانەی رێکخراوی لێبووردنی نێودەوڵەتی رایگەیاندووە، محەممەد حەسەن رەزایی، لە تەمەنی ١٦ ساڵیدا سزای لە سێدارەدانی بە تۆمەتی کوشتنی بە ئەنقەست بەسەردا سەپێندراوە، دوای ١٢ ساڵ مانەوەی لە زینداندا، بەرەبەیانی ئەمڕۆ ٣١ - ١٢ - ٢٠٢٠ لە زیندانی لاکان لە پارێزگای رەشت لە باکووری ئێران لە سێدارە دراوە.  محەممەد رەزایی، بەهۆی بەشداریکردنی لە شەڕێکی بەکۆمەڵدا دەستگیرکراوە، تۆمەتی ئەوە دراوەتە پاڵ، کە لە شەڕەکەدا بە بەرد لە سەری کەسێکی داوە و بەو هۆیەوە کەسەکە مردووە. هەرچەندە چالاکڤانانی مافی مرۆڤ دەڵێن، محەممەد بەهۆی ئەشکەنجەدان و هێشتنەوەی لە زیندانی تاکە کەسیدا تاوانەکەی لە ئەستۆ گرتووە.  سزای لە سێدارەدانی محەممەد رەزایی، لە کاتێکدا جێبەجێکراوە کە تەمەنی ٢٨ ساڵ بووە، بەڵام ئەوکاتەی سزاکەی بەسەردا سەپێندراوە، لەخوار تەمەنی یاسایی بووە بۆ سزادانی بە لەسێدارەدان.  محەممەد رەزایی، دەبێتە سێیەم مێرمنداڵ کە لە ساڵی ٢٠٢٠ لە ئێران لەسێدارە دراون، پێشتر دوو مێرمنداڵی دیکە بەناوەکانی مەجید ئیسماعیلزاد، لە رۆژی ١٩ی نیسانی ٢٠٢٠ لە زیندانی ئەردەبیل و شایان سەعیدپور، لە ٢٢ی نیسانی ٢٠٢٠ لە زیندانی سەقز لە سێدارەدرابوون.