بەپێی راپۆرتەکان رۆژی شەممە ٢٠٢٠/١٢/٢٦ چواردە شاخەوانی دیکە رزگار کراون.  ئەو شاخەوانانە رۆژی هەینی ٢٠٢٠/١٢/٢٥ روویان لە شاخەکانی باکووری تاران کردبوو، بەڵام لەنێو رنوو و باوبۆراندا گیریان خواردبوو.  مەهدی وەلی پوور، سەرۆکی کۆمیتەی فریاکەوتنی مانگی سووری ئێران دەڵێت: "تەرمی ٩ کەس دۆزراوەتەوە و کەسێکی دیکەش لە کاتی گواستنەوە بۆ نەخۆشخانە مردووە. "  رۆژی هەینی راگەیاندنەکانی ئێران بڵاویان کردەوە کە ١٠٠ کەس بەهۆی رنووی بەفرەوە گیریان کردووە.  ئەو رووداوانە لە ناوچە شاخاوییەکانی کەلەکچال، دارئاباد و ناوچەی ئاهاردا روویان دابوو. لە کارکەوتنی تەلەکابینەی تووچاڵ و نەبوونی هێڵی تەلەفۆن لە ناوچەی ئاهار شاخەوانەکانی تووشی کێشە کردبوو.  کەناڵی تێلێگرامیی کەشناسیی کوێستان کە سەر بە فیدراسیۆنی شاخەوانیی ئێرانە و رەوشی کەشوهەوا بە شاخەوانەکان دەگەیەنێت، هۆشداریی بە شاخەوانەکان دابوو کە ئەگەری روودانی رنوو هەیە و باشترە سەردانی ناوچە شاخاوییەکانی ئەلبۆرز نەکەن.  هاوکات ئەگەری پچڕانی جی پی ئێس لەو ناوچەیە هەیە کە شاخەوانەکان بەوە رێگەی هاتووچۆی خۆیان دەدۆزنەوە.   ماڵپەڕی تابناک بڵاوی کردووەتەوە، ئەگەر بە هۆکاری ئەمنی جی پ ئێس لەکار خراوە، دەبوو شاخەوانەکان پێشتر ئاگادار کرابانەوە.  هەندێک لە بەکارهێنەرانی تۆڕە کۆمەڵایەتییەکان دەڵێن، رەنگە تێکچوونی جی پی ئێس وایکردبێت کە شاخەوانەکان رێگەی هاتووچۆیان ون کردبێت، یان بووبێتە هۆی ئەوەی کە بە رێگەی زۆر مەترسیداردا بڕۆن.