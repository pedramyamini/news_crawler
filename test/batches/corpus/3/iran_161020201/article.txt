سەرچاوەیەکی ئاگادار لە گوندی شێخ زەرد بە (رووداو)ی راگەیاند زیبا ئیبراهیمیان کە لەگەڵ هاوژین و منداڵە تەمەن دوو ساڵ و نیوییەکەی نیشتەجێی شاری ورمێ بوونە، چەند رۆژ بووە گەڕاوەتەوە ماڵی باوکی لە گوندی شێخ زەرد. لەوێ  تەندروستی تێکچووە و گومانی تووشبوون بە کۆرۆنای لێکراوە، بەو هۆیەوە بردراوەتە بنکەی تەندروستی شارەدێی دزە.  ئەو سەرچاوەیە گوتیشی: "پزیشکی بنکەکە دوو دەرزی لەسەریەک لێداوە، بەهۆیەوە تەندروستی زیاتر تێکچووە. دواتر رەوانەی نەخۆشخانەی خومەینی ورمێ کراوە و رۆژی چوارشەممەی رابردوو لەوێ گیانی لەدەستداوە. دواتر تەرمەکەی بردراوەتە ساردخانەی گۆڕستانی باغی رزوانی ورمێ کە تایبەتکراوە بە ناشتنی تووشبووانی کۆرۆنا".  کەسوکاری ئەو ژنە کە کوردە، سکاڵایان دژی پزیشکەکەی بنکەی تەندروستیی دزەی مەرگەوەڕ تۆمارکردووە و پزیشکی دادیش هێشتا بە فەرمی هۆکاری گیانلەدەستدانەکەی رانەگەیاندووە.