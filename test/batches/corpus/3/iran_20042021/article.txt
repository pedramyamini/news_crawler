موحسین هاشمی، سەرۆکی ئەنجوومەنی شاری تاران دەڵێت، دۆخی ئێستای کۆرۆنا لە ئێران بە خێرایی بەرەو خراپتر دەڕوات و پێدەچێت لە یەک مانگی داهاتوودا دۆخی سووری کۆرۆنا لە زۆربەی ناوچەکانی ئێران وەکو خۆی بمێنێتەوە، "لەم کاتەشدا کە دەمانەوێت و بڕیارمانداوە چوار هەڵبژاردن هاوکات پێکەوە بەڕێوەبچن، دەتوانێت شەپۆلی چوارەمی کۆرۆنا بکاتە شەپۆلی پێنجەم".  هاشمی داوایکردووە تاوەکو دوو مانگی داهاتوو پلانی وردتر بۆ کات، چۆنێتیی بانگەشە و دەنگدان دیاریبکرێت.  بڕیارە ١٣ یەمین خولی هەڵبژاردنی سەرۆککۆماری ئێران و شەشەمین خولی هەڵبژاردنی ئەنجوومەنی شار و گوندەکان و هەڵبژاردنی خولی دووەمی پەرلەمانی ئێران و ئەنجوومەنی شارەزایانی رێبەری لە یەک کاتدا لە ١٨ی حوزەیرانی ٢٠٢١ بەڕێوەبچن.