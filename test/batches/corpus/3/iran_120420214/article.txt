ئێران سەرەتا رایگەیاند "گرفتێکی تەکنیکی لە سیستەمی کارەبای بنکەکە دروستبووە". رۆژنامەی نیویۆرک تایمز لە راپۆرتێکدا بڵاویکردووەتەوە، رووداوەکەی نەتەنز تەقینەوەیەکی گەورە بووە کە سیستەمی کارەبای نەتەنزی بەتەواوەتی لەکارخستووە، لانیکەم نۆ مانگ بەرنامە ئەتۆمییەکانی ئێرانی پەکخستووە و تەقینەوەکەش کاری ئیسرائیل بووە.  ئەمڕۆ گوتەبێژی وەزارەتی دەرەوەی ئێران، بەجۆرێک دانی بەوەدانا و وردەکاریی زیاتری لەو رووداوە خستەڕوو.  سەعید خەتیبزادە، گوتەبێژی وەزارەتی دەرەوەی ئێران رایگەیاند "بێگومان ئەمە دەیتوانی کارەساتی لێبکەوێتەوە و تاوانە دژی مرۆڤایەتی. رژێمی زایۆنی بەم کارەی هەوڵیدا تۆڵە لە خەڵکی ئێران بکاتەوە، بەڵام دەبێت بزانێت کە ئێران لە کات و شوێنی گونجاودا تۆڵە لەم رژێمە زایۆنییە دەکاتەوە. بەڵام ئەمە ئەگەر بۆ ئەوە بووە توانای ئەتۆمیی ئێران سنووردار بکاتەوە، من دەڵێم بە پێچەوانەوە، هەموو ئەو سانترفیوژانەی (ئەو دەزگایەی یۆرانیۆمی پێ پوختە دەکرێت) کە لەم رووداوەدا تێکچوون، لە جۆری ئای ئاڕ یەک بوون، بێگومان جۆری نوێتر لەجێی ئەمانە دادەنرێتەوە".  ئیسرائیل بەگوێرەی ساڵانی رابردوو کاردانەوەی بەمە نەبووە، بنیامین نەتانیاهوو، سەرۆکوەزیرانی ئیسرائیل ئێوارەی یەکشەممە لە ئێوارە خوانێک لەگەڵ بەرپرسانی باڵای سەربازیی وڵاتەکەی رایگەیاند "بەرەنگاربوونەوەی ئێران، بەرنامە ئەتۆمییەکانی ئێران و پیتاندنی یۆرانیۆمی ئێران ئەرکێکی گەورەی ئێمەیە. رەوشێک کە ئەمڕۆ هەیە، مەرج نییە، سبەینێش هەبێت".  ئەم رووداوە نزیکەی هەشت مانگ دوای تەقینەوەیەک روویدا، هەر لە نەتەنز، رووداوێک کە ئێران نەیگوت چی بووە تاوەکو هەڤپەیڤینێکی شەوی یەکشەممەی عەلی ئەکبەر ساڵحی، سەرۆکی رێکخراوی ئاژانسی ئەتۆمیی ئێران کە رایگەیاند "نزیکەی ١٠ مانگ لەمەوبەر بەداخەوە دوژمن هۆڵی بەرهەمهێنانی سانتریفیوژەکەمانی تەقاندەوە، بەڵام دیسان رانەوەستان، هۆڵێکمان لەجێی ئەو هۆڵە دروستکردەوە، هەڵبەت بەشێوەی کاتییە و شاخمان بۆ هەڵکۆڵیوە".  ئەم هێرشە دووبارانە ئێرانی بەرەوڕووی پرسیارێک کردووەتەوە کە چەندە توانای پاراستنی ناوەندە ئەتۆمییەکانی خۆی هەیە.   لە دوو دەیەی رابردوودا ژمارەیەک لە زانا ئەتۆمییەکانی ئێران کوژراون، دوایین کەسیان موحسین ئەفخەمزادە لە دوایین رۆژەکانی ساڵی ٢٠٢٠ بوو، یان ڤایرۆسی ستاکس نێت کە ساڵی ٢٠١٠ کێشەی جیددیی بۆ دامەزراوەی نەتەنز دروستکرد، ئەویش دەستی ئیسرائیلی تێدابوو.  دوایین رووداوی نەتەنز هاوکات لەگەڵ خولێکی نوێی دانوستانەکانی ئێران و رۆژئاوا بۆ زیندووکردنەوەی رێککەوتنی ئەتۆمییە کە ئیسرائیل وەکو مەترسی بۆسەر خۆی دەیبینێت. رەنگە هەوڵێک بێت بۆ پەکخستنی ئەو دانوستاندنانە، بابەتێک کە وەزارەتی دەرەوەی ئێران رەتیکردەوە کاریگەریی لەسەر دابنێت.