رۆژنامەی بیڵدی ئەڵمانیا دوێنێ یەکشەممە رایگەیاند، وڵاتانی ئەوروپایی سەردانەکەی زەریفیان بەهۆی جێبەجێکردنی سزای لە سێدارەدانی وەرزشڤانی ئێرانی، نەوید ئەفکاری هەڵوەشاندووەتەوە. ئەمڕۆ دووشەممە، وەزارەتی دەرەوەی ئێرانیش هەڵوەشانەوەی سەردانەکەی راگەیاند.  سەعید خەتیبزادە، گوتەبێژی وەزارەتی دەرەوەی ئێران دەڵێت، هەڵوەشانەوەی سەردانەکە پەیوەندی بە کێشەی لۆجستیکی بەهۆی بڵاوبوونەوەی کۆرۆنا هەیە.  تاوەکو ئێستا وەزارەتی دەرەوەی بەریتانیا، فەڕەنسا و ئەڵمانیا لەبارەی هۆکاری هەڵوەشاندنەوە یان دواخستنی سەردانەکەی زەریف هیچ لێدوانێکیان نەداوە.  رۆژی شەممەی رابردوو، ئێران گەنجێکی وەرزشڤانی بەناوی نەوید ئەفکاری، تەمەن ٢٧ ساڵ، لەسێدارە دا کە بە کوشتنی فەرمانبەرێکی ئاو و ئاوەڕۆی شیراز تۆمەتبارکرابوو، ئەو سەرەتا دانی بە کوشتنی فەرمانبەرەکە نابوو و دانپێدانانەکەشی لە میدیاکانی ئێران بڵاوکرایەوە، بەڵام دواتر لە قسەکانی پەشیمان بووە و گوتی لە ژێر ئەشکەنجەدا ناچار بووە تاوانەکە بخاتە ئەستۆی خۆی.   ژمارەیەکی زۆر لە وڵات و رێکخراوی نێودەوڵەتی داوایانکردبوو ئێران لە سێدارەدانی ئەو بەندکراوە هەڵبوەشێنێتەوە. یەکێتیی ئەوروپا لە راگەیێندراوێکدا لە بارەی لە سێدارەدانی ئەفکاری دەڵێت: "بە تووندترین شێوە سەرکۆنەی دەکەین".   هەروەها لە راگەیێندراوەکەی یەكێتیی ئەوروپادا هاتووە: "مافی مرۆڤ تەوەری سەرەکی پەیوەندییەکانمانە لەگەڵ ئێران. ئێمە بەردەوام لە پەیوەندیدا دەمێنینەوە لەگەڵ حکومەتی ئێران".  یەکێتیی ئەوروپا سزای لە سێدارەدان بە سزایەکی "قێزەون و نامرۆڤانە" وەسفدەکات و دەڵێت کە ئەوان بە هەموو شێوەیەک دژی سزای لەسێدارەدانن، گرنگ نییە دۆسیەکان چین و لە چ بارودۆخێکدان.