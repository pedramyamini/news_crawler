ناوەندی راپرسیی خوێندکارانی ئێران (ئیسپا)، کە بە گەورەترین ناوەندی راپرسیی ئێران دەناسرێت رایگەیاند، بەپێی راپرسییەکی مەیدانی، کە لە هەموو شار و ناوچەکان کردوویانە، ٣٧.٧ % ی بەشداربووان رایانگەیاندووە، ئامادەن لە هەڵبژاردنی ئەنجوومەنی شار و گوندەکاندا دەنگبدەن.  ئەو ناوەندە پێشتر راپرسییەکی لەبارەی بەشداریی خەڵک لە هەڵبژاردنی سەرۆککۆماری ئێراندا کردبوو، بەپێی ئەنجامی راپرسییەکە ٣٧ % ی بەشداربووانی گوتبوویان بڕیاریانداوە بەشداری لەو هەڵبژاردنەدا بکەن.  لە راپرسیی هەڵبژاردنی شار و گوندەکاندا، ٣٣.٦ % ی بەشداربووان گوتوویانە بڕیاری کۆتاییانداوە و بەشداری ناکەن. ٨ % یش گوتوویانە بە ئەگەری زۆرەوە بەشدار نابن و نزیکەی ١٤ % یش دەڵێن، هێشتا بڕیاری کۆتاییان نەداوە.  هەڵبژاردنی ئەنجوومەنی شار و گوندەکان لەگەڵ هەڵبژاردنی سەرۆککۆماری ئێران لە یەک رۆژدا و لە ١٨ی ئەم مانگە بەڕێوەدەچن.