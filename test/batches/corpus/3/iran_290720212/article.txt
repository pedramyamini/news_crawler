ئەوە لە کاتێکدایە، بەرپرسانی ئەمنیی وڵاتانی رۆژئاوا دەڵێن، مەترسیی تواناکانی ئێران بۆ دروستکردنی درۆن و مووشەکی رێنوێنیکراو و بەکارهێنانیان لە هێرشەکاندا، لە مەترسیی پیتاندنی یۆرانیۆم و بەرنامەی مووشەکیی بالیستیی گەورەترە بۆ سەر ئاسایشی رۆژهەڵاتیی نێوەڕاست.   لە رابردوودا، ئەمریکا سزای بەسەر چەندین پرۆگرامی مووشەکیی ئێراندا سەپاندووە، بەڵام بەرپرسانی ئەمریکی دەڵێن، بە ئامانجکردنی ئەو تۆڕانەی کە کەلوپەلی دروستکردنی درۆن و مووشەکی رێنوێنیکراو بۆ ئێران دابیندەکەن، دەتوانێت چالاکیەکانی ئێران زیاتر پەکبخات.   بەرپرسێکی ئەمریکی بە وۆڵ ستریت جۆرنالی گوتووە، "ئێمە مامەڵە لەگەڵ هەموو رەهەندەکانی هەڕەشەی ئێرانی دەکەین. "  بەرپرسانی باڵای سەربازی و دیپلۆماسیی ئەمریکا دەڵێن، ئەوان تێبینیان کردووە، بەکارهێنانی مووشەکی رێنوێنیکراو و درۆنەکان دژی هێزەکانی ئەمریکا و هاوپەیمانەکانی، بەشێوەیەکی بەرچاو زیاد بووە.   بەرپرسێکی دیکەی ئەمریکی گوتوویەتی: "درۆنەکانی ئێران خەریکە دەبنە هەڕەشەیەکی گەورە بۆ سەر هاوپەیمانەکانمان لە ناوچەکە. "  پلانی سەپاندنی سزای نوێ لە کاتێکدایە کە ئیدارەی بایدن بیر لە تووندکردنی سزای سەر کەرتیی نەوتیی ئێران دەکاتەوە بۆ ئەوەی ناچاری بکات لە گفتوگۆکانی ڤیەننا، بۆ زیندووکردنەوەی رێککەوتنی ئەتۆمی، نەرمی بنوێنێت، بەڵام بەگوێرەی وۆڵ ستریت جۆرناڵ، رێکارەکانی دژی درۆن و مووشەکە رێنوێنیکراوەکانی ئێران پەیوەندییان بە گفتوگۆکانی ڤیەنناوە نییە، بەڵکو بەشێکی دیکەی جیایە لە چوارچێوەی سیاسەتی واشنتن بەرامبەر تاران.   ئیدارەی بایدن ئامادەیی خۆی دەربڕیوە بۆ لابردنی بەشێک لە سزاکان لەسەر تاران بەو مەرجەی کە ئێران بگەڕێتەوە سەر پابەندبوونی تەواوەتی بە رێککەوتنی ئەتۆمی ساڵی ٢٠١٥.   حکومەتی ئێران پێشتر رایگەیاندووە، تەنیا ئەو کات پابەند دەبێت کە ئەمریکا هەموو سزاکان، لە نێویشیاندا ئەوانەی بەرنامە مووشەکییەکەی دەکەنە ئامانج، هەڵبوەشێنێتەوە و سوپای پاسداران لە لیستی تیرۆر دەربهێنێت.   ئیدارەی بایدن دەڵێت، ژمارەیەکی زۆری ئەو سزایانە لە دەرەوەی بابەتی رێککەوتنی ئەتۆمین و بە نیازە بەردەوامی بە گوشاری خۆی بۆ سەر تاران بدات بۆ ئەوەی پاڵپشتیی خۆی بۆ ململانێکانی ناوچەکە رابگرێت و واز لە بەرنامەی مووشەکی بالیستیی خۆی بێنێت، کە لایەن ئەمریکا و کۆمەڵگەی نێودەوڵەتیشەوە قەدەخەکراوە.   بەرپرسێکی باڵای ئەمریکی بە رۆژنامەکەی راگەیاندووە، لەبەر ئەوەی ئەمریکا وایدەبینێت ژمارەیەکی زۆری سزاکانی پەیوەست بە "تیرۆر" و مووشەکەکان پەیوەندییان بە رێککەوتنی ئەتۆمییەوە نییە، نابێت درێژکردنەوەی سزاکان بۆ سەر بەرنامەی درۆن و مووشەکە رێنوێنیکراوەکان وەکو هاندانی تاران لە گفتوگۆکانی ڤیەننادا لێکبدرێتەوە.   لە ماوەی رابردوودا، وەزارەتی گەنجینەی ئەمریکا ژمارەیەک بەرپرسی حوسیەکانی یەمەنی بە تۆمەتی ئەنجامدانی هێرشی درۆنی و مووشەکی بۆ سەر سعودیەی هاوپەیمانی واشنتن، سزادان.   تواناکانی ئێران بۆ بەکارهێنانی درۆن و مووشەکە رێنوێنیکراوەکان ئەو کاتە رۆشناییان کەوتە سەر کە ساڵی ٢٠١٩، هێرشێکی درۆنی، نیوەی هەناردەی نەوتی سعودیەی پەکخست کە ئەمریکا و سعودیە ئێران بە پێدانی ئەو درۆنانە بە حوسیەکان تۆمەتبار دەکەن.   هەرەوها لە ماوەی چەند مانگی رابردووشدا، هێرشی درۆنەکان بۆ سەر هێزەکانی ئەمریکا لە هەرێمی کوردستان و عێراقیشدا روویان لە زیادبوون کردووە؛ واشنتن گرووپە چەکدارەکانی نزیک لە ئێران بە ئەنجامدانیان تۆمەتبار دەکات.