وەزارەتی دەرەوەی ئێران رایگەیاندووە، ئەو کەسانەی دایکیان ئێرانی و باوکیان بیانییە، دەبێت لەڕێی ماڵپەڕی میخەکەوە ناویان تۆمار بکەن و دواتر بەپێی نۆرە، کاتی سەردان بۆ پێشکەشکردنی بەڵگەنامەکانیان پێڕادەگەیێنرێت.  لەو راگەیێنراوەدا هاتووە، سەرەتا لە نوێنەرایەتییەکانی ستۆکهۆڵم، دوبەی، فرانکفۆرت و وارشۆ بۆ ماوەی یەک مانگ پرۆسەکە وەکو تێست کارا دەکرێت، دوای چارەسەرکردنی کەموکوڕییەکان لە هەموو نوێنەرایەتییەکانی ئێراندا جێبەجێدەکرێ.  سەرەتای پاییزی ساڵی ٢٠١٩ ئەنجوومەنی پاراستنی دەستووری ئێران پرۆژە یاسای پێدانی ناسنامە بەو کەسانەی پەسند کرد، کە دایکیان ئێرانییە.  مەعسومە ئیبتکار، جێگری سەرۆککۆماری ئێران بۆ کاروباری ژنان دەڵێت: بەپێی ئامارە نافەرمییەکان ٢٠٠ هەزار کەس تەنیا لە ناوخۆی ئێران دایکیان ئێرانی و باوکیان بیانییە.