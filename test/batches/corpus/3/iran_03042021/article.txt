سەعید محەممەد رۆژی ٢٤ی ئاداری ٢٠٢١ رەتیکردەوە لەکار لادرابێت و گوتی: "لەبەر بەشداری لە هەڵبژاردنی سەرۆککۆمارییدا دەستم لەکار کێشاوەتەوە".   بەڵام یەدوڵڵا جەوانی، جێگری فەرماندەی سوپای پاسداران بۆ کاروباری سیاسی بە میدیای وڵاتەکەی راگەیاند، "سوپای پاسداران دژی ئەوەیە هەر ئەندامێکی، لەوانەش سەعید محەممەد، رێکارە یاساییەکانی تێپەڕ نەکردبێت و بەشداری لە هەڵبژاردندا بکات".  یەدوڵڵا جەوانی لەکارلادانی سەعید محەممەدی بۆ "رەچاونەکردنی رێوشوێنەکان و سەرپێچی" گەڕاندەوە. یەدوڵڵا جەوانی گوتی، سوپای پاسداران لە هەڵبژاردندا پشتگیری لە هیچ بەربژێرێک ناکات، ئیدی ئەگەر سەعید محەممەد بێت یان هەر کەسێکی دیکە.  سەعید محەممەد، ٥٢ ساڵ تەمەن، لە ساڵی ١٩٨٧ ەوە ئەندامی سوپای پاسدارانە و پاییزی ٢٠١٨ وەک فەرماندەی قەرارگای خاتەم ئەنبیا دیاریکرا.  رۆژی ٧ی ئاداری ٢٠٢١ راگەیاندنەکانی ئێران بڵاویانکردەوە، سەعید محەممەد دەستبەرداری پۆستەکەی بووە. ئەوکات ئەگەری خۆبەربژێرکردنی بۆ هەڵبژاردنی سەرۆککۆماریی ئێران لە هەندێک ناوەندەوە باسدەکرا. سەعید محەممەد دوو رۆژ دواتر لە گرتەیەکی ڤیدیۆییدا لە شاری مەشهەد دەنگۆکانی کۆتایی پێهێنا و بەربژێربوونی خۆی پشتڕاستکردەوە.  قەرارگای خاتەم ئەنبیا ساڵی ١٩٨٩ دامەزراوە و لە بەشێکی زۆری ژێرخانە ئابوورییەکانی ئەو وڵاتەدا سەرمایەگوزاری کردووە لەوانە نەوت، گاز، پترۆکیمیایی، رێگەوبان، بەنداو، گواستنەوەی ئاو، هێڵی ئاسن، پەیوەندییەکان.  هەڵبژاردنی سەرۆککۆماریی ئێران نزیکەی ٢ مانگی و نیوی دیکە بەڕێوەدەچێت و دەنگۆی خۆبەربژێرکردنی ژمارەیەک لە فەرماندەکانی سوپای پاسداران هەیە. حوسێن دێهقان لە فەرماندەکانی پێشووی سوپای پاسدارانە بە فەرمی رایگەیاندووە کە خۆی بەربژێر دەکات.