لەکاتی قسەکردنی لەگەڵ سەرۆکی رووسیا، بەشار ئەسەد ئاماژەی بەوە کرد، گەمارۆکانی رۆژئاوا وایانکردووە خەڵکی سووریا نەتوانن پێداویستییە سەرەتاییەکانی خۆیان پەیدابکەن، گوتیشی، لە قۆناخی دوای ململانێکاندا، سووریا رووبەڕووی کێشەی گەورە دەبێتەوە بەهۆی ئەگەری گەڕانەوەی ئاوارە سوورییەکان بۆ وڵاتی خۆیان.  لە ڤیدیۆ کۆنفرانسەکەدا پووتین و ئەسەد بەشێوەیەک باسی دۆخی سووریایان کردووە وەک ئەوەی ململانێکان بەرەو کۆتایی بچن و حکومەتەکەی ئەسەدیش خۆی بۆ قۆناخی دوای کۆتاییهاتنی ململانێکان ئامادەبکات.  سەرۆکی سووریا لەبارەی گەڕانەوەی ئاوارەکان، ئاماژەی بەوە کردووە، گەڕانەوەیان پێویستی بە کارکردنە لەپێناو دابینکردنی پێداویستیی سەرەتایی وەکو ئاوی خواردنەوە، کارەبا و کردنەوەی قوتابخانەکان، چونکە ئەو ئاوارانە منداڵیان هەی، "ئەوان جگە لە دابینکردنی پێداویستی  دەبێت ئاسۆیەکیان لەبەدەمدا بکرێتەوە تا بتوانن ژیانێکی ئاسایی بژین. بۆیە ئەو گەمارۆیەی رۆژئاوا بە سەرکردایەتیی ئەمریکا، بووەتە بەربەستێکی بەردەم گەڕانەوەی پەنابەر و ئاوارەکان".  ئەسەد ئاماژەی بەوە کردووە "هیوایەکی گەورەمان هەیە لەڕێگەی ئەم کۆنفرانسەوە بتوانین ئەنجامی کردەییمان دەستبکەوێت"، کۆنفرانسەکەشی بە سەرەتایەک بۆ چارەسەرکردنی ئەو کێشە مرۆییە ناوبرد کە بە گوتەی ئەو "لەدوای جەنگی جیهانیی دووەمەوە لەوانەیە جیهان نەیبینیبێت".  لە ماوەی نزیکەی ١٠ ساڵی شەڕ و پێکدادانەکانی سووریا، بەپێی هەندێک سەرچاوە تاوەکو ئێستا نیو ملیۆن کەس کوژراون و نزیکەی ١١ ملیۆن کەسی دیکەش لەو وڵاتە ماڵ و حاڵی خۆیان جێهێشتووە و ئاوارە بوون.