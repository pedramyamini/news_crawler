لەنێو ئەو ئێرانییانەی قسەیان بۆ میدیاکان کردووە بەشێکیان دەنگ نادەن، چونکە دەڵێن هیوایان بە کەس نەماوە. سەعید زەری، دووکاندارە و دەڵێت، "دەنگ نادەم چونکە دەنگ بدەم یان نا پێشوەخت بڕیاردراوە کێ هەڵدەبژێردرێت. هەڵبژاردنەکە تەنیا بۆ میدیاکان رێکخراوە. "  ئەمیر حیجازی، دووکاندارێکی دیکەیە و باس لەوە دەکات، پێی خۆشە بڕیار لەسەر داهاتووی خۆی و وڵاتەکەی بدات، "بەڵام بەداخەوە بڕیار بەدەست ئێمە نییە. نەخێر.. بەداخەوە دەنگ نادەم. "   حوسێن ئەحمەدیش پیشەی دارتاشە و لەبارەی دەنگدانەکە دەڵێت، "من ئەمڕۆ دەنگ نادەم، چونکە کەس بەشیاوی ئەوە نابینم دەنگی پێبدەم. لە چەند ساڵی رابردوودا هیچم لێنەبینیون، بۆیە ئەمساڵ دەنگ نادەم. "   هەندێک هیوایان هەیە، دەڵێن دەیانەوێت بەشداری لە بڕیاردا بکەن، زۆربەی ئەوانەش کە لەگەڵ بەشداری لە هەڵبژاردنن، دەنگ بە ئیراهیم رەئیسی، بەربژێری نەریتخواز دەدەن.  سەهیبیان، ژنە پەرستارێکە و رای پێچەوانەی هەیە، ئەو دەنگ دەدات. گوتی، "من دەنگی پێدەدەم [بە ئیبراهیم رەئیسی] لەبەر خاتری ئەو کارانەی لە رابردوودا کردوونی و ئێمە بینیومانن، بەتایبەت لە دوو ساڵی رابردوودا وەک سەرۆکی دەزگایەکی دادوەری توانیویەتی رێگە لە گەندەڵی بگرێت لەم وڵاتەدا. "  محەممەد جەواد، کاسبکارە و باس لەوە دەکات، "گرنگە بەشداری لە هەڵبژاردندا بکەین، دەنگ بە کێ دەدەین گرنگ نییە، بە رای من ئەمە پەیوەندی بە بۆچوونی هەرکەس خۆیەوە هەیە. "  مەهدیە مەدانی، ژنی ماڵەوەیە، ئەو بۆچوونی لە رەئیسییەوە نزیکە و خۆیشی هەر ئەوە دەڵێت، هۆکاری دەنگدانەکەیشی هەر ئەوەیە. دەڵێت، "من بەپێی بۆچوون بیروباوەڕ و ئەو ئامانجانەی کە هەمە، زیاتر لە بەڕێز رەئیسییەوە نزیکم. "  هەرچەند رێژەی بەشداریی کەمە، بەڵام لەنێو بەشداربووانی هەڵبژاردن، بە گوێرەی راپرسییەکان، ئیبراهیم رەئیسی لە پێش بەربژێرەکانی دیکەوەیە. چاوەڕێدەکرێت ئێوارەی رۆژی شەممە ئەنجامی کۆتایی رابگەیێندرێت، ئەگەر هیچ براوەیەک زیاتری ٥٠ % ـی دەنگەکانی بەدەستنەهێنا، دوای هەفتەیەک قۆناخی دووەمی هەڵبژاردن بەڕێوەدەچێت. براوەی هەڵبژاردنیش لە ئابی ئەمساڵدا دەبێتە هەشتەمین سەرۆکی کۆماری ئیسلامیی ئێران.