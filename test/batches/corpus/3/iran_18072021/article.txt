سەعید خەتیبزادە، گوتەبێژی وەزارەتی دەرەوەی ئێران لە هەژماری خۆی لە تویتەر رایگەیاند، "ئەمریکا ئەو راستییە سادەیە رەتدەکاتەوە کە لەسەر پرسی زیندانیکراوان رێککەوتنێک هەیە. "  ئەم گوتانەی خەتیبزادە لەکاتێکدایە، گوتەبێژی وەزارەتی دەرەوەی ئەمریکا رەتیکردەوە واشنتن و تاران لەسەر ئاڵوگۆڕی زیندانیکراوان رێککەوتبن، نێد پرایس گوتی: "سەبارەت بەو قسەیەی کە لەسەر ئەو ئەمریکیانە دەکرێت کە ئێران دەستگیری کردوون، ئەمە تەنیا هەوڵێکی دیکەی دڕندانەیە بۆ دروستکردنەوەی هیوا لای کەسوکاریان، هێشتا هیچ رێککەوتنێک لەوبارەوە نەکراوە. "  نێد پرایس لەسەر هەڵپەساردنی گفتوگۆکانی ڤیەنناش لەلایەن ئێرانەوە، گوتی: "ئێمە لە چوارچێوەی پرۆسەی ڤیەننا لە گفتوگۆی ناڕاستەوخۆدا بووین دەربارەی زیندانیکراوان، دواخستنی دەستپێکردنەوەی ئەو پرۆسەیە یارمەتیدەر نابێت. "  گوتەبێژی وەزارەتی دەرەوەی ئەمریکا ئامادەیی نیشاندا لەگەڵ ئێران لە گفتوگۆکردن دەربارەی رێککەوتنی ئەتۆمی بەردەوامبن، ئاماژەی بەوەشدا کە دەتوانن هەر لەو چوارچێوەیەوە گفتوگۆ دەربارەی زیندانیکراوان بکەن.  هەموو ئەو وەڵام و وەڵامکارییە لەکاتێکدایە، شەوی رابردوو عەباس عێراقچی، جێگری وەزیری دەرەوەی ئێران رایگەیاند، گفتوگۆکانی ڤیەننا بۆ زیندووکردنەوەی رێککەوتنی ئەتۆمی هەڵدەپەسێرن تاوەکو ئەوکاتەی سەرۆککۆماری نوێی ئێران دەستبەکاردەبێت، بەڵام ئامادەیی نیشاندا هەر ئەمڕۆ زیندانیکراوە ئەمریکی و بەریتانییەکان ئازادبکەن، ئەگەر ئەمریکا پابەندبێتەوە بە رێککەوتنی ئەتۆمی.  سەبارەت بە هەڵپەساردنی گفتوگۆکانیش، عەباس عراقچی لە هەژماری خۆی لە تویتەر رایگەیاند: "ئێران لە کاتی راگوزەردایە و دەبێت گفتوگۆکانی ڤیەننا چاوەڕێی ئیدارەی نوێ بکەن. "  ئێران لە مانگی نیسانەوە لە ڤیەننا لەگەڵ ئەمریکا لە گفتوگۆی ناڕاستەوخۆدایە بۆ زیندووکردنەوەی رێککەوتنی ئەتۆمی کە لە ٢٠١٥ دا بۆ یەکەمجار واژۆی لەسەرکراو لە ٢٠١٨ دا ئیدارەی پێشووی ئەمریکا لێی چووە دەرەوە.  ئیبراهیم رەئیسی مانگی حوزەیرانی ئەمساڵ هەڵبژاردنی سەرۆکایەتی بردەوە و ٥ی ئاب بە فەرمی دەستبەکاردەبێت.  ئەمریکا و ئێران بە ناڕاستەوخۆ لە ڤیەننا گفتوگۆ دەکەن، هەردوولا رایانگەیاندووە هەنگاوی گەورەیان بڕیوە و لەسەر زۆربەی خاڵە سەرەتاییەکان رێککەوتوون، بەڵام ئێستا هەردوولا گەیشتوونەتە سەر خاڵە هەستیار و یەکلاییکەرەوەکان، ئێران داوای هەڵگرتنی سزاکان دەکات، ئەمریکاش داوای پابەندبوونەوەی ئێران بە رێککەوتنەکە دەکات.  خولی شەشەمی دانوستاندنەکان لە ٢٠ی حوزەیرانی ئەمساڵ بەبێ رێککەوتن کۆتاییان پێهات، وادەی حەوتەمین دانیشتن هێشتا دیارینەکراوە.