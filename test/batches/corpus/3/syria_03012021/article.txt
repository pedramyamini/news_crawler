سەرکردە ئێرانییەکە، کاری زۆریکرد بۆ ئەوەی لەسەر زەوی سووریا، کۆمەڵێک راستی بخولقێنێت، راستییەکان بەشێوەیەک بن، لە هیچ چارەسەرێکی ئایندەییدا، کەس نەتوانێ نادیدەی بگرێت. ئەو هەروەها کاریکرد بۆ هێشتنەوەی ئێران، وەک یاریکەرێکی سەرەکی سەر گۆڕەپانی ململانێ هەرێمی و نێودەوڵەتییەکان.  لە کۆتاییەکانی ٢٠١١ دا، ئامادەبوونی سولەیمانی لە گۆڕەپانی سووریدا بووە راستییەکی بەرجەستە، ئامادەبوونەکانی ئەو، بەتایبەت لە پێکهێنانی میلیشیاکاندا خۆی بینییەوە، کە ئەوان بەچاودێری و سپۆنسەری ئێرانییەکان و رێنوێنییەکانی ئێران کاریاندەکرد.   سولەیمانی بە ئارەزووی خۆی لە ناوچەکانی ژێر دەسەڵاتی رژێمی بەشار ئەسەد هاتووچۆی دەکرد. سەردانی دەیان میلیشیای لە دەیان شوێنی جیاواز دەکرد، کە خۆی لە وڵاتەکەدا لەپێناو قووڵکردنەوەی رەگی هەژموونی ئێراندا چاندبوونی. هەموو ئامانجەکەش بەردەوامیدانبوو بە پشتگیری رژێمی بەشار ئەسەد، سەرۆکی سووریا و کارکردن بۆ گەرەنتیکردنی مانەوەی ئەو لە دەسەڵاتی وڵاتەکەدا.  سولەیمانی پێگە و جوگرافیای گرنگی ناو سووریای بۆ پەلکێشانە سەربازییەکانی وڵاتەکەی لە سووریادا هەڵبژارد، ئەو  دیمەشقی پایتەختی بە میلیشیاکان گەماڕۆ دا، بەتایبەت لە باشوورەوە، بەوەش ناوچەی ' سەیدە زەینەب ' لە باشووری دیمەشق، بووە پێگەیەکی گەورەی ئەو میلیشیایانەی سولەیمانی شەو و رۆژ لە بیری پێکهێنان، گەورەکردن و فراوانکردنی دەسەڵاتەکانیاندا بوو.  مەودایەکی زۆر دوورنا لە ناوچەی ' سەیدە زەینەب '، سولەیمانی لەنێو باڵەفڕخانەی نێودەوڵەتی دیمەشقدا، کە دەکەوێتە باشووری رۆژهەڵاتی پایتەختەوە، بارەگایەکی دروستکرد، کە لەچەند نهۆمێک پێکهاتبوو، ناویلێنرا ' ماڵی شووشە '، لەو باڵەخانەیەوە ئەو سەرپەرشتی جەنگی لە سووریادا کرد، وەک هاوپەیمانی ئەسەد.  سولەیمانی ئەو بارەگایەی لەو شوێنە هەستیارەدا، لە نزیک رێڕەوی نیشتنەوەی فڕۆکەکانەوە هەڵبژارد، ئەمەش بۆ ئاسانکاری بۆ سەرکردە سەربازییەکانی ئێران لەسەر پشتگیری مرۆیی و دارایی، لەگەڵ گەیشتنی کەرستە سەربازییەکان بەئاسانی.  بارەگاکەی سولەیمانی لەنێو فڕۆکەخانەی دیمەشق، چەندینجار رووبەڕووی پەلاماری فڕۆکەکانی ئیسرائیل بووەوە، بەڵام ئەو هەر بەردەوامبوو لەسەر بەکارهێنانی. هەر لەنێو دیمەشقدا، سولەیمانی مەزاری ' روقیەی کچی حوسێن ' ی کردە بارەگای سەرەکی میلیشیا پشتگیریکراوەکانی ئێران لە سووریادا، کە دەسەڵاتی راستەقینەی ناوچەکانی دیمەشقی کۆن، بەدەست ئەوانەوەیە.  لە باکووری سووریا، سولەیمانی ستراتیژیەتێکی پەیڕەوکرد کە پشتدەبەستێت بەتەوقدانی شاری حەلەب، لەگەڵ بڵاوەپێکردنی میلیشیا ملکەچەکانی سوپای پاسداران لە دەوروبەری حەلەب، هەروەها لەگەڵ ' کارگەکانی بەرگری ' لە نزیک شارۆچکەی سەفیرە لەنێو بەشی باشووری رۆژهەڵاتی حەلەبدا.  لەگەڕەکەکانی رۆژهەڵاتی حەلەب، کە پێشتر لەژێر دەسەڵاتی گرووپەکانی ئۆپۆزیسیۆنی سووریادا بوو، چەندین میلیشیای ناوخۆیی دروستکردووە، کە ئێران پشتگیری و پارەداریاندەکات، دیارترینیان ' باقر '، لەکاتێکدا هەندێکی دیکەیان کە ئاکارێکی تایفییان هەیە، لە شارۆچکەکانی نوبل و زەهرا گیرساونەتەوە لە دەوروبەری باکووری حەلەب.  وێنەی سولەیمانی لە کۆتاییەکانی ٢٠١٦ دا، کاتێک بەیاوەریی ئەفسەرانی سوپای سووریا بەشارەکەدا دەسووڕایەوە، پاش دەرپەڕاندنی گرووپەکانی ئۆپۆزیسیۆنی سووریا لە شارەکە، گەورەترین بەڵگەبوو لەسەر ئەو رۆڵەی سولەیمانی لە ئاراستەی ململانێیەکانی ناو سووریادا لە دوای ساڵی ٢٠١١ ەوە دەیگێڕا. دەرکەوتنی سولەیمانی لە دەوروبەری باشووری حەلەب، لە بارەگای میلیشیا ئێرانییەکان دووبارە بووەوە، لە پەیامێکی رووندا لەسەر بایەخی ئەو شارە و دەوروبەرەکەی، کە خۆی لە هەوڵە بەردەوامەکانی ئێرانییەکاندا دەبینییەوە، بۆ دەستکاریکردنی شوناس و مێژووی ئەو شارە مێژووییە، دێرینە.  لە کۆتاییەکانی ساڵی ٢٠١٧ دا، سولەیمانی گەیشتە جێگەیەک، ئێرانییەکان لەسەرەتای ململانێیەکەوە خەونیان پێوە دەبینی، ئەویش کۆنترۆڵکردنی یەکجاری بەشی رۆژهەڵاتی سووریا بوو، کە وێستگەی سەرەکی رێگەی زەمینی ناوچەکە بوو. ئەو رێگایە ئێران دەمێکبوو خەونی پێوەدەبینی، چونکە لە خاکی خۆیەوە دەستپێدەکات و لە کەناراوەکانی دەریای ناوەڕاستدا کۆتایی دێت، بەتێپەڕین بە سووریا و عێراقدا.  میلیشیا ئێرانییەکان، بەپشتگیری هێزە ئاسمانییەکانی رووسیا، دێری رۆژهەڵات و باشووری رووباری فوراتیان لەدەستی هێزەکانی ' داعش ' دەرهێنا، هەروەها ناوچەیەکی فراوانی پێدەشتەکانی ناوچەکە، ئەمەش وایکرد لەرووی جوگرافییەوە، عێراق بە سووریاوە ببەستێتەوە. ئێستا لەسایەی ئەو کۆنترۆڵ و باڵادەستییەدا، میلیشیا ئێرانییەکان و حەشدی شەعبی عێراق، لەنێوان هەردوو وڵاتدا، تەراتێن دەکەن، ئەمەش لەڕێگەی ئەو خاڵە سنوورییانەی بۆ ئەو مەبەستە لەسەر سنوورەکان دروستیکردوون.  دیارترین ئەو میلیشیایانەی سولەیمانی لە ئەوپەڕی رۆژهەڵاتی سووریادا بڵاوەی پێکردوون، ' لیوای فاتمییەکان '، کە کرێگرتە ئەفغانییەکان لە خۆ دەگرێت، لیوای ' زەینەبییوون ' کە کرێگرتە پاکستانییەکان لەخۆ دەگرێت، ئەمە جیا لە ' لیوای ئیمام عەلی ' و ' بزووتنەوەی نوجەبا ' هەروەها هێزەکانی سوپای پاسدارانی ئێران و میلیشیاکانی دیکەی سەر بە حەشدی شەعبی.  ساڵێک دوای کوژرانی سولەیمانی، بۆچوونی چاودێران لەبارەی کاریگەریی نائامادەیی ئەو لەسەر گۆڕەپانی تژی لە ململانێی وڵاتەکە و سووریاش جیاوازە. عەرابی عەبدولحەی، شرۆڤەکاری سیاسی، پێیوایە "لایەنی ئێرانی دەستبەجێ لە دوای کوژرانی سولەیمانییەوە، دەستیکردەوە بەسەرلەنوێ دابەشکردنەوەی میلیشیا ملکەچەکانی لە سووریادا، هەروەها ئیسماعیل قائانی لە شوێنی سولەیمانی دامەزراند".  لە دوای کوژرانی قاسم سولەیمانی، بەرپرسی فەیلەقی قودسی سەر بە سوپای پاسداران لە هێرشێکی فڕۆکە بێفڕۆکەوانەکانی ئەمریکا لە عێراق. سوپای پاسداران هەرزوو جێگرەوەی سولەیمانی دەستنیشانکرد، ئەویش ئیسماعێل قائانی بوو.  عەبدولحەی دەڵێت: "دوای کوژرانی سولەیمانی ژمارەی میلشیا ئێرانییەکان لە سووریادا زیادیکردووە، هەروەها لە پێگەی نوێدا بڵاوبوونەتەوە. ئەمە هاوکاتبووە لەگەڵ هاتنی ئەندامانی نوێ بۆ نێو ئەو پێگانە لە دەوروبەری رۆژهەڵاتی دێرزۆر، لەرێگەی دەروازەی ' ئەلبوکەمال ' ەوە لە نێوان سووریا و عێراق، ئەمەش وەک پەرچەکردارێک لە بەرامبەر کوشتنی سولەیمانیدا".  ئەو شرۆڤەکارە پێیوایە، ئێران بەکوژرانی سولەیمانی دەستبەرداری پڕۆژەکەی خۆی نەبوو، نەکەوتە ژێر کاریگەریی ئەو رووداوەوە، بەردەوامبوو لە سیاسەتی ئارامگرتنی ستراتیژی تائەوپەڕی توانا، لەمیانی ئەوکاتەدا کە دۆناڵد ترەمپ، سەرۆکی ئەمریکا بوو.  لەبارەی توانای جێگرەوەکەی سولەیمانییەوە بۆ پڕکردنەوەی ئەو بۆشاییەی ئەو لە سووریا بەجێیهێشت، عەرابی پێیوایە چالاکییەکانی قائانی دەیسەلمێنێت، "ئەو هیچی کەمتر نییە لە ئەزموونی سولەیمانی". ئەو پێیوایە، سولەیمانی بەهەموو قورسایی خۆیەوە ئامادە دەبوو، بەڵام قائانی پلانی هەیە، لەوانەیە تا ئەوپەڕی بڕوات و بگاتە ئەو کەموکورتییەی بووە هۆکاری کوژرانی سولەیمانی.  لە بەرامبەردا، رەزوان زیادە، نووسەر و توێژەری سیاسی، پێیوایە: "ئامادەنەبوونی سولەیمانی، بووە هۆکاری تێکشکانی سەرکردایەتییە مێژووییەکەی سوپای پاسدارانی ئێران، کە بڕوای بە بڵاوبوونەوەی ئایۆلۆژیاکانی شۆڕشی ئیسلامی شیعیی لە دەرەوەی ئێران هەیە".  ئەو پێشبیندەکات، قائانی بەزیادەوە بۆشایی سولەیمانی لە سووریادا پڕ بکاتەوە، بەڵام پێویستی بەکاتە. ئەو زیاتر دەڵی، "ئەو کارە پشت بەچەندین کارلێکی دەرەکیش دەبەستێت، بەتایبەت لەلایەن واشنتن و تەلئەڤیڤەوە، ئایا ئەوان بەدەستبڵاوییەکانی ئێران لەناوچەکە و پەلهاویشتنە زیاترەکانی و دروستکردنی بنکە میلیشیاییە سەربازییەکان لە ناوچە جیاوازەکانی سووریادا، سەخڵەت دەبن یان نا؟