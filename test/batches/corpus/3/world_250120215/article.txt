لە کۆبوونەوەکەی خولی پێنجەمی نووسینەوەی دەستووری سووریادا لە  جنێڤ،  نەتەوە یەکگرتووەکان دەیەوێت بڕیار لەسەر دەستکردن بە نووسینەوەی رەشنووسی دەستوور بدرێت. کاری لیژنەکە گۆڕینی ئامادەکارییەکانە بۆ دەستکردن بە نووسینەوەی رەشنووسەکەی دەستوور.  گێیر پیدەرسن، نێردەی تایبەتی نەتەوە یەکگرتووەکان بۆ کاروباری سووریا دەڵێت، پێویستە واز لە قسەکردن لەسەر ئامادەکاری بۆ نووسینەوەی دەستوور بهێنن و لەبری ئەوە ویستی راستەقینە بۆ دەستکردن بە نووسینەوەی رەشنووسی ئەو دەستوورە پیشان بدرێت.  گێیر پیدەرسن، نێردەی تایبەتی نەتەوە یەکگرتووەکان بۆ کاروباری سووریا دەڵێت: "هەموو ئەم بابەتانە بە یەک جار لەلایەن سوورییەکانەوە بە تەنیا جێبەجێ نابن. ئەمانە پێویستیان بە هاریکاریی  نێودەوڵەتییە. ئەوەی من گووتەمە ئەوەیە کە پێویستمان بە دانوستاندنی راستەقینەی لایەنەکان هەیە بۆ ئەوەی بۆ بەرەوپێشبردنی پرۆسەکە بە راستی بۆچوونی خۆیان ئاڵوگۆڕ بکەن. هەروەها ئەگەر ویستی سیاسی نەبێت ئەوا زۆر زەحمەتە پرۆسەکە بەرەوپێش بچێت. "  ئەمریکا و وڵاتانی رۆژئاوا بەشار ئەسەد بە دروستکردنی بەربەست بۆ پرۆسەکە تۆمەتبار دەکەن، پێیان وایە دەیەوێت پرۆسەکە بۆ دوای هەڵبژاردنی سەرۆکایەتیی سووریا دوابخات کە لە نیسانی ئەمساڵدا بەڕێوە دەچێت.  لیژنەی نووسینەوەی دەستووری سووریا لە ١٥٠ ئەندام پێکهاتووە. سێ پێکهاتەی سەرەکی لە لیژنەکەدا بەشدارن.  ئەوانیش بریتین لە حکومەت، ئۆپۆزیسیۆن و کۆمەڵگای مەدەنی و هەریەکە لەوانە خاوەنی ٥٠ ئەندامە. لەناو ئەوانیشدا لیژنەیەکی بچووککراوە دروست کراوە کە لە ٤٥ ئەندام پێکدێت.  هەریەکە لە لایەنەکان ١٥ ئەندامیان لەو لیژنە بچووککراوەدا هەیە. نەتەوە یەکگرتووەکان راستەوخۆ سەرپەرشتیی دەکات.  بەڕێوەبەرایەتیی خۆسەر لەو کۆبوونەوانەدا بەشدار نییە و هیچ ئەندامێکی ناچێتە نیو گفتوگۆکان. لەنێو پارتە کوردییەکانی رۆژئاوای کوردستانیشدا تەنیا دوو ئەندامی ئەنجوومەنی نیشتیمانیی کورد لە سووریا بەشدارن کە یەکێک لەوانە ئەندامی ئەنجوومەنی بچووککراوەیە و ئەو ئەنجوومەنەش کۆبوونەوەی ئەمڕۆ بەڕێوە دەبەن.