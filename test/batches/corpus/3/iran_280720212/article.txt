سەعید نمەکی، وەزیری تەندروستیی ئێران رایگەیاند "شەپۆلی پێنجەم روو لە هەڵکشانە و بەداخەوە پابەندبوون بە رێکارە تەندروستییەکان و دوورگیریی کۆمەڵایەتی زۆر کەمتر بووەتەوە. ئەو پشووە یەک هەفتەییەش کە لە هەندێک لە شارەکانی وەکو تاران رامانگەیاند، کاریگەریی نەبوو؛ چونکە رێستۆرانتەکان و جادەکان کراوە بوون و خەڵک دەستیانکرد بە گەشتکردن. بۆیە ئێستا دۆخی هەندێک لە پارێزگاکان زۆر خراپە و کۆرۆنای جۆری دەلتا، زۆربەی شارەکانی گرتووەتەوە".  پسپۆڕانی کەرتی تەندروستی هەموو رەخنەکان دەگەڕێننەوە سەر وەزارەتی تەندروستیی ئەو وڵاتە کە لە هاوردەکردن و لێدانی پێکوتەی کۆرۆنادا خاوە و تاوەکو ئێستا نەیتوانیوە بەرگری لە هاووڵاتییان بکات. وێڕای ئەوەش وەزیری تەندروستیی ئێران هەڕەشەی لە کەرتی تایبەت کردووە و گوتوویەتی، رێگەنادات پێکوتەی کۆرۆنا هاوردە بکەن.  پووران حاجیان، پزیشکی پسپۆڕی ژنان لە تاران دەڵێت "بەڕێز وەزیری تەندروستی، من لە گۆڕستانەوە قسە دەکەم و رووی ئەم قسانەم لە تۆیە. بیستوومە گوتووتە پێی هەر کەسێک دەشکێنم کە بیەوێت پێکوتەی کۆرۆنا هاوردە بکات. دەمەوێت لێرەوە پێت رابگەیێنم کە لە پای هەر مۆڵەتی ناشتنێکی هاووڵاتییانمدا، واژۆی تۆ هەیە و تۆ تاوانباری گیانلەدەستدانی هەموو ئەو کەسانەی کە بەهۆی نەبوونی پێکوتەی کۆرۆناوە دەمرن".  تاوەکو ئێستا لە هەموو ئێران ١٠ ملیۆن قورچک پێکوتەی کۆرۆنای جۆری سپۆتنیکی رووسی، سینۆفارمی چینی، بەهاراتی هیندی، ئاسترازێنیکای بەریتانی و پێکوتەی بەرهەمی نێوخۆی ئێرانی ناسراو بە بەرەکەت، بەکارهێندراوە کە ٧٠ % ی ئەو ژمارە قورچکی یەکەم و ٣٠ % یش قورچکی دووەم بووە. لە پارێزگاکانی رۆژهەڵاتی کوردستان ٩٨٥ هەزار قورچک پێکوتەی کۆرۆنا لێدراوە، بەشێوەیەک لە پارێزگای ورمێ ٣١٣ هەزار قورچک، کرماشان ٢٦٠ هەزار قورچک، لۆڕستان ٢١٠ هەزار قورچک، سنە ١٤٤ هەزار قورچک و ئیلام ٥٨ هەزار قورچک پێکوتەی کۆرۆنا بەکارهاتووە.  ئێستا چەند رۆژێکە ئامارەکانی تووشبوون و گیانلەدەستدان بە کۆرۆنا لە ئێران و رۆژهەڵاتی کوردستان بەرزبوونەتەوە. رۆژی چوارشەممە ٢٨ی تەممووز، ٣٣ هەزار و ٨١٧ کەسی دیکە تووشی کۆرۆنا بوون و ٣٠٣ کەسیش گیانیان لەدەستداوە. بەپێی راگەیاندنی فەرمیی زانکۆ پزیشکییەکانی سێ پارێزگای ئیلام، ورمێ و سنە لە رۆژهەڵاتی کوردستان، دۆخی کۆرۆنا لەو سێ پارێزگایەش روو لە هەڵکشانە و بەرپرسانی تەندروستی، جارێکی دیکە داوای خۆپارێزیی زیاتر لە خەڵک دەکەنەوە.