محەممەدباقر قالیباف، سەرۆکی پەرلەمانی ئێران لە تویتێکدا نووسیویەتی، "بە شانازییەوە رایدەگەیێنم کە کاژێر ١٢ و ٤٠ خولەکی شەوی، زانا ئێرانییە گەنج و بڕوادارەکان توانییان بەرهەمێکی یۆرانیۆمی بەڕێژەی ٦٠ % پیتێنراو بەدەستبهێنێن. ئەم سەرکەوتنە لە خەڵکی بوێری ئێران پیرۆز دەکەم. "  ئەگەرچی پیتاندنی یۆرانیۆم بە رێژەی % ٦٠ بەرزترین ئاستی پیتاندنە کە ئێران پێی گەیشتبێت، بەڵام هێشتا بەس نییە بۆ بەرهەمهێنانی کەرەستەی کیمیایی پێویست بۆ دروستکردنی بۆمبی ئەتۆمی، چونکە بۆ دروستکردنی بۆمبی ئەتۆمی پێویستە رێژەی بەپیتیی یۆرانیۆم لە % ٩٠ کەمتر نەبێت.   رۆژی پێنجشەممە، عەلی ئەکبەر ساڵحی، سەرۆکی ئاژانسی وزەی ئەتۆمیی ئێران رایگەیاند، ئەوان لە هەر کاژێرێکدا ٣ گرام لە یۆرانیۆمی بە رێژەی % ٦٠ پیتێنراو بەرهەمدەهێنن.   ئەم هەنگاوەی تاران دوای ئەوە هات رۆژی یەکشەممەی رابردوو هێرشکرایە سەر بنکەی ئەتۆمی نەتەنز و ئێرانیش بەرپرسیارێتییەکەی خستە ئەستۆی ئیسرائیل.   چاوەڕێدەکرێت بەرزکردنەوەی رێژەی پیتاندنی یۆرانیۆم بۆ ٦٠ % گرژییەکانی نێوان ئێران و ئیسرائیل زیاتر بکات و گفتوگۆکانی ڤییەنناش لەبارەی گەڕانەوەی ئەمریکا بۆ نێو رێککەوتنی ئەتۆمی ئاڵۆزتر بکات.   بنیامین نەتەنیاهوو، سەرۆکوەزیرانی ئیسرائیل چەندینجار بەڵێنیداوە کە حکومەتی وڵاتەکەی هەرگیز رێگە بە تاران نادات چەکی ئەتۆمی دروستبکات و لە رابردووشدا ئیسرائیل دووجار هێرشی ئاسمانی کردووەتە سەر وڵاتانی رۆژهەڵاتی نێوەڕاست، لەوانەش عێراق، بۆ ئەوەی پرۆگرامە ئەتۆمییەکانیان بوەستێنێت.   ئێران جەخت لەوە دەکاتەوە کە پرۆگرامە ئەتۆمییەکەی بۆ مەبەستی ئاشتییانەیە، لەوانەش بۆ بەرهەمهێنانی وزەی کارەبا و لێکۆڵینەوەی پزیشکی، بە گوێرەی رێککەوتنی ئەتۆمیی ساڵی ٢٠١٥ی نێوان ئێران و ئەڵمانیا، چین، فەرەنسا، رووسیا، بەریتانیا و ئەمریکا، تاران مافی نییە پیتاندنی یۆرانیۆم بە رێژەی سەرووی ٣.٦٧ % بپیتێنێت کە ئەو رێژەیە بەسە بۆ بەرهەمهێنانی وزەی کارەبا و لێکۆڵینەوەی پزیشکی.