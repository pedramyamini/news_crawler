ئومێد سەبریپوور، قایمقامی شادگان دەڵێت، ئەو خۆپێشاندەرە تەمەن ٣٠ ساڵییە بە دەستی "کەسانێکی هەلپەرست و ئاژاوەگێڕ" کوژراوە و "ئەنجامدەرانی"شی دەستبەسەرکراون.  بەگوێرەی سەرچاوە نێوخۆییەکان، شەوانی هەینی و پێنجشەممەی رابردوو، خەڵکی لانیکەم ١١ شاری پارێزگای خوزستان ناڕەزایەتییان لە نەبوونی ئاو دەربڕی و چوونە سەر شەقامەکان.  لە هەندێک لەو ڤیدیۆیانەدا کە لە تۆڕە کۆمەڵایەتییەکان بڵاوبوونەتەوە، لە چەند شوێنێک گرژی لەنێوان خەڵک و هێزە ئەمنییەکاندا دروستبووە و لە هەندێک ڤیدیۆشدا دەنگی تەقە دەبیسترێت.  قاسم سلێمانی دەشتەکی، پارێزگاری خوزستان رۆژی هەینی ١٦ - ٠٧ - ٢٠٢١ گوتی "ئەو ڤیدیۆیانەی لە تۆڕە کۆمەڵایەتییەکان بڵاوبوونەوەتەوە ساختەن و هەندێک کەس هەوڵدەدەن خەڵک دنە بدەن".  عەبدوڵڵا ئیزەدپەنا، یەکێک لە پەرلەمانتارانی پارێزگای خوزستان دەڵێت "وشکەساڵی تەنیا یەکێکە لە هۆکاری نەبوونی ئاو و دەشڵێت، بڕیاری هەڵە و گواستنەوەی ئاو بۆ پارێزگاکانی دیکە کێشەی بێئاوی لەو پارێزگایەدا زیادکردووە و ئەوەش ئاسایشی پارێزگاکەی خستووەتە مەترسییەوە".  گواستنەوەی ئاوی پارێزگای خوزستان بۆ پارێزگاکانی دیکەی ئێران لە ساڵانی رابردوودا زۆر جاران ناڕەزایەتیی خەڵک و تەنانەت بەرپرسانی پارێزگاشی بەدواوە بووە.  پارێزگای خوزستان یەکێک لە گەرمترین پارێزگاکان ئێرانە و ئەمساڵ بەهۆی بەرزبوونەوەی پلەی گەرما، هەندێک رۆژ فەرمانگە و دامەزراوە حکومییەکان داخراون.  لە چەند هەفتەی رابردوودا جگە لە ناڕەزایەتی لە نەبوونی ئاو، لە ژمارەیەک لە شارەکانی ئێران خەڵک ناڕەزایەتییان لە نەبوونی کارەباش دەربڕی، ئەویش لە گەرمای کەم وێنەی هاوینی ئەمساڵدا.