تورکیا کە بەگوێرەی رێککەوتنی ئەستانە لەگەڵ رووسیا، چەند خاڵێكی چاودێری لە ناوچەی ئیدلبی سووریا داناوە، ئێستا بەگوتەی چاودێران دەستیکردووە بە چۆڵکردنی ئەو خاڵانە.  کشانەوەی تورکیا لەو خاڵانەی چاودێری هاوکاتە لەگەڵ چڕبوونەوەی هێرشە سەربازییەکانی سوپای ئەسەد بۆ سەر ناوچەکانی ژێر دەستی گرووپە چەکدارەکانی ئۆپۆزیسیۆن لە باکووری سووریا. شارەزایان پێیانوایە کشانەوەی تورکیا لە بەشێک لەو خاڵانەی چاودێرکردی ئاماژەیەکە لە گۆڕینی ستراتیژیی ئەنقەرە بەرامبەر دیمەشق.  لەدوای هێرشەکانی سوپای ئەسەد بە هاوکاری رووسیا و گرووپە چەکدارەکانی نزیک لە ئێران بۆ کۆنترۆڵکردنی رێگەی سەرەکی نێوان حەلەب و پارێزگای لازقییە، تورکیا لە خاڵی چاودێری ئال - عەیس کشاوەتەوە و پێدەچێت وەک شارەزایان دەڵێن، رێککەوتنی ئەستانە بەرەو هەرەسهێنانی زیاتر بڕوات.  ٨ لە ١٢ خاڵەکەی چاودێریکردنی ژێر دەستی تورکیا لە باکووری سووریا، لەلایەن رووسیا و گرووپە چەکدارەکانی نزیک لە ئێرانەوە گەمارۆ دراون.  لە مانگی ١٠ی ئەمساڵەوە، تورکیا لە چوار خاڵی چاودێری و دوو پێگەی سەربازی لە ئیدلب کشاوەتەوە.