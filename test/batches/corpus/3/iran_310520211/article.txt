وەزارەتی دەرەوەی فەرەنسا رەخنەی لە کۆماری ئیسلامیی ئێران گرتووە و رایگەیاندووە ئەوان لەوە "تێناگەن" کە بۆچی بنیامین بەریر، هاووڵاتی بە رەگەز فەرەنسی لە ئێران دەستبەسەرکراوە. بەرپرسانی ئێرانیش ئەو تۆمەتانە رەتدەکەنەوە کە ئەو دەستبەسەرکراوانە لە بۆ مەبەستی دانوستاندن بەکاربهێنێت.  بنیامین بەریر، هاووڵاتی فەرەنسی، لە مەشهەد لە باکووری رۆژهەڵاتی ئێران بە تۆمەتی "سیخوڕی و پڕوپاگەندە" دژی کۆماری ئیسلامی دەستبەسەرکراوە.  بنیامین بەریر وەک گەشتیار سەردانی ئێرانی کردووە، بەڵام مانگی ئایاری ساڵی رابردوو بە تۆمەتی ئەوەی بە درۆن وێنەی ناوچە سنوورییەکانی نێوان ئێران و تورکمانستانی گرتووە، دەستبەسەر و لەو کاتەوە لە شاری مەشهەد لە زینداندایە. دەزگای دادی ئێران گوتوویەتی: وێنەی ناوچە قەدەخەکراوەکانی گرتووە.  وەزارەتی دەرەوەی فەرەنسا رۆژی یەکشەممە ٣٠.٠٥.٢٠٢١ لە راگەیێندراوێکدا ئەو تۆمەتانەی دراونەتە پاڵ بنیامین بەریر رەتکردووەتەوە و جەختی کردووەتەوە کە ئەو بۆ گەشتوگوزار و بەسەربردنی پشووەکانی ساڵ، سەردانی ئێرانی کردووە و زانیارییەکی لەسەر ئەو شتانە نەبووە کە ئێستا وەک تۆمەت خراوەتە پاڵی.  سەعید دێهقان، پارێزەری بنیامین بەریر گوتوویەتی: ئەو وەک گەشتیارێک بە درۆنێکی زۆر ئاسایی وێنەی گرتووە و ئەو تۆمەتانەی دراونەتە پاڵی "دژ بە یەک و بێ بنەمان".  بلاندین بەریر، خوشکی بنیامین، لە نامەیەکی کراوەدا گوتوویەتی: ئێران دەیەوێ گرتنی براکەی وەک کارتێکی گوشار لە دانوستاندنە ئەتۆمییەکاندا بەکاربێنێت و داوای لە ئیمانوێل مەکرۆن، سەرۆککۆماری فەرەنسا کردووە بۆ ئازادکردنی براکەی، گوشار بخاتە سەر ئێران.  کۆماری ئیسلامی تۆمەتبار دەکرێ کە هاوڵاتیانی وڵاتانی دیکە و هەڵگرانی دوو وڵاتینامەی ئێران و وڵاتانی دیکە دەستبەسەردەکات بۆ ئەوەی وەک کارتێکی گوشار لە دانوستاندنەکاندا بەکاریان بێنێت. بەڵام بەرپرسانی ئێرانی ئەم تۆمەتە رەتدەکەنەوە.  لە ساڵانی رابردوودا زۆر جاران گیراوانی بیانی لە ئێران لەگەڵ گیراوانی ئێرانی لە وڵاتانی دیکە، ئاڵوگۆڕیان پێکراوە. دۆمینیک راب، وەزیری دەرەوەی بەریتانیا رۆژی ٢ی ئایاری ٢٠٢١ سەبارەت بە دەستبەسەرکردنی نازەنین زاغەری، هەڵگری وڵاتینامەی ئێران - بەریتانیا گوتی: "پێموایە دەستبەسەرکردنی زاغەری لەڕووی یاسا نێودەوڵەتییەکانەوە نایاساییە و ئەو هەڵسوکەوتەی لەگەڵ ئەودا دەکرێ وەک ئەشکەنجە وایە. " هەروەها گوتیشی: "ئێران گرتنی نازەنین زاغەری بۆ گوشارخستنە سەر بەریتانیا بەکاردێنێت. "  نازەنین زاغەری بەهاری ساڵی ٢٠١٦ لە فڕۆکەخانە دەستبەسەرکرا، بە تۆمەتی سیخوڕی سزای ٥ ساڵ زیندانی بەسەردا سەپێنرا و دوای کۆتایی هاتنی ماوەی زیندانەکەی، ئێستا دۆسیەیەکی دیکەی بۆ کراوەتەوە و تۆمەتی "پڕوپاگەندە دژی کۆماری ئیسلامی" خراوەتە پاڵ.  لە ساڵانی رابردوودا لانیکەم سێ هاوڵاتیی دیکەی فەرەنسی کە لە ئێران گیرابوون لەگەڵ گیراوانی ئێرانی لە فەرەنسا ئاڵوگۆڕیان پێکراوە.  لە ماوەی رابردوودا ژمارەیەک کەسی خاوەن دوو وڵاتینامە دەستگیرکراون و سزا دراون، لەوانە:  - محەممەد باقر نەمازی و سیامەک نەمازی کوڕی خاوەن وڵاتینامەی ئەمریکا - ئێران. ئەو باوک و کوڕە یەکەمیان لە ساڵی ٢٠١٥ و ئەوەی دیکەیان لە ٢٠١٦ بە تۆمەتی سیخوڕی دەستبەسەرکراون و سزای ١٠ ساڵ بەندکردنیان بەسەردا سەپێندرا، باوکەکە لەساڵی ٢٠١٨ بەهۆی خراپی رەوشی تەندروستی ئازادکراوە، بەڵام لە ژێر مانەوەی ناچاریدایە.  - موراد تاهباز بە رەگەز ئێران و خاوەن وڵاتینامەی ئەمریکی، لە ساڵی ٢٠١٨ دەستگیرکراوە و سزای ١٠ ساڵ بەندکردنی بەسەردا سەپێندراوە.   - كاران فافداري؛ خاوەن وڵاتینامەی ئێران - ئەمریکا لە زەردەشتییە لە حوزەیرانی ٢٠١٦ دەستگیرکراوە، بە دانانی بارمتەی دارایی ئازادکرا، بەڵام بۆی نییە لە ئێران بچێتە دەرەوە.  - بزنسمانی ئێرانی - ئەمریکی عیماد شەرقی، بە "تاوانی سیخوڕی" سزای ١٠ ساڵ بەندکردنی بەسەردا سەپێنراوە.