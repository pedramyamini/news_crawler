عەلی رەبیعی، گوتەبێژی حکومەتی ئێران رایگەیاند "ئەمریکا تاهەتایە کاتی لەبەردەستدا نابێت و پەنجەرەی دەرفەت بۆ گەڕانەوە بۆ نێو رێککەوتنەکە نەک تەنیا بۆ ئەمریکا، بەڵکو بۆ وڵاتە ئەوروپییەکانی بەشداریش تاهەتایە کراوە نابێت بۆ جێبەجێکردنی ئەرکەکانیان. ئومێدەوارین پێش ئەوەی پرسەکان ئاڵۆزتر ببن، ئیدارەی ئەمریکا هەنگاو و بڕیاری کردەیی بنێت بۆ سەلماندنی نیازپاکیی خۆی و دروستکردنی متمانە".  لە دوایین هەفتەکانی ئیدارەی دۆناڵد ترەمپدا و دوای کوژرانی موحسین فەخریزادە، زانای ئەتۆمیی ئێران، تاران رێژەی پیتاندنی یۆرانیۆمی بۆ ٢٠ % بەرزکردەوە؛ ئەمەش وایکرد ئیدارەی ترەمپ سزای زیاتری بەسەردا بسەپێنێت.  هاوکات ئیسرائیل بەردەوام جەخت لەوە دەکاتەوە، رێگەنادات ئێران ببێتە خاوەنی چەکی ئەتۆمی. سوپاسالاری ئیسرائیل دەڵێت، فەرمانیان بە هێزەکانیان کردووە خۆیان بۆ ئەنجامدانی هێرشێکی چاوەڕوانکراو لە ساڵی داهاتوودا دژی ئێران ئامادەبکەن.  ئەڤیڤ کۆچاڤی، سوپاسالاری ئیسرائیل رایگەیاند "فەرمانم بە سوپا داوە ژمارەیەک پلانی دیکە ئامادەبکەن، جگە لەو پلانانەی کە هەمانبوون. ئێمە گرنگی بەم پلانانە دەدەین و ساڵی داهاتووش بەرەوپێشیان دەبەین. ئەوانەی کە فەرمان بە جێبەجێکردنیان دەدەن، بێگومان، سەرکردە سیاسیەکانن، بەڵام ئەم پلانانە دەبێت لەسەر مێز بن، ئامادەبن و جێبەجێبکرێن".  لە چەند رۆژی رابردوودا جۆ بایدن بەردەوام جەختی لە هاوئاهەنگی لەگەڵ کۆنگرێس، بەبێ جیاوازیی دیموکرات و کۆمارییەکان، کردووەتەوە.  بەڵام دەکرێت گەڕانەوە بۆ رێککەوتنەکە، کە وەزیری دەرەوەی ئەمریکا پاڵپشتیی لێدەکات، ببێتە سەرەتای پەیوەندییەکی نێوان ئیدارەکەی و کۆمارییەکان کە بایدن نایەوێت، چونکە زۆرینەی ئەندامانی پارتی دیموکرات لە ئەنجوومەنی نوێنەران و پیران لەگەڵ بەردەوامبوونی گوشارەکانی سەر تاراندان.  جەیمس ریچ، سیناتۆری کۆماریەکان دەڵێت "بە بۆچوونی من، رێککەوتنی ئەتۆمی شکستێکی گەورە و هەڵەیەکی گەورەی سیاسەتی دەرەوەی ئەمریکا بوو. لەکاتی قسەکردنم لەگەڵ بەڕێز بلینکن بۆم دەرکەوت کە ئەو هاوڕا نییە لەگەڵم و وەکو دیارە ئەو لەگەڵ سەرۆک بایدن کاردەکات و پلانی سەرۆک جێبەجێ دەکات بۆئەوەی بمانگەڕێنێتەوە بۆ نێو رێککەوتنی ئەتۆمی. پێموایە ئەمە هەڵەیە".  ئەمریکا لە ساڵی ٢٠١٨ لەسەر دەستی دۆناڵد ترەمپ لە رێککەوتنی ئەتۆمی کشایەوە و هەڵمەتی ئەوپەڕی گوشاری دژی ئێران راگەیاند. تارانیش پێیوایە، لانەبردنی ئەو سزایانە لەلایەن ئیدارەی بایدنەوە، واتای درێژەدان بە هەمان سیاسەتی سەرۆکی پێشوو دێت.