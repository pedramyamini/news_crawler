میشیل باچلێ، کۆمیسیاری باڵای رێکخراوی نەتەوە یەکگرتووەکان بۆ کاروباری مافەکانی مرۆڤ رایگەیاند، بارودۆخی تایبەت بە مافەکانی مرۆڤ لە شوێنەکانی وەک عەفرین، سەرێ کانی و گرێ سپی زۆر خراپە و تووندوتیژی و تاوانی زۆریان تێدا دەکرێت.  نووسینگەی میشیل باچلێ بڵاویکردەوە، لە ماوەی چەند مانگی رابردوودا پێشێلکاریی جیددی لەو ناوچانە تۆمارکراون، لەوانەش زیادبوونی ژمارەی کوشتن، رفاندن، "گواستنەوەی نایاساییانەی خەڵکی"، دەستگرتن بەسەر ماڵ و موڵکی خەڵکدا.   وەک لە راگەیێندراوی نووسینگەکەی کۆمیسیاری باڵای رێکخراوی نەتەوە یەکگرتووەکان بۆ کاروباری مافەکانی مرۆڤدا هاتووە، ئەو کەسانەی بەو جۆرە مامەڵەیان لەگەڵ کراوە ئەوانەن کە ئەندام و لایەنگری حیزبە ئۆپۆزیسیۆنەکانن یان رەخنەگری گرووپەکانی نزیک لە تورکیان یان باری داراییان باشە.   هەر لەو بارەوە میشیل باچلێ ئاماژەی بەوە دا، ئەو کەسانەی بەو جۆرە مافیان پێشێل دەکرێت پێویستە بپارێزرێن و هەر بۆیە، "هانی تورکیا دەدەم دەستبەجێ دەست بە لێکۆڵینەوەیەکی بێلایەن، روون و سەربەخۆ بکات لەو رووداوانەی کە ئێمە پشتڕاستمان کردوونەتەوە".  هەروەها باچلێ جەختی لەوە کردەوە، دەبێت چارەنووسی ئەو کەسانە روون بکرێتەوە کە لەلایەن گرووپە چەکدارەکانی نزیک لە تورکیاوە دەستگیرکراون و رفێندراون.   ئەو کۆمیسیارە باڵای رێکخراوی نەتەوە یەکگرتووەکان پێداگرە لەسەر ئەوەی، دەبێت سزای ئەو کەسانە بدرێت کە هەندێک کاریان کردووە کە دەکرێت بە گوێری یاسای نێودەوڵەتی بە تاوان دابنرێن، لەوانەش تاوانی جەنگ.   نووسینگەی کۆمیسیارە باڵاکەی نەتەوە یەکگرتووەکان دەڵێت، لە سەرەتای ئەمساڵەوە و بەهۆی تەقەمەنی و مینەوە بە لای کەمەوە ١١٦ هاووڵاتیی سڤیل لەو ناوچانە کوژراون و ٤٦٣ کەس برینداربوون. ١٥ کەس لە کوژراوەکان ژن بوون، ٢٠ ـیان کوڕ و ٢ کەسیشیان کچ بوون.   لە هەمان کاتدا ژمارەیەک هاووڵاتی رفێندراون، هەندێک لەوانیش ژن و منداڵ بوون و تاوەکو ئێستاش چارەنووسی هەندێکیان دیار نییە.   هاوکات، زیادبوونی شەڕ لە نێوان گرووپە چەکدارەکان لەسەر دەسەڵات ژیانی خەڵکی و ژێرخانەکەیانی خستوەتە مەترسییەوە.   نووسینگەی کۆمیسیاری باڵای رێکخراوی نەتەوە یەکگرتووەکان بۆ کاروباری مافەکانی مرۆڤ ئاماژە بەوەش دەکات، گرووپە چەکدارەکانی نزیک لە تورکیا دەستیان بەسەر ماڵ و موڵکی خەڵکیدا گرتووە و تاڵانیان کردووە و خەڵکی خۆیان چوونەتە ناویان.   لە هەمان کاتدا میشیل باچلێ نیگەرانە لە بەکارهێنانی ئاو، کارەبا و پێداویستییەکانی دیکە وەک کەرەستەی جەنگ.