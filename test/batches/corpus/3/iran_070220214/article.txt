مەجید تەخترەوانچی، نێردەی ئێران لە نەتەوەیەکگرتووەکان لە نامەیەکیدا بۆ ئەنتۆنیۆ گوتەرێس، سکرتێری گشتیی نەتەوە یەکگرتووەکان داوای کردووە، رووبەڕووی هەڕەشە سەربازییەکانی ئیسرائیل لە ئاست ئێران ببێتەوە و گوتی، "ئیسرائیل نەک تەنیا لەڕووی گوتارەوە هەڕەشەی سەربازی لە ئێران دەکات بەڵکو پلانیشی داناوە تاوەکو هەڕەشەکانی جێبەجێبکات".  لە بەشێکی دیکەی قسەکانیدا تەخترەوانچی ئاماژەی بەوە داوە، دوایین نموونەی هەڕەشەکانی ئیسرائیل لە کۆتایی مانگی یەکی ئەمساڵدا بوو کە تێیدا ئەڤیڤ کۆچاڤی، فەرماندەی سوپای ئیسرائیل رایگەیاند، وڵاتەکەی چەند پلانێكی ئۆپەراسیۆنی سەربازی دژ بە بەرنامە ئەتۆمییەکەی ئێران داناوە.  هەروەها نێردەی ئێران لە نەتەوەیەکگرتووەکان دەشڵێت، هەڕەشەکانی ئیسرائیل پێشێلی دوو لە بڕگەکانی نەتەوەیەکگرتووەکان دەکات و پێویستی بە وەڵامێکی شیاوی نەتەوەیەکگرتووەکانە، چونکە بە گوتەی رەوانچی، ئیسرائیل مێژوویەکی هەیە لە هێرشکردن بۆ سەر وڵاتانی ناوچەکە.  پێشتر ئیسرائیل لە ساڵەکانی ١٩٨١ و ٢٠٠٧ بنکە ئەتۆمییەکانی عێراق و سووریای کردووەتە ئامانج بۆ پێشگرتن لە دەستڕاگەیشتنی ئەو وڵاتانە بە چەکی ئەتۆم.  نزیکەی مانگێک لەمەوبەر ئێران چالاکییە ئەتۆمییەکانی زیادکرد و رێژەی پیتاندنی یۆرانیۆمی بۆ ٢٠ % بەرزکردەوە، بینی گانتس، وەزیری بەرگریی ئیسرائیلیش لەو بارەیەوە رایگەیاند، بۆ رێگرتن لە گەیشتنی ئێران بە چەکی ئەتۆمی، ئامادەن هێرش بکەنەسەر بنکە ئەتۆمییەکانی ئەو وڵاتە.  لە سەرەتای ئەم مانگە بینی گانتس لە هەڤپەیڤین لەگەڵ تەلەڤزیۆنێکی میسر رایگەیاند، "ئامانجی ئیسرائیل لە بەرامبەر ئێران روونە، ئەویش ئەوەیە کە رێگە نەدات ئەو وڵاتە دەستی بە چەکی ئەتۆم بگات. هەروەها گوتیشی، "ئەگەر پێویست بکات سوپا و سیستەمی بەرگریی ئیسرائیل ئامادەن بژاردەی هێرشکردنەسەر بنکە ئەتۆمییەکانی ئێران جێبەجێ بکەن.  ساڵی ٢٠١٥ ئێران و وڵاتانی ٥+١ رێککەوتنی ئەتۆمییان لەبارەی گەمارۆکانی ئێران و رێژەی پیتاندنی یۆرانیۆم لە وڵاتەکە واژۆکرد، بەڵام لە ساڵی ٢٠١٨ دۆناڵد ترەمپ، سەرۆکی پێشووی ئەمریکا لە رێککەوتنەکە کشایەوە و سیاسەتی ئەوپەڕی گووشاری دژی ئێران پەیڕەو کرد.  لە بەرامبەر کشانەوەی تاکلایەنەی ئەمریکا لە رێککەوتنی ئەتۆمی و "بێهەڵوێستی وڵاتە ئەتۆمییەکان" پەرلەمانی ئێران بڕیاریدا ئاستی پیتاندنی یۆرانیۆم بۆ ٢٠ % بەرزبکەنەوە، هەرچەندە سەرەتا حکومەتی ئێران پەسندی نەکرد، بەڵام نزیکەی هەفتەیەکە کە بڕیارەکە رۆیشتووەتە بواری جێبەجێکردنەوە.  وەزیری بەرگریی ئیسرائیل هاوکات لەگەڵ هەڕەشەکانی بۆ سەر ئێران رایدەگەیێنێت: "هیوادارم ناکۆکییەکان نەگاتە ئەو ئاستە"، بەڵام پێیوایە گەیشتنی ئێران بە چەکی ئەتۆمی دەبێتە هۆی ئەوەی "رێبەرایەتیی شەڕێک بکات لە رۆژهەڵاتی نێوەڕاست و پێویستە کاردانەوەمان هەبێت بەرامبەر پشتگیرییەکانی تاران بۆ حیزبوڵڵای لوبنان و حوسییەکانی یەمەن. "  گانتس لەبارەی هاووڵاتیانی ئێرانەوە دەڵێت: "دەمەوێت لە مەبەستەکەمان تێبگەن، هیچ شتێکمان دژی ئەوان نییە. هاووڵاتیانی ئێران شایەنی ژیانێکی ئاسایین، بەڵام دەبێت کار بکەین دژی حکومەتەکەیان کە پشتگیریی تیرۆر دەکات".