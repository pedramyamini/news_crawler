نووسینگەی بەرەنگاربوونەوەی تاوانە رێکخراوەکان لە هەرێمی فورات سەر بەڕێوەبەرایەتی خۆسەر رایگەیاند؛ سێ بازرگانی شوێنەوار لە ناوچەی عەین عیسا دەستگیرکراون، لەکاتی دەستبەسەرکردنیان پارچەی شوێنەواریان پێگیراوە.  بەگوێرەی راگەیێنراوی نووسینگەکە: "ئەو کەسانە ویستوویانە پارچە شوێنەوارییەکان بگوازنەوە و بازرگانی پێبکەن. لەکاتی دەستگیرکردنیان تۆمەتبارەکان ئامێری دۆزینەوەی شوێنەوار و ئامێرەکانی هەڵکۆڵینیان پێگیراوە، کە بۆ دەرهێنانی پارچە شوێنەوارییەکان سوودیان لێوەرگرتووە. "  نووسینگەی بەرەنگاربوونەوەی تاوانە رێکخراوەکانی هەرێمی فورات، ئاشکرایکرد: "دەستگیرکراوەکان رادەستی عەدالەت کراون بۆ ئەوەی لێکۆڵینەوەی یاساییان لەگەڵدا بکرێت و سزای تاوانەکانیان وەربگرن. "  بەپێی یاسا کارپێکراوەکانی بەڕێوەبەرایەتی خۆسەر، بازرگانیکردن بە شوێنەوار تاوانێکی ئەنقەستە کەوا ناسنامەی هەرێم، مێژوو و شارستانی ناوچەکە دەچەوسێنێتەوە و بەوهۆیەوە بەگوێرەی ئاستی تاوانەکە سزا بۆ تاوانباران دیاریکراوە.