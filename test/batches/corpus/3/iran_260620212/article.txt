ئەو پرۆژەیاسایە ئەگەر پەسند بکرێت، چالاکیی تۆڕ کۆمەڵایەتییەکان لەوەی ئێستا سنووردارتر دەبێت. بەپێی پرۆژەیاساکە خێرایی ئینتەرنێت بۆ تۆڕە کۆمەڵایەتییە بیانییەکان دەبێت بۆ نیوەی تۆڕە کۆمەڵایەتییە ناوخۆییەکان کەم بکرێتەوە.  تۆڕە کۆمەڵایەتییە بیانییەکان دەبێت پابەندی یاساکانی کۆماری ئیسلامی بن، ئەگینا دادەخرێن. چالاکییە بانکی و داراییەکان بە تۆڕە کۆمەڵایەتییە بیانییەکان قەدەخە دەبن، هەروەها بەکارهێنانیان بۆ پەیوەندیی لەگەڵ کەسی دووەم قەدەخە دەبێت، هەر کەس یاسای بەکارهێنانی تۆڕە کۆمەڵایەتییە بیانییەکان بشکێنێت، بە پارە یان زیندانیکردن سزا دەدرێت، هەروەها بەرهەمهێنان و بڵاوکردنەوەی فلتەرشکێن قەدەخە دەبێت و نابێت دامودەزگە حکومییەکان تۆڕە کۆمەڵایەتییە بیانییەکان بەکاربهێنن.   محەممەد ئیسماعیل سەعیدی، پەرلەمانتارە و دەڵێت، "چارەنووسی تۆڕە کۆمەڵایەتییە بیانییەکان کە لە ناوخۆدا بەشێوەی بەرەڵڵا چالاکی دەکەن، یەکلایی بکەینەوە. ئەمانە دەبێت پەیڕەوی هەندێ چوارچێوە بکەن. "  حەسەن نەمەکدووست، بەرپرسی ئەنجوومەنی رۆژنامەنووسانیش دەڵێت، ئەگەرچی ئەم یاسایە کاری خەڵکی ئێران دژوارتر دەکات، بەڵام فلتەر و سانسۆر هەرگیز نەیتوانیوە خەڵک لە دەستڕاگەیشتن بە زانیاری داببڕێت.  ئەم پرۆژەیاسایە لە ساڵانی رابردووشدا چەندینجار هەوڵی پەسندکردنی دراوە، بەڵام پاڵپشتی پێویستی نەهێناوە. هەرجار کە رێبەری ئێران ئاماژەیەکی بۆ رەوشی ئینتەرنێت کردبێت، ئەم پرۆژەیاسایە دیسان زیندووکراوەتەوە. لە ئێران جگە لە ئینستاگرام، تۆڕە کۆمەڵایەتییەکانی دیکە فلتەر کراون، سەرەڕای ئەوەش زۆربەی بەرپرسانی ئێران بەکاریان دەهێنن.     سەیدعەلی خامنەیی، رێبەری ئێران لەبارەی بەکارهێنانی ئینتەرنێت دەڵێت، "بەداخەوە ئینتەرنێت لە وڵاتی ئێمەدا، گەرچی زۆریش جەختم کردووەتەوە، ناپارێزرێ و لە هەندێ شوێن بەڕاستی بەرەڵڵا کراوە. دەبێت ئینتەرنێت کۆنترۆڵ بکرێت. "   تۆڕە کۆمەڵایەتییەکان دەرفەتیکی زیاتری بۆ ئاڵوگۆڕی زانیاری رەخساندووە، بەڵام دەسەڵاتی ئێران ئەمە وەک هەڕەشە دەبینێت. لە ساڵانی رابردوو بەهۆی پێداگریی حکومەت دەرفەتی داخستنی یەکجاریی تۆڕە کۆمەڵایەتییەکان کەمتر بوو، بەڵام بە هاتنی حکومەتی نوێ کە دەگوترێ دەسەڵات یەکدەستتر دەکات، بوار بۆ داخستنیان ئامادەتر دەبێت. بابەتێک کە نە تەنیا ئاڵوگۆڕی زانیاری تووشی کێشە دەکات، بەڵکو هەزاران هەلی کاریش دەخاتە مەترسییەوە.