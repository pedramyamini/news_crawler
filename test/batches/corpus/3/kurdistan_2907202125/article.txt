خراپیی باری ئابووریی ئاژەڵداران، هۆکارێکە بۆ بەرزکردنەوەی رێژەی سەربڕینی ئاژەڵ. بەپێی راپۆرتەکانی ناوەندی ئاماری ئێران، تەنیا لە بەهاری ئەمساڵدا بەراورد بە بەهاری ساڵی رابردوو، رێژەی سەربڕینی ئاژەڵ لەو وڵاتە ٨٤ % بەرزبووەتەوە. پسپۆڕانی ئابووری دەڵێن، سەربڕینی ئاژەڵەکان لەلایەن خاوەنەکانیانەوە، لە درێژماوەدا کاریگەریی لەسەر نرخی گۆشتیش دەبێت و گرانی دەکات.  نائومێدبوونی ئاژەڵداران لە پیشەکانیان، سەرەڕای کەمبوونی نرخی گۆشت و شیر لە بازاڕدا، بەراورد لەگەڵ ئەو تێچووانەی کە ئەوان هەیانە، هۆکاری دیکەشی هەیە. ئەویش نەبوونی پاڵپشتیی حکومی و ئەو بەڵێنانەی لەلایەن وەزارەتی کشتوکاڵەوە بۆ کڕینی ئالیک و کۆنستانترە بە نرخی دۆلاری چوار هەزار و ٢٠٠ تمەنی بە ئاژەڵداران درا و جێبەجێ نەکران.  ئێستا بەشێکی زۆری ئەم خاوەن کێڵگانە، لەبەر نەبوونی داهات و مایەپووچبوونیان لەم کەرتەدا، یان ناچارن ئاژەڵەکانیان بە گیا و وردکەنان تێر بکەن، یان بۆ رزگاربوون لە زیان، ئاژەڵەکانیان دەسپێرنە سەربڕخانە.  لە ئێران و رۆژهەڵاتی کوردستان ٥٥ بۆ ٦٥ ملیۆن سەر ئاژەڵی ورد و درشت هەیە، کە وەزارەتی کشتوکاڵ لە ئێستاوە پێشبینی دەکات، لە چەند مانگی داهاتوودا ١٨ ملیۆن سەر لەو ئاژەڵانە سەرببڕدرێن و ببێتە هۆی کێشەی گەورەی نەمانی گۆشت.