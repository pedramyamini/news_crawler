بەپێی راگەیێندراوێکی رێکخراوی جەیشولعەدل، ئێوارەی رۆژی سێشەممە ٢ - ٣ - ٢٠٢١ ئۆتۆمبێلەکانی سوپای پاسدارانی ئێران لە ناوچە سنوورییەکانی بەمپۆشت لە پارێزگای سیستان و بەلوچستان، خەریکی چاودێریی بوون، کە هێرشیان کراوەتەسەر.  بەڵام پەیوەندییەکانی قەرارگای قودس - لقی سوپای پاسداران لە پارێزگای سیستان و بەلوچستان دەڵێت: "ئەوانەی هێرشیان کراوەتەسەر هێزی ئەندازیاری سوپای پاسداران بوون و سەرقاڵی دروستکردنی رێگابوون بۆ گوندەکانی ئەو ناوچەیە".  عەبدوڵڵا عارف، بەڕێوەبەری کەمپەینی چالاکڤانانی بەلوچ دەڵێت: "هێرشەکە بۆ سەر دوو ئۆتۆمبێلی سوپای پاسداران بووە و ٥ ئەندامی سوپای پاسداران کوژراون و چەند کەسێکی دیکەشیان بەدیل گیراون".  کاناڵی رەسەدی بەلوچستان رایگەیاندووە سێ ئەندامی سوپای پاسداران بە دیل گیراون.  سوپای دادپەروەری و یەکسانی کە بە رێکخراوی جەیشولعەدل دەناسرێت ساڵی ٢٠١٣ دامەزراوە. رێکخراوەکە دەڵێت: "خەبات بۆ بەدیهێنانی مافەکانی بەلوچەکان دەکات".   لە ساڵانی رابردوودا ئەم رێکخراوە زۆر جار لەگەڵ هێزە سەربازییەکانی ئێران تووشی رووبەڕووبوونەوە بووە.  تێکهەڵچوونی رۆژی رابردوو دوای ئەوە دێت، کە رۆژی ٢٢ی شوباتی ٢٠٢١ هێزەکانی سوپای پاسداران لە ناوچە سنوورییەکانی بەلوچستان تەقەیان لە کاسبکارانی بەلوچ کرد، بەگوتەی چالاکڤانان ١٠ بەلوچ کوژراون و ٥ یش بریندار بوون.  کوژرانی ئەو کاسبکارانە لە شارەکانی سیستان و بەلوچستان ناڕەزایەتی گەورەی لێکەوتەوە، عەبدوڵڵا عارف، بەرپرسی کەمپەینی چالاکڤانانی بەلوچ بە رووداوی گوت: لەو ناڕەزایەتییانەدا ٢ کەس کوژراون، ٥ کەس بریندار بوون و ٥ کەسیش دەستبەسەرکراون.