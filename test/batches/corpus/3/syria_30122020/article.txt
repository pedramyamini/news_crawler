میدیایی فەرمی سووریا رایگەیاند، کاژێر یەک و ٣٠ خولەکی شەو بەکاتی دیمەشق، فڕۆکە سەربازییەکانی ئیسرائیل هێرشیانکردە سەر پێگەیەکی سەربازی و لە ئاکامدا سەربازێک کوژراوە و سێی دیکەش بریندار بوون.  هاوکات روانگەی سووریا بۆ مافەکانی مرۆڤ ئاشکرایکردووە، هێرشە ئاسمانییەکەی ئیسرائیل پێگەیەکی حیزبوڵڵای لوبنان لە شارۆچکەی زەبەدانی لە نزیک دیمەشقی کردووەتە ئامانج، بەڵام هیچ زانیارییەک لەبارەی زیانەکانی هێرشەکە ئاشکرا نەکراون.  تاوەکو ئێستا هیچ لایەنێكی فەرمی ئیسرائیل ئاماژەی بە هێرشەکان نەکردووە و رەتیشینەکردوونەتەوە. بەرپرسێکی سەربازی ئیسرائیل رەتیکردووەتەوە لێدوان لەسەر ئەو هەواڵانە بدات کە میدیا بیانییەکان بڵاویان دەکەنەوە.  لە ساڵی ٢٠١١ وە فڕۆکەکانی ئیسرائیل بەردەوام پێگە سەربازییەکانی سوپای سووریا و هەروەها حیزبوڵڵای لوبنان و گرووپە چەکدارەکانی نزیک لە ئێران دەکەنە ئامانج و بەرپرسانی ئیسرائیلیش رایانگەیاندووە، لێدانی ئەو گرووپانە بەشێکە لە ستراتیژییەتی ئیسرائیل بۆ بەرگریکردن دژی هەڕەشەکانی ئێران و حیزبوڵلای لوبنان لەسەر ئاسایشی نیشتمانی وڵاتەکەی.