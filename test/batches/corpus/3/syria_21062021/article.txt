رێکخراوی خۆراک و کشتوکاڵ، ناسراو بە "فاو"، لەوبارەیەوە دەڵێت، جگە لەوەی گەنمی سووریا ١.٥ ملیۆن تۆن کورت دەهێنێت، سووریا توانایەکی ئەوتۆی بۆ هاوردەکردنی گەنم لە دەرەوەش نییە، ئەوەش بەهۆی سزا نێودەوڵەتییەکانەوە. کێشەیەکی دیکەش داڕمانی دۆخی ئابووریی لوبنانی دراوسێی سووریایە کە ئەویش لەم کاتەدا ناتوانێت لەڕووی دابینکردنی گەنمەوە هاوکاریی سووریا بکات.  بەگوێرەی زانیاریی ئەو رێکخراوە جیهانییە، لە ناوچەکانی رەققە بەهۆی کەمیی بارانبارینەوە بەشی زۆری دەخڵودانی گەنم لەنێوچووە و بەرهەمەکەیان هێندە کەمە کە ناگاتە ١/٤ی بەرهەمی ساڵی رابردوو.  محەممەد حەسەن قەتانە، وەزیری کشتوکاڵی سووریا سەبارەت بە بەرهەمی گەنمی وڵاتەکەی دەڵێت، بەهۆی وشکەساڵییەوە گەنمی ئەمساڵ لە سووریا بۆ خوار ٥٠ % دادەبەزێت، ئەمەش وادەکات لە تەواوی سووریا کێشەی کەمیی نان بەشێوەیەکی بەرچاو دروستبێت.  ئەمەش لەکاتێکدایە کە بەرنامەی خۆراکی جیهانی لە ئاداری ئەمساڵدا بڵاویکردەوە، زیاتر لە ٦٠ % ی دانیشتووانی سووریا کێشەی کەمیی خۆراکیان هەیە. ئەو ژمارەیەش بەراورد بە ساڵی ٢٠١٨ دوو هێندە بەرزبووەتەوە. بۆیە ئەگەر چارەسەری کورتهێنانی گەنمی سووریا نەکرێت، ژمارەی ئەوانەی کێشەی کەمیی خۆراکیان هەیە بەرزدەبێتەوە.  لە ناوچەکانی ژێر دەسەڵاتی حکومەتی سووریا، خەڵک زیاتر پشت بەو ئاردە دەبەستن کە حکومەت بەسەر خەڵکدا دابەشی دەکات، هەربۆیە وەزارەتی کشتوکاڵی سووریا لە سەرەتای ئەمساڵدا داوایکرد جووتیاران بەشێکی زۆری زەوییەکانیان بکەنە گەنم.  سەرباری هەموو ئەو کێشانە، ٧٠ % ی گەنمی سووریا لە دەرەوەی ناوچەکانی ژێر کۆنترۆڵی حکومەتی وڵاتدایە و بە ئاسانیش ناتوانێت گەنمی هەموو ئەو ناوچانە بکڕێت.  بەگوێرەی پسپۆڕانی رێکخراوی فاو، ناوچەکانی رۆژئاوای کوردستان ساڵی رابردوو ٨٥٠ هەزار تۆن گەنمیان هەبووە، بەڵام ئەمساڵ ئەو بڕە بۆ نیوە دادەبەزێت، هەربۆیە چاوەڕێ دەکرێت نرخی یەک کیلۆ گەنم بۆ ٩٠٠ لیرەی سووری بەرزبێتەوە، واتە هەر تۆنێک گەنم لە سووریا نزیکەی ٣٠٠ بۆ ٣٢٠ دۆلار لەسەر حکومەتی سووریا دەکەوێت ئەگەر بیەوێت بیکڕێت.