سەعید خەتیبزادە، گوتەبێژی وەزارەتی دەرەوەی ئێران گوتی: "ئەگەر لایەنەکانی بەرامبەر پابەندبوونیان بە رێککەوتنی ئەتۆمی جێبەجێ نەکەن، ئێران چاودێرییەکانی ئاژانسی نێودەوڵەتیی وزەی ئەتۆم بەسەر بەرنامە ئەتۆمییەکانەوە کەم دەکاتەوە. "  پێشتر محەممەد جەواد زەریف، وەزیری دەرەوەی ئێران لە چاوپێکەوتنیدا لەگەڵ کەناڵی سی ئێن ئێنی ئەمریکی هۆشداریی دابووە ئەمریکا کە ئەو وڵاتە بۆ گەڕانەوە بۆ رێککەوتنی ئەتۆمی کاتێکی سنوورداری لە بەردەستدایە.  لەگەڵ ئەوەشدا گوتەبێژی وەزارەتی دەرەوەی ئێران دەڵێت: "ئێران درێژە بە هاوکارییەکانی لەگەڵ ئاژانسی نێودەوڵەتیدا دەدات. ئێران دەیەوێت ئەو بەشەی هاوکارییەکانی رابگرێت کە پەیوەندیی بە پەیماننامەی رێگری لە پەرەپێدانی چەکە ئەتۆمییەکانەوە هەیە. "  سەعید خەتیبزادە لە کۆنگرەی رۆژنامەڤانیی رۆژی دووشەممەیدا گوتی: "ئیدارەی ئێستای ئەمریکا درێژە بە سیاسەتەکانی حکومەتی پێشوو دەدات و ئەوەی ئێستا روودەدات لەگەڵ ئەوەی پێش ٢٠ ـی کانوونی دووەمی ٢٠٢١ ـدا روویداوە جیاوازیی نییە. "  مەبەستی سەعید خەتیبزادە رۆژی دەستبەکاربوونی بایدنە کە ئێران بۆ زیندووکردنەوەی رێککەوتنی ئەتۆمی و بووژاندنەوەی ئابوورییەکەی هیوایەکی زۆری لەسەر هەڵچنیبوو.  هاوکات لەگەڵ دەستبەکاربوونی حکومەتی نوێ لە ئەمریکا، ئێران وەکو دەربڕینی ناڕەزایەتی لە بەدینەهاتنی بەرژەوەندییەکانی لە رێککەوتنی ئەتۆمیدا رێژەی پیتاندنی یۆرانیۆمی بۆ ٢٠ % بەرز کردەوە.  وڵاتانی ئەوروپی داوایان لە ئێران کردووە، دەرفەت بۆ هەوڵە دیپلۆماسییەکان بهێڵێتەوە، بەڵام یاسایەکی پەرلەمانی ئێران حکومەتی وڵاتەکەی ناچار کردووە، ئەگەر گەمارۆکانی ئەمریکا هەڵنەگیرێن، رێژەی پیتاندنی یۆرانیۆم زیاد بکەن.  یەکێک لە هۆکارەکانی رێکنەکەوتنی ئێران و ئەمریکا ئەوەیە کە ئەو دوو وڵاتە متمانەیان بە یەکدی نییە و هەردووکیان دەڵێن، دەبێت سەرەتا لایەنی بەرامبەر بۆ رێککەوتنی ئەتۆمی بگەڕێتەوە.