جاوید رەحمان، رێپۆرتەری نەتەوە یەکگرتووەکان بۆ کاروباری ئێران رۆژی دووشەممە لە چاوپێکەوتنێکدا لەگەڵ رۆیتەرز رایگەیاند؛ لە ساڵانی رابردوودا چەندین لێکۆڵینەوەی لە دۆسیەی لە سێدارەدانەکانی ساڵی ١٩٨٨ی ئێران کردووە و کەسانێکیش شایەدحاڵی دۆسیەکەن و ئەگەر ئەنجوومەنی مافی مرۆڤی نەتەوە یەکگرتووەکان ئامادە بێت؛ ئەو لێکۆڵینەوانە و گوتەکانی شایەدحاڵان دەخاتە بەردەستیان.   جاوید رەحمان دەڵێت؛ ئەو نیگەرانی لەنێوبردنی گۆڕە بەکۆمەڵەکانی لەسێدارەدراوانی ساڵی ١٩٨٨ ە لە لایەن کۆماری ئیسلامیی ئێرانەوە.  ئیبراهیم رەئیسی، سەرۆککۆماری هەڵبژێردراوی ئێران یەکێک لە تۆمەتبارانی دۆسیەی لەسێدارەدانەکانی ساڵی ١٩٨٨ی ئەو وڵاتەیە، کە بەپێی راپۆرتی رێکخراوی لێبووردنی نێودەوڵەتی، ژمارەی لە سێدارەدراوان زیاتر لە ٥ هەزار کەس بووە.   ئیبراهیم رەئیسی بەهۆی دۆسیەکانییەوە، لە لایەن ئەمریکاوە گەمارۆی خراوەتە سەر. ئەمریکا و چالاکڤانانی مافی مرۆڤ دەڵێن؛ رەئیسی یەکێلک بووە لەو ٤ داواکاری گشتییانەی کە دەستیان لە دۆسیەی لە سێدارەدانی گەنجانی ئێران لەو ساڵەدا هەبووە.