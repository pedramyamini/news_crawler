ئەمڕۆ یەکشەممە عەلی خامنەیی، رێبەری باڵای کۆماری ئیسلامیی ئێران لە کۆبوونەوەی لەگەڵ کۆمەڵێک فەرماندەی هێزی ئاسمانی وڵاتەکەی رایگەیاند: ئێران کاتێک دەگەڕێتەوە بۆ رێککەوتنی ئەتۆمی کە هەڵگرتنی گەمارۆکان بە کردەیی بن، نەک تەنیا بە قسە و نووسراو بن، ئەوەش سیاسەتی نەگۆڕی ئێرانە و هەموو بەرپرسانی ئێران لەو بابەتە رازین و، هیچ کەسێک ناتوانێت سەرپێچی لەو بڕیارە بکات.  لە بەشێکی دیکەی قسەکانیدا عەلی خامنەیی ئاماژەی بەوە کرد: "یەكێک لە هەڵە گەورەکان ئەوەیە لە هێزی دووژمنەکانمان بترسین، یان پشتیان پێ ببەستین لە واری سیاسەت و ئابووری". هاوکات لەبارەی رووداوەکانی مانگی رابردووی کۆنگرێسی ئەمریکا دەڵێت: "لێکۆڵەرە سیاسییەک دیارەکانی خۆیان دەڵێن کە سیستەمی کۆمەڵایەتیی ئەمریکا لە ناوەوە گەنیوە".  هەروەها رێبەری باڵای کۆماری ئیسلامیی ئێران بە ئاماژە دان بە هەڵوێستی ئەو وڵاتە ئەوروپییانەی لە رێککەوتنی ئەتۆمی بەشداربوون دەڵێت: "بەپێی لۆژیک ئەوان ناتوانن هیچ مەرجێک لەسەر ئێران دانێن بۆ گەڕانەوە بۆ رێککەتنی ئەتۆمی، چونکە ئەوان تەنیا بۆ ماوەیەکی کەم گەمارۆکانیان هەڵگرت و دواتر بە شێوەیەکی تووندتر گەڕاندیانەوە".  لە لایەکی دیکەوە پەرلەمانی ئێران رۆژی ٢١ی ئەم مانگەی وەک دوا وادە بۆ ئەمریکا داناوە بۆ هەڵگرتنی سزاکانی سەر ئێران کە لە دوای ئەو وادەیە حکومەتی ئەو وڵاتە رێگەی تووندتر لە ئاست دۆسیەی رێککەوتنە ئەتۆمییەکە و تیمی لێکۆڵەرانی سەر بە ئاژانسی نێودەوڵەتیی وزەی ئەتۆم دەگرێتەبەر.  هەروەها محەممەد جەواد زەریف، وەزیری دەرەوەی ئێران لە چاوپێکەوتنی لەگەڵ رۆژنامەی هەمشەهریی ئێرانی رایگەیاند، دەبێت ئەمریکا بەر لەو وادەیەی کە پەرلەمان دیاریکردووە سزاکانی سەر ئێران سووکبکات و بەپێچەوانەوە رێککەوتنە ئەتۆمییەکە دەکەوێتە مەترسی گەورەوە، وەزیری دەرەوەی ئێران دەشڵێت، لە مانگی حوزەیرانی ئەمساڵدا هەڵبژاردنی سەرۆکایەتیی ئێران ئەنجامدەدرێت و لە ئەگەری سەرکەوتنی سەرۆکێكی نەریتخواز، ئەوا رێڕەوی ئەو مەلەفە بە ئاقارێکی قوستردا دەبات.  لە بەشێکی دیکەی قسەکانیدا زەریف رایگەیاندووە، کاتێكی کەم بۆ ئەمریکا ماوەتەوە، ئەوەش بەهۆی بڕیارەکەی پەرلەمانی ئێران و هەروەها ئەو گۆڕانکارییەی کە رەنگە هەڵبژاردنە سەرۆکایەتییەکەی ئەمساڵ بەدوای خۆیدا دەهێنێت.  مانگی رابردوو، ئێران بەرزکردنی ئاستی پیتاندنی یۆرانیۆم لە وێستگەی فۆردو بەڕێژەی لە ٢٠ % ی راگەیاند و لە هەفتەی رابردووشدا بەرپرسانی ئێرانی زیادکردنی رێژەی پیتاندنی یۆرانیۆم لە وێستگەی نەتەنز راگەیاند.  هەروەها وەزیری دەرەوەی ئێران دەشڵێت: "دانوستاندنی نێوان ئێران و ئەمریکا لە ئاستی ناوخۆییدا پێویستی بە کۆدەنگییە و بەرپرسانی باڵای وڵات دەبێت لەسەری رێکبکەون، بەڵام ئێستا لە دۆخێکداین کە کۆدەنگی لەسەر ئەم بابەتە نییە. "  ساڵی ٢٠١٢ بە مۆڵەتی سەید عەلی خامنەیی، رێبەری باڵای ئێران، حکومەتی ئەو کات لە سەردەمی مەحموود ئەحمەدی نەژاددا دەستیان بە دانوستاندن لەسەر بەرنامەی ئەتۆمی کرد. بەڵام دانوستاندنەکان ٣ ساڵ دواتر و لە سەردەمی حەسەن رووحانیدا بە ئاکام گەیشتن.  ساڵی ٢٠١٥ ئێران لەگەڵ وڵاتانی ٥+١ رێککەوتنێکی واژۆکرد، لە رێککەوتنەکەدا هاتبوو کە لە بەرامبەر کەمکردنەوەی سزاکانی سەر ئێران، وڵاتەکە دەبێت رێژەی پیتاندنی یۆرانیۆم سنوورداربکات. دۆناڵد ترەمپ، سەرۆکی پێشووی ئەمریکا لە ساڵی ٢٠١٨ لە رێککەوتنەکە کشایەوە و کۆمەڵێک سزای نوێی بەسەر ئێراندا سەپاند، لە وەڵامیشدا ئێران چەند مانگێک لەمەوبەر رێژەی پیتاندنی یۆرانیۆمی بۆ ٢٠ % بەرزکردەوە.  حکومەتی نوێی ئەمریکا بۆ جارێکی دیکە خوازیاری دانوستاندن لەگەڵ ئێرانە، بەڵام دەڵێت: "دەبێت سەرەتا ئێران بگەڕێتەوە بۆ رێککەوتنی ئەتۆمی و رێککەوتننەکەش ببێتە بناخەیەک بۆ رێککەوتن لەسەر بەرنامە مووشەکییەکان، دەستتێوەردانی ئێران لە ناوچەکە و هەروەها قایمترکردنی رێککەوتنەکە لەسەر بەرنامە ئەتۆمییەکان. "