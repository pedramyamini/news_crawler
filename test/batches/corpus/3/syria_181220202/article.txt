ئامینە عومەر، هاوسەرۆکی ئەنجوومەنی سووریای دیموکرات - مەسەدە لە لێدوانێکی تایبەتدا بۆ تۆڕی میدیایی رووداو رایگەیاند "رووسیا گوشار دەخاتە سەر هەسەدە بۆئەوەی عەین عیسا رادەستی حکومەتی سووریا بکات".  هاوسەرۆکی مەسەدە ئاماژەی بەوەش کرد "تورکیا دەیەوێت ئاسایش و سەقامگیریی ناوچەکە تێکبدات و ناوچەکانی باکوور و رۆژهەڵاتی سووریا لەیەکدی جیابکاتەوە".  بە گوتەی ئامینە عومەر رووسیا ئەرکی خۆیی جێبەجێ نەکردووە بۆ پاراستنی عەین عیسا و راگرتنی هێرشەکانی تورکیا، هەربۆیە بە بەرپرسیاری دەزانێت لە هێرشەکان.  ئەمەش لەکاتێکدایە، شەوی رابردوو گرووپە چەکدارییە سوورییەکانی سەر بە تورکیا هێرشیان کردە سەر چەند بنکەیەکی سەر بە هێزەکانی سووریای دیموکرات - هەسەدە لە ناوچەی عەین عیسا لە باکووری رەققە.  پەیامنێری رووداو لە رۆژئاوای کوردستان رایگەیاند، شەوی رابردوو گرووپە چەکدارییە سوورییەکانی سەر بە تورکیا  هێرشیانکردە سەر بنکەکانی هەسەدە لە عەین عیسای باکووری رەققە و لەدوای پێکدادانی چەکداری لەنێوان هەردوولا، هێزەکانی تورکیا کۆنترۆڵی هەردوو گوندی جەهبەل و مشێرفەیان لە ناوچەکانی دەوروبەری عەین عیسا کرد.  بەگوێرەی هەندێک سەرچاوەی رووسی، هێرشەکە لەلایەن گرووپی چەکداریی "ئەحرار شەرقییە"وە کراوە و تێیدا هەردوو گوندی جەهبەل و مشێرفە لەسەر رێگەی نێودەوڵەتیی (M ٤) لەلایەن ئەو گرووپەوە کۆنترۆڵکراون.  سەرچاوەکان ئاماژە بەوە دەدەن، سوپای تورکیا هێزی زیاتری سەربازیی لە گوندەکانی ئەبو خەزرە، سەللوم و رومانە نزیک رێگەی سەرەکیی نێوان حەلەب و حەسەکە لە ناوچەی دەوروبەری عەین عیسا چڕکردووەتەوە.  سەرچاوە مەیدانییەکان باس لە شەڕ و پێکدادانی قورسی نێوان هێزەکانی سووریای دیموکرات و گرووپە چەکدارەکانی نزیک لە تورکیا لە ناوچەی عەین عیسا دەکەن کە بەپێی ئەو سەرچاوانە، بوونەتە هۆی کوژرانی لانیکەم ١١ کەس لە هەردوولا.  پێشتر رووسیا بە هێزەکانی سووریای دیموکرات - هەسەدەی راگەیاندبوو، "ئەگەر عەین عیسا رادەستی حکومەتی سووریا نەکەن، ئەوا وەکو عەفرینی لێدێت"