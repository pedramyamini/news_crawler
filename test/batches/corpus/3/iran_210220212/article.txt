بەیانی رۆژی یەکشەممە ٢٠٢١/٠٢/٢١ هەندێک لە خوێندکارانی زانکۆکانی تاران لە کاتی دیداری سەرۆکی ئاژانسی نێودەوڵەتیی وزەی ئەتۆم لەگەڵ عەلی ئەکبەر ساڵحی، سەرۆکی رێکخراوی وزەی ئەتۆمی ئێران ناڕەزاییان لە گوشارەکانی کۆمەڵگەی نێودەوڵەتی لەسەر بابەتی ئەتۆمیی ئێران لە بەردەم بینای رێکخراوی وزەی ئەتۆمی ئەو وڵاتە گردبوونەوە.  ئەو خوێندکارانە داوای دەرکردنی رافائێل گرۆسییان لە ئێران کرد. ناڕازییەکان سەرۆکی ئاژانسی نێودەوڵەتی وزەی ئەتۆمییان بە "سیخوڕ" ناو دەبرد و دەیانگوت "دەبێت تا زووە حکومەت لە ئێران بیکاتە دەر. "  هاوکات هەندێک لە پەرلەمانتارانی ئێرانیش کە بە گوتەی میدیاکانی سەر بە حکومەت ژمارەیان ٢٢٠ کەس بووە، داوایان لە پەرلەمان کردووە رێگە بە حکومەت نەدات جێبەجێکردنی پرۆژەیاسای پەرلەمان بۆ لابردنی گەمارۆکان دوا بخات.  نزیکەی سێ مانگ پێش ئێستا پەرلەمانی ئێران پرۆژەیاسایەکی پەسند کرد کە ئەگەر تا ئەمڕۆ یەکشەممە ٢٠٢١/٠٢/٢١ هەموو گەمارۆکانی ئەمریکا لانەبرێن، پسپۆڕانی ئاژانسی نێودەوڵەتیی وزەی ئەتۆم لە ئێران دەربکرێن و حکومەت پابەندییەکانی بە رێککەوتنی ئەتۆمییەوە رابگرێت.