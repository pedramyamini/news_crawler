کارێن ئەبو زەید، سەرۆکی لیژنەی نەتەوە یەکگرتووەکان بۆ لێکۆڵینەوە لە دۆخی سووریا دەڵێت، "سوپای سووریای ئازاد لەم ناوچەیە بەشێوەیەکی نایاسایی بەردەوام بووە لە بێبەشکردنی خەڵکی سڤیل، بەتایبەتی ئەوانەی بە رەچەڵەک کوردن، لە ئازادییەکەیان. ژمارەیەک کەیسی دۆکیومێنتکراوی ئەشکەنجەدانی خەڵک تۆمارکراون لە نێویشیاندا بەکارهێنانی تووندوتیژیی سێکسی لە کاتی دەستگیرکردنیاندا. "  عەفرین لە سەرەتای ٢٠١٨ و سەرێکانی و گرێ سپیش لە تشرینی یەکەمی ٢٠١٩ لە لایەن سوپای تورکیا و گرووپە چەکدارەکانی نزیکی لە ئۆپۆزیسیۆنی سووریا هێرشیان کرایە سەر و کۆنترۆڵکران.   شەممەی رابردووش، کۆمیسیاری باڵای نەتەوە یەکگرتووەکان داوای لە تورکیا کرد کە لێکۆڵینەوەیەکی بەپەلە لە زیادبوونی تاوانەکانی کوشتن، رفاندن و دەستبەسەرداگرتنی سەروەت و سامان لە ناوچەکانی ژێر دەستی خۆی واتە لە عەفرین، سەرێکانی و گرێ سپی بکات.   راپۆرتەکە رەخنە لە هەموو هێزەکانی نێو سووریاش دەگرێت لە بەرامبەر مامەڵەکردنیان لەگەڵ گیراواندا.  سەرۆکی لیژنەکەی نەتەوە یەکگرتووەکان ئاماژە بەوەش دەدات، "بەڕێزان، لە نێوەڕاستی پەتادا، حکومەتی سووریا، دەستەی تەحریری شام، سوپای سووریای ئازاد و هەسەدە بەردەوام بوون لە هێشتنەوەی ژمارەیەکی زۆری دەستبەسەرکراو لە بارودۆخی زۆر ناخۆشدا کە رەنگە ئەو دەستبەسەرکراوانەی تەندروستییان لاوازە لە پەتای کۆرۆنا بە زیندوویی رزگاریان نەبێت. لە کاتێکدا کە دەیەی رابردوو چەندین شەپۆلی دەستگیرکردنی هەڕەمەکیی بەخۆیەوە بینیوە، لە دەستگیرکردنی بەکۆمەڵی خۆپێشاندەرانەوە لە رۆژەکانی سەرەتاوە بگرە تا دەگاتە بەندکردنی بەکۆمەڵی پیاوان، ژنان و منداڵان لە ئەمڕۆدا، ئەو شتە بەردەوام هەبووە. ئەو خێزانە سووریانەی کە ئازیزانیان لەدەستداوە، مافی ئەوەیان هەیە راستی لەبارەی شوێن و چارەنووسی کەسوکارەکانیان بزانن. "  راپۆرتەکەی لیژنەی لێکۆڵینەوەی نەتەوە یەکگرتووەکان باس لەوەش دەکات کە ئاسایشی ژمارەیەک ناوچەی ژێر کۆنترۆڵی هەسەدە بەهۆی هێرشەکانی داعش و تورکیا و خۆپێشاندانەوە خراپ بووە. تیشکیش دەخاتەسەر کامپەکانی ژێر دەسەڵاتی هەسەدە.  کارێن ئەبوزەید دەشڵێت، "جێگەی سەرنجە کە چەندین ساڵ دوای تێکشانی داعش لەسەر زەوی، هەزاران ژن و منداڵ بە شێوەیەکی نایاسایی لەو کەمپانەدا بەندکراون کە دەکەونە سەرانسەری باکووری رۆژهەڵاتی سووریا لەو ناوچەیەی کە بە سەرکردایەتیی هەسەدە لە لایەن هاوپەیمانییەکی کوردییەوە کۆنترۆڵکراوە. لە کەمپی هۆل و ئەوانی دیکەی کە دەکەونە نزیک سنووری عێراق لە باکووری رۆژهەڵاتی سووریا، نزیکەی ٤٠ هەزار منداڵ هێڵدراونەتەوە؛ نزیکەی نیوەیان عێراقین. ٧ هەزار و ٦٠٠ یان خەڵکی ٦٠ وڵاتی دیکەن. "  بە گوێرەی راپۆرتەکە، لە نێوڕاستی ساڵی ٢٠١٩ ەوە ٥ هەزار منداڵ و مێرمنداڵی سووری و نزیکەی هەزاری دیکەی بیانی لە کەمپەکان "ئازادکراون"، بەڵام ژمارەیەکی زۆری ئەو منداڵە بیانیانەی کە تەمەنیان خوار ١٢ ساڵە، تاوەکو ئێستا لەو کەمپانەدا ماونەتەوە، چونکە وڵاتەکانیان ئامادەنین وەریانبگرنەوە.