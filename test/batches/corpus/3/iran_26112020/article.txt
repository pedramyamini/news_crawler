بەپێی راپۆرتی پۆلیس، ئەو پلەدارە ناوی محەممەد رەسوڵ حاتەمییە و خەڵکی کرماشان. شەوی چوارشەممە لە کاتی گەڕان و کۆنترۆڵی ناوچە سنوورییەکانی مەریواندا کوژراوە.  ماڵپەڕی پۆلیسی ئێران کە هەواڵەکەی بڵاوکردووەتەوە، نەیگوتووە تێکهەڵچوون لەگەڵ چ لایەنێک بووە.  لە ماوەی ٨ مانگی رابردوودا نزیکەی ٣٠ سەرباز و ئەفسەر لە هێزەکانی پاراستنی سنووری ئێران لە تێکهەڵچوون لە ناوچە سنوورییەکان و لەگەڵ گرووپە چەکدارەکان کوژراون، لەو ژمارەیە ٢٢ کەسیان لە رۆژهەڵاتی کوردستان کوژراون.  بۆ کۆنترۆڵی سنوورەکان، حکومەتی ئێران هەوڵدەدات کەڵک لە تەکنۆلۆژیای نوێ وەربگرێت.  یەعقوب رەزازادە، ئەندامی کۆمیسیونی ئاسایشی نیشتمانیی پەرلەمانی ئێران، دەڵێت کۆمیسیۆنەکەیان پرۆژە یاسایەک تاوتوێ دەکات بۆ ئەوەی هێزە سەربازییەکانی پاراستنی سنوورەکانی ئێران پۆشتەتر و بەهێزتر بکات و پرۆژە یاساکەش لە پەرلەمان دەخرێتەڕوو.  ئەم پرۆژە یاسایە بۆ چەند ساڵێک لەمەوبەر دەگەڕێتەوە، بەڵام پشتگوێخرابوو. رەزازادە دەڵێ: داوامان لە فەرماندەکانی پۆلیس و هێزەکانی پاراستنی سنوور کردووە بڕی بودجە، کێشەکان و بەربەستەکانیان لە پرۆژە یاسای بودجەی ساڵی داهاتووی ئێراندا، بخەنە بەردەم پەرلەمان.  ئەحمەد عەلی گودەرزی، فەرماندەی هێزەکانی پاراستنی سنووری ئێران ماوەیەک لەمەوبەر گوتی؛ پرۆژەیەکیان بۆ کۆنترۆڵکردن و چاودێری چڕتری سنوورەکان بە دەستەوەیە کە ساڵی داهاتوو دەکەوێتە بواری جێبەجێکردنەوە.