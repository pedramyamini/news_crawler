رۆژی شەممەی رابردوو ١٤/١١/٢٠٢٠ چەكدارانی داعش ژمارەیەك شوفێری سەر بە میلیشیای قاتڕجیان لەسەر رێگەی ئسریا لە رەققەی رۆژئاوا دەستبەسەركردوون، دواتر سەریان بڕیون.  بەپێی چەند سەرچاوەیەكی ناوخۆی سووریا، چەكدارانی داعش لەو ناوچانەی باڵادەستن پێنج شوفێریان سەربڕیون و ژمارەیەك شوفێری دیكەش چارەنووسیان نادیارە.  بە گوێرەی زانیارییەکان بەمدواییە میلیشیاكانی قاتڕجی راهێنانیان بە ژمارەیەك ئەندامی نوێ كردووە کە ئەركی پاراستنی كاروانی ئەو ئۆتۆمبێل و تانكەرانەیان پێدەسپێرێت كە لە ناوچەكانی ژێر دەسەڵاتی هەسەدە سووتەمەنی، نەوت، لۆكە، دانەوێڵە و خۆراك دەگوازنەوە ناوچەكانی ژێر دەسەڵاتی رژێمی سووریا".  ئەو كاتەی بیرە نەوتییەكان لەژێر دەسەڵاتی داعش بوون، میلشیاكانی قاتڕجی لە پارێزگاكانی حەلەب، رەققە، حەسەكە و دێرەزور نەوتیان دەگواستەوە ناوچەكانی ژێر دەسەڵاتی رژێمی سوریا.  دوای دەرچوونی یاسای سزاكانی قەیسەر لەلایەن ئەمریكا، كە لە ١٧ حوزەیرانی رابردوو خرایە بواری جێبەجێكردنەوە، ویلایەتە یەكگرتووەكانی ئەمریكا ژمارەیەك سەركردەی رژێمی سووریای خستە نێو لیستی سزاكان، ئەو میلیشیایانەشی لەخۆگرتبوو كە نەوت و خۆراك لە ناوچەكانی ژێر دەسەڵاتی هەسەدە دەگوازنەوە ناوچەكانی ژێر دەسەڵاتی رژێمی سووریا.  لە تشرینی دووەمی رابردوو وەزارەتی گەنجینەی ئەمریكا سزای بەسەر ٨ ئەندام و ١١ قەوارەدا سەپاند كە هاوكاری رژێمی سووریایان دەكرد، لەوانە حوسام قاتڕجی، ئەندامی ئەنجوومەنی گەل لەشاری حەلەب و كۆمپانیای ئارفادای سەر بە خانەوادەی قاتڕجی.