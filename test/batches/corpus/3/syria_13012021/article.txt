چەند پێگەیەکی سوپای سووریا و هێزە هاوتەریبەکانی ئێران لە بووکەمال لە نزیک سنووری عێراق کرانە ئامانج و بەهۆیەوە حەوت سەربازی سووری و ١٦ چەکداری لایەنگری ئێران کوژران.  روانگەی سووریا بۆ مافەکانی مرۆڤ رایگەیاند، بەرەبەیانی ئەمڕۆ چوارشەممە ٢٠٢١/٠١/١٣ فڕۆکەکانی ئیسرائیل چەند جبەخانەیەک و پێگەی سەربازیی سوپای سووریایان کردووەتە ئامانج.  روانگەکە ئاماژەی بەوە داوە، لە سەرەتای ساڵی ٢٠٢١ ـدا ئەمە دووەمین جارە فڕۆکەکانی ئیسرائیل بۆردوومانی پێگەکانی نێو سووریا دەکەن.  روانگەی سووری بۆ مافەکانی مرۆڤ باسی لەوەش کردووە کە شوێنە بەئامانجکراوەکان "چەکدارانی پاسەوانی شۆڕشی ئێرانی و حیزبوڵڵای لوبنانی و فاتیمییەکان"ـیان تێدا بوون کە لەو شوێنانەدا مەشقیان کردووە.  هاوکات ئاژانسی فەرمیی هەواڵی سووریا (سانا) رایگەیاند: "ئیسرائیلی دوژمن دوای نیوەشەوە هێرشی ئاسمانیی کردووەتە سەر شاری دێرزور و ناوجەی ئەلبوکەمال و ئێستاکە بەدواداچوون بۆ ئەنجامەکانی ئەو هێرشە دەکرێت. "  لە دەستپێکی سەرهەڵدانی شەڕی ناوخۆی سووریا لە ٢٠١١ وە ئیسرائیل سەتان هێرشی ئاسمانی و مووشەکیی کردووەتە سەر بەشی باکووری دراوسێکەی کە ئەو هێرشانەیش پێگەکانی سوپای سوپای سووریا و هێزە ئێرانییەکان و حیزبوڵڵای لوبنانییان کردووەتە ئامانج.  بە رلە دوو هەفتە سوپای ئیسرائیل لە راپۆرتێکدا رایگەیاند کە لە ساڵی ٢٠٢٠ ـدا لە سووریا ٥٠ ئامانجیان بۆردوومان کردووە.  لە راپۆرتەکەی سوپای ئیسرائیلدا وردەکاریی ئامانجە بۆردوومانکراوەکان نەخراوەتەڕوو.