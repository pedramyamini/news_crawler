نووسینگەی تەندروستیی خێزان و ژمارەی دانیشتووانی وەزارەتی تەندروستیی ئێران دەڵێت؛ رێژەی لەدایکبوون لە ٤٠ ساڵی رابردوودا زیاتر لە ٦٠٠ % دابەزیوە. ساڵی ١٩٨١ رێژەی لەدایکبوون لە ئێران ٦.٨ % بووە کە ئەو رێژەیە ئێستا گەیشتووەتە ١.٧ %. ساڵی ٢٠١٦، لە ئێران یەک ملیۆن و ٥٧٠ هەزار منداڵ لەدایکبوون کە ئەو ژمارەیە لە ساڵی ٢٠١٩ دا دابەزیوە بۆ یەک ملیۆن و ١٩٦ هەزار منداڵ لە ساڵی ٢٠٢٠ یش یەک ملیۆن و ١٢٠ هەزار. لە ماوەی ئەو ٥ ساڵەدا رێژەی لەدایکبوون ٢٥ % دابەزیوە و پێشبینی دەکرێت لە ١٥ ساڵی داهاتوودا ئەو رێژەیە بگاتە ١٠٠ %.  پسپۆرانی وەزارەتی تەندروستیی ئێران هۆکاری دابەزینی رێژەی منداڵبوون لەنێو خێزانەکاندا دەگەڕێننەوە بۆ  خراپیی باری ئابووری، کە هۆکاربووە بۆ کەمبوونەوەی هاوسەرگیری. ئێستا حکومەت هەوڵدەدات لە رێگەی پێدانی قەرزی بانکییەوە هانی گەنجان بدات هاوسەرگیری بکەن و منداڵ بخەنەوە.  ئەمیرحوسێن بانکی پوو، سەرۆکی کۆمسیۆنی پلانی گەنجێتی ژمارەی دانیشتووانی ئێران لەو بارەوە دەڵێت، "پلانێکمان داناوە بۆ ئەوەی ببێتە هاندەرێک لەنێو هاوژینەکاندا بۆ هێنانەدنیای سێیەم منداڵ، ئەویش ئەوەیە زەویی ١٥٠ بۆ ٢٠٠ مەتری دەدەینە ئەو کەسانەی منداڵی سێیەمیان لەدایکدەبێت. ئەو پلانە بۆ هەموو خێزانەکانە، بەڵام زۆرتری ئەو خێزانانە دەگرێتەوە کە لەو شارانەدان کە ژمارەی دانیشتووانی لە ٥٠٠ هەزار کەسە. هەڵبەت بڕە پارەیەکییان بە نرخی حکومی لێدەستێنین، بەڵام بەشێوەی قیست و لە ماوەی ٦ ساڵدا. ئەم پلانە دەبێتە پشتیوانێکی زۆر باش بۆ خێزانەکان کە نەترسن و منداڵی زۆرتریان هەبێت".  بەپێی راپۆرتەکانی ناوەندی ئاماری ئێران، لە کۆی ٣١ پارێزگای ئەو وڵاتە تەنیا خێزانەکانی ٦ پارێزگا رێگە دەدەن ٢ منداڵیان ببێت و ئەو ٢٥ پارێزگایەی دیکە یان حەز بە منداڵ ناکەن، یان تەنیا بە یەک منداڵ رازین. پارێزگاکانی رۆژهەڵاتی کوردستانیش لەنێو ئەو ٢٥ پارێزگایەدان. ئەو بێمەیلییەی خێزانەکان بە نەبوونی منداڵ دەبێتەهۆی کەمبوونەوەی ژمارەی دانیشتووانی ئێران لە ماوەیەکی زۆر کەمدا.