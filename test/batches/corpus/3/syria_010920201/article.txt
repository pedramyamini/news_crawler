کەمپی ئەلهۆل، لە باکووری سووریا لە نزیک شارۆچکەی هۆل دروستکراوە، نزیک لە دەروازەکانی شاری حەسەکە لە رۆژئاوای کوردستان، ئێستا داڵدەدەری هەزاران خێزانی داعشە کە لە ناوخۆی سووریا و هەموو جیهانەوە، بۆ پەیوەندیکردن بە دەوڵەتی خەلافەتی ئیسلامیی داعش، روویان لە ناوچەکانی ژێر دەسەڵاتی رێکخراوەکە کرد. ئەو ژنانە و منداڵەکانیان، دوا میراتگری ئایدۆلۆژیا و بیرە تووندئاژۆکەی داعشن. هەر لەبەرئەوەش بە سەرچاوەی مەترسییەکی گەورە دادەنرێن.  دروستکردنی کەمپەکە بۆ سەرەتاکانی شەڕی هەشت ساڵەی نێوان عێراق و ئێران دەگەڕێتەوە. ئەوکات کەمپەکە لەلایەن حکومەتی سووریاوە بۆ ئاوارە و دەربەدەرە عێراقییەکانی دەستی جەنگ دروستکرا. ساڵی ١٩٩١ رێکخراوی نەتەوە یەکگرتووەکان، کەمپەکەی وەک کەمپێکی فەرمی خۆی ناساند و لەگەڵ حکومەتی سووریادا، بەڕێوەبردنی لە ئەستۆ گرت.  لە نەوەدەکانی سەدەی رابردوودا، ئەلهۆل بووە شوێنی حەوانەوەی ئەو عێراقییانەی لەدەست حوکمی سەدام حوسێن  هەڵدەهاتن، ئەو ساڵانە زیاتر لە ١٥ هەزار عێراقی و فەڵەستینی روویان لە کەمپەکە کرد، کە دواتر  زۆربەیان بە هاوکاری نەتەوە یەکگرتووەکان روویان لە ئەوروپا کرد.  دۆخی کەمپەکە بەو شێوەیە مایەوە و بەشێکی زۆری نیشتەجێیەکانی ناوی، وەک ماڵپەری ' بی بی سی ' دەڵێ ئەوێیان بەجێهێشت و گەڕانەوە ناوچەکانی خۆیان. بەڵام باڵادەستبوونی داعش بەسەر ناوچەکانی عێراقدا، بەتایبەت شاری مووسڵ، وایکرد کەمپەکە جارێکی دیکە تژی بێت لەو پەناهەندانە عێراقی و سوورییانەی جەنگی ناو شارەکانیان، بێماڵوحاڵی کردن.  لە دوای هەڵگیرسانی جەنگی ناوخۆیی سووریا لە ٢٠١١ دا، ئەلهۆل و کەمپەکەی کەوتنە ژێر کۆنترۆڵی داعشەوە، ناوچەکە بووە پێگەیەکی گرنگ و ستراتیژی نزیک لە سنووری عێراق و سووریا بۆ داعش. تشرینی دووەمی ساڵی ٢٠١٥ هێزەکانی هەسەدە، بەهاوکاریی هاوپەیمانیی نێودەوڵەتی دژی داعش و عەشیرەتە چەکدارەکانی ناوچەکە، کۆنترۆڵی شارۆچکەی ئەلهۆل و کەمپەکەیان لە دەستی داعش، راگەیاند.  کەمپی ئەلهۆل، لە دوای کۆنترۆڵکردنەوەی تەواوی ناوچەکانی رۆژئاوای کوردستان لەلایەن هێزەکانی هەسەدەوە، کرایە ئەو شوێنەی کە ژنانی داعش  و منداڵەکانیانی تێدا نیشتەجێکرا. سەرجەمی ئەو ژنانەی چەکدارەکانی داعش، کە لە دوای شەڕەکان بەدیلی کەوتنە دەستی هێزەکانی هەسەدە، لەگەڵ منداڵەکانیان رەوانەی ئەو کەمپە کران و نیشتەجێکردنی زۆرەملێیان بەسەردا سەپێنرا.  بەشێکی بەرچاوی ئەو ژنانە خەڵکی بیانین و بەپێی سەرچاوەکانی ' بی بی سی '، بە حەفتا زمانی جیاواز دەئاخڤن، بەشەکەی دیکەش سووری و عێراقین. بێگومان ژنانی کەمپەکە، ئەوانەش دەگرێتەوە کە بۆ ' جیهادی موتعە ' روویان لە سووریا و عێراق کردووە، لە کاتێکدا داعش ناوچەیەکی فراوانی هەردوو وڵاتی داگیرکردبوو.  کۆمیسیۆنی پەنابەرانی سەر بە نەتەوە یەکگرتووەکان دەڵێ کەمپەکە ئێستا، زیاتر لە ٧٤ هەزار کەسی تێدا نیشتەجێیە. لە کاتێکدا ' سکای نیوز ' ئاشکرایکردووە کە ٤٠ هەزار لەو ژمارەیە، ژن و منداڵن.  ' بی بی سی ' لە شوباتی ٢٠١٩ دا دەڵێ لە سێ مانگی سەرەتای ئەو ساڵەدا، زیاتر لە ٣٧ هەزار کەس روویان لە کەمپەکە کردووە، کە زۆرینەیان هاوژین و منداڵی چەکدارانی داعشن.   روانگەی سووریا بۆ مافەکانی مرۆڤ دەڵێ ٣٤٠٠ لەو کەسانە، بەدەستی هێزەکانی هەسەدە لە شەڕەکانی رزگارکردنی ناوچەکانی رۆژهەڵاتی فورات لە دەستی داعش، بەدیلی کەوتوونەتە دەست ئەو هێزانە. کەناڵی عەرەبییە دەڵێ ٦٦ % ی نیشتەجێکراوانی کەمپەکە منداڵن، بەشێکی زۆری ئەوان، هیچ بەڵگەنامەیەکی فەرمییان نییە.  زۆرینەی ئەو وڵاتان ئامادەنین چەکدارە پیاوەکان وەربگرنەوە، تەنانەت رێگە بە گەڕانەوەی ژن و منداڵەکانیش نادەن بە ئاشکرا بگەڕێنەوە.  ' بی بی سی ' لە راپۆرتێکی تایبەت بە مێژووی دروستبوون و داتاکانی کەمپەکەدا، ئەوەی ئاشکرا کردووە کە لە سەرەتای ٢٠١٩ دا، شەپۆلێکی ئەو ژنە داعشییانە روویان لە کەمپەکە کردووە کە هەڵگری وڵاتینامەی بیانین و پاش بێئومێدبوون لە گەڕانەوە بۆ وڵاتەکانیان، براونەتە ئەلهۆل.  راپۆرتەکە نموونەی بە "شەمیمە بیگۆم"ی بەریتانی و "هودا موسەنا"ی ئەمریکی هێناوەتەوە، کە سەرەتای ئەو ساڵە بردراونەتە کەمپەکە.  هودا کە ئێستا تەمەنی ٢٥ ساڵە، لە ئالاباما گەورە بووە، لە تەمەنی ٢٠ ساڵیدا رووی لە سووریا کردووە و بووەتە ئەندامی داعش. هەرچی شەمیمەیە، هەڵگری وڵاتینامەی بەریتانییە و لە ٢٠١٥ دا رووی لە سووریا کردووە، لە نێو میدیای بەریتانیدا بە "بووکی داعش" ناسراوە. ئەو دوو منداڵیشی هەیە.  مایک پۆمپەیۆ، وەزیری دەرەوەی ئەمریکا، رەتیکردەوە وڵاتەکەی رێگەی گەڕانەوە بە هودا بدات. لە کاتێکدا ساجد گاوید، وەزیری ناوخۆی بەریتانیا ئەوکات رایگەیاند، وڵاتەکەی دوودڵ نییە لەوەی رێگە بەگەڕانەوەی هیچ کەسێک بۆ سەر خاکەکەی نادات، ئەگەر هاوکاریی داعشی کردبێت.  بەپێی قسەی سۆلاڤ محەممەد، بەڕێوەبەری پێشووی کەمپی ئەلهۆل، بۆ بی بی سی، لە سەرەتای ئەیلوولی ٢٠١٨ ەوە تاوەکو کۆتایی شوباتی ساڵی رابردوو ٧٠٠ تا ٩٠٠ کەسی ئاوارەی عێراق، کەمپەکەیان بەجێهێشتووە و لە ژێر سەرپەرشتی حکومەتی عێراقدا، گەڕاونەتەوە وڵاتەکەیان.  گەڕانەوەی ئاوارە عێراقییەکانی کەمپەکە، بەپێی ماڵپەری ' کەرکووک ناو ' ترسی لای دانیشتووانی مووسڵ دروستکردووە، چونکە بڕیاربوو ئەو خێزانانەی لە کەمپی ئەلهۆل دەگەڕێنەوە، لە کەمپی ' عوملە ' لە رۆژئاوای مووسڵ نیشتەجێ بکرێن.  نایف شمەری، ئەندامی پەرلەمانی عێراق، بە ماڵپەرەکەی راگەیاندووە کە پەرلەمانتارانی پارێزگای مووسڵ واژوویان کۆکردووەتەوە، بۆ رەتکردنەوەی هەموو جۆرە گەڕانەوە و نیشتەجێکردنێکی ئەو خێزانانە.  ئەو دەنگە ناڕازییەی مووسڵاوییەکان، بووە هۆکاری چوار جار دواخستنی گەڕانەوەی ئەو خێزانانە بۆ کەمپەکەی نزیک مووسڵ لەسەرەتای ٢٠١٩ ەوە تاوەکو شوباتی ئەمساڵ. دەنگە ناڕازییەکانی مووسڵ، کە بەشێکی دانیشتووانی شارەکەش دەگرێتەوە، ترسیان لەوە هەیە نیشتەجێبوونی ئەو خێزانانە لە نزیک شارەکەیان، جارێکی دیکە زەمینەی سەرهەڵدانەوەی بیری داعش لە شارەکەدا پەرەپێبدات.  عودەی عەبد، توێژەری سیاسی موسڵاوی بە ' کەرکووک ناو ' ی راگەیاندووە، کە هاوکاریی دانیشتووانی ناوچەکە لەگەڵ دەزگا ئاسایشییەکان، بەهۆی دروستبوونەوەی متمانەی خەڵک بەو دەزگایانە سەریهەڵداوەتەوە کە لە پێش حوزەیرانی ٢٠١٤ دا هەبوو، بۆیە نیشتەجێکردنی ئەو خێزانانە، متمانەی خەڵک بە دەزگاکانی دەوڵەت لە شارەکەدا، لاواز دەکات.  بڕیاربوو خێزانە گەڕاوەکانی داعش بۆ عێراق، لە کەمپە نوێیەکەی مووسڵدا نیشتەجێ بکرێن کە ٤ هەزار خێوەتی تێدا ئامادەکراوە.  رێکخراوی ' هیومان رایتس وۆچ '، لە راپۆرتێکدا ئاشکرایکردووە کەمپەکە ٣٠ هەزار عێراقی لە خۆ دەگرێت، زۆرینەیان ئەو خێزانانەن کە دایکەکان بوونەتە بەخێوکەر و پارە پەیداکەریان. هەندێک لەوان لە دەست رێکخراوی داعش رایانکردووە، کاتێک کۆنترۆڵی ناوچەکانی ئەوانیکردووە.  وەزارەتی کۆچ و کۆچبەرانی عێراق رایگەیاندووە کە نزیکەی ٤ هەزار کەسی بەتەمەن، ئافرەت و منداڵ، لە کەمپەکەی سووریادا، داوای گەڕانەوەیان بۆ عێراق کردووە. گوتەبێژی وەزارەتەکە عەلی عەباس، ئاشکرایکردووە کە هێزەکانی هاوپەیمانان، دەیانەوێت هەر وڵاتە و هاونیشتمانییەکانی خۆی لە کەمپەکە وەربگرێتەوە، بەڵام حکومەتی عێراق بەگەڕانەوەی هەموو هەڵگرانی وڵاتینامەی وڵاتەکەی رازی نییە، چونکە هەندێک لەوان، ئەندامی داعش بوون.  لەسەرەتاکانی ٢٠١٩ دا، کۆمیسیۆنی پەنابەرانی سەر بەنەتەوە یەکگرتووەکان، پێشنیازی بۆ حکومەتی عێراق کرد، ئەو خێزانانەی دەگەڕێنەوە هەموویان لەیەک کەمپدا نیشتەجێ نەکرێن، ئەمەش بۆ پاراستنیان لە هێرشی قوربانیانی دەستی داعش و تێکەڵکردنەوەیان بە ژیانی ئاسایی.  لەسەرەتاوە هەموو جیهان لە ئەلهۆل دەترسا، ئێستا لەگەڵ تێپەڕینی رۆژەکان و زیاتر هەوڵدانی ژنە داعشەکان بۆ هەڵهاتن لە کەمپەکە، ترسەکەی جیهان زیاتر بووە. کێشەیەکی گەورە کە بەڕووی هەموواندا قیت بووەتەوە، بوونی شاری ئەلهۆلە لە نزیک کەمپەکە، کە بەیەکێک لە مەترسیدارترین ناوچەکانی پێشووی ژێر دەسەڵاتی داعش دادەنرێت، لەبەرئەوەی ماوەیەکی زۆر لە ژێر دەستی داعشدا بوو و بووە مۆڵگەی گەورەی بڵاوبوونەوەی بیری داعش.  تۆڕی گەیاندنی رۆژهەڵاتی نێوەڕاست ' ئێم بی ئێن ' دەڵێ، کەمپەکە لە رووی ژێرخانەوە، هەژار و لاوازە، قەرەباڵخییەکی زۆری تێدایە و کێشەی تەندروستی گەورەترین کێشەی ناو کەمپەکەیە.  ئەو تۆڕە لە باسی دەستنیشانکردنی ترسی دونیادا لە کەمپەکە دەڵێت، سەرکردایەتیی ئێستای داعش وا سەیری کەمپەکە دەکات، کە پێگەی گەورەی رێکخستنەکانی رێکخراوەکەیە، چونکە ژمارەیەکی زۆری لایەنگرانی لە کەمپەکەدان، لە هەموو وڵاتینامە جیاوازەکانی جیهان، لە ساڵانی رابردووشدا، ژمارەی خێزانە تووندئاژۆکان و ژن و منداڵەکانی داعش بۆ ١٢ هەزار کەس لە ناو کەمپەکەدا بەرز بووەتەوە.  تۆڕەکە دەڵێ چەندینجار و لەلایەن چەندین پسپۆری جیاوازی نێودەوڵەتییەوە، هۆشداری ئەوە دراوە کە کەمپەکە، هەڕەشەیەکی راستەقینەیە لەسەر ئاسایشی ناوچەکە و نێودەوڵەتیش.  بەپێی قسەی ئەوانەی چاودێری دۆخی ناو کەمپەکەیان کردووە، ساڵانی رابردوو چەندین هۆکار هەبووە، بۆ ئەوەی کەمپەکە بەمۆڵگەی سەرهەڵدانەوەی داعش سەیر بکریت. کەمپەکە بەسەر دوو بەشی سەرەکیدا دابەشبووە، بەشی سووری و عێراقییەکان کە بەشی گەورەی کەمپەکەیە و گیراوانی ناوی رادەیەکی زۆری ئازادی و جووڵەیان هەیە، لە بەرامبەر بەشی دووەمی کەمپەکەدا کە بەشە بچووکەکەیە و بە ' پاشگر ' ناودەبرێت، ئەمە شوێنی نیشتەجێکردنی بیانییەکانە.  سوورییەکانی ناو کەمپەکە پەیوەندییەکی تارادەیەکی زۆر ئازادیان بە دەرەوەی کەمپەکەوە هەیە، چ لە رێگەی بەکارهێنانی مۆبایلی رێگەپێدراو و رێگەکانی دیکەی پەیوەندی و دارایی، یان لە رێگەی گواستنەوەی پارە بەهۆی سیستمی حەواڵەوە. ئەمە هەلی دروستبوونی پەیوەندی لە نێوان داعشەکانی ناو کەمپەکە و دەرەوەی کەمپەکەدا بەردەستخستووە.  لەبەر تێکەڵاویی پێشتری نێوان نیشتەجێکراوەکانی کەمپەکەش لە ساڵانی رابردوودا، بڵاوبوونەوەی بیری داعش  ئاسانتر بووە. ماڵباتە داعشییەکانی ناو کەمپەکە هێشتا بەهەمان بیرکردنەوە و هەڵسوکەتەوە دەژین، کە لە پرەنسیپە سەرەکییەکانی داعش بووە لەو ناوچانەدا کە دەسەڵاتی بەسەریاندا هەبوو. تائێستا دەستەواژەکانی ' کوشتن و سەربڕین، کافر، غەزووەکان، تۆڵەکردنەوە و خەلافەت ' لە دیارترین وشەکانی سەر زمانی ماڵباتەکانی پاشماوەی داعشە.  وەک ' ئێم بی ئێن ' دەڵێ، بەشێکی مەترسییەکانی سەرهەڵدانەوەی داعش و بوونی کەمپی ئەلهۆل بە منداڵدانی داعش، بۆ مەترسی و کێشەکانی دەرەوەی کەمپەکە دەگەڕێتەوە، لەوانەش لاوازیی پشتگیرییە نێودەوڵەتییەکان بۆ هێزەکانی سووریای دیموکرات، لەپێناو کۆنترۆڵکردنی بیری داعش و هەوڵدان بۆ گۆڕانکاری تێیدا.  هەرچەندە لە ساڵ و نیوی رابردوودا، هەسەدە چەند جارێک ئەو ماڵباتە سوورییانەی کە گومانی داعش بوونیان لەسەرنەبووە، بە رێگە و کاروانی جیاواز و لە کاتی جیاوازدا بردووەتەوە دەرەوەی کەمپەکە و بۆ ناوچەکانی خۆیانی گێڕاونەتەوە، بەڵام ئەمە کێشەکەی چارەسەر نەکردووە.  تۆڕەکە دەڵێ هێرش و لەشکرکێشییەکانی تورکیا بۆ باکووری سووریا و ناوچەکانی ژێر دەستی هەسەدە، هەلی بوژانەوەی داعشی لە کەمپەکەدا زیاتر کردووە. روونیکردووەتەوە کە لە کۆتاییەکانی ساڵی رابردووەوە و لەو کاتەوەی تورکیا هەوڵەکانی بۆ دروستکردنی ' ناوچەی ئارام ' لە نێو خاکی سووریادا دەستپێکرد، هێزەکانی سووریای دیموکرات کە بەرپرسی ئاسایشی کەمپەکەن، وێڕای مانەوەی ژمارەیەکی هێزەکانیان لە نێو کەمپەکەدا، بەڵام ناچاربوون بەشێکی زۆری ئەو یەکانەی پاسەوانی و رێکخستنی ناو کەمپەکەیان لە ئەستۆ بوو، بۆ بەرەکانی شەڕ لەگەڵ تورکیا بگوازنەوە، ئەوەش بوونی ئەو هێزانەی لە کەمپەکەدا بەشێوەیەکی بەرچاو لاواز کرد.  سەرقاڵبوونی هەسەدە بە رووبەڕووبوونەوەی ئەگەری لەشکرکێشیی تورکیا بۆ سەر هێزەکانی، وایکردووە ئەندامانی رێکخراوی داعش لە نیو کەمپەکەدا، بەشێک لە چاودێرییان لەسەر لابچێت، ئەوەش هەلی جووڵە و مانۆڕی بۆ زیاتر کردوون، ئاسانکارییکردووە لە چوونە دەرەوەیان و گەڕانەوەیان، هەروەها بەقاچاخبردنی کەلوپەل و پەیداکردنی لایەنگری نوێ.  تادێت لە رووی کۆنترۆڵ و ئاسایشەوە، کەمپەکە زیاتر لەدەستدەردەچێت. مەترسییەکانیش زیاتر دەبن.  پەیامنێری کەناڵی ' سکای نیوز ' لە تشرینی دووەمی ٢٠١٩ دا سەردانێکی مەیدانی بۆ کەمپەکە کردووە، بەپێی زانیارییەکانی ئەو تاوەکو ئەوکاتە نزیکەی ١٠ هەزار خێزانی داعش لە کەمپەکەدا ماونەتەوە و چارەنووسیان دیار نییە.  لە پشت دیوارەکانی کەمپەکەوە گەورەترین مەترسی خۆی مەڵاسداوە، پەیامنێرەکە ئاشکرایدەکات بەتێپەڕینی کات، ماڵباتە داعشییەکان خۆیان لە ئەوانیدیکە دابڕیوە و ئێستا بەشی باشووری کەمپەکە بە ' گەڕەکی داعشەکان ' ناودەبرێت. پاسەوانێکی کەمپەکە بە پەیامنێرەکەی راگەیاندووە، لەو گەڕەکەدا زیاتر لە ١٠ هەزار ژن و منداڵی داعش نیشتەجێن.  پەیامنێرەکەی ' سکای نیوز ' کەمپەکە بەباشترین پەناگەی سەرهەڵدانەوەی داعش ناودەبات، چونکە لەوێدا زیاتر لە ١١ هەزار منداڵ، لە خوێندن و فێربوون دابڕاون، بۆ ئەوان سیستمی ئایدۆلۆژیا و ئەلفوبێی پرەنسیپەکانی داعش، باشترین فێرگەی منداڵەکانی کەمپەکەیە.  پەیامنێرەکە ئاشکرایکردووە لە کاتی نزیکبوونەوەی لە یەکێک لە ژنە داعشەکان، منداڵێکی تەمەن دە ساڵانی چاوپێکەوتووە کە دایکی خەڵکی فینلەندایە. منداڵەکە بە پەیامنێرەکەی گوتووە "تەوبە بکە و لە گوناهەکانت پەشیمان ببەوە"، دواتر هەڕەشەیەکی مەترسیداری لە پەیامنێرەکە کردووە "دەتکوژین و سەرتدەبڕین".  منداڵەکە ناوی یوسفە، ئەو نازانێ باوکی کێیە و لە کوێیە. یوسف لەگەڵ هەزاران منداڵی دیکەدا بە کەمپەکەدا بڵاوبوونەتەوە، هەموو ئەوەی لە چواردەوری خۆیان دەیبینن، عەبا و پەچە رەشەکانی دایکیانە.  هەر منداڵەکان نین کە پەیامنێرەکەی ' سکای نیوز ' دەتۆقێنن، ئەو ئافرەتانەی پەیامنێرەکە هەوڵدەدات قسەیان لەگەڵدا بکات، رەنگدەرەوەی بیری داعشی ناو رێکخراوەکەن، لە وەڵامی پرسیاری پەیامنێرەکەدا لە یەکێکیان، کە لێی دەپرسێت" تائێستا باوەڕت بەبۆچوونەکانی داعش هەیە؟ "، ئەو دەڵێت "بێگومان، بۆچی دەبێ بگۆڕێین؟ ئەمانە وەک ئاژەڵ مامەڵەمان لەگەڵدا دەکەن، رێک وەک سەگ لێمان دەڕوانن".  ژنە داعشییەکی ئوسترالی ئامادە نییە قسە بۆ پەیامنێرەکە بکات، بەڵام سۆنیا کە بە حەڤدە ساڵی لە ئیتاڵیاوە هاتووە و بووەتە داعش، رەتیکردووەتەوە وەک جاران بە داعش سەرسام بێت.  بەرپرسانی کەمپەکە بە پەیامنێرەکەیان گوتووە، هەموو کات تووندوتیژی روو لە هەڵچوونی زیاترە.  هەموو قسەکان لە نێو کەمپەکەدا و ئەو وێنانەی لەوێوە دەگوازرێنەوە، دەریدەخەن کەمپەکە نزیکە لەوەی ببێتە ' زەوییەکی دیکەی خەلافەتی داعش '. چونکە وەک کەناڵی ' حورە ' ئاشکرایکردووە، ژنەکانی داعش لە ناو کەمپەکەدا، لیژنەی نهێنییان دروستکردووە، بۆ چاودێریکردنی ژیانی کەسی و رۆژانەی دانیشتووانی کەمپەکە، بۆ زانینی رادەی پابەندییان بە بیرۆکەکانی رێکخراوەکە و جێبەجێکردنی رێنوێنییەکانی.  ئەو ژنانە لە نێو کەمپەکەدا ' دەزگای حەسبە ' یان دروستکردووەتەوە، کە یەکێک بوو لە تۆقێنەرترین دەزگاکانی داعش لەسەر خاکی خەلافەت و کاری ' پۆلیسی ئیسلامی ' دەکرد. ئەو ژنانە هاوشێوەی دەزگاکەی داعش کە زۆرینەی ئەندامەکانی ئافرەتە بیانییەکانن، بەتوندی بەشوێن جێبەجێکردن و لانەدان لە بنەماکانی رێکخراوەکەوەن.  ماڵپەری ' مەیادین نیوز ' لە مانگی دووی ساڵی رابردوودا، ئاشکرایکردووە کە دانیشتووانە ناداعشەکانی ناو کەمپەکە، رەخنە لە هەڵسوکەوتەکانی داعش دەگرن، لە رووی سیاسییەوە لەگەڵیاندا ناکۆکن و ئەوەش بووەتە هۆکاری پەرەسەندنی تووندوتیژی لە نێو کەمپەکەدا.  بەرپرسانی کەمپەکە، بەهۆی زیادبوونی رووداوە تووندوتیژییەکانەوە، ناچاربوون خێوەتگەی ژنە داعشەکان لەوانیدیکە داببڕن. جوداکراوەکانی داعش بەپێی ئەو ماڵپەرە ٥٠٠ خێوەتن، ژنە داعشە بیانی و عێراقییەکان دەگرێتەوە، چواردەوریان بە پەرژینێکی ئاسن گیراوە و چاودێری تووندی ئاسایشی هەسەدەیان بەسەرەوەیە. لەو جوگرافیا دابڕاوەدا، وەک ' مەیادین ' دەڵێت، جگەرەکێشان قەدەخەیە و جلوبەرگی فەرمی، بەرگە رەشەکەی ژنانی داعشە.  ' مەیادین ' دەڵێ ' دەزگای حەسبە ' ی ژنەکانی ئەلهۆل، چاودێری ئافرەتەکان دەکات و رێگری لە سەرپێچییەکانیان دەکات، ئامۆژگارییان دەکات و هەندێکجاریش بەل ێدان و سووکایەتیپێکردن، سزای "لادەرەکان" دەدات.  باڵادەستبوونی ژنەکان بەسەر ناوچە و چواردەورەکەی خۆیاندا، بووەتە راستییەکی حاشاهەڵنەگر. چەندین رووداوی بەرچاو لە ماوەی رابردوودا روویانداوە.  زینەدین عەگید، کە رۆژنامەڤانێکی مەیدانییە لە دێرزۆر، بە رۆژنامەی ' ئەلقودس ئەلعەرەبی ' راگەیاندووە کە هۆکاری یەکێک لە دەمەقاڵەکانی ناو گەڕەکەکە کاتێک روویداوە کە دەزگای حەسبە، ئافرەتێکیان لە کاتی جگەرەکێشاندا بینیووە و باشیان لێداوە، بەشێوەیەک ئافرەتەکە براوەتە بنکەی تەندروستیی کەمپەکە بۆ چارەسەرکردن، ئاسایشی کەمپەکە هەرچەندە هەوڵیانداوە تۆمەتباری ئەو کارە بدۆزنەوە، هیچیان پێنەکراوە، قوربانییەکەش نەیوێراوە ناوی کەس بدات.  مانگی کانوونی دووەمی ساڵی رابردوو، دوو رووداوی ئاگرکەوتنەوە لە کەمپەکەدا روویاندا. لێکۆڵینەوەکانی دەزگای ئاسایشی نێو کەمپەکە گەیشتە ئەو راستیەی کە رووداوەکە هەوڵی ژنە داعشییە عێراقی و ئاسیاوییەکان بووە دژ بە ژنە داعشییە تونسییەکان کە ملکەچی فەرمانەکانی ئەوان نەبوون. ئاسایشی کەمپەکە بە رۆژنامەی ' ئەلقودس ئەلعەرەبی ' راگەیاندووە کە دوو ئافرەتی تونسی سکاڵایان کردووە لەوەی پێشتر هەڕەشەیان لێکراوە.  ژنە توونسییەکان ئاشکرایانکردووە کە ئەوان رەخنەیان لە دەوڵەتی ئیسلامی و رێوشوێنەکانی داعش گرتووە، بۆیە رووبەڕووی هەوڵی سووتاندن بوونەتەوە.  لە مانگی ئابی ساڵی رابردوودا، ئافرەتێکی ئیندۆنیزی لە نێو خێوەتەکەی خۆیدا سووتێنرا، ئەمەش لە سزای پابەندنەبوون بە رێوشوێنەکانی حەسبە. هەندێک سەرچاوە ئاشکرایانکردووە کە منداڵی ئەو ژنە داعشییانە، لەسەر هەمان بیرکردنەوە بەردەوامن و چەندینجار بەنهێنی بەچەقۆ، پەلاماری کەسانی دیکەی ناو کەمپەکەیان داوە. لە مانگی نیسانی ئەمساڵیشدا رووداوی سووتانی خێوەتەکان دووبارەبوونەوە، جیا لەوەی لە مانگی شوباتدا، پیاوێکی عێراقی کە کاری بۆ هێزەکانی هەسەدە دەکرد، لە کەمپەکەدا درایە بەر چەقۆ و کوژرا.  نزیکەی زۆرینەی ئەو وڵاتانەی ژن و چەکدارە داعشەکانیان لە کەمپی ئەلهۆلدا هەیە، هاوڕان لەسەرئەوەی مامەڵەی جیاواز لە نێوان پێگەیشتووەکان و منداڵەکاندا بکەن. وڵاتانی ئەوروپا کاریان کردووە بۆ گێڕانەوەی منداڵەکانی داعش بۆ وڵاتەکانی خۆیان. دوایەمینیان فینلەندا بوو کە لە زاری سانا مارین، سەرۆکوەزیرانی وڵاتەوە هەوڵەکانی بۆ گێڕانەوەی منداڵی ژنە داعشەکان بۆ وڵاتەکە راگەیاند.  مارین ئاشکرایکرد وڵاتەکەی مامەڵە لەگەڵ ئەو کەسە پێگەیشتووانەدا ناکات، کە بەئارەزووی خۆیان پەیوەندییان بە داعشەوە کردووە. لە کەمپی ئەلهۆلدا ٣٠ منداڵ و ١١ ئافرەتی فینلەندی هەبوون.  بەریتانیا، هۆڵەندا و ئەڵمانیاش هەمان هەنگاویان نا و پێشتر وەزیری دەرەوەی بەریتانیا ئاشکرایکرد، ئاسانکاری بۆ ئەو منداڵ و هەتیوانە کردووە کە لە دوای داعش بەجێماون و دووپاتیکردەوە حکومەتی وڵاتەکەی، هەوڵدەدات هەلی ژیانی ئاسایی بۆ ئەوان دەستەبەر بکات. رووسیا لای خۆیەوە ئاشکرایکرد کە ٨ منداڵی رووس، ئەوانەی لە ژێر دەسەڵاتی داعشدابوون پێشتر، لە رێگەی عێراقەوە بۆ وڵاتەکەی گواستووەتەوە. لە کاتێکدا فەرەنسا هیچ نیازێکی لەوبارەیەوە پێشان نەداوە.  ریچارد هێل، پەیامنیری رۆژنامەی ' ئیندپێندێنت ' سەردانی هۆلی کردووە و لە ئۆکتۆبەری ٢٠١٩ دا باس لە دۆخی ناو کەمپەکە دەکات، ئەو هەمان چیرۆکی باڵادەستبوونی ژنە داعشەکان بەسەر ئەوانیدیکەدا دەگێڕێتەوە.  مستەفا بالی کە پەیامنێرەکەی ' ئیندپێندێنت ' بە گوتەبێژی هەسەدە ناویبردووە، دەڵێت "هۆل شارێکی داعشییە، ناتوانرێ کۆنترۆڵی ٧٠ هەزار کەس بکرێت، ژمارەی پاسەوانەکانمان تەنیا بەشی بەرپەرچدانەوەی هێرش لە دەرەوەی کەمپەکە دەکەن". ئەو دەڵێت "چەندینجار گوتوومانە ئەم کەمپە وەک بۆمبێکی چێنراو و ئەکادیمیایەکی سەر بە داعش وایە، دونیا سەیرمان دەکات و هیچ هەنگاوێک نانێت". ئەو ئاشکرایکردووە کە بەقاچاخبردنی چەکیان بۆ ناو کەمپەکە ئاشکرا کردووە.  ژەنەراڵ ئیلیکسۆس گرینکڤیچ، جێگری فەرماندەی هێزە نێودەوڵەتییەکانی دژی داعش، بە رۆژنامە بەریتانییەکەی راگەیاندووە کە ئەلهۆل "گەورەترین مەترسی ستراتیژیی دوورمەودایە" لە جەنگی دژ بە گرووپە تیرۆریستییەکاندا.  کێشەکانی کەمپی ئەلهۆل، تەنیا کێشەی سەرهەڵدانەوەی مەترسی داعش و ئەو کارە ئاژاوەگێڕییانە نییە، کە تائێستا ژنەکان لە کەمپەکەدا ئەنجامیدەدەن. کەناڵی ' عەرەبییە ' لە سەرەتای ئەمساڵدا ئاشکرایکرد، زیاتر ٥٠٠ نیشتەجێی کەمپەکە لە ماوەی ساڵی ٢٠١٩ دا گیانیانلەدەستداوە.  رێکخراوە فریاگوزارییەکان دۆخی کەمپەکە بەتایبەت لە وەرزی زستاندا بە کارەسات ناودەبەن. لە کاتێکدا دەلال ئیسماعیل، بەرپرسی مانگی سووری کوردستان، بە ئاژانسی ' فرانس پرێس ' ی راگەیاندووە، کۆی ژمارەی مردن لە کەمپەکە لە ماوەی ساڵی ٢٠١٩ دا، بریتیبووە لە ٥١٧ مردوو لە نێویاندا ٣٧١ منداڵ، کە بەشی سەرەکی هۆکاری مردنەکان پەیوەندی بەبەدخۆراکی و نەبوونی چاودێریی تەندروستییەوە هەیە.  دەلال دۆخەکەی بە کارەساتاوی و قورس ناوبردووە، ئاماژەی بەوەداوە کە زستانی رابردوو، زۆر منداڵ بەهۆی سەرما و نەبوونی هۆکاری خۆگەرمکردنەوە گیانیانلەدەستداوە. لە نێویاندا منداڵی بیانی هەبوون.  بەرپرسانی کەمپەکە گلەیی زۆریان لە نەگەیشتنی هاوکاری و دۆخی شێواوی تەندروستی لەکەمپەکەدا دەربڕیوە، لە کاتێکدا هاوکارییەکان وەک پێویست ناگاتە دەستیان بۆ بەهاناوەچوونی ئەوانەی پێویستییان پێیەتی.  نوێترین مۆدێلی رەوشی ژنە داعشەکانی کەمپی ئەلهۆل، ئێستا خۆی لە هەوڵەکانی راکردن و هەڵهاتن لە کەمپەکەدا دەبینێتەوە، کە لە ماوەی رابردوودا چەندینجار دووبارە بووەتەوە.  روانگەی سووریا بۆ مافەکانی مرۆڤ، رۆژی ٣٠ی ئابی ئەمساڵ رایگەیاند، هێزەکانی هەسەدە هەوڵێکی ژنە داعشییەکانیان بۆ راکردن لە کەمپەکە شکستپێهێناوە.  روانگەکە ئاشکرایکردووە لە هەوڵە شکستخواردووەکەدا ٨ ئافرەتی سووری و ٢ ئافرەتی عێراقی و ٢٥ منداڵ رێگریی هەڵهاتنیان لێکراوە. روانگەکە ئاشکرایکردووە پرۆسەی هەڵهاتنەکە، لە دیواری سەرەکی کەمپەکەدا کراوە، لەگەڵ ئەو دەستگیرکراوانەدا، ئەندامێکی یەپەگە و ئەندامێکی ئاسایشی هەسەدە، کە دەستیان هەبووە لە هاوکاریی هەڵهاتنی ژنە داعشەکان، دەستگیرکراون.  کەناڵی ' عەرەبییە ' ئاشکرایکردووە هەوڵەکانی هەڵهاتن لە کەمپەکە چەندینجار دووبارە بوونەتەوە. لە ١١ی ئابی ئەمساڵدا، هەوڵی ژنە داعشە رووسییەکان شکستیپێهێنراوە کە ٤ ئافرەتی رووسی بەیاوەری ٤ منداڵ لە هەوڵی خۆدزینەوەدابوون لە کەمپەکە کاتێک دەستگیرکراون.  کەناڵەکە دەڵێ هەوڵی ئەو ژنانە لەگەڵ شۆفێری تانکییەکی سەر بە مانگی سووری سووریادا بووە، کە رۆژانە ئاوی خواردنەوە بۆ کەمپەکە دابیندەکات.  ' عەرەبییە ' دەڵێ ئەو ئافرەتانەی هەوڵی راکردن لە کەمپەکە دەدەن، پاش رزگاربوون لەوێ، بەهاوکاریی قاچاخچییەکان، روو لە ناوچە سنوورییەکانی نێوان تورکیا و سووریا دەکەن و لەوێوە بۆ ناو خاکی تورکیا دەپەڕنەوە.