لە راگەیێندراوەكەی فەرمانگەی پەیوەندییەکانی دەرەوەی بەڕێوەبەرایەتیی خۆسەردا هاتووە، "حکومەتی سووریا بە زمانێكی دوور لە لۆژیك و راستی و بە پشتبەستن بە گوتارە نادروستەکانی كە بوونەتە مایەی سەرئێشە بۆ سوورییەكان، كاردەكات بۆ بەئامانجكردنی پرۆژەی بەڕێوەبەرایەتیی خۆسەر و لەو چوارچێوەیەشدا ژمارەیەك تۆمەتی ئاراستە دەكات كە دوورن لە راستییەوە و مەبەستیش لێیان خۆدزینەوەیە لە بەرپرسیارێتییەكان. "  بەڕێوەبەرایەتیی خۆسەر دەڵێت، حکومەتی سووریا دووبارە پەنای بردەوە بۆ گوتەیەک کە گوایە بەڕێوەبەرایەتیی خۆسەر پرۆژەیەكە ئامانج لێی لاوازاكردنی سووریایە و دەشڵێت، نكۆڵیكردنی بەرپرسانی سووریا لە بەڕێوەبەرایەتیی خۆسەر و سووربوون لەسەر پرۆژەی بەڕێوەبردن لە ناوەندەوە و لە لایەن یەک کەسەوە وڵاتی بەرەو وێرانە و كارەسات بردووە.  لە راگەیێندراوەکەدا هاتووە، ئەو زمانەی حکومەتی سووریا لە کاتێکدایە، بەڕێوەبەرایەتیی خۆسەر هەوڵەكانی چڕکردوونەتەوە بۆ سەرخستنی پرۆژەی نیشتمانیی سووری بۆ پارێزگاریكردن لە یەكڕیزی كۆمەڵگە و لەناوبردنی داعش و هەبوونی ئەزموونێكی دیموكراسی كە نوێنەرایەتیی خواستی سوورییەكان دەكات و هیچ كاتێك نەبووەتە ئەجێندای دەرەكی و ئامرازی پیلانگێڕی لەسەر حیسابی گەلی سووریا.    لە راگەیێندراوەكەشدا هاتووە، حکومەتی سووریا بەم دیدە بەرتەسكە و خوێندنەوە هەڵانە و بۆچوونی تاكەكەسییانەی، جگە لە گەورەکردنی قەیرانەكان و خۆدزینەوە لە بەرپرسیارێتییەكان و خۆڵكردنە چاوی خەڵك، هیچ کارێکی دیکە ناکات و ئەو تۆمەتانەی خستوونیەتە پاڵ بەڕێوەبەرایەتیی خۆسەریش پووچەڵ و بێبنەمان.   باس لەوەشكراوە، بەڕێوەبەرایەتیی خۆسەر لەسەر بنەمای چارەسەری لە رێگەی دیالۆگ و گفتوگۆ هەوڵدەدات بەرژەوەندیی نیشتمانی زاڵ بێت بەسەر بەرژەوەندیی تاكەكەسی و دەشڵێت، گوتاری رق و كینە هیچ كاتێك لە بەرژەوەندیی سووریا نابێت و خزمەت بە ئارامی و سەقامگیری وڵات ناكات.   بەڕێوەبەرایەتیی خۆسەر داوا دەكات، حكومەتی سووریا دەستبەرداری زمانی تۆمەتی بێبنەما و بەناپاك ناساندن بێت، چونكە ئەو جۆرە زمانە وڵاتی بەرەو وێرانە و كارەسات برد و جگە لە ماڵوێرانی هیچ ئەنجامێكی دیكەی نەبووە.