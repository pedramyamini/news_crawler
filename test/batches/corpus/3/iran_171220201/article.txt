دیپلۆماتکارێکی بەشدار لە کۆبوونەوەکە بە میدیای فەرەنسای راگەیاندووە، نوێنەرانی سێ وڵاتە ئەوروپاییەکە بە ئێرانیان گوتووە کە پابەندی رێککەوتننامەی ئەتۆمی بن و دەرفەت بۆ دیپلۆماسی بهێڵنەوە. گرینگترین کاریش لەم قۆناخەدا ئەوەیە کە یاسای پەسندکراوی پەرلەمان جێبەجێ نەکەن.  بەڵام عەباس عێراقچی، جێگری وەزیری دەرەوەی ئێران گوتوویەتی، وڵاتانی ئەوروپایی خۆیان بە پابەندی دیموکراسی دەزانن، بۆیە نابێت داوا لە حکومەتی ئێران بکەن یاسای پەرلەمان لەبارەی رێککەوتننامەی ئەتۆمی جێبەجێ نەکات.  نزیکەی دوو هەفتە پێش ئێستا، لەلایەن پەرلەمانتارانی ئێرانەوە، پرۆژەیاسایەک بەناوی "هەنگاوی ستراتیژیک بۆ هەڵوەشاندنەوەی گەمارۆکان و داکۆکی لە بەرژەوەندییەکانی خەڵکی ئێران" پەسندکرا، ئەوەش بووە هۆکارێک کە سێ وڵاتی ئەوروپایی، یاسای پەرلەمانی ئێران بۆ کەمکردنەوەی پابەندییە ئەتۆمییەکانیان بە واتای مردنی رێککەوتننامەی ئەتۆمی بزانن.  عەلی خامنەیی، رێبەری کۆماری ئیسلامیی ئێران رایگەیاند "من ناڵێم بەشوێن لابردنی گەمارۆکانەوە مەبن، بەڕاستی ئەگەر بتوانین گەمارۆکان لابدەین، یەک کاژێریش نابێت کات بەفیڕۆبدەین".  چەند رۆژ پێش ئەم کۆبوونەوە، بە هاوڕایی رێبەری کۆماری ئیسلامیی ئێران لەگەڵ حکومەت، دۆسیەی FATF کە یەکێکە لە خاڵە گرینگەکانی رێککەوتنی ئەتۆمی، بۆ پێداچوونەوەی زیاتر رادەستی ئەنجوومەنی دیاریکردنی بەرژەوەندییەکانی کۆماری ئیسلامی کرا.  ئەگەرچی دەنگۆی پەسندنەکرانی دۆسیەی FATF لەجێی خۆیەتی، بەڵام هەوڵێکە بۆ کەمکردنەوەی کاریگەریی کردەوەکانی حکومەت لەسەر زیندووکردنەوەی رێککەوتنی ئەتۆمی.  هێلگا ئیشمیت، بەرپرسی هاوئاهەنگی کۆمسیۆنی هاوبەشی رێککەوتنی ئەتۆمی لە راگەیاندنی دوای کۆبوونەوەکەدا، خاڵەکانی کۆبوونەوە ئۆنلاینەکەی زیاتر روونکردەوە و گوتی "بەشداربووان لەسەر کۆبوونەوەیەکی نافەرمی لە رێککەوتی دووشەممە ٢١ی کانوونی یەکەم لەنێوان وەزیرانی دەرەوەی هەر شەش وڵاتەکەدا رێککەوتن. بەشداربووان، سەرەڕای ئەو ئاڵنگارییانەی کە هاتووەتە ئاراوە، سەبارەت بە هاوکاری بۆ راگرتنی رێککەوتنی ئەتۆمی و دڵنیابوونەوە لە جێبەجێکردنی ئەو رێککەوتنە لەلایەن وڵاتانی ئەندامی رێککەوتنەکەوە، هاوڕابوون".  خاڵێک کە دەتوانێت دەستپێکێک بێت بۆ دانوستاندنی جیددیتری وڵاتانی ئەندامی گرووپی چوار کۆ یەک بۆ زیندووکردنەوەی رێککەوتنی ئەتۆمی و کاریگەریی لەسەر لابردنی گەمارۆکان و بووژاندنەوەی ئابووریی هەناسەلێبڕاوی ئێران لەم رۆژانەدا. ئەویش گەڕانەوەی ئەمریکایە بۆ نێو رێککەوتنەکە.