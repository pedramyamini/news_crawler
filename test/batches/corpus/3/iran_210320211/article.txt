ئەفشین کۆلاهی، ئەندامی ژووری بازرگانیی تاران، رایگەیاند ئەگەر لە ئاستی نێودەوڵەتیدا رێککەوتنیک بکرێت و پەیوەندییەکان باشتر بکرێن، ئەمساڵی هەتاوی دەتوانێت بۆ ئابووری، بازرگانی و سەرمایەگوزاریی ئێران، ساڵێکی باشتر بێت.  ئابووریی ئێران لە ساڵانی رابردوو لەگەڵ کێشەی گەورە بەرەوڕوو بووە. کە زۆربەی لە گەمارۆکان و  دواتریش کۆرۆناوە سەرچاوە دەگرێ. بەڵام ساڵی رابردوو هەندێ نیشانەی روو لە گەشە لە ئابووریی ئێراندا بینرا، بەپێی راپۆرتی ناوەندیی ئاماری ئێران، گەشەی ئابووریی ئێران بە نەوتەوە ٠.٨ % بوو، بەبێ نەوتیش ٠.٢ % بوو.  گەشەی ئابووریی ئێران لە ساڵی ٢٠١٨ دا - ٤.٨ % و لە ساڵی ٢٠١٩ ەشدا - ٧ % بوو. ئاماری ساڵی ٢٠٢٠ نیشانی دەدات، کە ئابووریی ئێران توانیویەتی خۆی لەگەڵ دۆخی کۆرۆنا و گەماڕۆکاندا بگونجێنێ.  رەنگە هەر بۆیەشە سەیدعەلی خامنەیی، رێبەری ئێران، لە پەیامی نەورۆزیی خۆیدا کە رۆژی ٢٠ی مارسی ٢٠٢١ بڵاوی کردەوە گوتی: "گەشەی ئابووریی ساڵی رابردوو تاوەکوو ئاستێک وەدیهاتووە، بەڵام ئەمە لە ئاست چاوەڕوانیدا نییە".  سەیدعەلی خامنەیی گوتی: گەشەی ئابووریی ساڵی رابردوو لە "ئابووریی گشتی و بژێویی ژیانی خەڵکدا هەستی پێنەکرا، لە کاتێکدا چاوەڕوانیمان دەکرد کە گەشەی ئابووری کرانەوەیەک لە ژیانی خەڵکدا دروست بکات".  ئەحمەد حوسێن فەلاحی، پەرلەمانتاری ئێران دەڵێت: وەرگرتنی مۆڵەت، یەکێک لە کۆسپەکانی بەردەم وەبەرهێنانە لە ئێران، بەجۆرێک کە زۆر وەبەرهێنەر هەر لە دەسپێکەوە پەشیمان دەبنەوە و پارەکانیان لە بوارەکانی دیکەدا خەرج دەکەن و بەمجۆرە بەرهەمهێنان پەکی دەکەوێت". ئەو پەرلەمانتارە، بانکەکانیش تۆمەتبار دەکات،  و هاوکاری وەبەرهێنەران ناکەن. بەگوتەی فەلاحی، ئێستا لە ئێران ١٦ هەزار یەکەی بەرهەمهێنەر داخراون.  مەسعود خانساری، سەرۆکی ژووری بازرگانیی تاران، دەڵێ: یاسا و رێوشوێنە جیاواز و دژبەیەکەکان هێندەی گەمارۆکان کاریگەرییان لەسەر ئابووریی ئێران هەیە.  رێبەری ئێران ساڵانە لە کاتی نەورۆزدا دروشمێک بۆ ساڵی نوێ دیاریی دەکات، دروشمی ساڵ بەپێی نیگەرانییەکان، پێویستییەکانی وڵات و دەستنیشانکردنی ئامانج و دوورەدیمەنیی ساڵی نوێ دیاریی دەکرێ، کە دەبێت دامودەزگا حکومییەکان لە چوارچێوەیەدا هەوڵ بدەن.  سەیدعەلی خامنەیی لە ساڵی ١٩٩٠ ەوە دروشمی ساڵ دیاریی دەکات و تەنیا چەند ساڵێکی کەم نەبێت، دروشمی هەموو ساڵەکانی دیکە گرنگیدان بە پرسە ئابوورییەکان بووە.  دروشمی رێبەری ئێران بۆ ساڵی رابردوو "گەشەی خێرای بەرهەمهێنان" بوو، بۆ ئەمساڵیش "بەرهەمهێنان، پشتیوانییەکان و لابردنی کۆسپەکان" دیاریی کراوە.   هەندێ لە شارەزایانی ئابووری دروشمی ساڵی رێبەری ئێران وەک کێشەیەک بۆ حکومەت دەزانن، چونکە حکومەت ناچار دەبێت بەشێکی زۆری توانای خۆی وەدیهاتنی دروشمی رێبەر تەرخان دەکات و کەمتر دەیپەڕژێتەسەر پلان و بەرنامە ئابوورییەکانی خۆی.  ئەفشین کۆلاهی، ئەندامی ژووری بازرگانی تاران، دەڵێت: "زۆربەی کێشە ئابوورییەکانی ئێمە پەیوەندییان بە گەمارۆ و کێشە بانکییەکانەوە هەیە، ئەگەر پەیوەندیی نێودەوڵەتییەکانمان باشتر نەکەین، ئابووریی ئێران زیانێکی گەورەی بەردەکەوێت".