ماڵپەری ' زە درایڤ ' ئاشکرایکرد، مووشەکەکانی ژێر زەوی توانای جووڵاندنی بەردەوامیان هەیە و دەکرێ لە رێگەی تونێلی تایبەتەوە ئاراستەی ئامانجەکان بکرێن.  ماڵپەرەکە روونیکردووەتەوە، کۆگا ستوونییەکانی مووشەکەکان بەشێوەیەکن توانای تەقاندنی خێرای مووشەکەکانیان بەدوای یەکدا هەیە لە ژێر زەوییەوە.  ماڵپەرەکە ئاشکرایکردووە، ئەو بنکە مووشەکییەی ژێر زەوی، هاوتای ئەو پڕۆگرامەیە کە تاران ماوەیەک لەمەوپێش بەناوی ' کێڵگەی مووشەکەکان ' ەوە ئاشکرایکرد، ئەمەش بەشێکە لە پڕۆگرامێکی ئێران بۆ پاراستنی بنکەی تەقاندنی مووشەکەکانی لە هێرشی دەرەکی.  سەرچاوە سەربازییەکان گوتویانە، لە گرتە ڤیدیۆییە بڵاوکراوەکەدا، مووشەکانی جۆری ' عیماد ' لە بنکەکەدا دەبینرێن کە مووشەکی بالیستی کورتمەودان.  مووشەکی عیماد نزیکەی ١٦٠٠ کیلۆمەتر دەڕوات و توانای هەڵگرتنی کڵاوەی ئەتۆمی هەیە.  گۆڤاری ' نیوزویک ' ی ئەمریکی رایگەیاندووە، ئەمە نوێترین سیستمی مووشەکیی ئێرانە.  حوسێن سەلامی، فەرماندەی هێزەکانی سوپای پاسدارانی ئێران، باسی لە سیستمە مووشەکییەکە کرد و بەهۆیەوە هۆشداریدایە دوژمنەکانی ئێران.  پێشتر وەزارەتی دەرەوەی ئەمریکا، لە راپۆرتێکدا رایگەیاندبوو ئێران خاوەنی مووشەکی بالیستی مەترسیدارە، کە هەڕەشە لەسەر دراوسێکانی ئێران دروستدەکەن.  راپۆرتە ئەمریکییەکە ئاشکرایکردبوو، ئەو مووشەکانە تەنیا بەدەست ئێران خۆیەوە نین، بەڵکو دەگەنە دەستی حووسییەکانی یەمەن و حیزبوڵڵای لوبنانن، ئەوەش پێشێلکاری بڕیارەکانی ئەنجوومەنی ئاسایشی نێودەوڵەتییە.  راپۆرتەکەی وەزارەتی دەرەوەی ئەمریکا، لەسەرەتای ئەمساڵدا بڵاوکرایەوە، وردەکاری سیستمی مووشەکیی ئێرانی ئاشکراکردووە، ئەوەشی راگەیاندووە کە ئەو مووشەکانە، هەڕەشەن بۆ سەر ئاسایشی ناوچەکە، بەهۆیانەوە ئێران هەڕەشەی لە هێزەکانی ئەمریکا لە عێراقدا کردووە، هەروەها هێرشیکردووەتە سەر ئامانجەکان لە عێراق و سووریا لە ٢٠١٨ و مووشەکەکانی کرووز لە دژی دامەزراوەکانی نەوتی سعودیە لە ٢٠١٩.  وەزارەتی دەرەوەی ئەمریکا دەڵێ، ئێران گەورەترین و فرەترین هێزی مووشەکی لە رۆژهەڵاتی ناوەڕاستدا هەیە و زیاتر لە ١٠ جۆری مووشەکی بالیستی لەخۆ دەگرێت و بەردەوام گەشە بە مووشەکەکانی دەدات.