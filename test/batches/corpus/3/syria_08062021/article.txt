ئەمڕۆ سێشەممە ٠٨ - ٠٦ - ٢٠٢١، شێروان دووبەردانی، پەرلەمانتاری پارێزگای نەینەوا لە پەرلەمانی عێراق بە تۆڕی میدیایی رووداوی راگەیاند: "ئەو کاروانە لە ٩٧ خێزان پێکهاتووە، وەزارەتی کۆچ و کۆچبەرانی عێراقیش دەڵێ زۆرینەیان خەڵکی بە تەمەنن".  پلانی یەکەمی حکومەتی عێراق هێنانەوەی ٢٠٠ خێزانی عێراقییە لە کەمپی هۆلەوە بۆ کەمپی جەدعە یەک. شێروان دووبەردانی گوتیشی: "حکومەتی عێراق جاری پێشوو ٩٤ خێزانیانی گەڕاندەوە، ئەم جارەشیان ٩٧ خێزانی دیکەیان دەگەڕێنێتەوە، پرۆسەکە لە داهاتووشدا بەردەوام دەبێت؛ تەنانەت کەمپی جەدعە یەک ئێستا ٥٠٠ خێوەتی تێدا ئامادەکراوە بۆ ئەو خێزانانەی کە لە هۆلەوە گەڕێندراونەتەوە؛ لەگەڵ ئەوانەشی کە بڕیارە بیانگەڕێننەوە".  پێشتر ئەنەس عەزاوی، ئەندامی کۆمیسیۆنی باڵای مافەکانی مرۆڤ لە عێراق لە ٣٠ی ئایاری ٢٠٢١ دا، بە تۆڕی میدیایی رووداوی راگەیاندبوو "وەزارەتی کۆچ و کۆچبەران پێی راگەیاندین کە پلانی هەیە بۆ راهێنانەوەی خێزانە عێراقییە گەڕاوەکانی کەمپی هۆل بۆ ماوەی سێ مانگ بۆ ئەوەی دواتر بگەڕێندرێنەوە ناوچەکانی خۆیان لە پارێزگا رزگارکراوەکان لە دەستی داعش؛ کە بریتین لە نەینەوا، سەلاحەدین، دیالە و ئەنبار، بەڵام گەڕاندنەوەی ئەو خێزانانە بۆ ناوچەکانیان ئاسان نییە و رەنگە چەندین ساڵ بخایەنێت، چونکە لە لایەک حکومەتە خۆجێکان بە ئاسانی رازی نابن ئەو بەرپرسیارێتییە لە ئەستۆ بگرن، لە لایەکی دیکەشەوە تێکەڵکردنەوەی ئەو خێزانانە لەگەڵ دانیشتووانی ناوچەکانیان کارێکی قورسە".  ئەندامی کۆمیسیۆنی مافەکانی مرۆڤ لە عێراق ئاماژەشی کرد: "لە نێوان ٢٠ هەزار تاوەکو ٣٠ هەزار ئاوارەی عێراقی لە کەمپی هۆل نیشتەجێن".  ئەمە لە کاتێکدایە رفعەت سمۆ، یاریدەدەری پارێزگاری نەینەوا، لە ٢٦ی ئایاری ٢٠٢١، بە تۆڕی میدیایی رووداوی راگەیاندبوو "حکومەتی فیدراڵیی عێراق ٩٤ خێزانی عێراقی کەسوکاری ئەندامانی داعشی لە کەمپی هۆلەوە گواستەوە کەمپی جەدعە لە نەینەوا بەبێ رەزامەندی حکومەتی خۆجێی نەینەوا".  پێشتر شێخمووس ئەحمەد، بەرپرسی کاروباری ئاوارە و پەنابەران لە بەڕێوەبەرایەتیی خۆسەر لە رۆژئاوای کوردستان بە تۆڕی میدیایی رووداوی راگەیاندبوو "بەرپرسانی بەڕێوەبەرایەتیی خۆسەر لەگەڵ بەرپرسانی عێراق رێککەوتوون ٥٠٠ خێزانی عێراقی دانیشتووی کەمپی هۆل بۆ عێراق بگەڕێندرێنەوە، بڕیاریشە هەر جارەو ١٠٠ خێزان لەو ٥٠٠ خێزانە بگەڕێندرێنەوە، ئێستاش لە کەمپی هۆل و کەمپی رۆژ بە گشتی ٣١ هەزار کەسی عێراقی هەن، کە لە نزیکەی ٨٠٠٠ خێزان پێکهاتوون".  کەمپی جەدعە یەکێکە لەو کەمپانەی کە تایبەتن بە نیشتەجێبوونی کەسوکاری چەکدارانی داعش لە عێراق، کەمپەکە لە سنووری شارۆچکەی گەیارەیە لە پارێزگای نەینەوا دروستکراوە.