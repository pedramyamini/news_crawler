بەپێی راپۆرتێکی رۆژنامەی واشنتن ئێگزامنێر، ئیسرائیل زانیاری لەسەر پشتگیری قەتەر بۆ سوپای پاسدارانی بە واشنتن داوە. گوتەبێژێکی وەزارەتی دەرەوەی ئەمریکاش بە مەرجی ئاشکرانەکردنی ناوەکەی، گوتویەتی: "واشنتن ئێستا تاوتوێی ئەو بابەتە دەکات".  حکومەتی دۆناڵد ترەمپ، سەرۆککۆماری پێشووی ئەمریکا، بەهاری ساڵی ٢٠١٩ سوپای پاسدارانی خستە لیستی رێکخراوە تیرۆریستییەکانەوە و حکومەتی نوێی ئەمریکاش ئەو بڕیارەی نەگۆڕیوە.  بەپێی ئەو راپۆرتە، رۆڤن رێڤلین، سەرۆکی پێشووی ئیسرائیل، کۆتایی مانگی حوزەیرانی ٢٠٢١ لەکاتی کۆبوونەوە لەگەڵ جۆ بایدن، سەرۆکی ئەمریکا، "بەڵگەکانی" ئەو هاوکارییەی خستووەتەڕوو.  دیپلۆماتە ئیسرائیلییەکان بە ماڵپەڕی تایمزی ئیسرائیلیان گوتووە، زانیارییەکان ئەو بەرپرسە ئەمریکیانەی نیگەران کردووە کە بەشداریان لە کۆبوونەوەکەدا کردووە.  بەرپرسانی ئیسرائیلی هیچ لێدوانێکیان نەداوە و وەزارەتی دەرەوەی ئیسرائیلیش هەواڵەکەی پشتڕاست یان رەتنەکردووەتەوە. واشنتن ئیگزامینەر دەڵێت: رەتنەکردنەوەی زانیارییەکان نیشانەی جدیبوونی بابەتەکەیە.   ئەم راپۆرتە لە کاتێکدا بڵاوبووەتەوە، کە ئەنتۆنی بلیکن، وەزیری دەرەوەی ئەمریکا، هەفتەی رابردوو لەگەڵ وەزیری دەرەوەی قەتەر کۆبووەوە.  گوتەبێژێکی وەزارەتی دەرەوەی ئەمریکا بە ماڵپەڕی واشنتن ئێکزامنێری گوتووە: "قەتەر و ئەمریکا لەبواری ستراتیژی، ئەمنی و بەرەنگاربوونەوەی تیرۆریزم پەیوەندیی بەهێزیان هەیە. قەتەر یەکێک لە وڵاتە هاوپەیمانە نزیکە سەربازییەکانی ئەمریکایە لە ناوچەکە".  بەپێی ئەو راپۆرتە، لە کاتێکدا کە ١٠ هەزار سەربازی ئەمریکی لە بنکەی "عەدیدە"ی قەتەردا جێگیرن، تۆمەتی پاڵپشتی دارایی قەتەر بۆ سوپای پاسداران، رەنگە کێشە بۆ پەیوەندییەکانی دەوحە و واشنتن دروست بکات.  هاوکات لەگەڵ ئەم رووداوانە، شێخ محەممەد بن عەبدولڕەحمان ئال سانی، وەزیری دەرەوەی قەتەر سەردانی تارانی کردووە و رۆژی یەکشەممە لەگەڵ ئیبراهیم رەئیسی، سەرۆککۆماری هەڵبژێراوی ئێران کۆبووەتەوە.  وەزیری دەرەوەی قەتەر لە کۆبوونەوەکەدا جەختی کردووەتەوە، قەتەر بە هاوکاریکردنی کۆماری ئیسلامیی ئێران، هەوڵی دابینکردنی ئاسایشی ناوچەکە و بەهێزکردنی پەیوەندیی دوولایەنە دەدات.