ئەسەد لەم هەڵبژاردنە دوو رکابەری هەیە، بەڵام ئەگەری دەرچوونیان زۆر لاوازە، بۆیە چاوەڕێ دەکرێت هاوشێوەی ساڵی ٢٠١٤ کە بەشار ئەسەد ٨٠ % ـی دەنگەکانی بەدەستهێنا ئەمجارەشیان بە جیاوازییەکی زۆر هەڵبژاردنەکە بباتەوە.      هەڵبژاردنی سەرۆکایەتیی سووریا بەبێ ناوچەکانی ژێر دەسەڵاتی ئۆپۆزیسیۆنە چەکدارەکانی سووریا و بەڕێوەبەرایەتیی خۆسەر بۆ هەرسێ بەربژێر "بەشار ئەسەد، عەبدوڵڵا عەبدوڵڵا و مەحموود مەرعی" بەڕێوەدەچێت.     ئەسەد کە بۆ یەکەمجار لە ساڵی ٢٠٠٠ کاتێک بووە سەرۆکی سووریا و پیاوی یەکەمی سووریا لە رێگەی گشتپرسییەکەوە بوو کە تێیدا ٩٧ % ـی دەنگەکانی بەدەستهێنا، بەڵام تەنیا یەک بەربژێر هەبوو، ئەویش خۆی بوو.  خێزانی ئەسەد بەدیاریکراوی خۆی و باوکی پێکەوە نیو سەدەیە خاوەن دەسەڵاتی یەکەمن لە سووریا، حافز ئەسەد لە ساڵی ١٩٧٠ کودەتای بەسەر نوورەددین ئەلتاسیدا کرد کە ئەو کات وەزیری بەرگریی سووریا بوو، دواتر لە ساڵی ١٩٧١ وەکو تاکە بەربژێری هەڵبژاردنی سەرۆکی سووریا بەشداری کرد و لە ١٢ ـی ئاداری ئەو ساڵەدا بە سەرۆکی سووریا هەڵبژێردرا کە ئەو کات یەکەم عەلەوی بوو ببێتە سەرۆکی سووریا، لەکاتێکدا شیعەکان ١٠ % ی دانیشتووانی سووریا بوون.  لە ساڵی ١٩٨٢ یەکێک لە خوێناویترین خۆپێشاندانەکانی سووریا بەڕێوەچوو دژی دەسەڵاتی حافز ئەسەد، ئەویش خۆپێشاندانی  ئیخوانەکان بوو کە تێیدا حکومەتی ئەو کات ناچار بوو هێز بەکاربهێنێت و زیاتر لە ١٠ هەزار کەس کوژران.   دواتر لە ساڵی ٢٠٠٠ حافز ئەسەد لە تەمەنی ٦٩ ساڵیدا کۆچی دواییکرد و بەشار ئەسەدی کوڕی جێگەی گرتەوە. بەشار ئەسەد لە گشتپرسییەکدا ٩٧ % ی دەنگەکانی بەدەستهێنا.  بەشار ئەسەد دوای زیاتر لە ١٠ ساڵ لە هاتنە سەر دەسەڵات رووبەڕووی خۆپێشاندان و ناڕەزایەتییەکی گەورە بووەوە کە درێژەپێدەری بەهار عەرەبی بوو. شەڕ زۆربەی ناوچەکانی سووریای گرتەوە، گرووپە جیاوازەکان چەکیان هەڵگرت، داعش و گرووپەکانی دیکە دەستیان بەسەر چەندین ناوچەی سووریادا گرت، هەروەها کوردانی رۆژئاڤا ئیدارەیەکی سەربەخۆیان دامەزراند.  بەپێی ئاماری نەتەوە یەکگرتووەکان لەماوەی ئەو ١٠ ساڵەی شەڕ لە سووریا، ٦.٧ ملیۆن کەس ئاوارە بوون، ٦.٦ ملیۆن کەس ئاوارە بوون، هەروەها ٣٨٨ هەزار کەس کوژراون.  دەسەڵاتەکانی سەرۆکی سووریا چین؟  - سەرۆکوەزیران و جێگرەکەی دەستنیشان دەکات و لایاندەدات  - سیاسەتی گشتیی وڵات دادەنێت  - ئەندامانی دادگەی باڵای دەستوور دادەنێت  - دەسەڵاتی هەڵوەشاندنەوەی دەستووری هەیە  - دەتوانێت پرۆژەیاساکان بگەڕێنێتەوە پەرلەمان  - دەتوانێت داوای هەموارکردنی دەستوور بکات  - بڕیاری شەڕ و ئاشتی دەدات  - باری لەناکاو رادەگەیێنێت و هەڵیدەوەشێنێتەوە  - پەیماننامەی نێودەوڵەتی واژۆ دەکات  - دەتوانێت سەرۆک و جێگری سەرۆکوەزیران بداتە دادگە  - لێپرسینەوەی لەگەڵ ناکرێ، مەگەر خیانەتێکی گەورە بکات  - ماوەی سەرۆکایەتیی حەوت ساڵە  - بەپێی هەمواری دەستوور لە ساڵی ٢٠١٢ سەرۆککۆمار تەنیا دووجار دەتوانێت ئەو پۆستە وەربگرێت