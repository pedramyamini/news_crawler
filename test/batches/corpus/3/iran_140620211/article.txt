سەعید خەتیب زادە، گوتەبێژی وەزارەتی دەرەوەی ئێران لە کۆنگرەیەکی رۆژنامەڤانیدا لەبارەی هێرشەکانی تورکیا، رایگەیاند، ئەوان لەگەڵ "یەکپارچەیی خاکی عێراقدان و لە نیگەرانییەکانی تورکیاش تێدەگەن".  لە کۆنگرە رۆژنامەڤانییەکەدا کە رۆژی دووشەممە ١٤ی حوزەیران ئەنجامدرا، خەتیب زادە ئاماژەی بەوەش کرد "هەڵوێستی هەمیشەیی ئێمە رێزگرتنە لە سەروەری و پاراستنی یەکپارچەیی خاکی وڵاتان. عێراقیش بۆچوونی خۆی لەوبارەیەوە خستووەتەڕوو، ئێمەش پێمانوایە عێراق توانای چارەسەرکردنی هەڕەشەکانی هەیە".  گوتەبێژی وەزارەتی دەرەوەی ئێران گوتیشی "دەبێت هاوئاهەنگیی زیاتر لەوبارەیەوە بکرێت و نیگەرانییەکانی تورکیاش لەلایەن حکومەتی عێراقەوە لەبەرچاوبگیرێن و لە هەوڵێکی هاوبەشدا ئەو بابەتە چارەسەر بکرێت".  ئەو لێدوانەی وەزارەتی دەرەوەی ئێران لەکاتێکدایە، رۆژی ٢٣ - ٠٤ - ٢٠٢١ سوپای تورکیا بە بیانووی رووبەڕووبوونەوەی پەکەکە، ئۆپەراسیۆنێکی سەربازیی بەناوی "چڕنووکی هەورەبرووسک" بۆسەر بەرزاییەکانی سنووری پارێزگای دهۆک دەستپێکرد و تاوەکو ئێستاش ئۆپەراسیۆنەکە بەردەوامە و ئەوەش زیانی گەورەی بە ماڵ و حاڵی خەڵک گەیاندووە.