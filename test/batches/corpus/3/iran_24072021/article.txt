باشێلێت هۆشداری دەدات کە بە گوتەی خۆی دۆخێکی "کارەساتبار" لە ماوەی چەند ساڵی رابردوودا دروستبووە و گوتیشی "تەقەکردن لە خەڵک و دەستگیرکردنیان تەنیا تووڕەیی و بێهیوایی زیاددەکات. "  لە راگەیێندراوێکدا کە رۆژی هەینی بڵاوکراوەتەوە، باشێلێت دەڵێت، "من زۆر نیگەرانم لە بەرامبەر ئەو کوشتن و بریندارکردنەی لە هەفتەی رابردووەوە روویانداوە، بەهەمان شێوەش لە بەرامبەر هەڵمەتی بەرفراوانی دەستگیرکردن. "  کۆمیسیاری باڵای مافەکانی مرۆڤی سەر بە نەتەوە یەکگرتووەکان باس لەوە دەکات، "کاریگەریی قەیرانی وێرانکەری ئاو لەسەر ژیان، تەندروستی و خۆشگوزەرانی خەڵکی خوزستان، پێویستە چەقی سەرنجی حکومەت بێت، " داواش دەکات کە سەرنجی حکومەت لەسەر دامرکاندنەوەی خۆپێشاندانەکان نەبێت کە بە گوتەی خۆی، "بەهۆی بێهیوایی و پشتگوێخستنی چەندین ساڵەوە" دروستبوون.  پارێزگای خوزستان شوێنی سەرەکیی بەرهەمهێنانی نەوتی ئێران و یەکێک لە دەوڵەمەندترین ناوچەکانیەتی. بەڵام ئەو پارێزگایە کە دەکەوێتە باشووری رۆژئاوای وڵاتەکە، شوێنی ژیانی بەشێکی زۆری دانیشتووانی عەرەبی ئێرانە و خەڵکەکەی بەردەوام گلەیی ئەوە دەکەن کە لەلایەن حکومەتەوە پەراوێزخراون.   باشێلێت دەڵێت، خوزستان لە رابردوودا یەکێک لە سەرچاوە سەرەکی و هەرە متمانەپێکراوەکانی ئاوی ئێران بووە، بەڵام بەهۆی "کارگێڕیی خراپ" و وشکەساڵی، پارێزگاکە تووشی کەمئاوی بووە.   خۆپێشاندانەکانی خوزستان لە ١٥ی تەممووز لە سەرانسەری شار و شارۆچکەکانی دەستیان پێکرد، باشێلێت دەڵێت، هێزە ئەمنییەکانی ئێران "هێزی لە رادەبەدەریان بەرامبەر خۆپێشاندەرانی بێ چەکی ئاشتیانە بەکارهێناوە. "  بە گوێرەی نووسینگەی کۆمیسیاری باڵای نەتەوە یەکگرتووەکان بۆ مافەکانی مرۆڤ، چوار کەس لە خۆپێشاندانەکاندا کوژراون و ژماریەکی دیکەش برینداربوون. ئەمەش لە کاتێکدایە کە ئەمنستی ئینتێرناشناڵ رۆژی هەینی رایگەیاند کە هەشت کەس کوژراون و ئینتێرنێتی ئەو پارێزگایە کوژاوەتەوە.   میدیای فەرمیی ئێرانی باسی لەوە کردووە کە پۆلیسێکیش کوژراوە.   باشێلێت، گوتیشی، "کاتێک گوێت لەو هەواڵانە دەبێت کە لە ترسی دەستگیرکردن، خۆپێشاندەرەکان خۆیان لە رۆیشتن بۆ نەخۆشخانەکان بەدووردەگرن، ئەوە ئاماژەیەکە بۆ ئەوەی کە دۆخەکە تا چ رادەیەک خراپە. "  کۆمیسیاری باڵای نەتەوە یەکگرتووەکان بۆ مافی مرۆڤ، دەڵێت "حکومەتی ئێران پێویستی بەوەیە رێچکەی خۆی بگۆڕێت، لە رێگەی دەرکردنی رێنوێنیی روون بۆ هێزە ئەمنییەکان بگرە تا دەگاتە پابەندبوون بە ستانداردە جیهانییەکان بۆ بەکارهێنانی هێز. هەروەها پێویستە هەنگاوی خێرا بگرێتەبەر بۆ ئەوەی لە سەرەتادا کاریگەریی قەیرانەکە کەمبکاتەوە و ئەو سیاسەتانەش جێبەجێبکات کە مافی هەبوونی ئاو لە خوزستان بەشێوەیەکی درێژخایەن مسۆگەربکەن. "