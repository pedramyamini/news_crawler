ئەیوان بێبەش لە خزمەتگوزارییەکانە. شارێک لە پاریزگای ئیلام کە زیاتر رەنگ و بۆنی گوندێکی هەیە.   ئومیدعەلی سەبزی، قایمقامی ئەیوان رایگەیاند، "ئەمە سووچی ئەنجوومەنی شارەوانییە، چونکە هیچ پرۆژەیەکی بۆ پەرەپێدانی شار نەبووە و لە شارەوانییش کەڵکی خراپ لەو بەرپرسیارێتییە وەرگیراوە. " ئەو هەڕەشەی کردووە ئەگەر ئەم دۆخە بەردەوام بێت، ئەنجوومەنی شار هەڵدەوەشێنێتەوە.  بەڵام یونس ئیسماعیلی، ئەندامی ئەنجوومەنی شاری ئەیوان دەڵێت، ئەوان بودجەی پێویستیان نەبووە تاوەکوو خزمەتگوزاری پێشکەش بە خەڵک بکەن.  ئەنجوومەنی شارەکان وەک پەرلەمانێکی خۆجێیی دەناسرێن، دەبێت پلانیان بۆ ئاوەدانیی شار هەبێت و چاودێریی بەسەر شارەوانیشەوە بکەن، کەچی لە زۆربەی شارەکان ناکۆکی لەنێوان ئەندامانی ئەنجوومەندا دروست بووە، ئەوەش کاریگەریی لەسەر شارەوانی و پرۆژەکانی شار هەبووە. لە زۆر باریشدا لەگەڵ بەرپرسانی شارەوانی دەستیان لە گەندەڵیدا هەبووە.   ئەمساڵ کەم پارێزگا لە ئێران و رۆژهەڵاتی کوردستاندا هەبوون کە هەواڵی گەندەڵیی بەرپرسانی شارەوانی و ئەندامانی ئەنجوومەنی شارەکانیان تێدا بڵاونەبووبێتەوە.  سەردار دوغی، ئەندامی پێشووی ئەنجوومەنی شاری سەقز دەڵێت، "ئەمساڵ و پاریش ١٧ کەس لە بەرپرسان و فەرمانبەرانی شارەوانی و ئەندامانی ئەنجوومەنی شار و گوندەکانی پارێزگای سنە بە تۆمەتی گەندەڵی گیراون. ئەنجوومەنی شاری سەقزیش بەهەمان تۆمەت کارەکانی هەڵپەسێردراوە. "  لە مەهاباد ٢١ کەس لە ئەندامانی ئەنجوومەنی شار و فەرمانبەرانی شارەوانی و فەرمانگەی بیناسازی بە تۆمەتی گەندەڵی گیراون.   پار نزیکەی ١١ ئەندامی ئەنجومەنی شار و بەرپرسانی شارەوانیی پارێزگای لوڕستانیش هەر بەهۆی گەندەڵییەوە دەستبەسەرکران. هەر هەمان ساڵ ٢١ کەس لە فەرمانبەران و بەرپرسانی شارەوانی لە پارێزگای کرماشان بە تۆمەتی گەندەڵی گیران.  هەڵبژاردن بۆ خولی داهاتووی ئەنجوومەنی شار و گوندەکان کۆتایی بەهاری ساڵی داهاتوو بەڕێوەدەچێت. گەرچی ئەو ئەنجوومەنانە بەهۆی گەندەڵی، ناکۆکییەکان و ناکارامەبوونیانەوە لەنێو خەڵکدا متمانەیەکی ئەوتۆیان نەماوە.