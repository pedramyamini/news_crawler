بە گوتەی محەممەد فەرهاد، جێگری کۆمپانیای ئاو و ئاوەڕۆی پارێزگای سنە بۆ کاروباری پەرەپێدان، ١٥ % ی دانیشتووانی گوندەکانی ئەم پارێزگایە کە زیاتر لە ٧٠ هەزار کەس دەکات، بە تانکەر ئاوی خواردنەوەیان بۆ دابیندەکرێت.  بەپێی راپۆرتی بەڕێوەبەرایەتیی کەشناسیی پارێزگای سنە، ئەمساڵ تاوەکو ئێستا ٢٩١ میللیمەتر باران لەم پارێزگایەدا باریوە، کە لە چاو ساڵی پار ٤٤ % کەمتر بووە.  کەمیی بارینەکانی ئەمساڵ جگە لە دابینکردنی ئاوی خواردنەوە، لە بواری کشتوکاڵ و ئاژەڵداریشدا کێشەی زۆری دروستکردووە و زەرەر و زیانی زۆری بە خەڵک گەیاندووە.  کەمیی بارانبارین بووەتە هۆی وشکبوونی چەندین کانی و رووبار کە پێشتر بۆ کشتوکاڵ، ئاژەڵداری و تەنانەت خواردنەوە پشتیان پێدەبەسترا.     بە گوتەی بەرپرسانی پارێزگای سنە، کەمیی بارینەکان لە ٥٠ ساڵی رابردوودا کەموێنە بووە و ئەمەش، بەپێی راپۆرتی رێکخراوی کشتوکاڵی سنە، بڕی ٥ هەزار و ٤١٠ ملیار تمەن (نزیک بە ٢٢٦ ملیۆن دۆلار) زیانی بە کشتوکاڵی ئەم پارێزگایە گەیاندووە.  ئەم کێشەیە تەنیا لە پارێزگای سنە نییە. لە پارێزگای ورمێی دەوڵەمەند بە سەرچاوەکانی ئاویش هەیە، بەپێی راپۆرتی بەڕێوەبەرایەتیی ئاوە ناوچەییەکانی ئەم پارێزگایە، بارینەکان ٢٤ % کەمتر بووەتەوە.  مەسعود تالبیان، سەرپەرشتی ئاوە ناوچەییەکانی پارێزگای ورمێ دەڵێت: ئەمساڵ ٢٧٨ میللمەتر باران باریوە، کەچی ساڵی رابردوو ٣٦٧ میللیمەتر باریبوو.