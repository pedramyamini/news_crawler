لە هەرێمی عەفرینی رۆژئاوای کوردستان، لەوکاتەوەی کە لەلایەن چەکدارانی سەر بە تورکیا و ئۆپۆزیسیۆنی سووریاوە کۆنترۆڵکراوە، چارەنووسی سەتان کەس بە نادیاری ماوەتەوە کە دەستگیرکرابوون و رفێندرابوون.  بەگوێرەی راپۆرتێکی رێکخراوی مافی مرۆڤ لە عەفرین، لە سەرەتای کۆنترۆڵکردنی عەفرینەوە، ٨ هەزار و ١١٩ هاونیشتمانیی دەستگیرکراون کە هەزاریان ژنن.   بەگوێرەی راپۆرتەکە، لەو کەسانەی کە دەستگیرکراون تاوەکو ئێستا ٣٥ % یان بیسەروشوێنن و ٩٠ کەسیش لە زیندانەکاندا لە ژێر ئەشکەنجەدا گیانیان لەدەستداوە.   ئیبراهیم شێخۆ، گوتەبێژی رێکخراوی مافی مرۆڤ لە عەفرین کە خۆیشی ئاوارەیە و لە کەمپی شەهبایە بە تۆڕی میدیایی رووداوی گوت، "هەزارن کەس لە ژن، پیاو، منداڵ، پیر و گەنج بەتۆمەتی جیاواز دەستبەسەرکراون، بۆ ئەوەی سوکایەتیی بە خەڵکی ئێمە بکەن و پارەیان لێ وەربگرن ئەو کارەیان کردووە، ئەوان لە زیندانەکانی سەر بە تورکیان لە عەفرین و ناوچە داگیرکراوەکان و هیچ کەسێک چارەنوسیان نازانێت، تەنانەت پارێزەرەکانیشیان ناتوانن سەردانیان بکەن. "   بەگوێرەی راپۆرتی رێکخراوەکانی مافی مرۆڤ، حکومەتی تورکیا ژمارەیەک لە دەستگیرکراوانی کورد لە هەرێمی عەفرین، سەرێکانی و گرێسپی لە سووریاوە گواستووەتەوە بۆ تورکیا.