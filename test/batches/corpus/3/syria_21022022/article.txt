بۆگدانۆڤ لە ناوەندی لێکۆڵینەوەی ناسراو بە "یانەی گفتوگۆی ڤاڵدای" جەختیکردەوە کە رووسیا بەردەوامە لە هەوڵەکانی لە چوارچێوەی پڕۆسەی ئاشتەوایی سووریا و گەڕانەوەی ملیۆنان خەڵک کە بەهۆی شەڕی ١١ ساڵەی وڵاتەکە ئاوارە و دەربەدەربوون.  میخایل بۆگدانۆڤ، نوێنەری سەرۆکی رووسیا بۆ کاروباری رۆژهەڵاتی نێوەڕاست دەڵێت، یەکێکی دیکە لە کارە لەپێشینەکانی رووسیا لە سووریا هەوڵەکانییەتی بۆ پڕۆسەی ئاشتەوایی لە سووریا. ئەمەش واتای ئەوەیە کە دەبێت ئاساییکردنەوەی دۆخەکە فەراهەمبکرێت، ئەوەش سەرەتا لە رێگەی کۆمەڵایەتی و ئابووری.   هەروەها بۆگدانۆڤ دەشڵێت، "یەکێک لە ئامانجە هەرە سەرەکییەکانمان دروستکردنی ژینگەیەکی لەبارە بۆ گەڕاندنەوەی ملیۆنان ئاوارەی سووری. بۆ ئەوەی قۆناخی دوای جەنگ دەستپێبکەین، سەرەتا دەبێت هاوئاهەنگی لەگەڵ جیهانی عەرەبی بکەین و سووریاش بەشێکە لێی. پڕۆژەبڕیاری ٢٥٨٥ ـی نەتەوە یەکگرتووەکان رێگەمان پێدەدات یارمەتیی مرۆیی بگەیێنینە خەڵکی سووریا، لەوانەش ئەنجامدانی پڕۆژەی بوونیاتنانەوە. نموونەیەک لە پەیوەندیی گەشبینانەی نێوان حکومەتی دیمەشق و وڵاتانی دیکەی ناوچەکە، دابینکردنی کارەبایە لە میسرەوە بۆ سووریا. هیوادارین ئەم شێوە لە گەشبینییە ببێتە هۆی گەڕانەوەی سووریا بۆ نێو کۆمەڵەی وڵاتانی عەرەبی. "  بۆگدانۆڤ رۆڵی رووسیای لە بەرەوپێشبردنی هەردوو پڕۆسەی گفتوگۆکانی جنێڤ و ئەستانە بە ئەرێنی ناوبرد، رەخنەی لە ئەمریکاش گرت کە هاوکار نییە لە بەرەپێشچوونی پڕۆسەکان، تەنانەت وەزیری دەرەوەی رووسیا، ئەمریکای بە رێگر لەبەردەم گەڕانەوەی ئاوارەکان بۆ سەر زێدی خۆیان ناوبرد.  نوێنەری سەرۆکی رووسیا بۆ کاروباری رۆژهەڵاتی نێوەڕاست دەڵێت، "ئێمە رۆڵێکی کاریگەر لە کۆبوونەوەکانی جنێڤ دەگێڕین، لە گفتوگۆی بەردەوامداین. بەردەوام لەگەڵ نێردەی تایبەتی نەتەوەیەکگرتووەکان بۆ سووریا لە گفتوگۆداین، کۆبوونەوەکانی ئەستانە یەکێکە لە چالاکترین میکانیزمەکان کە پشتگیریی گفتوگۆی ئاشتیی سووریا دەکات کە سووریا و لایەنەکانی دیکە تێیدا بەشدارن. تاوەکو ئێستا ١٧ کۆبوونەوەی ئەستانە لەبارەی ئاگربەستی سووریا بەڕێوەچوون، دڵنیایی لە وەزیرانی دەرەوە وەردەگرین کە کۆبوونەوەکە بە ئاڕاستەیەکی باشدا دەڕوات".   میخایل بۆگدانۆڤ لە ٢٠١٤ و لەدوای ئەوەی شەڕی نێوخۆیی سووریا قوڵبووەوە، بووە نوێنەری سەرۆکی رووسیا بۆ کاروباری رۆژهەڵاتی نێوەڕاست، دوای ساڵێک لە دەستبەکاربوونی، رووسیا پاڵپشتیی سەربازی بۆ راستکردنەوەی حکومەتی سووریا راگەیاند، سووریا لەسەر لێواری کەوتن بوو.   دوای گەڕاندنەوەی بەشی زۆری خاكەکەی لەژێر دەستی گرووپە چەکدارەکان، ئێستا بۆگدانۆڤ سوورە لەسەر ئەوەی کە تەواوی خاکی سووریا بگەڕێندرێتەوە ژێر دەسەڵاتی حکومەتی ناوەندی و تەواوی هێزە بیانییەکانیش لە وڵاتەکە بڕۆنە دەرەوە.