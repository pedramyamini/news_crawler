دەستەى دەستپاکى، وەزارەتى پەروەردە و لیژنەى پەیوەندار لە پەرلەمانی عێراق لیژنەیان بۆ ئەو مەبەستە پێکهێنا؛ سەرەڕای دەستگیرکردنی دوو تۆمەتبار، وەزارەتى پەروەردەی عێراق بۆ رووداو گوتى: "ئەگەر هەیە پرسیارى دیکەش دزەیان پێکرابێت".   بەگوتەى ئەندامانى لیژنەى پەروەردەى پەرلەمانی عێراق، پرسیارەکان کاژێر دووى بەرەبەیان لەگەڵ وەڵامەکانیان بڵاوکراونەتەوە و کاژێر چوار بڕیاردراوە تاقیکردنەوە رابگیرێت؛ دەستەى دەستپاکی دەڵێت: "گەیشتوونەتە ئەو ئەنجامەی پرسیارەکانى بیرکاری لە پەروەردەى دووى ناوچەی رەسافەوە دزەیان پێکراوە".    بەر لەدەستپێکردنى تاقیکردنەوەکان لە کاژێر حەوتى بەیانى ٢ ـى حوزەیران، لەبرى زەنگى چوونەژوورەوە بۆ تاقیکردنەوە، وەزارەتى پەروەردەى عێراق زەنگى ئاگادارکردنەوەى دزەپێکردنى پرسیارەکانى تاقیکردنەوەى بیرکارى پۆلی سێى ناوەندى و دواخستنى تاقیکردنەوەی لێدا، ئەوەش دوای ئەوەی ئاشکرابوو کە پرسیارەکان دزەیان پێکراوە.  ٢ ـى حوزەیرانى ٢٠٢٢، دەزگاى ئاسایشى نیشتیمانى عێراق لە راگەیێندراوێکدا دەستگیرکردنى دوو کەسی راگەیاند کە تۆمەتبارن بە دزەپێکردنى پرسیارەکانى تاقیکردنەوەى بیرکارى پۆلی سێى ناوەندى، کە بڕیار بوو ئەمڕۆ ئەنجامبدرێت.  بەگوێرەى راگەیێندراوەکە، ئەو دوو تۆمەتبارە لە بەغدا دەستگیرکراون و خانووەکانیان پشکێندراوە و لە دوای وەرگرتنى گوتە لێیان، دۆسێکانیان رەوانەى لایەنى یاسایی کراوە بەمەبەستى گرتنەبەرى رێوشوێنى یاسایی بەرامبەریان.   بەگوێرەى یاسای عێراق، سزاى دزەپێکردنى پرسیارى تاقیکردنەوە لەنێوان ساڵێک بۆ حەوت ساڵ زیندانیکردنە.  ئاژانسى دەنگوباسی فەرمیی عێراق - واع بڵاویکردەوە، دەستەى دەستپاکیى عێراق گەیشتووەتە ئەو ئەنجامەى کە پرسیارەکان لە بەڕێوەبەرایەتیى پەروەردەى دووى رەسافەى بەغداوە دزەیان پێکراوە.  پەرلەمان داواى وەزیرى پەروەردە دەکات   لیژنەى پەروەردەى پەرلەمانى عێراق بە سەرۆکایەتیی حاکم زاملی، جێگرى یەکەمى سەرۆکى پەرلەمان کۆبوونەوەیەکى"نائاسایی" ئەنجامدا بۆ تاوتوێکردنى پرسی دزەپێکردنى پرسیارەکان.  حام زاملی لە راگەیێندراوێکدا دووبارەبوونەوەى دزەپێکردنى ئەو پرسیارانەى بە "پێشهاتێکى مەترسیدار" لەقەڵەم دا و داوایکرد لیژنەیەکى لێکۆڵینەوەى هاوبەش لەنێوان لیژنەکانى پەروەردە، دەستپاکى و لیژنە پەیوەندارەکانى دیکەى پەرلەمان و وەزارەتى پەروەردە پێکبهێندرێت بۆ ئاشکراکردنى وردەکاریى دزەپێکردنى پرسیارەکانى پۆلی سێى ناوەندى و بڵاوکردنەوەیان لەڕێگەى تۆڕە کۆمەڵایەتییەکانەوە، ئەوەش بەمەبەستى سزادانى بکەرانى.  لیژنەى پەروەردەى پەرلەمانى عێراق بڕیاریدا یەکشەممەى داهاتوو، ٥ ـى حوزەیرانى ٢٠٢٢، عەلى دلێمى، وەزیرى پەروەردەى عێراق بانگهێشتى کۆبوونەوەیەکى لیژنەکەیان بکەن بەمەبەستى تاوتوێکردنى پرسی دزەپێکردنى پرسیارەکان.   سەباح حەبیب، ئەندامى لیژنەى پەروەردەى پەرلەمانى عێراق ئەمڕۆ پێنجشەممە ٢ - ٦ - ٢٠٢٢ بە تۆڕى میدیایی رووداوى راگەیاند: "لیژنەکەمان سەردانى لیژنەى هەمیشەیی تاقیکردنەوەکانى وەزارەتى پەروەردەى کردووە بۆ ئاراستەکردنى پرسیار لەبارەى دزەکردنى پرسیارەکان و یەکشەممەى داهاتووش وەزیرى پەروەردە بانگهێشتى لیژنەکەمان دەکەین".  ئاشکراکردنى دزەپێکردنى پرسیارەکان بەرەبەیانى ئەمڕۆ بوو، بەر لە دەستپێکردنى تاقیکردنەوەکە بە پێنج کاژێر.  سەباح حەبیب گوتیشی: "سەرەداو دەستکەوتووە لەبارەى ئەنجامدەرانى ئەو کارە کە لەڕێگەى دوو پەیجى تۆڕە کۆمەڵایەتییەکانەوە ئەنجامدراوە؛ بەگوێرەى زانیارییە سەرەتاییەکان، دزەپێکردنى پرسیارەکان لەنێو وەزارەتى پەروەردەوە نەبووە، بەڵکو لە دەرەوەى وەزارەتەکە بووە؛ لەگەڵ بڵاوکردنەوەى پرسیارەکان، وەڵامەکانیش بڵاوبوونەتەوە".  وەزارەتى پەروەردەى عێراق لە راگەیێندراوێکدا گوتی، گەیشتوونەتە سەرەداوى ئەو کەسانەى کە لە دزەپێکردنى ئەو پرسیارانەوە گلاون و گوتیشی: "ئەو پرسە هەروا بەئاسانى تێناپەڕێت".  ئاشکرابوونى دزەپێکردنى پرسیارەکان سەرەتا بە لیژنەى پەروەردەى پەرلەمانى عێراق گەیشتووە و دواتر لیژنەکەش وەزارەتى پەروەردەى ئاگادارکردووەتەوە. نەجوە کاکەیی، ئەندامى لیژنەى پەروەردەى پەرلەمانى عێراق بە تۆڕى میدیایی رووداوى گوت: "کاژێر ٠٢: ٢٠ ـی بەرەبەیان لیژنەکەمان ئاگادارکرایەوە کە پرسیارەکان دزەیان پێکراوە؛ ئێمە وەزارەتى پەروەردەمان ئاگادارکردەوە و ئەوانیش کاژێر چوار تاقیکردنەوەیان دواخست".  دەستپاکیى عێراق: لێکۆڵێنەوەمان کردووە   دەستەى دەستپاکیى عێراق لە راگەیێندراوێکدا ئاشکرایکرد کە لە ٣١ ـى ئایارەوە، فەرمانگەى لێکۆڵینەوەکانى سەر بەو دەستەیە گرووپێکى دروستکردووە بۆ لێکۆڵینەوە لەو زانیارییانەى بڵاوکراونەتەوە لەبارەى ئەگەرى دزەپێکردنى پرسیارەکانی تاقیکردنەوەی پۆلی سێى ناوەندى.   دەستەى دەستپاکیى دەڵێت، بە بڕیارى سەرۆکى دەستەکە وادەیەکى دیاریکراو دەستنیشانکراوە بۆ پرۆسەى لیکۆڵینەوە لە لایەنە کەمتەرخەمەکان لە دزەپێکردنى ئەو پرسیارانە. ئەوە لەکاتێکدایە سێشەممەى رابردوو هەریەک لە وەزارەتى پەروەردە و شانەى راگەیاندنى ئەمنى لەدوو راگەیێندراوى جیاوازدا رەتیانکردەوە پرسیارەکانى تاقیکردنەوەى زمانى ئینگلیزى کە ئەو رۆژە ئەنجامدرا، دزەیان پێکرابێت.  پلانى پرسیارى جێگرەوە جێبەجێنەکرا   بە گوێرەى پلانى وەزارەتى پەروەردەی عێراق، لەکاتى دزەپێکردنى پرسیارى تاقیکردنەوەدا پلانى جێگرەوە هەیە، بەڵام ئەو پلانە نەبووە هۆی راگرتنى تاقیکردنەوەکە.   دوو رۆژ بەر لە دزەپێکردنى پرسیارەکان لە لێدوانێکدا بۆ تۆڕى میدیایی رووداو، حەیدەر فارووق، گوتەبێژى وەزارەتى پەروەردەى عێراق گوتى: "لە حاڵەتی دزەکردنی پرسیارى تاقیکردنەوەکاندا، وەزارەتەکەمان پلانى دیکەى دەبێت، ئەوەش لەڕێگەى کشاندنەوەى پرسیارە دزەپێکراوەکان و دانانى پرسیاری دیکە".  بەڵام لایەنى پەیوەندارى تاقیکردنەوەکان لە وەزارەتى پەروەردە ئەو هەنگاوەى جێبەجێنەکرد. نەجوا کاکەیی گوتى: "کاتێک لەگەڵ لیژنەى تاقیکردنەوەى هەمیشەیی وەزارەتى پەروەردە کۆبووینەوە، پێیان گوتین لەبەر ئەوەى وێنەی ئەڵتەرناتیڤی پرسیاری تاقیکردنەوەکان کۆپى نەکرابوو، نەیانتوانیوە لەبرى پرسیارە دزەپێکراوەکە بگەیێننە ناوەندەکانى تاقیکردنەوە".  "ئەگەر هەیە پرسیارى دیکەش دزەیان پێکرابێت"  لەگەڵ هەڵوەشاندنەوەى تاقیکردنەوەى وانەى بیرکاریی پۆلی سێى ناوەندى، وەزارەتى پەروەردە سەرجەم تاقیکردنەوەکانى دیکەى بۆ کاتێکى نادیار دواخست.  حەیدەر فارووق، گوتەبێژى وەزارەتى پەروەردەى عێراق ئەمڕۆ پێنجشەممە بە تۆڕى میدیایی رووداوى گوت: "دواخستنى سەرجەم تاقیکردنەوەکان پەیوەندى بەوەوە هەیە کە ئەگەر هەیە پرسیارى تاقیکردنەوەکانى دیکەش دزەیان پێکرابێت؛ ئەو بڕیارە بۆ پاراستنى مافى قوتابیان بووە".  حەیدەر فارووق ئاماژەى بەوەدا کە وەک وەزارەت گومانیان لە هیچ کەس و لایەنێک نییە و دۆسیەى لێکۆڵینەوە لەو پرسە گەیشتووەتە دەست هێزە ئەمنییەکان و لە دەستى وەزارەتدا نییە، بەو پێیەى بە گوتەى ئەو، ئەوە دزەکردنە بۆ نێو سیستمى دەوڵەت، نەک تەنیا وەزارەتى پەروەردە.