سەرۆکی دەستەی بەڕێوەبەریی کۆمپانیای پترۆکیمیایی ئاناهیتا بە میدیا نێوخۆییەکانی راگەیاند، بەڕێوەبەرایەتی ئاو و ئاوەڕۆی کرماشان بۆ دابینکردنی ئاو داوای ٥ تریلیۆن تمەنی لێکردوون، بۆیە بڕیاریانداوە کە جێبەجێکردنی پڕۆژەی دروستکردنی پاڵاوگەی ئاناهیتا لە کرماشان رابگرن و لە پارێزگایەکی باشووری ئێران جێبەجێی بکەن.  ساڵی ٢٠١٥ بەردی بناخەی پڕۆژەی پاڵاوگەی ئاناهیتا لە پارێزگای کرماشان داندرا. بڕیار بوو دوای تەواو بوون رۆژانە توانای پاڵاوتنی ١٥٠ هەزار بەرمیل نەوتی هەبێ و ١٥ تاوەکو ٣٠ لەسەد بەرهەمی پترۆکیمیایی هەبێ. سوپای پاسداران خاوەنی ٦٧ لەسەدی پڕۆژەکە و هەروەها وەزارەتی نەوتیش خاوەنی ٣٣ لەسەدی پڕۆژەکەن.  دوو رۆژ لەمەوبەر، پارێزگاری کرماشان رایگەیاند کە پڕۆژەکە کەوتووەتە بواری جێبەجێکردنەوە، بەڵام ئێستا کۆمپانیای جێبەجێکاری پرۆژەکە دەڵێت، پرۆژەکە لە کرماشانەوە دەگوازنەوە شارێکی دیکە.