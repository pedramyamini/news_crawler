رۆژی دووشەممە ٣١ - ٠١ - ٢٠٢٢ بەدر ئەلبوسەعیدی، وەزیری دەرەوەی عوممان سەردانی سووریای کرد و لەلایەن بەشار ئەسەد، سەرۆکی سووریاوە پێشوازی لێکرا. ئەوەش لە دوای سڕکردن و بەشداری پێنەکردنی سووریا لە کۆبوونەوەکانی کۆمکاری وڵاتانی عەرەبی بە یەکەم سەردانی وەزیری دەرەوەی عوممان بۆ سووریا دێت.  ئاژانسی فەرمیی سووریا (سانا) بڵاوی کردووەتەوە دیدارەکە بۆ نزیکردنەوەی سووریایە لە نێوەندە عەرەبییەکان و بەشداریپێکردنەوەیان لە دانیشتنەکانی کۆمکاری وڵاتانی عەرەبی. گفتوگۆش دەربارەی پەیوەندییە هاوبەشەکانی نێوان هەردوو وڵات و دوایین پەرەسەندنەکانی ناوچەکە کراوە.  بەشار ئەسەد بە میوانەکەی راگەیاندووە، "ئەوەی کە ئێمەی عەرەب کەممان هەیە ئەوەیە کە بناغەی میتۆدی پەیوەندییە سیاسییەکان دابنێین و دیالۆگی پەیوەندیی لەسەر بنەمای بەرژەوەندیی خەڵک ئەنجام بدەین. لە دۆخی ئێستا دەبێت کۆمەڵگەی عەرەبی لێکنزیکبوونەوەی زیاتریان هەبێت. "  بەگوتەی رۆژنامەکە، وەزیری دەرەوەی عوممان گوتوویەتی: "سووریا کۆڵەکەیەکی سەرەکییە لە جیهانی عەرەبیدا. سیاسەت و پێگەی بەهێز و بوێری سووریا زۆر جێگەی متمانەیە لە بەرامبەر ئەو ئاڵنگارییانەی کە ناوچەکەی دەورەداوە. "  دوای کۆبوونەوەی وەزیرانی دەرەوەی وڵاتانی عەرەبی کە رۆژی یەکشەممەی رابردوو لە کوەیت بەڕێوەچوو، ئەحمەد ئەبول غیت، سکرتێری گشتیی کۆمکاری عەرەبی گوتی: "تاوەکو ئێستا نەگەیشتووینەتە ئەو کارەی کە سووریا پێویستە بیکات پێش ئەوەی بگەڕێتەوە بۆ کۆمکاری عەرەبی. لە کۆبوونەوەکەشدا باسی گەڕانەوەی ئەو وڵاتە نەکراوە. "  لە ساڵی ٢٠١١ وە بەهۆی سەرهەڵدانی شەڕی نێوخۆی سووریا و سەرکوتکردنی خۆپێشاندەران لەلایەن رژێمی سووریاوە، کۆمکاری عەرەبی ئەو وڵاتەی لە دانیشتنەکانی خۆی بێبەشکرد.