گیێر پیدەرسن، نێردەی تایبەتی یەکگرتووەکان بۆ کاروباری سووریا لەگەڵ شاندەکانی عێراق، ئوردن و لوبنان وەکو چاودێر بەشداری لە کۆبوونەوەکەدا دەکەن.  گیێر پیدەرسن، نێردەی تایبەتی یەکگرتووەکان بۆ کاروباری سووریا دەڵێت، "هیوادارم، لە رێگەی ئەم گفتوگۆیانەوە بتوانین لەسەر شتێک کۆدەنگ بین و رێکبکەوین. راستییەکەی ئاستێکی باشی کۆدەنگی هەیە لەسەر دۆسیەی سووریا، بەڵام تاوەکو ئێستا نەکراوەتە کردار، ئەوەش ئەو شتەیە کە من دەمەوێت ببینم دروست بێت. "   کۆبوونەوەکە لە کاتێکدایە کە سێ رۆژی دیکە ئەنجوومەنی ئاسایش کۆدەبێتەوە بۆ ئەوەی بڕیار لەسەر درێژکردنەوە یان کۆتاییهێنان بە پرۆسەی ناردنی یارمەتییە مرۆییەکان لە رێگەی دەروازە سنوورییەکانەوە بۆ سووریا بدەن.   رووسیا پێداگرە لەسەر ئەوەی کە دەبێت دەروازەی باب ئەلهەواش وەکو ئەوانی دیکە دابخرێت و لەمەودوا هەموو هاوکارییەکان لە رێگەی دیمەشقەوە بەسەر ناوچەکانی دیکەدا دابەشبکرێن.   رێکخراوە مرۆییەکانیش هۆشداری دەدەن، کە ئەگەر دەروازەکە دابخرێت ئەوا زیاتر لە دوو ملیۆن ئاوارە لە ناوچەکانی ژێر دەسەڵاتی گرووپە چەکدارەکانی ئۆپۆزیسیۆن دەکەونە مەترسیی برسێتییەوە.   وەسیم بەککیر، چالاکڤانی مرۆیی دەڵێت، "وەستاندنی ناردنی یارمەتییە مرۆییەکان لە رێگەی دەروازەی باب ئەلهەواوە کاریگەریی کارەستباری لەسەر کەرتی مرۆیی دەبێت و دەبێتە هۆی داڕمانی ژێرخانی هەموو کەرتە مرۆییەکان، لەوانەش کەرتی تەندروستی، ئاسایشی خۆراک، و پەروەردە و ئەوانی دیکە. "  نوێترین راپۆرتی خاچی سووری نێودەوڵەتی ئاماژە بەوە دەکات کە رێژەی خۆکوشتن لە رۆژئاوای باکووری سووریا زیادیکردووە، هۆکارێکی سەرەکیشی هەژارییە.   بە گوێرەی وەزیری دەرەوەی رووسیا، چۆنێتیی بەردەوامیدان بە کۆبوونەوەی لیژنەی نووسینەوەی دەستووری سووریا لە جنێڤ، یەکێکی دیکە دەبێت لە تەوەرە هەرە سەرەکییەکانی کۆبوونەوەکە.   گۆڕینەوەی زیندانییەکان و ئازادکردنی بارمتەکان بۆ دروستکردنی متمانە لە نێوان ئۆپۆزیسیۆن و حکومەتی سووریا بەشێکی دیکە دەبن لە بابەتەکانی کۆبوونەوەکە.