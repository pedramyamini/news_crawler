چەند رۆژێک لەمەوبەر فایزە هاشمی، کچی هاشمی رەفسەنجانی و نوێنەری پێشووی پەرلەمانی ئێران لە هەڤپەیڤینێکدا لەگەڵ ماڵپەڕێکی ئێرانی گوتی، پێی خۆشبووە کە دۆناڵد ترەمپ دەربچێتەوە، چونکە لەوانەبوو لەژێر گوشارەکانی ترەمپ، سەرکردەکانی ئێران ناچار بن پێداچوونەوە بە سیاسەتەکانیاندا بکەن. دەشڵێت، خەڵک لە چاکسازی لە ئێران بێ هیوابوونە، چونکە زۆریان هەوڵدا لە رێگەی ریفۆرمەوە کێشەکان چارەسەر بکەن، بەڵام هەر سەرکوتکران.  دوای بڵاوبوونەوەی ئەو قسانە، موحسین هاشمی، سەرۆکی ئێستای ئەنجوومەنی شاری تاران لە نامەیەکی کراوەدا رەخنەی لە قسەکانی خوشکەکەی گرت و گوتی: "ترەمپ جگە لە هەڕەشە، گەمارۆ، پەیمانشکێنی و بێڕێزیکردن بە ئێران هیچی دیکەی نەکردووە و دەبێ بەهۆی دەنگ نەهێنانەوەی پیرۆزبایی لە خەڵکی ئێران و ئەمریکا بکەن".  کوڕە گەورەی هاشمی رەفسەنجانی هەروەها داوای لە خوشکەکەی کرد، داوای لێبووردن بکات بەهۆی ئەو قسانەی کە کردوویەتی.  لە بەرامبەردا، فایزە هاشمیش لەجێگەی داوای لێبووردن، لە نامەیەکی کراوەدا کە رۆژی سێشەممە ١٢/٠١/٢٠٢١ بڵاوکراوەتەوە، داکۆکی لە بۆچوونەکانی دەکات و براگەورەکەی بەوە تۆمەتبار دەکات کە بەهۆی لەبەرچاوگرتنی داهاتووی خۆی ئەو قسانەی کردووە. فایزە هاشمی لە نامەکەیدا دەڵێت، بەشێک لە دەسەڵاتی کۆماری ئیسلامی بۆ ئێران لە ترەمپ مەترسیدارترن و ئەو وڵاتەیان گەیاندووەتە لێواری لەنێوچوون.  عەلی ئەکبەر هاشمی رەفسەنجانی کە دوای شۆڕشی ئێران لەساڵی ١٩٧٩ بە یەک لە چەند کەسی یەکەمی دەسەڵاتداری ئێران لەقەڵەمدەدرا و پۆستی وەک سەرۆکی پەرلەمان و سەرۆککۆماری هەبوو، ساڵی ٢٠١٧ لە تەمەنی ٨٢ ساڵی لە تاران کۆچی دواییکرد. مردنەکەی بەلای هەندێک لە ئەندامانی خێزانەکەیەوە گوماناوییە.