حەسەن رووحانی لە کۆبوونەوەی ئەمڕۆ یەکشەممەی کۆڕی گشتیی بانکی ناوەندی ئێران گوتی، ئەگەر لە کۆتاییەکانی ساڵی رابردووی هەتاوی رێگەیان پێدرابا بەپێی پلانی حکومەت درێژە بە دانوستاندنەکان بدەن و پەرلەمانی ئەو وڵاتە یاسای کەمکردنەوەی پابەندیی ئێران بە رێککەوتنی ئەتۆمی پەسەند نەکردبا، دەیانتوانی رێککەوتنی ئەتۆمی کارا بکەنەوە.  رووحانی هەروەها گوتی: "ئەگەر تەواوی گەمارۆکانیش لەسەر ئێران هەڵبگیرێن، بەڵام پرسی پەیوەستبوونی ئێران بە پەیماننامەی شەفافیەتی دارایی FATF چارەسەر نەکرێت، دیسانیش چالاکیی بانکەکانی ئێران کێشەی دەبێت".  بەگوتەی رووحانی، حکومەت و پەرلەمان و ئەنجوومەنی پاراستنی دەستووری ئێران کاری خۆیان لەبارەی پەیوەستبوونی ئێران بەو پەیماننامەیە جێبەجێکرد، بەڵام لە شوێنێکی دیکە تووشی کێشەیان کرد، بەبێ ئەوەی ئاماژە بەناوی ئەو شوێنە بدات.  رۆژی ٢٠ - ٧ - ٢٠٢١ ئەنجوومەنی ئاسایشی نیشتمانیی ئێران، ئەنجامی دانوستاندنەکانی تیمی دانوستانکاری حکومەتی حەسەن رووحانی سەربارەت بە رێککەوتننامەی ئەتۆمی رەتکردەوە.  عەلی رەبیعی، گوتەبێژی حکومەتی ئێران رایگەیاند: "کۆمیتەیەکی تایبەت کە لە ئەنجوومەنی باڵای ئاسایشی نیشتمانیی ئێران بۆ هەڵسەنگاندنی دەقی رێککەوتنەکە لەگەڵ یاسای پەرلەمان پێکهاتبوو، پێیوابوو لێکتێگەیشتن لەسەر رێککەوتنی ئەتۆمی ناکۆکی لەگەڵ یاساکەی پەرلەماندا هەیە".  رەبیعی گوتیشی: "بە بڕیاری دامەزراوە باڵاکان، دانوستاندن لەسەر رێککەوتنی ئەتۆمی بە حکومەتی داهاتووی ئێران سپێردراوە و بەرپرسایەتییەکەشی دەکەوێتە ئەستۆی تیمی دانوستاندنکاری نوێ".  لە سەردەمی حکومەتی حەسەن رووحانیدا نەریتخوازان دژی رێککەوتنی ئەتۆمی بوون. بەڵام لەم رۆژانەدا و لە بەرەبەری دەستبەکاربوونی ئیبراهیم رەئیسی، وەک سەرۆککۆماری ئێران، بۆچوونەکانیان گۆڕانکاریی بەسەردا هاتووە.  موجتەبا زولنوری، پەرلەمانتاری نەریتخوازی ئێران، رۆژی ١٨ - ٧ - ٢٠٢١ گوتی: "حکومەتی ئیبراهیم رەئیسی مێزی دانوستاندن بەجێناهێڵێت، بەڵام ئێران بە مەرجێک پابەندی رێککەوتنی ئەتۆمی دەبێت، کە بەرژەوەندییەکانی دابین ببێت".  ئیبراهیم رەئیسی، سەرۆکی هەڵبژێردراوی ئێرانیش کاتی پڕوپاگەندەی هەڵبژاردن دژایەتی رێککەوتنی ئەتۆمی نەکرد و رایگەیاند: "راشکاونە دەیڵێم، رێککەوتنی ئەتۆمی وەک رێککەوتنێک کە بە ٩ ماددەوە، بەرز و بەڕێز رێبەر پەسندی کردووە، بێگومان وەک گرێبەست و پابەندییەک، وەک هەموو پابەندییەکانی دیکە کە حکومەتەکان دەبێت پێی پابەند بن، پابەند دەبم".