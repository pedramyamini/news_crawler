فرانسوا فیلیپ شامپاین، وەزیری دەرەوەی کەنەدا لە چاوپێکەوتێکیدا لەگەڵ کەناڵی بی بی سیی فارسی رایگەیاندووە، ئەگەر لێکۆڵینەوەکان لە هۆکاری کەوتنە خوارەوەی فڕۆکە ئۆکرانییەکە تەواوبێت و ئەوان بە ئەنجامەکەی رازی نەبن، لە دادگای نێودەوڵەتی سکاڵا لەسەر ئێران تۆماردەکەن.  رۆژی ٨ - ١ - ٢٠٢٠ فڕۆکەیەکی ئۆکرانی بە ١٧٦ سەرنشینەوە کە زۆربەیان هاووڵاتی ئۆکرانیا و کەنەدا بوون، لە ئاسمانی تارانی پایتەختی ئێران کەوتە خوارە و سەرجەم سەرنشینەکانی گیانیان لەدەستدا.   سەرەتا حکومەتی ئێران رایگەیاند، کەوتنە خوارەوەی فڕۆکە ئۆکراینییەکە بەهۆی کێشەیەکەوە بووە لە بزووێنەری فڕۆکەکەدا، پاشان کەنەدا و ئۆکرانیا قسەکانی ئێرانیان لەبارەی کەوتنە خوارەوەی فڕۆکەکەوە رەتکردەوە و رایانگەیاند، کە زانیارییان هەیە فڕۆکەکە بە مووشەک لێیدراوە.  سێ رۆژ دوای رووداوەکە سەردار حاجیزادە، فەرماندەی هێزی ئاسمانی سوپای پاسدارانی ئێران رایگەیاند، کە بەهۆی هەڵەی کەسێک لە هێزی ئاسمانی سوپای پاسداران، مووشەک ئاڕاستەی فڕۆکە ئۆکراینییەکە کراوە.  تاوەکو ئێستا لێکۆڵینەوەکان لە هۆکاری کەوتنە خوارەوەی فڕۆکەکە بەردەوامە. هەریەک لە ئۆکرانیا و کەنەدا بە وردی چاودێریی پڕۆسەی لێکۆڵینەوەکە دەکەن، لە سەرەتای دەستپێکردنی لێکۆڵینەوەکاندا راگەیێندرا کە پرۆسەی لێکۆڵینەوەکە دوو ساڵ دەخایێنێت.