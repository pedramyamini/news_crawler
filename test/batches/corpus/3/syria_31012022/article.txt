رۆژی یەکشەممە ٣٠ - ١ - ٢٠٢٢ جۆن کێربی، گوتەبێژی وەزارەتی بەرگریی ئەمریکا - پێنتاگۆن بە میدیای وڵاتەکەی راگەیاند، کاری ئەوان لە سووریا سنووردارە بە رووبەڕووبوونەوەی هەڕەشەی داعش و یارمەتیدانی هێزەکانی سووریای دیموکرات بۆئەوەی بتوانن رووبەڕووی ئەو هەڕەشەیە ببنەوە.   ئەم گوتەیەی جۆن کێربی لە وەڵامی پرسیارێکدا بوو کە لەبارەی هێرشەکەی رۆژی ٢٠ی ئەم مانگەی سەر زیندانی غوێرانی حەسەکەی رۆژئاوای کوردستان و هەوڵەکانی داعش بۆ بەهێزکردنەوەی پێگەی خۆی لێی کرا.   گوتەبێژی پێنتاگۆن گوتی، دۆخی سووریا هەر ئێستاش شڵەژاوە و کەسیش نایەوێت لەوە زیاتر بشڵەژێت و تێکبچێت.   جۆن کێربی لەبارەی داعش قسەی کرد و گوتی، تاوەکو ئێستا داعش لە عێراق و سووریا هەڕەشەیە و ئەوانیش لە پێنتاگۆن مەبەستیانە و سەرنجیان لەسەر ئەوەیە ئەو هەڕەشەیە کۆتایی پێبهێندرێت.