ئەمڕۆ دووشەممە ١٨ - ١٠ - ٢٠٢١ ریاز خەلەف، سەرۆکی ئەنجوومەنی سەربازیی گرێ سپی بە تۆڕی میدیایی رووداوی راگەیاند، "هێزەکانی رووسیا و حکوومەتی سووریا لە ناوچەکەدان و نەکشاونەتەوە".  ریاز خەلەف ئاماژەی بەوەکرد، هەر هەواڵێک لەبارەی کشانەوەی هێزی رووسی لەو ناوچەیە بڵاوبووبنەوە بنەمای راستییان نییە و گوتیشی، "هێزەکانی حکومەتی سووریا لە شوێنی خۆیانن. هێزەکانی رووسیاش لە بنکەکانی خۆیانن لە عەین عیسا و تل سەمن".  ئەمە لە کاتێکدایە، ئاژانسێکی رووسی بڵاویکردەوە، هێزەکانی سووریا و رووسیا لە عەین عیساوە بەرەو باکووری رەققە کشاونەتەوە، بەڵام لەلایەن رووسیاوە هیچ روونکردنەوەیەک لەو بارەوە بڵاونەکراوەتەوە.  لە ئەیلوولی ٢٠١٥ دا سوپای رووسیا بەشێوەیەکی کرداری دەستی بە یارمەتیدانی سوپای سووریا کرد؛ هێرشە ئاسمانییە چڕەکانی رووسیا هۆکاری سەرەکی بوون بۆئەوەی سوپای سووریا بتوانێت بەشی زۆری ئەو ناوچانە کۆنتڕۆڵ بکاتەوە کە لە ٢٠١١ ەوە کەوتبوونە ژێر دەستی گرووپە چەکدارە نەیارەکانی ئەسەد.   بەڵام کشانەوەی سوپای رووسیا لە هەرێمی عەفرینیش لە سەرەتای ساڵی ٢٠١٨ دا رێگەی بۆ سوپای تورکیا و هێزە نزیکەکانی لە ئۆپۆزیسیۆنی سووریا خۆشکرد بۆئەوەی ئۆپەراسیۆنی سەربازی بۆسەر ئەو ناوچەیەی رۆژئاوای کوردستان ئەنجام بدەن و کۆنتڕۆڵی بکەن.