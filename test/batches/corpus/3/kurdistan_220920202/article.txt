ئەحمەد دانیشتووی تارانە، دەڵێت، "گرنگ نییە ئەگەر ئەمریکا دووبارە سزاکانمان بەسەردا بسەپێنێتەوە یان نا، ئێمە خۆمان لەژێر سزاداین. چ جیاوازیێکی دەبێت؟ ئەوان لەوەتەی شۆڕشەوە تاوەکو ئێستا سزامان بەسەردا دەسەپێنن. هیچ گۆڕانکارییێک لە ژیانی ئێرانییەکاندا دروست نابێت، سزاکان بسەپێنرێنەوە یان نا".  بەشێک لە خەڵکی تاران پێیانوایە دەبێت حکومەتەکەیان دەست بە دانوستاندن بکات و ئەگەر پێویست بکات سازش بۆ ئەمریکا بکات تاوەکو سزاکانیان لەسەر لابدات.  لەیلا زەنگەنە، راهێنەری سەربازییە و دەڵێت، "راستییەکە ئەوەیە کە ئێران جگە لە دانوستاندن هیچ رێگەیەکی دیکەی لە بەردەمدا نییە. تا کەی دەبێت لەم سەرڕەقیە بەردەوامبێت؟ من ناڵێم ١٠٠ % خۆی بەدەستەوەبدات، بەڵام خۆ پێویستە لەسەریان کە چارەسەرێک بدۆزنەوە بۆ ئەوەی کە ئەمریکا ئەم سزایانە هەڵبووەشێنێتەوە و چیدیکە دۆخەکە سەختتر نەکات".  د. عەباس حاتەمی، پزیشکی تاقیگەیە، ئەو رای وایە، ترەمپ لە دۆخێکی لاوازدایە، "بۆیە دەبێت ئێران دانوستاندن بکات. نابێت گفتۆگۆکردن بووەستێت. ئەوە راستە کە ئەمریکا دانوستاندنەکانی وەستاندووە، بەڵام نابێت ئێمە بڵێین دانوستاندنمان ناوێت، چونکە ئەو کات ئەوان سزای زیاترمان بەسەدا دەسەپێنن و هاوپەیمانیێکمان لە دژ دروستدەکەن".  بڕیاری واشنتن بۆ دووبارە سەپاندنەوەی سزاکان بەسەر ئێراندا دوای ئەوەهات کە ئەمریکا نەیتوانی ئەنجومەنی ئاساییش رازیبکات لەسەر درێژکردنەوەی ماوەی قەدەخەی فرۆشتنی چەک بە ئێران کە لە مانگی داهاتوودا بەسەر دەچێت.  بەڵام لەم هەنگاوەشدا ئەمریکا بە تەنیا ماوەتەوە و هاوپەیمانە ئەوروپیەکانی دەڵێن، ئەمریکا چیدیکە بەشێک نییە لە رێککەوتنی ئەتۆمی ساڵی ٢٠١٥ و لەبەر ئەوەش ئامادەنین دان بە سزا نوێیەکانی بۆسەر ئێراندا بنێن.  ئەمریکاش لە بەرامبەردا بەڵێنیداوە لە چەند رۆژی داهاتوودا رێکاری زیاتر بگرێتەبەر بۆ سزادانی هەموو ئەو وڵاتانەی کە سزاکانی سەر ئێران پێشێلدەکەن.