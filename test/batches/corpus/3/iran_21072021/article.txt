سابر، دووکاندارێکە و دەڵێت، "ئەو داخستنانە کار لە ژیانمان دەکەن، زەرەر دەکەین. خۆ ئێمە دەبێ کرێی دووکان و جێگانمان بدەین. لەدوای هەمووشیان پایتەختمان کەڵکێکی وەهای نامێنێ. ئێمە کارمەندمان هەن. ئەمەش واتا بارگرانی زیاتر، بۆ نموونە خەرجی رۆژانەمان یەک ملیۆن تمەنە، کێ ئەو ملیۆن تمەنە دەداتەوە؟ هیچ کەسێک. "  بە قسەی هاووڵاتیاندا دەردەکەوێت کاسبکارانی تاران کێشەیان لەگەڵ قەدەخەی هاتووچۆ نییە ئەگەر قەرەبووی زەرەر و زیانەکانیان بکرێتەوە.  بەڵام ئەمە پێنجەمجارە ڤایرۆس دووکانەکان بە خەڵک دادەخات و کاسکبکارانیش لە گیرفانی خۆیان زەرەر و زیانەکان پڕدەکەنەوە.  دانیشتووێکی تاران بە ناوی غەفووری دەڵێت، "هیچ کام لەو قەدەخانەی کە حکومەت دەیان سەپێنێت، کاریگەر نابن. چونکە دەبێت ئەمە ژێرخانی بۆ درووستبکرێت، دەبێت کۆمەکی خەڵک بکرێت ئینجا دایخەن. ئەمانە تەنیا بڕیارەکە دەردەکەن، بەدەر لەوە شتێک ناکەن. "  قەدەخەی هاتووچۆی ئەمجارە لە تاران لەکاتێکدایە، ڤایرۆسی کۆرۆنای جۆری دەلتا بە زیاتر لە ١٩٠ وڵاتی جیهاندا بڵاوبووەتەوە.  رێکخراوی تەندروستیی جیهانی دەڵێ: ئەو جۆرە گۆڕاوە خێراتر لە جۆرەکانی دیکەی کۆرۆنا دەگوزارێتەوە و هەڕەشەیەکی رژدیتریشە بۆ سەر تەندروستیی مرۆڤ.  حکومەتی ئێران خۆی لە قەدەخەی هاتووچۆ پاراست تاوەکو رۆژی دووشەممە ٢٥ هەزار و ٤٤١ توشبووی نوێی راگەیاند، ئەو ژمارەیە نزیکبووەوە لە زۆرترین رێژەی توشبوون لە ئێران کە مانگی نیسان تۆمارکراو لە ٢٤ کاژێردا ٢٥٨٥٢ کەس توشی کۆرۆنابوون، ئەمە لەکاتێکدا ئەوکات هێشتا دەنگوباسی سەرهەڵدانی کۆرۆنای دەلتا نەبوو.