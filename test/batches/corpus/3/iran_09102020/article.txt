ئاژانسی کەلیمەی سەر بە میر حوسێن موسەوی، رێبەری دەستبەسەرکراوی ریفۆرمخوازانی ئێران رایگەیاند، ئەو ئەنجوومەنە بڕیارنامەیەکی بۆ دامودەزگا حکومییە پەیوەندیدارەکان، بەتایبەت شارەوانییەکان، ناردووە و تێیدا نووسراوە، ئەگەر شەجەریان کۆچی دواییکرد، هیچ رێوڕەسمێکی رێزلێنانی بۆ سازنەکەن.   بە گوێرەی هەواڵی ئاژانسەکە، بەهۆی ئەو بڕیارە نهێنییەوەیە کە شارەوانی و دامودەزگاکانی دیکە دوای کۆچیدوایی ئەو هونەرمەندە، هیچ درووشم و پۆستەرێکیان هەڵناوەسیوە.  ئێوارەی رۆژی پێنجشەممە ٢٠٢٠/١٠/٠٨ محەممەدرەزا شەجەریان بەهۆی تووشبوونی بە شێرپەنجەی گورچیلە کۆچی دواییکرد و ژمارەیەک لە لایەنگرانیشی کە لە دەورووبەری ئەو نەخۆشخانەی تێیدا کۆچی دواییکرد کۆبووبوونەوە، بۆ چەند کاژێر دژ بە دەسەڵاتی کۆماری ئیسلامی و عەلی خامنەیی درووشمیان دا و پۆلیس و هێزە ئەمنییەکان هێرشیان کردە سەریان و بە زۆر بڵاوەیان پێکردن.  رۆژی هەینی ٢٠٢٠/١٠/٠٩ تەرمی شەجەریان لە تارانەوە گەیێندرایە مەشهەد و بڕیارە لە شاری تووس لە مەزارگەی فیردەوسی، شاعیری ناوداری ئێران، بە خاک بسپێردرێت.