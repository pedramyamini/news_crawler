بە گوێرەی رۆژنامەکە، رەفعەت ئەسەد کە تەمەنی ٨٤ ساڵە، رۆژی پێنجشەممەی رابردوو گەڕاوەتەوە دیمەشق، ئەوەش دوای نزیکەی مانگێک لە بڕیارێکی دادگەی تێهەڵچوونەوەی پاریس کە سزای چوار ساڵ زیندانیکردنی بەسەردا پەسندکرد، ئەوەش بە تۆمەتی بەهەدەردانی سامانی گشتیی سووریا، سپیکردنەوەی پارە و کڕینی موڵکێکی زۆر بە پارەی نایاسایی لە فەرەنسا.    رەفعەت ئەسەد کە پێشتر جێگری سەرۆکی سووریا بووە، ساڵی ١٩٨٤ و دوای ئەوەی کە کودەتایەکی شکستخواردووی دژی حافز ئەسەدی برای رێکخست، سووریای جێهێشت.   رۆژنامەی وەتەن لە پەیجی خۆی لە فەیسبووک نووسیویەتی، "بۆ ئەوەی لە فەرەنسا لە سزای زیندانیکردن رزگاری بێت، سەرۆک ئەسەد لە هەموو ئەو شتانەی کە رەفعەت ئەسەد کردوونی یان گوتوونی خۆشدەبێت و رێگەی پێدەدات بگەڕێتەوە سووریا. "  رۆژنامەکە ئاماژەشی بەوە کردووە کە رەفعەت ئەسەد هیچ رۆڵێکی سیاسیی لە سووریادا نابێت.   رەفعەت ئەسەد کە بەهۆی رۆڵی لە کپکردنی راپەڕینێکی ساڵی ١٩٨٢ی شاری حەما بە "بکوژە گەورەکەی حەما" ناودەبرێت، لە ساڵی ٢٠١٤ ەوە لە فەرەنسا خرابووە ژێر چاودێرییەوە.   لە بەرامبەر ئەو تاوانانەی کە لە ساڵانی نێوان ١٩٨٤ تا ٢٠١٦ پێی تۆمەتبارکرابوو، لە نێویشیاندا ساختەکاریکردن لە باج و بەهەدەردانی سامانی سووریا، مامەکەی بەشار ئەسەد دادگاییکرا.   دادگەیەکی شاری پاریس، حوزەیرانی ساڵی رابردوو، هەموو ئەو تۆمەتانەی کە لە ساڵانی نێوان ١٩٨٤ و ١٩٩٦ درابوونە پاڵی، هەڵوەشاندەوە، بەڵام تۆمەتی بەتاڵانبردن و سپیکردنەوەی پارەی سووریا لە نێوان ساڵانی ١٩٩٦ تا ٢٠١٦ی بەسەردا ساخکردەوە. هەروەها دادگەکە تۆمەتی ساختەکردنی باجیشی بەسەردا سەلماند.   مانگی رابردوو، دادگەی تێهەڵچوونەوەی پاریس بڕیارەکەی خۆی دووپاتکردەوە. چاوەڕێدەکرا بەهۆی تەمەنە زۆرەکەیەوە زیندانی نەکرێت، بەڵام بڕیاری دەستبەسەرداگرتنی سامانەکەی کە بایی ١٠٦ ملیۆن دۆلاری ئەمریکییە، وەکو خۆی جێبەجێدەکرێت.  سامانەکەی رەفعەت ئەسەد لە فەرەنسا بریتییە لە دوو باخچەی گەورە لە دەوروبەری پاریس، شوێنێکی بەخێوکردنی ئەسپ، نزیکەی ٤٠ شوققە و کۆشکێکی گەورە کە لە فەرەنسا و رۆژئاوا بە شاتوو دەناسرێن.   رەفعەت ئەسەد و خێزانەکەی هەروەها لە ئیسپانیاش موڵکێکی زۆریان کڕیوە کە بە ٦٩٥ ملیۆن یۆرۆ مەزەندە دەکرێت کە ئەویش لە ساڵی ٢٠١٧ ـدا هەمووی لە لایەن حکومەتی مەدریدەوە دەستی بەسەردا گیرا.