رۆژی پێنجشەممە ٢١ - ١٠ - ٢٠٢١ باڵیۆزخانەی ئەمریکا بۆ سووریا لە تویتێکدا بڵاویکردەوە، ئەوان سەرکۆنەی "هەڵکشانی تووندوتیژی" و هێرشەکانی نێو خاکی سووریا دەکەن.  لە تویتەکەدا ئاماژە بەوە کراوە، "ویلایەتە یەکگرتووەکان سەرکۆنەی زیادبوونی تووندوتیژییەکان و هێرشەکانی رۆژی ٢٠ی ئۆکتۆبەری سووریا دەکات. داوا لە هەموو لایەنەکان دەکەین رێز لە ئاگربەستی ئێستا بگرن و سەرنجیان لەسەر هێورکردنەوەی دۆخەکە و پاراستنی ژیانی خەڵکی سڤیل بێت".  بڵاوکردنەوەی تویتەکە لە کاتێکدایە، ئێوارەی رۆژی چوارشەممە ٢٠ - ١٠ - ٢٠٢١ تورکیا بە فڕۆکەی بێ فڕۆکەوان ئۆتۆمبێلێکی لە شاری کۆبانێی رۆژئاوای کوردستان کردە ئامانج.  بەپێی ئەو زانیارییانەی لە سەرچاوە خۆجێییەکانەوە دەست رووداو کەوتوون، هێرشەکە لە دەوروبەری کاژێر ١٥: ١٥ خولەک لەبەردەم ئەنجوومەنی دادوەری لە گەڕەکی کۆبانێی نوێ بووە.  سەرچاوەیەکیش بە رووداوی راگەیاند، فڕۆکە بێ فڕۆکەوانەکە "تورکی بووە"، ئۆتۆمبێلەکەش سووتاوە و سەرنشینەکانی ناوی گیانیان لەدەستداوە.  هێرشەکە هاوکاتە لەگەڵ چوارەمین ساڵیادی کۆنتڕۆڵکردنی شاری رەققە بە سەرکردایەتیی هێزە کوردییەکان لە دەستی داعش؛ رێکخراوە پەڕگیرەکە رەققەی وەکو پایتەختی دەوڵەتەکەی راگەیاندبوو.  هێرشەکەی رۆژی چوارشەممە لە کاتێكدایە لە کۆتایی تشرینی یەکەمی ساڵی ٢٠١٩ دا و بە نێوەندگیریی ئەمریکا، ئاگربەست لەو ناوچەیە راگەیێندرا، ئەوەش دوای ئەوەی سوپای تورکیا لە ٩ی تشرینی یەکەمی ٢٠١٩ لەگەڵ ژمارەیەک لە هێزەکانی ئۆپۆزیسیۆنی سووریای نزیکی هێرشیانکردە سەر سنووری گرێ سپی.