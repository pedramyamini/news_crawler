سەرچاوەکە لەزاری چەند بەرپرسێکی هەواڵگریی ئەمریکا و ئیسرائیل کە نەیانویستووە ناویان ئاشکرا بکرێت دەڵێت، هێرشە ئەلیکترۆنییەکە لەلایەن ئیسرائیلەوە ئەنجامدراوە و بەهۆیەوە زیانێکی گەورە بە تواناکانی بنکەی ئەتۆمی نەتەنز گەیشتووە، راشیگەیاند، هێرشەکە بووەهۆی تەقینەوەیەکی نێو بنکەکە کە سیستەمی ناوخۆیی بنکەکەی بەتەواوەتی وێرانکردووە کە بەرپرسە لە دابینکردنی وزە بە ئامێرەکانی سەنتەرفیوج کە لەژێر زەوی بنکەی نەتەنزدا جێگیرکراون.  ئەو بەرپرسە هەواڵگرییانە ئاشکراشیانکرد، هێرشە ئەلیکترۆنییەکەی ئیسرائیل بۆ سەر بنکەی ئەتۆمی نەتەنز هێندە زیانەکەی گەورە بووە کە ئێران لانیکەم پێویستی بە ٩ مانگە تاوەکو بتوانێت چاکی بکاتەوە بە جۆرێك کە دەست بە کارەکانی بکات.     محەممەد جەواد زەریف، وەزیری دەرەوەی ئێران لە دانیشتنێكی تایبەتدا لەگەڵ لیژنەی ئاسایشی نەتەوەیی لە پەرلەمانی ئێران ئیسرائیلی تۆمەتبار کردووە و گوتوویەتی: "ئیسرائیلییەکان دەیانەوێت تۆڵەی خۆیان بکەنەوە بەهۆی سەرکەوتنی گفتوگۆکانی هەڵگرتنی سزا ئابوورییەکان".     نەتەنز ناوەندێکی گرنگی پیتاندنی یۆرانیۆمە لە ئێران کە ٣٢٠ کیلۆمەتر لە باشووری تارانەوە دوورە و بەشێکی لەژێر زەویدایە، وەزیری دەرەوەی وڵاتەکە دوای هێرشەکە دەڵێت: لە پێشتر بەهێزتر دروستی دەکەن و ئامێری نوێی سەنتەرفیوجی بۆ دەهێنن.     بنیامین نەتەنیاهوو، سەرۆکوەزیرانی ئیسرائیل لە ئێوارەخوانێک لەگەڵ بەرپرسە سەربازییەکانی وڵاتەکەی هێرشی کردە سەر ئێران، گوتی، "شەڕی ئێران و گرووپە چەکدارییەکانی سەربە ئێران و بەرنامەی ئەتۆمی ئێران ئەركێکی گەورەیە".     هەروەها سەرۆکوەزیرانی ئیسرائیل ئاماژەی بەوەش داوە: "زۆر ئەستەمە بتوانین قسە لەسەر ئەو سەرکەوتنانە بکەین کە لە ئیسرائیل بەدەستمان هێناون. جاران هێندە بێ دەسەڵات بووین وێنەی نەبوو؛ ئێستاش بووینەتە زلهێزێکی جیهان. "     ئەم گوتانەی نەتەنیاهوو هاوکاتبوو لەگەڵ هێرشێکی دیکە بۆ سەر بنکەی ئەتۆمی نەتەنز کە نیویۆرک تایمز دەڵێت زیانی بە سیستەمی ناوخۆیی بنکەکە گەیاندووە کە وزە دەداتە ئامیرەکانی پیتاندنی یۆرانیۆم، بەهۆیەوە لانی کەم پرۆسەی پیتاندنیۆ یۆرانیۆم ٩ مانگ دوادەخات.     سەعید خەتیبزادە، گوتەبێژی وەزارەتی دەرەوەی ئێرانیش لە کۆنگرەیەکی رۆژنامەڤانیدا ئیسرائیل تۆمەتبار دەکات و دەڵێت: ئیسرائیل چەندین جار هەڕەشەیان کردووە، ئەو ئامێرانە هەموویان جۆری ئای ئاڕ ١ بوون، دەبێت بزانن کە هەموو ئامێرەکان دەگۆڕدرێن، ئامێری پێشکەوتووتر دادەنێن.     هەروەها لەبارەی گفتوگۆکانی ئەم دواییەی ڤییەننا کە لەنێوان ئێران و وڵاتانی ٤+١ بوو، سەعید خەتیبزادە دەڵێت: پێشتریش گوتوومە کە ئەو گفتوگۆیانەی لە ڤییەننا دەکرێن لەبارەی چەکی ئەتۆمی نین، تەنیا باس لە هەڵگرتنی سزاکان دەکرێت.  لەلایەکی دیکەوە عەلی ئەکبەر ساڵحی، سەرۆکی رێکخراوی وزەی ئەتۆمی ئێران رایگەیاند، بە مافی خۆیان دەزانن تۆڵەی "هێرشەکە" بکەنەوە. لە راگەیێندراوێکدا، ساڵحی داوا لە کۆمەڵگەی نێودەوڵەتی و ئاژانسی نێودەوڵەتی وزەی ئەتۆم دەکات "رووبەڕووی هەوڵە تیرۆریستییەکان بۆ سەر بنکە ئەتۆمییەکان ببنەوە. "  میدیای ئیسرائیلیش لەزاری بەرپرسێکی هەواڵگریی رۆژئاواییەوە گواستیەوە کە دەزگای هەواڵگریی ئیسرائیل ناسراو بە مۆساد ئەنجامدەری "هێرش"ـەکەی سەر بنکەی ئەتۆمی نەتەنز بووە و زیانی گەورەیشی بە پرۆسەی پیتاندنی یۆرانیۆم لە بنکە ئەتۆمییەکە گەیاندووە.   رۆژی شەممە ١٠ - ٠٤ - ٢٠٢١ بە بڕیاری حەسەن رووحانی، سەرۆککۆماری ئێران تێستی سێنتریفیوچ لە جۆری IR - ٩، کە جۆرێکی زۆر پێشکەوتووی سێنتریفیوچە و هەروەها ناوەندی مۆنتاژی نەوەی نوێی سێنتریفیوچ دەستی پێکرد.  دوای رۆژێک رێکخراوی ئەتۆمیی ئێران رایگەیاند، رووداوێک لە بنکەی ئەتۆمیی نەتەنز، یەکێک لە بنکە سەرەکییە ئەتۆمییەکانی ئێران، روویداوە، بەڵام کوژراو و برینداری لێنەکەوتووەتەوە.