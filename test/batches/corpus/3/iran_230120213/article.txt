زۆربەی بەخیوکەرانی قوتابییەکان پێیانخۆشە قوتابخانەکان کراونەتەوە، فەهیمە ئەڵماسی دایکی قوتابییەکە و، دەڵێت؛ دوورکەوتنەوەی منداڵەکانمان لە خوێندن، بۆ ئەوان و ئێمەش خراپ بوو، منداڵ بەردەوام لە ماڵ بێ و هەر لە ژووری دانیشتن و نووستن بخوێنی، بیزار دەبێ و رەنگە فێریش نەبێ.  دوورکەوتنەوەی قوتابیان لە خوێندن، ببووە هۆی نیگەرانی بەرپرسانی پەروەردە و خێزانەکانیش. دایک و باوکی قوتابییان پێیانوایە منداڵەکانیان لە قوتابخانە باشتر دەخوێنن تاوەکو لە رێگەی خوێندنی ئۆنلاینەوە.  بەپێی بڕیاری وەزارەتی پەروەردە گەڕانەوەی قوتابییان بۆ قوتابخانەکان، بەشێوەی سنووردار دەبێت و نابێ لە هەر پۆلێکدا لە ١٠ قوتابی زیاتر بەشدار ببن. هەروەها لە قوتابخانەکان پۆلەکان بەشێوەی سنووردار دیاریکراون و کاتی گەڕانەوەی قوتابییان بەسەر چەند کاتێکی دیاریکراو لە رۆژدا دابەشکراوە. ئەوەش بەهۆی ئەگەری پابەند نەبوونی منداڵانە بە رێکارە تەندروستییەکان.  لە رۆژهەڵاتی کوردستان نزیکەی ٢٠٨ هەزار قوتابی بەهۆی نەبوونی ئینتەرنێت و کەلوپەلی پێویستی وەک تابلێت و مۆبایلی زیرەک، لە خوێندنی ئۆنلاین بێبەش بوون. ئامارێک کە دەکرێ هاوشێوەی لە زۆربەی ناوچەکانی ئێران هەبێت و هۆکارێک بێت بۆ کردنەوەی مەرجداری قوتابخانەکان.  بەڵام دیمەنی قوتابخانەکان لە رۆژی یەکەم باس لەوە دەکەن کە پێشوازییەکی گەرم لە بڕیاری وەزارەتی پەروەردە نەکراوە و تەنیا بەشێکی کەم لە خێزانەکان ئامادە بوون قوتابییەکانیان بنێرنەوە بۆ قوتابخانە. هەروەها باس لەوەش دەکرێت رێژەیەکی کەمی مامۆستایان لە قوتابخانەکان ئامادە بوون.