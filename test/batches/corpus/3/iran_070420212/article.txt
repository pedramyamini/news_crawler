رۆژی چوارشەممە ٧ی نیسان هەواڵی هێرشکردنە سەر کەشتیی ئێم ڤی ساڤیزی ئێرانی بڵاوکرایەوە کە چەند ساڵێکە لە دەریای سوور و سنوورە ئاوییەکانی یەمەندا دەبیندرێت. هەندێک وڵاتی ناوچەکەش، لەوانە سعودیە، دەڵێن، ئەو کەشتییە سەربازییە و سەر بە سوپای پاسدارانە.  وەزارەتی دەرەوەی ئێران دوای پشتڕاستکردنەوەی هێرش بۆسەر ئەو کەشتییە ئاماژەی بەوەش کرد، کەشتییەکە سەربازی نییە و تەنیا بۆ مەبەستی بازرگانی بەکاردەهێندرێت، ئاماژەی بەوەش کردووە، هێرشەکە هیچ زیانێکی گیانیی لێنەکەوتووەتەوە.  بەگوێرەی میدیای ئەمریکا، هێرشەکە رۆژی سێشەممە ٦ی نیسان روویداوە و هەر هەمان رۆژ  ئیسرائیل ئەمریکای لەوە ئاگادارکردووەتەوە کە بەرەبەیانی رۆژی سێشەممە هێرشیان کردووەتە سەر کەشتییەک لە دەریای سوور.  ئێرانیش گومانی لەوەیە هێرشەکە لەلایەن ئێسرائیلەوە ئەنجام درابێت.  کەشتیی ساڤیز لە ساڵی ٢٠١٦ وە رەوانەی دەریای سوور کراوە و لە سنوورە ئاوییەکانی یەمەن نزیک لە سنووری ئاویی ئەریتریا کار دەکات.  بوونی ئەو کەشتییە لە دەریای سوور لە چەند ساڵی رابردوودا سعودیەی بێزار کردبوو. سعودیە چەندین جار رەخنەی لە بوونی ئەو کەشتییە ئێرانییە لەو ناوچەیە گرتبوو و نیگەرانییەکانیشی گەیاندبووە ئەمریکا و نەتەوە یەکگرتووەکان و دەیگوت، ئێران لەڕێگەی ئەو کەشتییەوە چەک و هاوکاری بۆ حوسییەکانی یەمەن دەنێرێت، بەڵام تاران ئەو تۆمەتانە رەتدەکاتەوە و دەڵێت، کەشتییەکە تەنیا ئەرکێکی بازرگانیی هەیە.  وەزارەتی دەرەوەی ئێران لە راگەیێندراوێکدا بڵاویکردووەتەوە، کەشتییەکە هیچ کێشەیەکی نەبووە و بە یاسایی کاری بازرگانیی خۆی لەو ناوچە ئاوییەدا کردووە.