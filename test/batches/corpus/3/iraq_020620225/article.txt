رۆژی پێنجشەممە ٢/٦/٢٠٢٢، توعمە لهێبی، ئەندامی لیژنەی پەروەردە لە پەرلەمانی عێراق بە تۆڕی میدیایی رووداوی راگەیاند: "تایبەت بە دزەکردنی پرسیارەکانی بابەتی بیرکاریی پۆلی سێی ناوەندی، ئەمڕۆ پێنجشەممە لیژنەی پەروەردە بە ئامادەبوونی حاکم زاملی، جێگری یەکەمی سەرۆکی پەرلەمان کۆبووەوە. لە کۆبوونەوەکەدا کۆمەڵێک راسپاردە بۆ وەزارتی پەروەردە دەرکران و بڕیادرا لیژنەیەکی لێکۆڵینەوە پێکبهێندرێت".  توعمە لهێبی گوتی: "لەگەڵ دەزگا ئەمنییەکان لە پەیوەندیداین بۆ دەستگیرکردنی تاوانباران، واتە ئەو کەسانەی کە بوونەتەهۆی دزەپێکردنی پرسیارەکان. بە دڵنیاییەوە پرسیارەکان لەلایەن کەسانێکی یەکێک لە بەڕێوەبەرایەتییەکانی پەروەردەکانی پارێزگاکان دزەیان پێکراوە؛ زانیاری باوەڕپێکراومان هەیە کە دەزگا ئەمنییەکان ئەنجامدەرانی ئەو کارەیان دەستگیرکردووە، بەڵام لەبەر سەلامەتی ئاراستەی لێکۆڵینەوەکان زانیاری نادەن؛ دوای تەواوبوونی لێکۆڵینەوەکان، ئەمڕۆ یان سبەی ناوەکان و لایەنە بەرپرسەکانی ئەو کارە بە فەرمی بۆ رای گشتی رادەگەیێنن".  ئەندامەکەی لیژنەی پەروەردە لە پەرلەمانی عێراق باسی لەوەش کرد، لەسەر دەزکردنی پرسیارەکان، لیژنەی پەروەردەی پەرلەمان، رۆژی یەکشەممەی داهاتوو میوانداری عەلی حەمید دلێمی، وەزیری پەروەردە و لیژنەی تاقیکردنەوە گشتییەکان و  لایەنە پەیوەندارەکانی دیکە دەکەن.    هەر ئەمڕۆ حاکم زاملی، جێگری یەکەمی سەرۆکی پەرلەمانی عێراق لە میانی سەرۆکایەتیکردنی کۆبوونەوەی لیژنەی پەروەردە لە پەرلەمانی عێراق رایگەیاند، لەسەر دەزکردنی پرسیاری بابەتی بریکاریی پۆلی سێی ناوەندی، رۆژی یەکشەممەی هەفتەی داهاتوو میوانداری وەزیری پەروەردە دەکەن. زاملی ئاماژەی بەوەکرد، بڕینی خزمەتگوزاریی ئینتەرنێت چارەسەر نییە بۆ دانانی سنوورێک لەبەردەم دزەکردنی پرسیارەکانی تاقیکردنەوەکان.  شەوی رابردوو لە تۆڕە کۆمەڵایەتییەکان پرسیارەکانی تاقیکردنەوەی پۆلی سێی ناوەندی بابەتی بیرکاری بڵاوبووەنەوە و ئەوەش دەنگدانەوەی گەورەی بەدوادا هات؛ بەرەبەیانی ئەمڕۆ پێنجشەممە وەزارەتی پەروەردەی عێراق راگەیێندراوێکی بڵاوکردەوە و گوتی، بڕیاریاندا تاقیکردنەوەی ئەمڕۆ پێنجشەممەی بابەتی بیرکاریی سێی ناوەندی دوابخرێت.    هاوکات ئەمڕۆ پێنجشەممە، حوسێن سەبری لامی، بریکاری وەزارەتی پەروەردە بۆ کاروباری تەکنیکی و سەرۆکی لیژنەی هەمیشەیی تاقیکردنەوە گشتییەکان، نووسراوێکی بۆ سەرجەم بەڕێوەبەرانی پەروەردەکانی پارێزگاکان کرد، جگە لە هەرێمی کوردستان، تێیدا ئاماژەی بەوەکردووە، لیژنەی هەمیشەیی تاقیکردنەوە گشتییەکان بڕیاریدا بە دواخستنی تاقیکردنەوەی پۆلی سێی ناوەندی، ئەوەش بەهۆی دزەکردنی پرسیارەکانی بابەتی بیرکاری لە تۆڕە کۆمەڵایەتییەکاندا.