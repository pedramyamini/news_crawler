ئیبراهیم ئەلهاشمی ئەلقورەیشی لە ساڵی ٢٠١٩ دوای کوژرانی ئەبوبەکر بەغدادی بووە خەلیفەی داعش. بەرەبەیانی رۆژی پێنجشەممە هێزەکانی ئەمریکا گەیشتنە گوندی ئاتما لە پارێزگای ئیدلبی سووریا، ئەو شوێنەی ئیبراهیم ئەلقورەیشی خۆی تێدا حەشاردابوو، گەمارۆیاندا و داوایان لێکرد خۆی رادەست بکات، بەڵام خەلیفە نە شەڕی کرد و نە خۆی رادەست کرد، بە تەقینەوەیەک خۆی و خێزانەکەی کوشت.  محەممەد ئەلشێخ، خاوەنی خانووەکەیە و دەڵێت، کاتێک هەواڵی ئۆپەراسیۆنەکەی هێزی تایبەتی ئەمریکای بۆ سەر خانووەکەی بیستووە، تووشی شۆک بووە. چونکە وایزانیوە خانووەکەی بە کرێ داوەتە شۆفێرێکی تەکسی.  خاوەن خانووەکە دەڵێت، "نازانم کێ سەردانی دەکرد، بەڵام کوڕەکەم پێیگوتم ئەو پیاوە بە تەنیا بوو و ئۆتۆمبێلێکی هەبوو کاری تەکسیی پێدەکرد. جارێکیان چوومە ئەوێ کاتێک زەیتوونم لێدەکردەوە و ئەویش هات و کووپێکی قاوەی بۆ هێنام. لێم پرسی ' تۆ چ کارێک بۆ بژێوی ژیانت دەکەیت؟' ئەو گوتی ' من بەم ئۆتۆمبێلە بژێوی ژیانم پەیدا دەکەم ' ".   خەلیفەکەی داعش لەگەڵ هاوژین و سێ منداڵەکانی لە نهۆمی یەکەمی ئەو خانووەدا ژیاوە. خوشکەکەی و کچەزاکەی لە نهۆمی دووەمی خانووەکەدا ژیاون. محەممەد ئەلشێخ دەڵێت، لە ماوەی ئەو ١١ مانگەدا، هیچ شتێکی نامۆی لەو پیاوەدا بەدی نەکردووە.    هەرچەندە خەلیفەکەی داعش وا خۆی نیشانداوە، شۆفێری تەکسی بووە، هیچ جارێک کرێی خانووەکەی دوانەخستووە. ئەوەش لەکاتێکدا، قەیرانی دارایی و سووتەمەنی وایکردووە ئەستەم بێت کەسێک بە کرێی تەکسی بتوانێت کرێی خانووەیەکی سێ نهۆمی و بژێوی دوو خێزانی پێ پەیدا بکات.   خاوەنی خانووەکە دەڵێت، "من زۆر لەم پیاوە پەستم. زۆریش دڵگرانم، بەڵام تازە رۆیشت. ئەگەر شتێکم لەبارەی ئەم پیاوە بزانیبایە، هەرگیز رێگەم نەدەدا لە خانووەکەمدا بژی. رەتمدەکردەوە خانوو بە کرێ بدەم. چونکە بۆ من سەرئێشەیە. من ئەمەم لێی چاوەڕێ نەدەکرد. من وەکو پیاوێکی ئاسایی دەمبینی. هیچ شتێکی تایبەتم لێی بەدی نەدەکرد. "   خانووەکە دەکەوێتە باکووری رۆژئاوای شاری ئیدلیب کە لەژێر دەسەڵاتی هێزەچەکدارەکانی سەر بە تورکیادایە.