ئیسحاق جەهانگیری بە ئاژانسی ئیرنای راگەیاندووە ناوەندی رووبەڕووبوونەوەی گەمارۆکانی ئەمریکا، کە لە لایەن ئەنجوومەنی باڵای ئاسایشی نیشتمانی ئێرانەوە پێکهێنرابوو، مۆڵەتی فرۆشتنی ٨ ملیۆن بەرمیل نەوتی بە حکومەت داوە، بەڵام کەس نەیتوانیوە تەنانەت یەک بەرمیلیشی بفرۆشێت. کەچی قاسم سولەیمانی توانیویەتی یارمەتی حکومەت بدات و ئەو ٨ ملیۆن بەرمیل نەوتە بفرۆشێت.  جەهانگیری باسی لەوە کردووە حکومەتی ئێران لە رێگەی پڕ مەترسی و ریسکەوە، توانیویێتی بەبێ ئەوەی رووبەڕووی سزا ببێتەوە  چەندین ملیار دۆلار بگوازێتەوە بۆ نێو ئێران.  ئەمریکا لەساڵی ٢٠١٨ ـەوە لە رێککەوتنی ئەتۆمی چووەدەر و هەناردەی رۆژانەی نەوتی ئێران لە ٢.٥ ملیۆن بەرمیلەوە گەیشتە ٣٠٠ هەزار بەرمیل. بە گوتەی جەهانگیری لە هاوینی رابردووەوە هەناردە و فرۆشی نەوتی ئێران بەرەو باشی چووە، بەڵام هیچ ژمارەیەکی لەبارەی ئاستی هەناردەکردنی نەوتی ئێران ئاشکرا نەکردووە.