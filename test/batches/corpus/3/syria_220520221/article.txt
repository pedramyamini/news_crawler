عەزیز دیرانی، دانیشتووی حەسەکە دەڵێت، " ١٠٠ ساڵ گەڕاینەوە دواوە. جاران بەشی چوار ساڵ خۆراکمان هەبوو. ئێستا گەنم نەماوە و لەسەر ئەوانی دیکە دەژین. "  دوای دەستپێکردنی شەڕی نێوخۆیی سووریا، ئەو وڵاتە بووە گۆڕەپانێکی ململانێی ناوچەیی و نێودەوڵەتییەکان، لەوانەش ئەمریکا، رووسیا، ئێران، تورکیا و وڵاتانی کەنداو.  لە ساڵی ٢٠١٤ و کاتێک ئەمریکا پێگەکانی داعشی لە کۆبانێ بۆردوومانکرد، ئیدی لەوێوە بەشداری سەربازییانەی ئەمریکا لە سووریا دەستیپێکرد.   موهەننەد غوسن، شارەزای کاروباری نێودەوڵەتی دەڵێت، "ئەمریکا لە مانگەکانی سەرەتای قەیرانی سووریادا شەڕی بەوەکالەتی راگەیاند. چەکدارانیش لە سەرتاسەری جیهانەوە بە ئاسانی گەیشتنە سووریا. هاوکات ئەمریکا شەڕێکی راگەیاندنی فراوانی دەستپێکرد بۆ ئەوەی خەڵک دژی حکومەتی سووریا بوەستنەوە. "  ئەمریکا ٩٠٠ سەرباز و راوێژکاری سەربازی لە رۆژئاوای کوردستان و ناوچەکانی دیکەی ژێر دەسەڵاتی هەسەدە و ناوچەی تەنەف هەیە. لە بودجەی پێشنیازکراوی ئەمریکاشدا بۆ ساڵی ٢٠٢٣، بڕی ١٨٣ ملیۆن دۆلار بۆ هەسەدە تەرخانکراوە.