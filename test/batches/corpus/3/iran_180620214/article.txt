بەپێی ئامارێک کە میدیاکانی ئێران لە زاری بەرپرسانی کۆمیسیۆنی هەڵبژاردنەکانی ئێران بڵاویانکردووەتەوە، تاوەکو کاژێر ١٢: ٠٠ بەکاتی هەولێر ٧ ملیۆن و ٤٠٠ بەرگەی دەنگدان بۆ هەڵبژاردنی سەرۆککۆماری ئەو وڵاتە بەکارهاتووە. ئەوە لەکاتێکدایە کە ٥٩ ملیۆن و ٣١٠ هەزار و ٣٠٧ کەس مافی دەنگدانیان هەیە.  سەرچاوەکانی تۆڕی میدیایی رووداو لە نێوخۆی رۆژهەڵاتی کوردستان دەڵێن، خەڵک بە رێژەیەکی کەم بەشداریی لە هەڵبژاردنەکاندا دەکات. بەپێی ئەو ڤیدیۆییانەی کە لە رۆژهەڵاتی کوردستانەوە تایبەت بۆ تۆڕی میدیایی رووداو نێردراون، شوێنەکانی دەنگدان قەرەباڵخ نین.   بەگوتەی سەرچاوە خۆجێییەکان، لە بەردەم بنکەکانی دەنگدان هێزی پۆلیس و سوپای پاسداران داندراون و رێگە نادەن وێنە و ڤیدیۆی بنکەکانی دەنگدان تۆمار بکرێت.  هەروەها بەپێی ئەو ڤیدیۆیانەی لە شارە جیاوازەکانی ئێران وەک تاران، ئەهواز، شیراز، کرماشان، ئەسفەهان، تەورێز، کەرەج، پارێزگای مازەندەران بڵاوبوونەتەوە دەریدەخات کە پێشوازییەکی گەرم لە هەڵبژاردن نەکراوە.