تۆڕی سووریا بۆ مافەکانی مرۆڤ راپۆرتێکی بڵاوکردووەتەوە و تێیدا ئاماژەی بەوە کردووە، لە ساڵی ٢٠١١ وە و لەگەڵ دەستپێکردنی خۆپێشاندانەکان لە سووریا و دواتریش هەڵگیرسانی شەڕی نێوخۆ لەو وڵاتە، ٢٩ هەزار و ٦٦١ منداڵ لە سووریا کوژراون.  لەو ٢٩ هەزار و ٦٦١ منداڵە، ٢٢ هەزار و ٩٣٠ منداڵیان لەلایەن هێزەکانی حکومەتی سووریا، دوو هەزار و ٣٢ منداڵیان لەلایەن هێزەکانی رووسیا، ٩٥٨ منداڵیان لەلایەن داعش و ٧١ منداڵەکەی دیکەش لەلایەن دەستەی تەحریری شامەوە کوژراون. ئەمەش بە مانای ئەوەیە، هێزەکانی حکومەتی سووریا بەرپرس بوون لە ٧٨ % ی کوشتنی ئەو منداڵانە.  بەگوێرەی راپۆرتەکە، لە ساڵی ٢٠١١ وە ١٨١ منداڵ بەهۆی ئەشکەنجەدانەوە گیانیان لەدەستداوە و ١٧٤ یان لە زیندانەکانی حکومەتی سووریادا بوون. ئەوەش لە کاتێكدایە، لە دەستپێکی خۆپێشاندان و شەڕەکەوە، ١٤ هەزار و ٤٠٠ کەس بە گشتی لەو وڵاتەدا بەهۆی ئەشکەنجەدانەوە گیانیان لەدەستداوە.  تۆڕی سووریا بۆ مافەکانی مرۆڤ دەڵێت، لە ساڵی ٢٠١١ وە چارەنووسی پێنج هەزار و ٣٦ منداڵ دیار نییە؛ سێ هەزار و ٦٤٩ کەس لەوان لەو شوێنەدا بێسەروشوێن بوون و چارەنووسیان نادیارە کە دەکەوێتە ژێر دەسەڵاتی حکومەت، ٦٦٧ منداڵیان لەو ناوچەیەدان کە دەکەوێتە ژێر دەسەڵاتی هەسەدە، ٤٢ یان لەو ناوچەیەدان کە لەژێر کۆنترۆڵی دەستەی تەحریری شامدایە و ٣٥٩ کەسەکەی دیکەشیان لەو ناوچەیەدان کە لەژێر کۆنترۆڵی گرووپە چەکدارەکانی دیکەدایە.  ئامارەکانی تۆڕی سووریا بۆ مافەکانی مرۆڤ تاوەکو تشرینی یەکەمی ٢٠٢١:  کوشتنی منداڵان: ٢٩٦٦١ منداڵ  ٢٢٩٣٠ یان لەلایەن حکومەتی سووریاوە کوژراون  ٢٠٣٢ یان لەلایەن هێزەکانی رووسیاوە کوژراون  ٩٥٨ یان لەلایەن چەکدارانی داعشەوە کوژراون  ٧١ یان لەلایەن دەستەی تەحریری شام - ەوە کوژراون  ١٨١ منداڵ لە زیندانەکاندا و بەهۆی ئەشکەنجەدانەوە گیانیان لەدەستداوە، ١٧٤ لەو منداڵانە لە زیندانەکانی حکومەتی سووریادا کوژراون. بەگشتیش لە سووریا ١٤ هەزار و ٤٠٠ کەس لە زیندانەکاندا گیانیان لەدەستداوە.  ئەو منداڵانەی لە سووریا چارەنووسیان نادیارە: ٥٠٣٦ منداڵ  ٣٦٤٩ منداڵیان لەژێر دەسەڵاتی حکومەتی سووریادان  ٦٦٧ منداڵیان لەژێر دەسەڵاتی هێزەکانی سووریای دیموکرات - هەسەدە - دان  ٤٢ منداڵیان لەژێر دەسەڵاتی دەستەی تەحریری شام - دان  ٣٥٩ منداڵیشیان لەژێر دەسەڵاتی گرووپە چەکدارەکانی دیکەدان