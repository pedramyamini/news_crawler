لە نوێترین چاوپێکەوتنیدا، جەیمس جێفری، نێردەی پێشووی سەرۆکی ئەمریکا بۆ سووریا رایگەیاند، گەورە بەرپرسانی سەربازی ئەمریکا هەمیشە هەوڵیان دەدا دۆناڵد ترەمپ بەو باوەڕە بگەیێنن کە ژمارەی سەربازە ئەمریکییەکانی نێو سووریا ئەو هێندەن کە ئەو پێ خۆش بوو بیبیستێت لەکاتێكدا ژمارەکەیان زۆرتر بوون لەوەی کە بە سەرۆکایەتی دەگوترا.  لەمانگی تشرینی یەکەمی ساڵی ٢٠١٩ دا ترەمپ فەرمانی دەرکرد بە کشاندنەوەی هێزەکانی ئەمریکا لە سووریا و راوێژکارە سەربازییەکانی پێشنیازی هێشتنەوەی ٢٠٠ سەرباز بۆ پاراستنی کێڵگە نەوتییەکان کرد، بەڵام لە راستیدا ژمارەی ئەو سەربازانەی ئەمریکا بەگوتەی جێفری هەرگیز لە ٢٠٠ سەرباز نەبوون، بەڵکو لانیکەم ٩٠٠ سەرباز بوون.  نێردەی پێشووی سەرۆکی ئەمریکا بۆ هاوپەیمانیی نێودەوڵەتی دژی داعش سیاسەتی ئیدارەی دۆناڵد ترەمپ بۆ رۆژهەڵاتی ناوەڕاست بە سەرکەوتوو ناودەبات، بەڵام ئاماژە بەوەشدەکات، هەندێکجار تیمەکەی زانیاری دروستیان بە سەرۆکی وڵات نەداوە.   جەیمس جێفری، نێردەی پێشووی سەرۆکی ئەمریکا بۆ هاوپەیمانی نێودەوڵەتی دژی داعش کە هاوکات نوێنەری ئەمریکاش بوو بۆ کاروباری سووریا لە هەڤپەیڤینێکدا دەڵێت، لە ساڵی ٢٠١٩ دا دۆناڵد ترەمپ رازیبوو کە نزیکەی ٢٠٠ سەرباز لە رۆژئاوای کوردستان و ناوچەکانی دیکەی ژێر دەسەڵاتی بەڕێوەبەرایەتیی خۆسەر بمێننەوە، بەڵام ژمارەی ئەو سەربازانەی لەوێن زۆر لە ٢٠٠ کەس زیاترە. جێفری لەو بارەوە دەڵێت، هیچکات بە بەرپرسانی باڵای وڵاتیان رانەگەیاندووە چەند سەربازی ئەمریکی لەوێن.   لە تشرینی یەکەمی ساڵی ٢٠١٩ دا ترەمپ بڕیاریدا سەربازانی سوپای وڵاتەکەی لە ناوچەیەکی رۆژئاوای کوردستان بکشێنێتەوە و ئەوەش هێرشی سوپای تورکیا و هێزە نزیکەکانی لە ئۆپۆزیسیۆنی سووریای بەدوادا هات. ئەو هەنگاوەی ترەمپ زۆرترین مشتومڕی لێکەوتەوە و جێفریش دەڵێت، ئەو بابەتە سەرچاوەی گەورەترین مشتومڕ بووە لە ئەزموونی ٥٠ ساڵەیدا لە ناو حکومەتی ئەمریکا.   جێفری لەو بارەوە دەڵێت، لە ساڵانی ٢٠١٨ و ٢٠١٩ دا چەندجارێک ترەمپ باسی لە کشانەوەی سوپای ئەمریکا لە رۆژئاوای کوردستان و سووریا کرد، بەڵام هەمووجارێک بۆی روونکرایەوە کە دەبێت ژمارەیەک سەرباز بهێڵدرێنەوە و ئەویش رازی بوو و، "دوای ئەوەی داعشمان تێکشکاند و بارودۆخی باکووری رۆژهەڵاتی سووریا سەقامگیر بوو، ترەمپ ویستی کشانەوەی هەبوو. بەڵام پێنج خاڵمان خستەڕوو کە بۆچی پێویست دەکات بمێنینەوە و سەرکەوتووش بووین".    کشاندنەوەی سەربازانی ئەمریکی لە رۆژئاوای کوردستان لە لایەن ژمارەیەکی زۆر کەس، لەوانەش هەندێک ئەندامی کۆنگرێس، بە خیانەت ناوبرا، بەڵام جێفری لەوبارەوە قسەیەکی دیکە دەکات. نوێنەرەکەی پێشووی ئەمریکا بۆ کاروباری سووریا رەتیدەکاتەوە ئەمریکا هاوپەیمانە کوردەکانی "بەجێهێشتبێت" بۆئەوەی تورکیا کۆمەڵکوژیان بکات. جێفری گوتی، ئەمریکا گەرەنتی سەربازی دایە کورد بۆ پاراستنیان لە هەر هێرشێکی حکومەتی سووریا، هێزەکانی رووسیا و داعش، بەڵام "هیچکەس لە واشنتن هیچکات گەرەنتی سەربازی نەدایە کورد دژی تورکیا".   ئەوەی کە پەیوەندی بە عێراقەوە هەیە، جێفری بە گرنگیەوە لە پەیوەندییەکانی نێوان واشنتن و بەغدا و "کەمبوونەوەی رۆڵی ئێران" لە عێراقدا دەڕوانێت.   نێردەی پێشووی سەرۆکی ئەمریکا بۆ هاوپەیمانی نێودەوڵەتی دژی داعش رایگەیاند، رێگەگرتن لە پێشڕەوی هێزی دیکە و "وەستاندنی شتێکی خراپ نییە. وڵاتانی بەهێزی وەک فەرەنسا و بەریتانیا و ئەمریکا لە ساڵانی سییەکانی سەدەی رابردوودا نەیانتوانی ئەو کارە بکەن و دواتر بۆیان روونبووەوە کە دەبێت لە شوێنەکانی وەک پاریس، دەریای باشووری چین و ئەفریقای باشوور شەڕ بۆ پاراستنی ژیانیان بکەن".   جێفری لەبارەی هەمان بابەت گوتی، پەیوەندییەکانی نێوان ئەمریکا و عێراق تەندروستن، بەڵام ئاماژەی بە هەڕەشەی وەزارەتی دەرەوەش کرد بۆ داخستنی باڵیۆزخانەی وڵاتەکەی لە بەغدا، ئەگەر هاتوو حکومەتی عێراق هێرشی گرووپە چەکدارەکان بۆسەر باڵیۆزخانە و هێزە نێودەوڵەتییەکان نەوەستێنێت.   نێردەی پێشووی سەرۆکی ئەمریکا بۆ هاوپەیمانی نێودەوڵەتی دژی داعش گوتی، ئەو هەڕەشەیە هێشتا هەر ماوە و زۆریش جیدییە.   پەیوەندیدار بە دۆخی رۆژهەڵاتی ناوەڕاست، جێفری گوتی، سیاسەتی ترەمپ وایکردووە ئەمریکا دۆستی زیاتری هەبێت، نەوەک دوژمن و رایگەیاند، هیچ کام لە دۆستەکانی ئەمریکا لە رۆژهەڵاتی ناوەڕاست نایانەوێت ماوەی دەسەڵاتی ترەمپ کۆتایی بێت.   لەبارەی پێشنیازەکانی بۆ ئیدارەی نوێی ئەمریکا، جێفری داوای لە جۆ بایدن کرد درێژە بەو سیاسەتە بدات تیمی ترەمپ بۆ ناوچەکە دایڕشتووە و پەیڕەوی دەکات. جێفری بە بایدن دەڵێت، "هەوڵ مەدە سووریا بکەیتە دانیمارک".