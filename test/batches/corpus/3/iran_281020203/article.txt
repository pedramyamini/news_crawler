عەلی رەبیعی، گوتەبێژی حکومەتی ئێران لە کۆنفرانسی رۆژنامەڤانیدا رەخنەی تووندی لە سزا نوێیەکانی ئەمریکا گرت کە دوای بەسەرچوونی وادەی گەمارۆی چەک بەسەر ئێراندا سەپێنرانەوە.  رەبیعی گوتی، ئەمریکا لەسەر ئاستی نێودەوڵەتی پێگە و بەهای خۆی لەدەستداوە و بە سزادانی ئێران تاوانی مرۆیی کردووە و یاسای نێودەوڵەتیشی شکاندووە.  گوتەبێژی حکومەتی ئێران گوتی، "ئێمە باوەڕمان وایە کە هەر سزایەکی نوێ ستەمکارییەکی نوێیە. ئەو هەنگاوە نوێیانە بە کردەوەیەکی دژ بە یاسا ناودەبەین... ئەگەر بمانەوێت نەوت هەناردە بکەین، دەبێت پرس بە ئەمریکا بکەین؟ یاخود ئایا ئەوان دەیانەوێت ئێمە نەوت هەناردە بکەین؟ پێمانوایە ئێستا کاتییەتی ئەمریکا پێداگریی خۆی وەلابنێت و قەرەبووی هەڵەکانی پێشووی بکاتەوە. ئەو کامپەینی ئەوپەڕی گوشارە سەرناگرێت، ئەوە نەبێت ئەمریکا بۆ تاوان و یاساشكاندن بەکاری هێناوە. "  رۆژی دووشەممە ٢٠٢٠/١٠/٢٦ وەزارەتی گەنجینەی ئەمریکا سزای نوێی بەسەر ئێراندا سەپاند کە زیاتر کەرتی نەوتی ئەو وڵاتەی کردووەتە ئامانج و، وەزارەتی نەوتی ئێران لە لیستی ئەوانەدایە سزایان بەسەردا دەسەپێنرێت.   ئەمریکا دەڵێت، سزاکان بەو هۆیەوەن کە کەرتی نەوتی ئێران هاوکاریی هێزی قودسی سەر بە سوپای پاسدارانیان کردووە کە لەلایەن ئەمریکاوە خراوەتە لیستی رەشەوە.    لە سزا نوێیەکانی ئەمریکادا وەزیری نەوتی ئێران، کۆمپانیای نیشتمانیی نەوتی ئێران و کۆمپانیای نیشتمانیی گواستنەوەی نەوتی ئێران خراونەتە لیستی رەشەوە.   ستیڤن منوچن، وەزیری گەنجینەی ئەمریکا لەبارەی سزاکانەوە رایگەیاند، "رژێمی ئێران کەرتی نەوت بەکاردەهێنێت بۆ پاڵپشتیی سوپای پاسداران و فەیلەقی قودس. "  لەو کاتەوەی دۆناڵد ترەمپ، سەرۆکی ئەمریکا لە ساڵی ٢٠١٨ دا لە رێککەوتننامەی ئەتۆمیی ئێران کشایەوە کە لە ساڵی ٢٠١٥ و لە سەردەمی ئیدارەی ئۆبامادا واژۆ کرابوو، گرژییەکانی نێوان ئەمریکا و ئێران بەردەوام لە زیادبووندان. ئەمریکاش سیاسەتی ئەوپەڕی گوشار دژی ئێران و ئابوورییەکەی پەیڕەو دەکات.