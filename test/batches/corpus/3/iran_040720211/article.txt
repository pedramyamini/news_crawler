دوو لەو بەندکراوانە برا بوون و ١٢ ساڵ پێش بە تۆمەتی کوشتن و سووتاندنی دوو گەنجی کەسوکاری خۆیان دەستبەسەرکرابوون. یەک لەوان بەناوی بەهائەدین قاسمزادە لەکاتی ئەنجامدانی تاوانەکەدا تەمەنی ١٧ ساڵان بووە و نزیکەی دوو ساڵ دوای دەستبەسەرکردنی، دادگەی ورمێ بە لەسێدارەدان سزای دا.  بەهائەدین قاسمزادە، دوای تەواوبوونی دادگە لە ساڵی ٢٠٠٩ توانیویەتی لە دەست هێزەکانی ئێران رابکات وخۆی بگەیێنێتە باشووری کوردستان، بەڵام دواتر ناچارکراوە بگەڕێتەوە.  عوسمان مستەفازادە، بەندکراوی سیاسیی کورد کە لەکاتی دەستبەسەرکردن و گەڕاندنەوەی بەهائەدین لە گرتووخانەی ورمێ بووە بە تۆڕی میدیایی رووداوی راگەیاند، بەهائەدین بۆی گێڕاوەتەوە کە دوای تەواوبوونی دادگە پارەی داوە بە سەربازەکانی گرتووخانە و داوای لێکردوون بۆ ماوەیەکی کورت بیبەن بۆ ماڵی دایکی لە گەڕەکی ئیسلامئاوای ورمێ تاوەکو چاوی بە دایک و خوشکی بکەوێت، لەوێ سەربازەکانیان سەرقاڵ کردووە و توانیویەتی رابکات و چووەتە هەولێر، بەڵام هێزەکانی ئێران دایک و خوشکیان دەستبەسەرکردووە و گوتوویانە تاوەکو نەگەڕێتەوە، ئازادیان ناکەن. ئەویش دوای ماوەیەک بڕیاریداوە بگەڕێتەوە و خۆی رادەستی هێزەکانی ئێران کردووەتەوە.  بەگوتەی مستەفازادە، بەهائەدین سەرەتا لە بەشی تایبەت بە مێرمنداڵان راگیراوە، بەڵام بەهۆی ئەوەی براکەی بەناوی داود لە شەڕەکەدا لەگەڵ خزمەکانی خۆیان گوللە بەر پشتی کەوتبوو و دەماری پسابوو، لە نەخۆشخانەی گرتووخانە دەمایەوە و دەبوو کەسێک خزمەتی بکات، بۆیە بەهائەدین بردراوەتە بەشی نەخۆشخانە و لەوێ ماوەتەوە.  بەهائەدین و داود قاسمزادە خەڵکی گوندی قورمکن لە ناوچەی سۆمای سەر بە شاری سەڵماس لە باکووری پارێزگای ورمێ. چەند ساڵ پێش دەستبەسەرکردنی ئەوان، برا گەورەکەشیان بە ناوی جەواد بە تۆمەتی دزیکردن و کوشتن لە گرتووخانەی ورمێ لەسێدارەدراوە.   باوکی ئەو سێ کوڕە لە سەرەتای ساڵانی نەوەدەکانی سەدەی رابردوو کوژراوە. کەسێکی خزمی ئەوان کە نەیویست ناوی ئاشکرا بکرێت بە تۆڕی میدیایی رووداوی راگەیاند، "باوکی ئەوان هاوکاری هێزەکانی ئیتلاعاتی دەکرد و چەند پێشمەرگەی حیزبی دیموکراتی تیرۆر کردبوو و لەسەر ئەو کارە کوژرا. "  ئەو سەرچاوەیە دەڵێت، لە دوایین شەڕیاندا لە ساڵی ٢٠٠٧، بەهائەدین و داود قاسمزادە لەنێو ئۆتۆمبێلدا تەقەیان لە دوو کوڕی ئامۆزای خۆیان کردبوو و ئۆتۆمبێلەکەیان ئاگرتێبەرداوە. کەسێکی دیکەش کە بە رێبواری بەوێدا تێپەڕیوە، تەقەیان لەویش کردبوو و کوشتبوویان. لەسەر ئەو کوشتنانە و چەند دۆسیەی دیکە دەستبەسەرکران و ساڵی ٢٠٠٩ بە لەسێدارەدان سزادران.