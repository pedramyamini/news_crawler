ئەمڕۆ شەممە، ٢٠ی حوزەیرانی ٢٠٢١ ئەنەکەسە راگەیێندراوێکی لەبارەی قسەکانی نەسر حەریرییەوە بڵاوکردەوە و رایگەیاند: "ئەنجوومەنی نیشتیمانی کورد لە سووریا بەردەوام جەختی لەسەر پارێزگاری لە جێگیرەکانی لەبوارە نیشتیمانی و نەتەوەیی و مرۆییەکان کردووەتەوە، ئەوەشی کە پەیوەستە بە مافەکانی مرۆڤەوە، هەروەها بەردەوام پەردەی لەسەر ئەو پێشێلکاریی و هەوڵانە لابردووە، کە دژی سوورییەکان دەکرێت لەهەر شوێنێکی سووریا بێت و ئەنجامدەرانی هەرکێیەک بن".  ئەنەکەسە لە راگەیێندراوەکەیدا داوای لە کۆمەڵگەی نێودەوڵەتی کردووە کار بۆ راگرتن و خێراکردنی کردەی سیاسییبکەن لەپێناو دۆزینەوەی چارەسەرێک بۆ قەیرانی سووریا و ئازارەکانی سوورییەکان.  لەو راگەیێندراوەدا ئەوەش هاتووە: "ئەنجوومەنی نیشتیمانی کورد لە سووریا (ئەنەکەسە) وایدەبینێت بانگەشەی نەسر حەریری، سەرۆکی هاوپەیمانی نیشتیمانی سووریی هێزەکانی شۆڕش و ئۆپۆزیسیۆن، حەڵاڵکردنی سەروەرەیی دەوڵەتی سووریا و پێشێلکردنی پڕنسیپەکانی شۆڕشی سووریا و بەهاکانییەتی و پەیوەندییەکانی نێوان پێکهاتەکان تێکدەدات".  هەروەها دەڵێت: "ئەو بانگەشەیە دژە لەگەڵ ئامانجەکانی هاوپەیمانی کە کار بۆ بەدیهێنانی ئازادی بۆ گەلی سووریا و پارێزگاری لەسەقامگیرییەکەی و کەرامەتی لە وڵاتێکی ئازادی دیموکراسیی خاوەن سەروەری دەکات، بۆیە ئەوەی حەریری گووتوویەتی گوزارشت لەبۆچوونی کەسی خۆی دەکات و ئەنجوومەنی نیشتیمانی کورد لە سووریا بەتەواوەتی رەتیدەکاتەوە و هیچ گوزارشتێک لە هەڵوێستی ئەو وەکو پێکهێنەری هاوپەیمانێتییەکە ناکات و لەدەستەکانی باسنەکراوە".  هەفتەی رابردوو، نەسر حەریری، سەرۆکی هاوپەیمانیی نیشتیمانی سووریی هێزەکانی شۆڕش و ئۆپۆزیسیۆن کە ئەنجوومەنی نیشتیمانی کورد لە سووریا (ئەنەکەسە) لایەنێکە لەنێویدا، داوای لە رەجەب تەیب ئەردۆغان، سەرۆکی ئەو وڵاتە کرد دەستوەردان بکات بۆ دەرکردنی هێزەکانی یەپەگە و پەیەدە لە هەردوو شاری منبج و تەلرەفعەت و سەرجەم ناوچەکانی سووریا.