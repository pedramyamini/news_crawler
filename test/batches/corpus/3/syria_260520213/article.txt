عومەر ئۆسی، کەسایەتیی کورد و ئەندامی پێشووی پەرلەمانی سووریا بە رادیۆی رووداوی راگەیاند: "تاوەکو ئێستا لەناو ئۆپۆزیسیۆندا شوێنگرەوەیەکی باش بۆ بەشار ئەسەد نییە. کورد لە هەرسێ وڵاتی عێراق، ئێران و تورکیا بەشداریی هەڵبژاردنی پەرلەمان دەکەن، تەنیا لە سووریایە بایکۆتیان کردووە، ئەوەیش باش نییە. با وەک ئۆپۆزیسیۆن بەشدار بوونایە، نەک ئەوەی پێیان بگوترێت ناپاکن و لەگەڵ ئەمریکا و ئیسرائیلدان. دەبێت ئێمەی کورد لە رێگەی گفتوگۆی سیاسییەوە گوشار لە دەوڵەت بکەین و ناچاری بکەین کە مافەکانمان دابین بکات. "  رۆژی چوارشەممە ٢٦ی ئایاری ٢٠٢١ بەبێ ناوچەکانی ژێر دەسەڵاتی ئۆپۆزیسیۆنە چەکدارەکانی سووریا و بەڕێوەبەرایەتیی خۆسەر، هەڵبژاردنی سەرۆککۆماریی سووریا بۆ هەرسێ بەربژێر "بەشار ئەسەد"، "عەبدوڵڵا عەبدوڵڵا" و "مەحموود مەرعی" بەڕێوەدەچێت. ئەمریکا، بەریتانیا، فەرەنسا، ئەڵمانیا و ئیتاڵیا سەرکۆنەی هەڵبژاردنەکانی سەرۆکایەتیی سووریا دەکەن و دەڵێن ئەو هەڵبژاردنانە "نە پاکن و نە ئازاد.  د. عەلی میرانی، مامۆستای زانکۆ و شرۆڤەکاری سیاسی بە رادیۆی رووداوی راگەیاند: "ئەم هەڵبژاردنەیش هەر وەک هەڵبژاردنەکانی دیکەیە. لە سووریا تەنیا یەک جار هەڵبژاردن بە شێوەیەکی تا رادەیەک دیموکراسییانە بەڕێوەچووە کە ئەویش هەڵبژاردنی ساڵی ١٩٥٤ بووە. پێش و پاش ئەوە سووریا هەڵبژاردنی دیموکراتیی بە خۆیەوە نەبینیوە بە تایبەتی دوای هاتنە سەر حوکمی حیزبی بەعس لە ساڵی ١٩٦٣ ـوە. ئەم هەڵبژاردنەی ئەمڕۆیش دیموکراسییانە نییە و شانۆیە. "  ئەمریکا و چوار هاوپەیمانەکەی جەخت لەوە دەکەنەوە کە پێویستە "بە گوێرەی پڕۆژە بڕیارەکە، هەڵبژاردنی ئازاد و دادپەروەرانە لەژێر چاودێریی نەتەوە یەکگرتووەکاندا و بە بەرزترین ستانداردی نێودەوڵەتیی شەفیافەت و بەرپرسیارێتی سازبکرێت. "  عومەر ئۆسێ گوتی: "ئەم هەڵبژاردنە مافێکی دەستووری و یاساییە و پێویستە بۆشایی دروست نەبێت. سازانێکی نێودەوڵەتی لەسەر بەشار ئەسەد هەیە کە هەر ئەو ببێتەوە بە سەرۆک، بە تایبەت لەنێوان رووسیا و ئەمریکادا. من وەک کوردێکی سووری هیوادار بووم کوردیش لەم پرۆسە نیشتمانییەدا بەشداری بکەن. من ناڵێم با بهاتنایە دەنگیان بە بەشار ئەسەد بدایە. نا، بەڵکو با بهاتنایە بەربژێریان هەبووایە و دەنگیان بدایەتێ. ئەوان ئەم هەڵبژاردنەیان بایکۆت کردووە کە کارێکی هەڵەیە. "  عەلی میرانییش گوتی: "ئەم دەسەڵاتە رووباری خوێنی لە سووریادا هەڵگیرساندووە و بەهۆی ئەوەوە چەندین ساڵە ئەو هەموو خەڵکە ئاوارە بوون. لە تەلەڤزیۆنی دەوڵەتی سووریادا بۆ یەک جاریش بەرنامە لەسەر کورد نەکراوە. باشە ئیتر چۆن کورد لە پرۆسەی سیاسیی ئەو دەوڵەتەدا بەشداری بکات؟ لەو دەسەڵاتەدا کەس کورد قبووڵ ناکات. "  ئەسەد کە بۆ یەکەمجار لە ساڵی ٢٠٠٠ کاتێک بووە سەرۆکی سووریا و پیاوی یەکەمی سووریا لە رێگەی گشتپرسییەکەوە بوو کە تێیدا ٩٧ % ـی دەنگەکانی بەدەستهێنا، بەڵام تەنیا یەک بەربژێر هەبوو، ئەویش خۆی بوو.  خێزانی ئەسەد بە دیاریکراوی خۆی و باوکی پێکەوە نیو سەدەیە خاوەن دەسەڵاتی یەکەمن لە سووریا، حافز ئەسەد لە ساڵی ١٩٧٠ کودەتای بەسەر نوورەددین ئەلتاسیدا کرد کە ئەو کات وەزیری بەرگریی سووریا بوو، دواتر لە ساڵی ١٩٧١ وەکو تاکە بەربژێری هەڵبژاردنی سەرۆکی سووریا بەشداری کرد و لە ١٢ ـی ئاداری ئەو ساڵەدا بە سەرۆکی سووریا هەڵبژێردرا کە ئەو کات یەکەم عەلەوی بوو ببێتە سەرۆکی سووریا، لەکاتێکدا شیعەکان ١٠ % ی دانیشتووانی سووریا بوون.  لە ساڵی ١٩٨٢ یەکێک لە خوێناویترین خۆپێشاندانەکانی سووریا بەڕێوەچوو دژی دەسەڵاتی حافز ئەسەد، ئەویش خۆپێشاندانی  ئیخوانەکان بوو کە تێیدا حکومەتی ئەو کات ناچار بوو هێز بەکاربهێنێت و زیاتر لە ١٠ هەزار کەس کوژران.   دواتر لە ساڵی ٢٠٠٠ حافز ئەسەد لە تەمەنی ٦٩ ساڵیدا کۆچی دواییکرد و بەشار ئەسەدی کوڕی جێگەی گرتەوە. بەشار ئەسەد لە گشتپرسییەکدا ٩٧ % ی دەنگەکانی بەدەستهێنا.  بەشار ئەسەد دوای زیاتر لە ١٠ ساڵ لە هاتنە سەر دەسەڵات رووبەڕووی خۆپێشاندان و ناڕەزایەتییەکی گەورە بووەوە کە درێژەپێدەری بەهار عەرەبی بوو. شەڕ زۆربەی ناوچەکانی سووریای گرتەوە، گرووپە جیاوازەکان چەکیان هەڵگرت، داعش و گرووپەکانی دیکە دەستیان بەسەر چەندین ناوچەی سووریادا گرت، هەروەها کوردانی رۆژئاڤا ئیدارەیەکی سەربەخۆیان دامەزراند.  بەپێی ئاماری نەتەوە یەکگرتووەکان لە ماوەی ئەو ١٠ ساڵەی شەڕ لە سووریا، ٦.٧ ملیۆن کەس ئاوارە بوون، ٦.٦ ملیۆن کەس ئاوارە بوون، هەروەها ٣٨٨ هەزار کەس کوژراون.