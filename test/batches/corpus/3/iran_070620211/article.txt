تەلەڤزیۆنی ئێران رەزامەندیی داوە کە ئیبراهیم رەئیسی، بەربژێری بەهێزی نەریتخوازەکان، وەڵامی ئەو تۆمەتانە بداتەوە کە لە یەکەم گفتوگۆ ئاراستەی کران، عەبدولناسر هیممەتیش هەمان داواکاری هەیە.  عەلیڕەزا زاکانی، بەربژێری نەریتخواز لە بەرنامەکەدا دەڵێت، "خەڵکینە، بیرتان ماوە گوتیان داتەپینی ئابووری و لوتکەی کۆرۆنامان تێپەڕاند؟ گەمارۆکان هەڵوەشانەوە و ئابووری گەشەی کرد؟ بۆچی درۆ لەگەڵ خەڵک دەکەین؟ ".  حکومەتی حەسەن رووحانی دوو رۆژ لەمەوبەر داوای کرد تەلەڤزیۆن دەرفەتی بۆ بڕەخسێنێ، وەڵامی ئەو جۆرە تۆمەتانە بداتەوە. بەڵام هێشتا تەلەڤزیۆنەکە بە ئا و نا وەڵامی نەداوەتەوە، بۆیە ئیسحاق جەهانگیری، جێگری سەرۆککۆماری ئێران بە ناچاری پەنای بۆ تویتەر برد.  ئیسحاق جەهانگیری لە تویتەر دەنووسێت: بەربژێرە نەریتخوازەکان نەیانگوت کام لایەن وایکرد دۆسیەی ئەتۆمیی ئێران بچێتە ئەنجوومەنی ئاسایش، نەیانگوت حکومەتی رووحانی چۆن گەمارۆکانی لادا و ئێرانی لە بەندی حەوتی ئەنجوومەنی ئاسایش رزگارکرد، سەقامگیری بۆ ئابووری گەڕاندەوە، هەڵاوسانی دابەزاند و ساڵی ٢٠١٦ گەشەی ئابووری تاوەکو ١٢ % بەرزکردەوە.  جەهانگیری هەروەها ئاماژە بەوەش دەدات: ئەوان نەیانگوت کام لایەن رێگر بووە لە بەردەم لاچوونی گەمارۆکان و کرانەوەی دەرگاکانی ئابووری.  بەڵام تەلەڤزیۆنی ئێران خێرا وەڵامی داواکاریی ناوەندی بانگەشەی ئیبراهیم رەئیسی دایەوە. ئەو ناوەندە دەڵێت: لەم گفتوگۆدا دوو بەربژێری ریفۆمخوازەکە تۆمەتیان خستووەتە پاڵ رەئیسی.  موحسین مێهرعەلی زادە، بەربژێری ریفۆرمخواز دەڵێت، "بەڕێز رەئیسی بەڕاستی چەندە لە پرسی بەرهەمهێناندا شارەزای؟ رەنگە هەندێ شارەزا هەندێ شت بڵێن و تۆش لەبەریان بکەی و لێرە باسیان بکەی، بەڵام ئەمانە کێشەی خەڵک چارەسەر ناکەن. بەڕێز رەئیسی تاوەکو پۆلی شەشی سەرەتاییت خوێندووە، بەم ئاستەی خوێندەواری، ئابووری بەڕێوەناچێت".   ناوەندیی بانگەشەی رەئیسی شەوی رابردوو داوای کرد کاتیان بۆ تەرخان بکرێ وەڵام بدەنەوە. ئەم بەیانییە کۆمیتەی بانگەشەی هەڵبژاردنی تەلەڤزیۆنی ئێران رایگەیاند، بۆ ئەو مەبەستە ٥ خولەک کاتیان بە رەئیسی داوە.  لە بەرامبەردا عەبدولناسر هیممەتی گوتی: لەو دیبەیتەدا ٢٩ جار تۆمەتی لێدراوە و بەپێی ٥ خولەکەکەی رەئیسی، دەبێت ٢٠ خولەک کاتیش بە ئەو بدرێت وەڵام بداتەوە.  ئەم دیبەیتە کە بڕیار بوو گرنگترین کێشەی ئێران، واتە رەوشی ئابووری، تێدا گەنگەشە بکرێ، بووە شوێنێک بۆ شەڕە قسە و هێرشکردنە سەر لایەنەکان.   شرۆڤەکاران دەڵێن لە گفتوگۆی یەکەمی بەربژێرەکاندا "تەلەڤزیۆنی ئێران لاواز دەرکەوت". ئێستا چاوەکان لەسەر دوو گفتوگۆکەی داهاتوون.