ئاژانسی فەرمیی تورکیا بڵاوی کردەوە، ژماره‌ی ئه‌و سڤیلانه‌ی، كه له ئه‌نجامی هێرشه مووشه‌كییه‌كان لە ناوچه‌ی حه‌مران سه‌ر به شارۆچكه‌ی جه‌رابلوس، كه ده‌كه‌وێته سه‌ر سنووری توركیا و ناوچه‌ی ته‌رحین له باكووری رۆژهەڵاتی شارۆچكه‌ی باب - یان كردبووه ئامانج، له سێ كه‌سه‌وه بۆ چوار كه‌س به‌رزبوونه‌وه.   له راگەیێندراوێکی ' هاوپه‌یمانیی نیشتمانیی هێزه شۆڕشگێڕ و ئۆپۆزسیۆنه‌كانی سووریا ' کە له‌باره‌ی هێرشه‌كه‌وه بڵاوكراوه‌ته‌وه، هاتووه: "رووسیا گوندەکانی حه‌له‌بی كردووه‌ته ئامانجی هێرشێكی نوێ و تیرۆری ده‌وڵه‌ت په‌یڕه‌و ده‌كات. هێرشه‌كانی هه‌ریه‌ك له حه‌مران و ته‌رحین نیشانه‌ی هه‌ڵكشانێكی مه‌ترسیدار و تیرۆری ده‌وڵه‌ته، كه رووسیای داگیركار په‌یڕه‌وی ده‌كات. هێرشه‌كه له‌لایه‌ن رووسیاوه به سێ مووشه‌ك کراوە".  میدیاکانی تورکیا بڵاویانکردەوە کە رۆژی هەینی بە مووشەکی بالیستی هێرشکراوەتە سەر ناوچەی تەحرینی سەر بە شاری ئەلباب و ناوچەی حەمرانی سەر بە شاری جەرابلووس لە پارێزگای حەلەب و لە ئەنجامدا ژمارەیەک تانکەری نەوت گڕیانگرتووە و دەنگی چەندین تەقینەوەی گەورە بیستراوە.  رۆژی ٩ی شووباتیش هێرشێکی مووشەکی کرایەسەر تەحرین و لە ئەنجامدا دوو کەس گیانیان لەدەستدا و ٦ کەسی دیکەش برینداربوون.   لە ٢٤ی ئابی ٢٠١٦ دا تورکیا و گرووپە پاڵپشتیکارەکانی لە ئۆپۆزیسیۆنی سووریا ئۆپەراسیۆنێکی سەربازییان بەناوی ئۆپەراسیۆنی "قەڵخانی فورات" لە نێو خاکی سووریا دەستپێکرد.   ئۆپەراسیۆنەکە لە ٢٩ی ئاداری ٢٠١٧ کۆتاییهات و جەرابلووس و ئەلباب و چەند ناوچەیەکی دیکە کەوتنە ژێر دەسەڵاتی ئەو هێزانە و تاوەکو ئێستاش لەژێر دەسەڵاتیاندان.