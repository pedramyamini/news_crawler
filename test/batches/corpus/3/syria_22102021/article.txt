خەڵاتی SIPA  خەڵاتێکی نێودەوڵەتیی بواری فۆتۆگرافییە، فۆتۆگرافەران لە تەواوی جیهانەوە وێنەکانیان بۆ بردنەوەی خەڵاتەکە پێشکێش دەکەن. وێنەکان کە پێشبڕکێ بۆ بردنەوەی خەڵاتەکە دەکەن لە ١٢ بواری جیاوازی فۆتۆگرافیدان لەوانە: وێنەی سەر شەقام، گەشت و سەرکێشی، دەموچاو و کارەکتەرە سەرنجڕاکێشەکان، جوانیی سرووشت، ئاژەڵان لە ژینگەی خۆیاندا، بیناسازی، وەرزش، دۆکیۆمێنتاری، کۆڤید ١٩ و چەند بوارێکی دیکە.   دامەزراوەکە دەڵێت، ئەمساڵ هەزاران وێنەی فۆتۆگرافەران لە ١٦٣ وڵاتەوە پێشکێشکراون. رۆژی شەممە ٢٣ - ١٠ - ٢٠٢١ ـیش وێنە براوەکان لە شاری سینای ئیتاڵیا نمایش دەکرێن.   ئەو فۆتۆگرافەرەی وێنەکەی وەکو "وێنەی ساڵ" هەڵدەبژێردرێت، بایی ١٧٤٥ دۆلار کەلوپەلی فۆتۆگرافی پێدەدرێت لەگەڵ پەیکەرێکی کریستاڵی و چەند خەڵاتێکی دیکە.   وێنەی ئەو باوک و کوڕە لەلایەن فۆتۆگرافەری بە بنەچە تورک، محەممەد ئەسڵانەوە گیراوە کە لەنێوان هەموو وێنەکاندا، وەکو وێنەی ساڵ بۆ ساڵی ٢٠٢١ دیاریکرا. ناونیشانی وێنەکەی محەممەد، "سەختیی ژیان" بوو. وێنەکەش لە ناوچەی رێحانلی لە پارێزگای هاتای تورکیا لەسەر سنووری وڵاتەکە لەگەڵ سووریا گیراوە.   کاتاوۆکا هیدێکۆ، بەڕێوەبەری فۆتۆگرافی لە نیوسویکی ژاپۆن و یەکێک لە دادوەرەکانی پێشبڕکێکە لەبارەی هەڵبژاردنی وێنەکە دەڵێت، "دڵخۆشیی ئەو باوک و کوڕە و ئەوەی کە پیاوێک بتوانێک لەسەر یەک لاق بووەستێت، زۆر بەنرخە، بۆیە بۆ ماوەیەکی کورت دڵم پڕبوو لە خۆشەویستی و خۆشی. " ئەو دادوەرە دەشڵێت، لە وێنەکەدا ئەو "ژیانی سەخت و دوورودرێژی" ئەو کەسانە دەبیندرێت کە بەهۆی جەنگەوە تووشی ئەو دۆخە بوون.