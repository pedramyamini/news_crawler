وەزارەتی بەرگریی تورکیا لە رێگەی بڵاوکراوەیەکەوە لە ھەژماری خۆی لە تۆڕی کۆمەڵایەتیی تویتەر، بڵاویکردەوە، سوپای تورکیا لە بەرەنگاربوونەوەی "یەپەگە" بەردەوامە. وەزارەتی بەرگریی تورکیا رایگەیاندووە، ئۆپەراسیۆنەکە لە سنووری هەرێمی عەفرین ئەنجامدراوە.     لە بەرامبەردا یەپەگە لە راگەیێندراوێکدا دەڵێت، ئەو زانیارییانەی کە لەبارەی کوژرانی شەڕڤانان لەلایەن تورکیاوە بڵاوکراوەتەوە راست نین.   تورکیا و هێزە نزیکەکانی لە ئۆپۆزیسیۆنی سووریا رۆژی ٢٠ی کانوونی دووەمی ٢٠١٨ لە ئۆپەراسیۆنێکدا بەناوی "چڵەزەیتوون" هێرشیانکردە سەر هەرێمی عەفرینی رۆژئاوای کوردستان؛ شەڕڤانان بۆ ماوەی ٥٨ رۆژ بەرگرییان کرد، بەڵام دواتر سوپای تورکیا و هێزە نزیکەکانی لە ئۆپۆزیسیۆنی سووریا عەفرینیان کۆنترۆڵکرد.   سوپای تورکیا رۆژی ٩ی تشرینی یەکەمی ٢٠١٩ دا لە ئۆپەراسیۆنێک بە ناوی "کانیی ئاشتی" هێرشیکردە سەر گرێسپی و سەرێکانی لە رۆژئاوای کوردستان و ئەو دوو شارۆچکەیەشی کۆنترۆڵکرد.   بەرپرسانی تورکیا دەڵێن، پەیەدە لقی رۆژئاوای کوردستان و سووریای پەکەکەیە و نیگەرانە لەوەی ئەمریکا یارمەتی پێشکێشی هەسەدە دەکات.  رۆژی ٢٤ی ئەیلوولی ٢٠٢١ رەجەب تەیب ئەردۆغان، سەرۆککۆماری تورکیا رایگەیاند: "بەداخەوە لەکاتێکدا دەبوو ئەمریکا بەرەنگاریان ببێتەوە، کەچی بە بڕێکی زۆر زیاتر لەوەی چاوەڕوان دەکرێت، هاوکاریی سەربازییان بۆ دەنێرێت".