ئەمڕۆ سێشەممە ٢٨ - ٠٩ - ٢٠٢١ گیر پێدرسن، نێردەی نەتەوەیەکگرتووەکان بۆ سووریا لە کۆنگرەیەکی رۆژنامەڤانیدا بە تۆڕی میدیایی رووداوی راگەیاند، ئەو دۆخەی ئێستا لە سووریا هەیە ناکرێت بەردەوام بێت و لە بەرژەوەندیی هیچ لایەنێک نییە کە دۆخەکە وەکو ئێستا بمێنێتەوە.  پێکدادانەکان لە نێوان هێزەکانی حکومەتی سووریا و ئۆپۆزیسیۆنی سووریا بەردەوامن، ئۆپۆزیسیۆن تەنها یەک مۆڵگەی جوگرافی بەدەستەوە ماوە. لە لایەنی دیپلۆماسیشەوە وڵاتە عەرەبییەکانی وەکو ئوردن و قەتەر و ئیمارات و سعودیە لە کێبڕکێدان بۆ دەستپێکردنەوەی پەیوەندییەکان لەگەڵ حکومەتی سووریا و ئێستا باسی لابردنی سزاکانی ئەمریکا تاوتوێدەکرێت.  لەبارەی مەترسییەکانی سەر سووریا، نێردەی نەتەوەیەکگرتووەکان گوتی، سووریا بەسەر سێ ناوچەی جیاواز دابەشبووە، "داعش و گرووپی تیرۆریستی دیکە هەن کە چالاکن" و هەروەها رووخانی ئابووریش لە وڵاتەکە بە دی دەکرێت، ئاوارەکان هێشتا نەگەڕاونەتەوە و ئاوارەی ناوخۆیی دوور لە ماڵەکانیان دەژین. کێشەکان زۆر گەورەن و پێویستە چارەسەریان بکەن.   رێکخراوی نەتەوە یەکگرتووەکان بەردەوامە لە هۆشداریدان سەبارەت بە رەوشی سووریا، لەبارەی ئاماری ژمارەی کوژراوانی شەڕی نێوخۆی سووریای رێکخراوەکە راگەیێندراوێکی لە ٢٥ - ٠٩ - ٢٠٢١ بڵاوکردەوە کە تێیدا هاتووە، لە ماوەی ١٠ ساڵی رابردوودا ٣٥٠ هەزار و ٢٠٩ کەس کوژراون.   هەروەها لە لایەکی دیکەوە لیژنەی نەتەوە یەکگرتووەکان بۆ لێکۆڵینەوە لە دۆخی سووریا لە ٢٤ ەمین راپۆرتی خۆیدا کە لە ٢٤ - ٠٩ - ٢٠٢١ بڵاویکردەوە باس لەوە دەکات، گرووپە چەکدارەکانی نزیک لە تورکیا لە ناوچەکانی عەفرین و سەرێکانی لە رۆژئاوای کوردستان لە رفاندن، ئەشکەنجەدان و دەستدرێژی بۆ سەر هاونیشتمانیانی کورد بەردەوامن.   حکومەتی سووریا داوا لە تورکیا و ئەمریکا دەکەن لە وڵاتەکەی بکشێنەوە و دەستوەردان نەکەن. فەیسەل میقداد، وەزیری دەرەوەی سووریا لە کۆبوونەوەی کۆمەڵەی گشتیی نەتەوەیەکگرتووەکان لە نیویۆرک گوتارێکی پێشکێشکرد و گوتی کاردەکەن بۆ ئەوەی کۆتایی بە "داگیرکاری تورکیا و ئەمریکا بهێنین هەروەک چۆن تیرۆریستانمان لە نێو خاکی سووریا سڕییەوە".  سەرەڕای داواکاریی سووریا بۆ دەستوەرنەدانی ئەمریکا لە نێوخۆی وڵاتەکەی، چوار رۆژ پێش ئێستا وەزارەتی بەرگریی ئەمریکا - پێنتاگۆن - رایگەیاند، بە بڕی ١٧٠ ملیۆن دۆلار هاوکاریی هێزەکانی سووریای دیموکرات - هەسەدە - دەکات.