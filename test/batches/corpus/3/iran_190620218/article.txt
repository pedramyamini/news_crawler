ئەمنستی ئینتەرناشناڵ باسی دۆسیەیەکی کۆنی ئیبراهیم رەئیسی، سەرۆککۆماری هەڵبژێردراوی ئێران دەکات و دەڵێت، "لە کۆمەڵکوژییەکەی ساڵی ١٩٨٨ ئەندامی لیژنەی مەرگ بووە و دەستی لە کۆمەڵکوژکردنی هەزاران زیندانیی سیاسی هەبووە، لەجیاتی ئەوەی وەکو سەرۆککۆمار هەڵبژێردرێت، دەبوو لێپرسینەوەی لەگەڵ کرابا".  رێکخراوە نێودەوڵەتییەکە لە راپۆرتێکی تایبەت بە هەڵبژاردنی ئیبراهیم رەئیسی وەکو سەرۆککۆماری ئێران دەڵێت، "ئەو هەڵبژاردنە ئەوەی بیرخستینەوە کە کۆمەڵگەی نێودەوڵەتی شکستیهێناوە لەوەی سیستەمی پارێزبەندیی لە ئێران کۆتایی پێبێنێت. "  ئەمنستی لە ٢٠١٨ دا راپۆرتێکی بڵاوکردەوە، تێیدا ئاماژە بە دۆسیەی ئیبراهیم رەئیسی دەکات کە تۆمەتبارکراوە بە ئەنجامدانی تاوان لە دژی مرۆڤایەتی کە کۆمەڵکوژکردنی هەزاران کەس و رفاندن و ئەشکەنجەدانیان لە خۆدەگرێت.  ئەمنستی دەڵێت، قوربانییەکان زۆربەیان زیندانی سیاسی بوون، تەرمەکانیان لە شوێنی نەناسراو نێژران، هەر بۆیە رێکخراوەکە داوادەکات لەچوارچێوەی "یاسای تاوان لێپرسینەوە لەگەڵ ئیبراهیم رەئیسی بکرێت".  رێکخراوەکە وایدەبینێت کە پارێزبەندی لە ئێران وایکردووە تاوانباران لە ئێران نەک تەنیا خۆیان لە سزای دادگە بشارنەوە، بەڵکو رێگەیان بۆ خۆشکراوە بگەنە دەسەڵات.  جەمال عورف، سەرۆکی کۆمیسیۆنی هەڵبژاردنەکانی ئێران ئاماری دەنگدانی هەڵبژاردەنەکانی وڵاتەکەی راگەیاند. بەگوێرەی ئەو دەنگانەی کە جیاکراونەتەوە لەکۆی ٢٨ ملیۆن و ٦٠٠ هەزار دەنگ. ئیبراهیم رەئیسی بە زیاتر لە ١٧ ملیۆن و ٨٠٠ هەزار دەنگ زۆترین دەنگی بەدەستهێناوە. موحسین رەزایی بە سێ ملیۆن و  ٣٠٠ هەزار دەنگ دووەم زۆترین دەنگی بەدەستهێناوە، هەروەها عەبدولناسر هیممەتی زیاتر لە دوو ملیۆن و ٤٠٠ هەزار دەنگ و ئەمیر حوسێن قازیزادە هاشمی بە زیاتر لە یەک ملیۆن دەنگیان بەدەستهێناوە.  هاوکات هەر سێ بەربژێرەکەی دیکە پیرۆزباییان لە ئیبراهیم رەئیسی کرد کە دەبێتە سەرۆکی نوێی ولاتەکە و شوێنی حەسەن رووحانی دەگرێتەوە.