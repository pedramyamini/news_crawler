بەشێک لە گەنجان بە شێوەی خۆبەخش خەریکی دروستکردنی حەوزن و حەوزەکان دەبەنە ناوچە شاخاوییەکان، لەوێ حەوزەکان پڕ ئاو دەکەن و جێی دەهێڵن بۆ ئاژەڵە کێوییەکان.  چالاکڤانەکان هەموو ئەو کەسانەی سەردانی کەژوکێوەکان دەکەن، ئاگادار دەکەنەوە کە هەر کەس لە جێی خۆیەوە حەوزەکان پڕ بکاتەوە لە ئاو و داواش لە راوچییەکان دەکەن ئەو حەوزانە نەکەنە بیانوویەک بۆ راوی ئاژەڵە کێوییەکان.  هەرچەندە وشکەساڵی و گەرمای ئەمساڵ گوشارێکی زۆری خستووەتە سەر خەڵکی رۆژهەڵاتی کوردستان، بەڵام سەرەڕای هەموو ئاڵنگارییەکانی ژیان، چالاکڤانان و تەنانەت خەڵکی سڤیلیش، ئاژەڵە کێوییەکان بە تینوێتی جێناهێڵن.