کاردانەوەی پەرلەمانتارانی ئێران دوای گوتەکانی عەلی خامنەیی، رێبەری کۆماری ئیسلامی ئێران بوو کە رۆژی هەینی هاوردەی ڤاکسینی کۆرۆنای بەریتانی و ئەمریکی قەدەخە کرد و گوتی: "هەندێ گومان هەن کە ئەو وڵاتانە دەیانەوێ ڤاکسینەکەیان لەسەر خەڵکی وڵاتانی دیکە تاقی بکەنەوە، بۆ ئەوەی بزانن کاریگەریی هەیە یان نا". عەلی خامنەیی دەشڵێت: "گومانی لە ڤاکسینی فەرەنسیش هەیە".  لە راگەیێندراوی پەرلەمانتارانی ئێراندا سەرەڕای پاڵپشتی لە بەرهەمهێنانی پێکوتەی کۆرۆنای ئێرانی، ئاماژەش بەوە کراوە کە "بەهۆی نەبوونی بەڵگەی زانستی لەسەر بەرهەمهێنانی پێکوتەی کۆرۆنا لەلایەن کۆمپانیا بیانییەکانەوە، نەبوونی بەڵگەی پێویست لەسەر ئاستی تەندروستی و کاریگەریی زانستی پێکوتەی کۆمپانیا ئەمریکی و بەریتانییەکان باشتر وایە پێکوتە لەو وڵاتانەوە هاوردە نەکرێن".   هەروەها سەعید نمەکی، وەزیری تەندروستیی ئێرانیش پشتگیری هەڵوێستەکەی عەلی خامنەیی کرد بۆ نەکڕینی ڤاکسین لە بەریتانیا و ئەمریکا و گوتی: "ئەمریکا رێگەی نەدەدا ئێران پارە بۆ کڕینی ڤاکسین بگوازێتەوە، ئێستا چ عەقڵێکی تەندروست باوەڕ بەوە دەکات کە ئەمریکا ڤاکسین بە دیاری بداتە خەڵکی ئێمە".  سەعید نمەکی دەڵێت: "گومانی زۆر لەسەر شێوەی دروستکردنی ڤاکسینی کۆرۆنای ئەمریکا هەیە و رەنگە ببێتە هۆی تێکچوونی سیستەمی بەرگریی لەش.  هەروەها پەرلەمانتارەکان دەڵێن: "بەڵگەمان هەیە کە نیشان دەدات ئەو پێکوتانە لێکەوتەی خراپی لەسەر تەندروستی مرۆڤ هەبووە و رێژەی گیانلەدەستدانی بەرزکردووەتەوە"، بۆیە داوا لە حکومەت دەکەن رێگە لە هاوردەکردنی پێکوتەی ئەو کۆمپانیایانە بگرێت.   ماوەیەکە لە بەریتانیا و ئەمریکا لێدانی ڤاکسینی کۆرۆنا لە خەڵک دەستی پێکردووە و ملیۆنان کەس لەو وڵاتانە بەکاریان هێناوە. هاوکات وەزارەتی تەندروستیی ئێران و حکومەتی کوبا رایانگەیاندووە کار لەسەر دروستکردنی ڤاکسینێکی کۆرۆنا دەکەن و ڤاکسینەکەش لە دوو وڵات تاقی دەکرێتەوە.  کیانووش جەهانپوور، گوتەبێژی رێکخراوی خۆراک و دەرمانی ئێران، گوتوویەتی: کڕینی راستەوخۆی ڤاکسین لە وڵاتێکی بیانی زووتر بە ئاکام دەگات و هاوکات هەوڵەکانی بۆ کڕینی ڤاکسین لە کۆڤاکسیش بەردەوامە.