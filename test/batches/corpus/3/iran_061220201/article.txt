کوڕەکانی فەخریزادە روونیان کردەوە، دایکیان لەتەنیشت زانا ئەتۆمییەکەوە بووە کاتێک کوژراوە، بەڵام هیچی لێنەهاتووە و بە سەلامەتی لە کردەی کوشتنەکە رزگاری بووە.  بەر لە ١٠ رۆژ، موحسین فەخریزادە، زانای ئەتۆمیی ئێران و ئەو کەسەی رۆژئاوا بە بەرپرسی یەکەمی پرۆگرامی ئەتۆمیی ئێران ناوی دەبات، لەسەر رێگەیەکی گشتی لە نزیک ناوچەی دەماوەندی سەر بە تاران، لەناو ئۆتۆمبێلەکەیدا بەر دەستڕێژی گوللە درا و لە نەخۆشخانە مرد.  کوڕەکانی زانا کوژراوەکە ئاشکرایان کردووە، باوکیان چوار تا پێنج فیشەکی بەرکەوتووە و بەو هۆیەوە مردووە.  ئێزگەی "ئیرپ"ـی حکومی لە ئێران، لە زاری کوڕەکانی فەخریزادەی گواستەوە، پرۆسەکە وەک "کردەیەکی جەنگی" وابووە، باوکیان کوژراوە، بەڵام دایکیان هەرچەندە لەناو هەمان ئۆتۆمبێل و لەتەنیشتییەوە بووە، هیچی لێنەهاتووە.  میدیاکانی ئێران ناوی دوو کوڕەکەی زانا ئەتۆمییەکەیان ئاشکرا نەکردووە، بەڵام ئاشکرایان کردووە، پاسەوانە کەسییەکانی باوکیان، ئەویان ئاگادارکردووەتەوە ئەو رۆژە ئۆتۆمبێل بەکارنەهێنێت، بەڵام ئەو سوور بووە لەسەر ئەوەی بچێتە کۆبوونەوەیەک.  ئێران کردەی کوشتنی فەخریزادەی داوەتە پاڵ دەزگای هەواڵگریی ئیسرائیل (مۆساد) و رێکخراوی موجاهیدنی خەلق.  ئیسرائیل ئێران بە هەوڵدان بۆ بەدەستهێنانی پرۆگرامی ئەتۆمی و دروستکردنی بۆمبی ئەتۆمی تۆمەتبار دەکات، فەخریزادەش بە سەرپەرشتیار و عەقڵی پشتی ئەو کارە دادەنێت.  پێشتر ئێران ئاشکرای کردبوو لێکۆڵینەوەکان لەبارەی کردەی کوشتنەکەوە ئاشکرایان کردووە، فەخریزادە لە رێگەی چەکی ئۆتۆماتیکییەوە، کە بەهۆی مانگە دەستکردەکانەوە کۆنترۆڵکراوە، تەقەی لێکراوە و کوژراوە.