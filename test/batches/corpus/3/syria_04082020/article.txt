سوپای ئیسرائیل رایگەیاند: فڕۆکە جەنگییەکانیان بۆردوومانی چەند ئامانجێکی سەر بە سوپای سووریایان لە باشووری ئەو وڵاتە کردووە.   سوپای ئیسرائیل دەڵێت ئەو پێگانەی کە کراونەتە ئامانج بریتین لە ناوەندی چاودێری و کۆکردنەوەی زانیارییەکان و مووشەکە دژە فڕۆکەکانی سەر بە سوپای سووریا.  هەروەها سەرچاوەیەک لە سوپای سووریا بۆردوومانەکەی سوپای ئیسرائیلی پشتڕاستکردەوە و رایگەیاند چەند پێگەیەکی سەربازی سووریا لە ناوچەی تەل ئەحمەر لە دەوروبەری ناوچەی قنێترە لە باشووری رۆژئاوای سووریا کراوەتە ئامانج، بەڵام هێزی بەرگریی ئاسمانیی سووریا وەڵامی هێرشەکانی داوەتەوە.  لە لایەکی دیکەوە، شەوی دووشەممە لە ئاکامی بۆردوومانکردنی ناوچەی بوکەمال لە رۆژهەڵاتی سووریا، ژمارەیەک لە چەکدارانی حەشدی شەعبی کوژران.  روانگەی سووریا بۆ مافەکانی مرۆڤ کە بارەگاکەی لە بەریتانیایە رایگەیاند: شەوی رابردوو بۆردومانی ناوچەکانی دەوروبەری بوکەمال لە رۆژهەڵاتی سووریا نزیک لە سنووری عێراق کرا و بەهۆیەوە ١٥ چەکداری حەشدی شەعبی کوژران کە سەرجەمیان عێراقی بوون.  روانگەکە راشیگەیاند: نازانرێت چ لایەنێك هێرشەکانی کردووە، دیارە کە ئامانج لێیان بۆردومانکردنی هێز و میلیشیاکانی سەر بە ئێرانن لە سووریا.  روانگەی سووریا بۆ مافەکانی مرۆڤ گوتیشی: لەدوای بۆردوومانەکە، هێزە چەکدارەکان دەستیانکرد بە گواستنەوەی کوژراو و بریندارەکانیان بۆ نێو خاکی عێراق.