نێد پڕایس، گوتەبێژی وەزارەتی دەرەوەی ئەمریکا رۆژی دووشەممە لە راگەیێندراوێکدا گوتی، واشنتن داوا لەو هاوبەشانەی دەکات کە لە هاوپەیمانیی نێودەوڵەتی دژی داعشدا بەشدارن، پەرە بە ئاسایش و دۆخی مرۆیی ئەو گرتووخانانە بدەن کە چەکدارانی پێشووی داعش تێیدا بەندکراون، هەروەها گوتیشی پێویستە ئەو وڵاتانە خێرا دەستبکەن بە بردنەوەی ئەو داعشانەی لە بنەڕەتدا هەڵگری ناسنامەی ئەو وڵاتانە بوون.  داواکە دوای ئەوە دێت کە ٢٠ی کانوونی دووەم، چەکدارانی داعش هێرشیان کردە سەر زیندانی سناعە لە گەڕەکی غوێرانی شاری حەسەکەی رۆژئاوای کوردستان، کە بە گەورەترین هێرشی گرووپە پەڕگیرەکە لە دوای تێکشکانی خەلافەتەکەی دادەنرێت.   دوای هەفتەیەک رووبەڕووبوونەوە، هێزەکانی سووریای دیموکرات (هەسەدە) رۆژی چوارشەممەی رابردوو رایگەیاند زیندانەکەیان کۆنتڕۆڵکردووەتەوە، بەڵام تا رۆژی یەکشەممەش شەڕی ناو بە ناو لە نێوان هەسەدە و چەکدارانی داعشی نزیک زیندانەکە بەردەوام بوو.  نێد پڕایس دەڵێت ژمارەیەک سەرکردەی باڵای داعش لە شەڕەکەدا دەستگیرکراون یان کوژراون، ستاییشی رۆڵی هەسەدەشی کرد لە بەرامبەر "وەڵامدانەوەی قارەمانانە و کاریگەریان دژی هێرشە درێژەکەی داعش. "  زۆربەی وڵاتان تاوەکو ئێستا دوودڵن لە گەڕاندنەوەی چەکدارانی داعش لە زیندانەکانی ژێر دەسەڵاتی هەسەدە بۆ وڵاتەکانیان، ئەوەش بووەتە هۆی بارگرانی بۆ بەڕێوەبەرایەتیی خۆسەر.   بەڕێوەبەرایەتیی خۆسەر لە زووەوە هۆشداریی داوە کە توانای هێشتنەوەی ئەو هەموو چەکدار و ئەندامەی پێشووی داعشی نییە، چ جای بگاتە ئەوەی دادگاییان بکات کە هەموویان لە ئۆپەراسیۆنەکانی چەند ساڵی رابردوودا دەستگیرکراون.  بەگوێرەی بەرپرسانی بەڕێوەبەرایەتیی خۆسەر، زیاتر لە ١٢ هەزار گومانلێکراوی داعش لە زیندان و کەمپەکانی ژێر دەسەڵاتی بەڕێوەبەرایەتیی خۆسەردا هەن کە لە بنەڕەتدا خەڵکی زیاتر لە ٥٠ وڵاتن.  عەبدولکەریم عومەر، هاوسەرۆکی فەرمانگەی پەیوەندییەکانی دەرەوەی بەڕێوەبەرایەتیی خۆسەر رایگەیاندووە، بڕیارەکە لە دەستی کۆمەڵگەی نێودەوڵەتیدایە بۆ دادگاییکردنی چەکدارە پەڕگیرە بیانییەکان و گەڕاندنەوەیان بۆ وڵاتەکانیان.  ئەو بەرپرسە بە ئاژانسی فرانس پرێسی گوتووە، هەڕەشەی داعش وەکو "تۆپەڵە ئاگرێکە کە بە تێپەڕبوونی کات مەترسیدارتر و ئاڵۆزتر دەبێت. "