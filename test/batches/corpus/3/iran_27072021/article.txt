ناوەندی راگەیاندنی وەزارەتی ئیتلاعاتی ئێران بڵاویکردەوە؛ بەڕێوەبەری گشتیی دژەسیخوڕی وەزارەتی ئیتلاعاتی رایگەیاندووە، دوای ئەوەی لە سنوورەکانی ئەو وڵاتەوە، چالاکییەکانی تیمێکی گوماناویان کۆنترۆڵکردووە، ئاشکرابووە ئەو تیمە، تیمێکی سیخوڕییە و لە لایەن مۆسادی ئیسرائیلەوە نێردراوەتە نێو ئێران.  ئەو بەڕێوەبەرە گوتوویەتی، ناردنی ئەو تیمە "بۆ تیرۆر و نانەوەی ئاژاوە" بووە.   بەپێی ناوەندی راگەیاندنی وەزارەتی ئیتلاعاتی ئێران وەزارەتی ئیتلاعات هەموو ئەندامانی ئەو تیمەی دەستبەسەر کردووە و دەستیشی بەسەر ژمارەیەکی زۆر چەک و تەقەمەنیی قورسدا گرتووە.  بەڕێوەبەری گشتیی دژەسیخوڕی وەزارەتی ئیتلاعات دەڵێت؛ ئەو تیمە سیخوڕییەی مۆساد، ئەو چەک و تەقەمەنییانەی بە مەبەستی بەکارهێنان لە ناڕەزایەتییەکانی ئێراندا، هێناوەتە نێو ئەو وڵاتە.  ئەوە لەکاتێکدایە، ئەو خۆپێشاندانانەی کە لە پارێزگای خوزستانی ئێران بەهۆی کەمئاوی و بێ کارەبایی دەستیان پێکردبوو، زۆربەی شارەکانی ئێران و رۆژهەڵاتی کوردستانی گرتووەتەوە و دوێنێ دووشەممەش بەشێک لە دانیشتووانی تاران رژانە سەر شەقام.  ناڕەزایەتییەکان بەهۆی نەبوونی ئاو و کارەبا دەستیان پێکرد. لە خۆپیشاندانەکانی رۆژی دووشەممەدا خۆپێشاندەران درووشمی وەک "نە غەزە نە لوبنان، گیانم بە فیدای ئێران"، "مەرگ بۆ دیکتاتۆر"، "خامنەیی شەرم بکە، وڵات بەجێبێڵە" گوترانەوە.