سزاکانی رۆژی پێنجشەممەی رابردوو ١٨ بانکی ئێرانی کردە ئامانج، کە تاوەکو ئەو رۆژە سزایان بەسەردا نەسەپێندرابوو.  ئازادە ژنێکی دانیشتووی تارانە دەڵێت "پێچەوانەی ئەوەی کە خەڵکی زۆر دەڵێن ئەمە شتێکی نوێ نییە و پێشتریش بانکەکان سزادراون، پێموایە ئێران رووبەڕووی گوشارێکی گەورە دەبێتەوە، ئەوەش بەهۆی ئەوەی زۆربەی مامەڵەی ئاڵوگۆڕی بانکی دەوەستێت و دەکەوێتە ژێر کاریگەری سزاکانەوە".   ئەڵمانیا، بەریتانیا و فەرەنسا داوایان لە واشنتن کردبوو لەم کاتەدا سزا بەسەر ئەو بانکانەدا نەسەپێنێت، چونکە کۆرۆنا گوشارێکی گەورەی لەسەر ئێران دروستکردووە و تاران پێویستی بەوەیە کەناڵەکانی هاوردەکردنی یارمەتی مرۆیی لەسەر دانەخرێت.   وەزارەتی گەنجینەی ئەمریکا رایگەیاند، ئامانجی بڕیارەکە تەنیا حکومەتە، بەڵام دانیشتووانی تاران دەڵێن، ئەمریکا بەلایەوە گرنگ نییە ئەگەر ملیۆنان کەسیش بەهۆی کۆرۆناوە بمرن.   رامتین گولبەنگ، دانیشتوویەکی دیکەی تارانە و دەڵێت "پێموایە کە ئەمە پیلانگێڕییەکی پیسە و بەرپرسانی ئەمریکاش گرنگ نییە بەلایانەوە کۆرۆنا چ کاریگەرییەکی هەیە. ئەوان بەلایانەوە گرنگ نییە، تەنانەت ئەگەر ملیۆنان کەسیش بەهۆی ئەم ڤایرۆسەوە لە ئێران بمرن".   لە ئایاری ٢٠١٨ دا ئیدارەی دۆناڵد ترەمپ لە رێککەوتنی ئەتۆمی کشایەوە و دوای ئەوە سەپاندنەوەی سزاکان بەسەر تاراندا دەستیپێکرد.  سەپاندنەوەی سزاکان کاریگەریی گەورەیان لەسەر ئابووری ئێران هەبووە. هەڵاوسانی ئابووریی ئێران لە ئەیلوولی رابردوودا ٣٤.٤ % بوو و بەهای یەک دۆلاری ئەمریکیش بەرزبووەتەوە بۆ نزیکەی ٣٠ هەزار تمەن.  مانگی رابردوو حەسەن رووحانی رایگەیاند، ئیدارەی ترەمپ لە ٢٠١٨ ەوە بە بڕی ١٥٠ ملیار دۆلار زیانی بە ئێران گەیاندووە.   بەردەوامبوونی گوشارەکانیش وایکردووە، سندووقی نەختی نێودەوڵەتی پێشبینی بکات ئابووری ئێران لە ٢٠٢١ دا بەڕێژەی ٦ % پاشەکشە بکات و کۆی بەرهەمی گشتیی ناوخۆییش بەرێژەی ٨.٥ % کەمببێتەوە.