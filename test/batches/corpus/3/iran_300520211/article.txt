رەزا ئەردەکانیان، وەزیری وزەی ئێران لەبارەی کەمیی کارەبا دەڵێت، "سێ هۆکار: وشکەساڵی، کەمبوونەوەی ئاوی بەنداوەکان بۆ بەرهەمهێنانی کارەبا، بەرزبوونەوەی پلەکانی گەرما، وادەکەن زووتر لە وادەی خۆی کەڵک لە ئامرازە فێنککەرەوەکان وەربگیرێت، دروستکردنی دراوە دیجیتاڵییەکان و بابەتەکانی دیکە بوونەتە هۆی ئەوەی کە بەپێچەوانەی ساڵانی رابردوو رێژەی بەکارهێنانی کارەبا بەرزتر بێتەوە".  بە گوتەی وەزیری وزە ئەمساڵ تاوەکو یەک هەفتەی رابردوو بەکارهێنانی کارەبا ٩ هەزار مێگاوات زیاتر بووە و گەیشتووەتە رۆژانە ٥٤ هەزار مێگاوات. بەڵام ئەو وەڵامانە پەرلەمانتارانی رازی نەکرد.  محەممەد باقر قاڵیباف، سەرۆکی پەرلەمانی ئێران رووی کردە وەزیری وزەی وڵاتەکە و لێی پرسی، "ئێوە دەتانزانی کارەبا ٣ هەزار مێگاوات کورتهێنانی دەبێت، خشتەی ئەزموونی دابەشکردنی کارەباتان هەیە، بۆچی لانیکەم دوو هەفتە کەمتەرخەم بوون و خەڵک نەیاندەزانی کەی کارەبایان دەبڕێت".  فەرەیدوون عەباسی، سەرۆکی کۆمیسیۆنی وزە هەندێ هۆکاری دیکەشی بۆ بڕانی کارەبا باس کرد، لەوانە خراپیی ژێرخانەکان، کەمیی نرخی کارەبا، بە فیڕۆچوونی کارەبا لە تۆڕی گواستنەوە و لە کارکەوتنی هەندێ لە وێستگەکانی بەرهەمهێنانی کارەبا.    محەممەدرەزا پوورئیبراهیمی، سەرۆکی کۆمیسیونی ئابووریی پەرلەمان دەڵێت: وەزیری وزە بێتوانایی خۆی لە بەڕێوەبردنی کارەکەی بە دراوە دیجیتاڵییەکان دادەپۆشێت، ٢٦ تریلیۆن تمەن (یەک ملیار و ١٠٠ ملیۆن دۆلار) قەرزداری وێستگەکانی کەرتی تایبەتە، بە جۆرێک کە لەسەر زەرەر دەڕۆن و توانای بەرهەمهێنانیان زۆر کەمبووەتەوە.  بەپێی راپۆرتی وەزارەتی وزە، ٦٠ لەسەدی کارەبای ئێران  لە رێگەی کەرتی تایبەتەوە بەرهەمدێت، ئەگەر حکومەت قەرزەکەیان نەداتەوە، رەنگە چیدی نەتوانن کارەبا بەرهەمبێنن، ئەوکات رەوشی کارەبا زۆر لە ئێستا خراپتریش دەبێت.