مستەفا بالی، بەرپرسی میدیا و کاروباری گشتیی هێزەکانی سووریای دیموکرات - هەسەدە لە تویتەر بڵاویکردەوە، "جارێکی دیکە ئەو ناوچانەی خەڵکیان تێدا دەژی لە ناوچەکانی دەرەوەی عەین عیسا بوونە ئامانجی هێزە نزیکەکانی تورکیا. لە ئەنجامی تۆپبارانەکە منداڵێک گیانی لەدەستداوە و ژمارەیەک هاووڵاتیی سڤیلیش برینداربوون. جارێکی دیکە هێرشەکانی تورکیا ژیانی خەڵکی سڤیل و ژێرخان دەکەنە ئامانج و دەیانخەنە مەترسییەوە".   بەرپرسی میدیا و کاروباری گشتیی هێزەکانی سووریای دیموکرات - هەسەدە ناوی بەشێک لە بریندارەکانی بڵاوکردووەتەوە کە ئەمانەن: عەبدوڵڵا عەممار، نەجیب ئیبراهیم، زەهرە ساڵح، ئیمان ساڵح و عەزیزە جەخدیم.  لە ماوەی رابردوودا هێزەکانی ئۆپۆزیسیۆنی سووریای نزیک لە تورکیا چەند جارێک ناوچەکانی ژێر دەسەڵاتی هەسەدەیان لە نزیک عەین عیسا تۆپبارانکردووە.   لە کۆتایی ساڵی رابردوودا ئامینە عومەر، هاوسەرۆکی ئەنجوومەنی سووریای دیموکرات - هەسەدە بە رووداوی راگەیاند، "تورکیا دەیەوێت ئاسایش و سەقامگیریی ناوچەکە تێکبدات و ناوچەکانی باکوور و رۆژهەڵاتی سووریا لە یەک جیابکاتەوە".  بە گوتەی ئامینە عومەر، رووسیا ئەرکی خۆی بۆ پاراستنی عەین عیسا و راگرتنی هێرشەکانی تورکیا جێبەجێنەکردووە، هەربۆیە بە بەرپرسیاری دەزانێت لە هێرشەکان.