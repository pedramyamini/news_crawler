دوای هەڵبژاردنی جۆ بایدن بە ٤٦ ەمین سەرۆکی ئەمریکا،  محەممەد جەواد زەریف، وەزیری دەرەوەی ئێران لە توویتێکدا رایگەیاند: "خەڵکی ئەمریکا بڕیاریاندا، جیهان چاوی لەوەیە کە ئایا سەرکردە نوێیەکان دەستبەرداری زیانگەیاندنی نایاسایی کارەساتباری رژێمی پێشوو دەبنەوە و پەیڕەوی پەیوەندی هەمەلایەنە، هاوئاهەنگی و رێزگرتن لە یاسا دەکەن یان نا؟. "   وەزیری دەرەوی ئێران کە سەر بە رەوتی ریفۆرمخوازانی ئێرانە و ئەو رەوتە بە دەرچوونی بایدن خۆشحاڵن، دەڵێت: " کردار شەرتە".   وەزیری دەرەوەی ئێران لە کۆتایی توویتەکەیدا نووسیویەتی: "تۆماری ئێران: شکۆمەندی، بەرژەوەندی، بەرپرسیارییەتی لە دیپلۆماسیکردنە".  پێشتر بایدن لە کاتی بانگەشەی هەڵبژاردن سەبارەت بە ئێران گوتبووی، ئەگەر ئێران پابەندی رێککەوتنی ئەتۆمی بێت، ئەمریکاش دەگەڕێتەوە نێو رێککەوتنەکە. ئەمەش وەک دەستپێکێک بۆ دانوستاندن لەسەر پەرەپێدان و بەهێزکردنی رێککەوتنی ئەتۆمی لێکدرایەوە.  حەسەن رووحانی، سەرۆککۆماری ئێران ئەمرۆ یەکشەممە رایگەیاند: "ئەگەر لایەنەکانی دیکە پابەندی بەڵێنەکانیان بن، ئێرانیش پابەند دەبێت". داوای لە ئەمریکا کرد "هەڵەکانی رابردوو قەرەبوو بکاتەوە".