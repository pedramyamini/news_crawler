راگەیاندنەکانی ئێران شەڕی بواری ئەلیکترۆنیان بە "بوارێکی هەستیار و ستراتیژی" لە قەڵەمداوە و بڵاویان کردووەتەوە، لەو نمایشە سەربازییەدا تاکتیکە هێرشبەرانە و بەرگریکارانەکانی بواری شەڕی ئەلیکترۆنی تاقیدەکرێنەوە.  ئەم نمایشە سەربازییە لەژێر ناونیشانی "قەڵخانی ئاسمانی ١٤٠٠ " بەیانیی ئەمڕۆ سێشەممە، بە بەشداریی هێزە وشکانی، ئاسمانی و دەریاییەکانی سوپای ئێران دەستیپێکردووە و لە ناوچەی ئیسفەهاندا بەڕێوەدەچێت.  میدیای فەرمیی ئێران دەڵێت، رێگەیان پێدراوە تەنیا بەشێک لەو نمایشە بڵاوبکەنەوە.   لە نمایشەکەدا وەک میدیای ئێران بڵاویکردووەتەوە، یەکینەکانی سوپا دەتوانن ئەو زانیارییانە کۆبکەنەوە کە بە سیگناڵ دەگوێزرێنەوە و دواتر شیکردنەوەی بۆ بکەن.   نمایشەکە لە دوو بەش پێکدێت، بەشی بەرگری و بەشی هێرشبردن. لە بەشی بەرگریی نمایشە سەربازییەکەدا بەرەنگاربوونەوەی "فڕیوە وردەکان"، فڕۆکە بێفڕۆکەوانە هێرشبەرەکان، ئۆپەراسیۆنی بەدواداچوونی ئاسمانی، بەرگریی هێرشی سایبەری و بەدواداچوون و تاقیکردنەوەی تەکنەلۆژیای بیستنی ئەلیکترۆنیک، تاقی دەکرێنەوە.  لە بواری هێرشبردنیشدا، لەو نمایشە سەربازییەدا، فڕۆکە بێفڕۆکەوانەکان و "فڕیوە وردەکان" تاقی دەکرێنەوە کە بۆ هێرشکردنە سەر ئامانجە دیاریکراوەکان کەڵکیان لێوەردەگیرێت.