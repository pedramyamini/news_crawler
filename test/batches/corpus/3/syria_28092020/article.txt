میدیای سووریا لێدوانی بەسام سەلامە، بەڕێوەبەری گشتیی پاڵاوگەکانی سووریای بڵاوکردووەتەوە، کە رایگەیاندووە، هەموو ئامادەکارییەکان کراون بۆ دووبارە بەرهەمهێنانەوەی بەنزین.  بەگوێرەی بەرپرسانی سووریا لەکاتێکدا ئامادەکارییەکان وەک ئەوەی پلانی بۆ دانرابوو بەڕێوەدەچن، ئەمڕۆ یان سبەی لە بەندەری بانیاس دەست بە بەرهەمهێنانەوەی بەرهەمە نەوتییەکان دەکرێتەوە.   لە کانوونی دووەمی ئەمساڵ، حکومەتی سووریا رایگەیاند، لە دەریای ناوەڕاست بۆڕییەکانی گواستنەوەی نەوت، کە بۆ پاڵاوگەی بانیاس دەچێت، تەقێنراونەتەوە، بەڵام زیانەکان بە تەواوەتی نەبوونەتە هۆی وەستاندنی کارکردن لە پاڵاوگەکە.  حکومەتی سووریا لە ئەمساڵدا چەندینجار رایگەیاند کەرتی نەوت و گازی کەوتووەتە ژێر هەڕەشە و هێرشی تەقینەوە.  لە مانگی شووبات دیمەشق رایگەیاند، بە مووشەک هێرشکراوەتە سەر دامەزراوە نەوتی و گازییەکان لە پارێزگای حومس. دوو مانگ دواتر وەزیری نەوتی سووریا رایگەیاند بەهۆی هۆکاری ئەمنی لە بیابانی بادیە کارکردن لەچەند بیرێکی گاز وەستاوە. لە مانگی حوزەیرانیش دیمەشق بەبێ ئەوەی ناوی لایەنەکە ئاشکرابکات، رایگەیاند هێرشکراوەتە سەر شەش بۆری گواستنەوەی نەوت، کە نەوت لە رێگەی تانکەرەوە بۆ بەندەری بانیاس دەگوازنەوە.   لە ساڵی ٢٠١١ ەوە کە شەڕی نێوخۆیی لە سووریا دەستیپێکردووە، کەرتی نەوت لەو وڵاتە تووشی زیانێکی زۆر بووە، هاوکات بەشێک لە کێڵگە نەوتییەکان لەژێر کۆنترۆڵی دیمەشقدا نەماون. بە گوێرەی وەزارەتی کارەبای ئەو وڵاتەش لە ٢٠١١ ەوە زیانی چوار ملیار دۆلار بەر کەرتی کارەبا کەوتووە، بەشێوەیەک ٧٠ % ی وێستگەکانی کارەبا و تۆڕەکانی گواستنەوە بەهۆی شەڕەوە وێران بوون.