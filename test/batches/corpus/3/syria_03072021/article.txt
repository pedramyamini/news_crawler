عەبدولکەریم عومەر، بەرپرسی ناوەندی پەیوەندییەکانی دەرەوەی بەڕێوەبەرایەتیی خۆسەر، وێڕای داننان بەوەی کە ژمارەیەک منداڵی پەیوەندیدار بە داعشەوە لە کەمپەکان جیاکراونەتەوە و لە زیندانەکان هێڵراونەتەوە، بە ئاژانسی هەواڵی فرانس پرێسی گوتووە، نزیکەی ٣٠ نەوجەوان بەم دواییانە لە یەکێک لە کەمپە قەرەباڵخەکان گوێزراونەتەوە دەرەوە.   ئەمە لە کاتێکدایە کە چەند رۆژێک پێش ئێستا، لیژنەی نێودەوڵەتیی خاچی سوور رایگەیاند کە "سەتان منداڵ کە زۆربەیان کوڕن و هەندێکیان تەمەنیان تا ١٢ ساڵ دەبێت، لە زیندانی گەورەکان" لە سنووری بەڕێوەبەرایەتیی خۆسەر دەستبەسەرکراون.   هەسەدە هەزاران چەکداری گومانلێکراوی لە زیندانەکانیدا بەندکردووە و دەیان هەزار کەسوکاری ئەو چەکدارانەی لە کەمپی ئاوارەکاندا خستووەتە ژێر چاودێرییەوە، ئەوەش دوای ئەوەی کە بە هاوکاری ئەمریکا و هاوپەیمانەکانی دیکەی توانی سەرەتای ساڵی ٢٠١٩ سەرکەوتنی گەورە بەسەر داعشدا تۆماربکەن.  عەبدولکەریم عومەر بە ئاژانسە فەرەنسیەکەی راگەیاندووە، ژمارەیەکی دیارینەکراوی ئەو منداڵانەی کە پەیوەندییان بە داعشەوە هەیە لە زیندانەکاندا خراونەتە ژێر چاودێرییەوە بەڵام لە چەکدارە پێگەییشتووەکان جیاکراونەتەوە و شوێنێکی تایبەتیان بۆ دابینکراوە.    هەروەها باسیشی لەوە کردووە کە ناوچەکە پێویستی بە ناوەندی دیکەی زیاترە بۆ راهێنان و ئاوێتەکردنەوەی نەوجەوانەکان بۆ ئەوەی دووبارە لەگەڵ کۆمەڵگە بگونجێن، لە کاتێکدا کە تەنیا یەک ناوەندی لەو شێوەیە لە نزیک شاری قامشلۆ هەیە کە ١٢٠ نەوجەوانی لەخۆگرتووە.   ئەو بەرپرسەی رۆژئاوای کوردستان ئاماژەی بەوەش داوە، "ئێمە پێمان وایە کە شوێنی منداڵان نە کەمپە و نە زیندان. " هەروەها دەشڵێت، "لە نێوان ٣٠ بۆ ٣٥ کەسی تەمەن ١٢ یان زیاتر لە کەمپی هۆل بردراونەتە دەرەوە. "  عەبدولکەریم عومەر ئەوەشی خستووەتەڕوو کە بەڕێوەبەرایەتیی خۆسەر ئامادەکاری دەکات بۆ دروستکردنی ناوەندێکی دیکەی ئاوێتەکردنەوەی نەوجەوانان لە شاری حەسەکە کە "لە چەند رۆژی داهاتوودا ئامادە دەبێت. "  دوای ئەوەی کە لە ئاداری ساڵی ٢٠١٩ هەسەدە و هاوپەیمانەکانی توانییان سەرکەوتنی مەزن بەسەر داعشدا رابگەیێنن، ٦٢ هەزار کەس لەوانە کە بە کەسوکاری سڤیلی داعش دەناسرێن لە کەمپی هۆل نیشتەجێکران.  نەتەوە یەکگرتووەکان باس لەوە دەکات کە ئەوان بەڵگەیان هەیە لەسەر ئەوەی لە نێو ئەو کەمپەدا بیری تووندئاژۆیی بڵاوکراوەتەوە، لە کاتێکدا ئەو کەمپە ژمارەیەکی سنوورداری پاسەوانی هەیە.    فابریزیۆ کاربۆنی، سەرۆکی ئۆپەراسیۆنەکانی لیژنەی نێودەوڵەتیی خاچی سوور لە رۆژهەڵاتی نێوەڕاست و نزیک، رۆژی چوارشەممە گوتی، "هەستێکی بەربڵاوی بێهیوایی" لە نێو کەمپی هۆڵدا بەدیدەکرێت.    بە گوێرەی راگەیێندراوێکی ئەو بەرپرسە، کوڕەکان "لە ترسێکی بەردەوامدا دەژین" و "هەر کە دەگەنە تەمەنێكی دیاریکراو، زۆربەیان لە خێزانەکانیان جیادەکرێنەوە و دەگوازرێنەوە شوێنەکانی دەستبەسەرداگرتنی گەورەکان. "   داواشی کرد کە ئەو منداڵە راگیراوانە "یان بگەڕێندرێنەوە نێو خێزانەکانیان، یان لەگەڵیان بگەڕێندرێنەوە وڵاتە بنەڕەتییەکانیان، یانیش شێوازێكی دیکەی چاودێرییان بۆ فەراهەم بکرێت. "  بەرپرسی ناوەندی پەیوەندییەکانی دەرەوەی بەڕێوەبەرایەتیی خۆسەر داوا لە کۆمەڵگەی نێودەوڵەتی دەکات کە هاوکارییان بکەن بۆ ئەوەی " ١٥ یان ١٦ ناوەند دابمەزرێنن تاوەکو منداڵان لە زیندانەکان دەربهێنرێن و لەوێ نیشتەجێبکرێن تا ئەو کاتەی چارەسەرێکیان بۆ دەدۆزرێتەوە. "  عەبدولکەریم عومەر ئەوەشی گوتووە کە ئەگەر منداڵان لە زیندان و کەمپەکاندا بهێڵرێنەوە، ئەوا "نەوەیەکی نوێ تیرۆریستەکان" دروست دەبێت.