بەیانیی ئەمڕۆش لەلایەن وەزارەتی تەندروستیی ئێرانەوە بەڕێوەبەری هەردوو نەخۆشخانەی " ١٥ی خورداد" و "مودەڕس" لە شاری تاران بەهۆی سەرپێچی و بەکارهێنانی پێکوتەی کۆرۆنا بۆ کەسوکاریان لە کار دوورخرانەوە.   سەعید نەمەکی، وەزیری تەندروستیی ئێران بڕیاری لەکاردوورخستنەوەی هەردوو بەڕێوەبەرەکەی نەخۆشخانەکەی دەرکرد. وەزارەتی تەندروستیی ئێران دەڵێت، بەڕێوەبەرانی ئەو نەخۆشخانانە پێکوتەی کۆرۆنایان بۆ خزم و کەسوکاری خۆیان دابینکردووە.   پێنجشەممەی رابردووش لە تۆڕەکۆمەڵایەتییەکانی ئێران وا بڵاوکرایەوە کە ژمارەیەک لە ئەندامانی شارەوانیی تاران سەرپێچیان لە شێوازی بەکارهێنانی پێکوتەی کۆرۆنا کردووە و ١٧٩ کەس لە ئەندامانی شارەوانی، بەشە پێکوتەی کۆرۆنای کرێکارانی بەشی خاوێنکردنەوەی شاری تارانیان بۆ خۆیان و کەسوکاریان بەکارهێناوە. سەرۆک شارەوانیی تاران بەڵێنیدا بەپێی یاسا سزای سەرپێچیکاران بدرێت.