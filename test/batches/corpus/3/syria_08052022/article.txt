رۆژی یەکشەممە ٨ ـی ئایاری ٢٠٢٢، ئاژانسی تایبەت بە هاوکاریکردن و پاڵپشتیکردنی منداڵانی سەر بە نەتەوەیەکگرتووەکان - یونسێف راپۆرتێکی لەبارەی رەوشی مرۆیی منداڵان لە رۆژئاوای کوردستان و سووریا بڵاوکردەوە و تێیدا ئاماژە بەوە دەکات کە ٦.٥ ملیۆن منداڵی خەڵکی رۆژئاوای کوردستان و سووریا لە نێوخۆی ئەو وڵاتە و وڵاتانی دەوروبەریدا پێویستیان بە هاوکارییە.   عادل خدر، بەڕێوەبەری یونیسێف لە رۆژهەڵاتی نێوەڕاست و باکووری ئەفریقا لە راگەییندراوێکدا دەڵێت، لە سێ مانگی یەکەمی ئەمساڵدا ٢١٣ منداڵ لە سووریا کوژراون یان برینداربوون، دەشڵێت لە ساڵی ٢٠١١ ـەوە ١٣ هەزار منداڵ کوژراون یان برینداربوون، بێ ئەوەی ئاماژە بەوە بکات کە چەندیان کوژراون و چەندیان برینداربوون.   عادل خدر ئاماژە بەوەش دەکات کە بۆ ساڵی ٢٠٢٢ کەمتر لە نیوەی ئەو بڕە هاوکارییەی کە بۆ هاوکاریکردنی منداڵان لە سووریا پیویستیان پێیەتی، بەدەستیانگەیشتووە و دەشڵێت، پێداویستیی منداڵان لەنێوخۆی سووریا و وڵاتانی دراوسێیدا لە بەرزبوونەوەدایە. هاوکات داوای ٢٠ ملیۆن دۆلار هاوکاری دەکات بۆ ئەوەی پێداویستیی یەک ملیۆن منداڵ لە باکووری رۆژئاوای سووریا پڕبکەنەوە.   رێکخراوی یونیسێف داوای وەبەرهێنان لە کەرتەکانی خزمەتگوزاریی گشتی وەکو خوێندن، ئاو و خۆراک و تەندروستی دەکات.