عەبدولناسر هیمەتی، سەرۆکی بانکی ناوەندیی ئێران ئاماژەی بەوە دا، "هیواداربووین بتوانین کەڵک لەو پارانە وەربگرین، بەڵام بارودۆخ زۆر ئاڵۆزە و لە گۆڕاندایە. "  سەرۆکی بانکی ناوەندیی ئێران باس لەوە دەکات، کارێکی گرنگی ئەوان دانوستاندن لەگەڵ ئەو وڵاتانەدا بوو کە پارەکانی ئێرانیان بلۆک کردووە، بۆ ئەو مەبەستە سەردانی عێراقیان کردووە، بەڵکو بتوانن کەڵک لەو پارەیە وەربگرن.  مەزەندە دەکرێت ٤٠ ملیار دۆلار لە داهاتی ئێران لە وڵاتانی دیکە بەهۆی گەمارۆکانی ئەمریکاوە بلۆک کرابێت. بۆ نموونە وڵاتانی هیندستان ٧ ملیار دۆلار، کۆریای باشوور ٥ ملیار و ٨٠٠ ملیۆن دۆلار، بەڵام چین بە بلۆکەکردنی ٢٠ ملیار دۆلار لە سەرەوەی ئەو لیستەدایە.  محەممەد جەواد زەریف، وەزیری دەرەوەی ئێران رۆژی یەکشەممە ١١ی ئۆتۆکبەری ٢٠٢٠ سەردانی چین و، عەبدولناسر هیمەتی، سەرۆکی بانکی ناوەندیی ئێران رۆژی دووشەممە ١٣ی ئۆکتۆبەری ٢٠٢٠ سەردانی عێراقی کرد، بۆ ئەوەی بتوانن چارەنووسی پارە بلۆککراوەکان یەکلایی بکەنەوە.  سەرۆکی بانکی ناوەندیی ئێران دوای سەردانەکەی بۆ عێراق باسی لە جێبەجێکردنی رێککەوتنەکانی پێشتر کرد، بەپێی ئەو رێککەوتنانەش ئێران دەتوانێت لە پارە بلۆکەکراوەکانی لە عێراق بۆ کڕینی دەرمان و کەلوپەلی پێویست کەڵک وەربگرێت.  عێراق پارەی کارەبا و وزەی ئێران قەرزارە، بەڵام بەهۆی گوشارەکانی ئەمریکاوە هەوڵ دەدات هاوردەی وزەی خۆی لە ئێرانەوە کەم بکاتەوە.   رەزا ئەردەکانیان، وەزیری وزەی ئێران رۆژی چوارشەممە ١٤ی ئۆکتۆبەر رایگەیاند، ئێران و عێراق رێککەوتننامەیەکی لێکتێگەیشتنیان هەیە کە بەشێکی جێبەجێ بووە و بۆ دوو بەشەکەی دیکەشی ئێران ئامادەیە و چاوەڕێی عێراق دەکات.  بە گوتەی رەزا ئەردەکانیان، بەشی پێکەوەگرێدانی تۆڕی کارەبای ئێران و عێراق نۆڤەمبەری ٢٠١٩ تەواو بووە، بەڵام دوو بەشەکەی دیکەی کە بەشی وێستگەیی و نۆژەنکردنەوەی سیستەمی گواستنەوەی کارەبای عێراقە، ماوە جێبەجێ بکرێن.  ئەردەکانیان باس لەوە دەکەن، هێشتا گرێبەست لەسەر ئەم دوو بەشە واژۆ نەکراوە و لە قۆناخی لێکتێگەیشتندایە.