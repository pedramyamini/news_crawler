کەیوان ئیمام وێردیی، کەسێک کە ئەم هاوینە ناوی کەوتە سەر زاران، هەڵبەت نەلەبەر چاکە. ناوەڕاستەکانی هاوین دەیان کچ لە تۆڕە کۆمەڵایەتییەکان بانگەوازیان کرد کە ئەو دەستدرێژیی سێکسی کردووەتە سەریان.  ئەمە لە چوارچێوەی هەڵمەتێکی ژنانی ئێرانیدا بۆ شکاندنی بێدەنگیی لە دەستدرێژییکردنە سەریان بوو. ناوی زۆر پیاوی دیکەش هاتەگۆڕێ؛ هونەرمەند و چالاکڤانی بەناوبانگ. بەشێک لەوان گوتیان تۆمەتە و رەتیان کردەوە، بەڵام چیرۆکی کەیوان ئیمام وێردی جیاواز بوو. بەشێک لەو کچانە لە دادگا سکاڵایان لەسەر تۆمار کرد.   پۆلیسی تاران رۆژی ٢٥ ئاب - دوایین مانگی هاوین - گوتی، کەیوانیان دەستبەسەر کردووە. پۆلیس ئێستا وردەکاریی زیاتری لە دۆسیەکەی بڵاوکردووەتەوە.   حوسێن رەحیمی، فەرماندەی پۆلیسی تاران، بە نوێنەرانی پەرلەمانی گوتووە، کەیوان ئیمام وێردی دانی بەوەدا ناوە کە لە ماوەی ١٠ ساڵدا دەستدرێژی سێکسی کردووەتە سەر زیاتر لە ٣٠٠ کچ.  ٣٠ کەس لەو کچانە لە دادگا سکاڵایان لەسەری تۆمارکردووە، هەندێکیشیان لە رێگەی تەلەفۆنەوە سکاڵایان تۆمارکردووە. ئەو کچانە هەندێکیان خەڵکی تاران، هەندێکی دیکەیان خەڵکی شارەکانی دیکە لە ئێران و دەرەوەی ئێرانن.  پەرلەمانتارێک گوتوویەتی، پۆلیس ٤٦ فیلمی دۆزیوەتەوە کە کەیوان ئیمام وێردی تێیاندا دەستدرێژیی کردووەتە سەر کچەکان و تۆماریکردووە و هەر ئەوانەش بووەنەتە هۆی ئەوەی کە دان بەو تۆمەتانەدا بنێت. بە گوتەی ئەو نوێنەرە، ئەو کچانەی لە دادگا سکاڵایان تۆمارنەکردووە، پۆلیس هانیان دەدات سکاڵا تۆماربکەن.   کەیوان ئیمام وێردی گوتوویەتی، سادیزمی هەبووە و تەنیا بۆ کەفوکوڵ ئەو کارەی کردووە.  کەیوان ئیمام وێردی لە زانکۆی تاران خوێندوویەتی، کەسێکی چالاک بووە، لە رێگەی جیاوازەوە پەیوەندیی لەگەڵ خوێندکارانی زانکۆ دروست کردووە، بانگهێشتی ماڵەکەی خۆی کردوون، مەیی پێداون، بەس ماددەیەکی تێکەڵ کردووە بۆ ئەوەی بێهۆش ببن و دوای ئەوە دەستدرێژیی کردووەتە سەریان.  بێدەنگیی ژنان لە ساڵانی رابردوودا رەنگە هۆکارەکەی بۆ یاسا، سیستەمی دادوەری و عورفی کۆمەڵگا دەگەڕایەوە، ترسی ژنان لەوەی کە ئەگەر ئەو کچە نەتوانێت بیسەلمێنێت دەستدرێژیی کراوەتە سەری، تۆمەتی زینا و سزادانی کچە قوربانییەکە خۆی دەهاتە گۆڕێ. بەتایبەت ئەوەی کە بۆچی ژنێک بەپێی خۆی چووەتە ماڵی کەسێکی بێگانە.  بەڵام تاوەکو ئێرە وادیارە پۆلیس دەیەوێت وەک قوربانی لەگەڵ ئەو کچانە بجووڵێتەوە. هەڵبەت ئەوە ئاکامی هەوڵی بە کۆمەڵی ژنانی قوربانیی دەستدرێژیی سێکسییە لە ئێران.  لێکۆڵەری دۆسیەی کەیوان ئیمام وێردی بڕیارە لە داهاتوویەکی نزیکدا بە تۆمەتی فەسادی فیلئەرز لە دادگا دۆسیەی بۆ بکاتەوە، ئەمە لە یاسای سزای ئیسلامیدا سزاکەی سێدارەیە.