بەپێی خشتەی کۆمیسیۆنی باڵای هەڵبژاردنی ئێران لەسەر رێژەی بەشداریکردنی هاووڵاتیان لە هەڵبژاردنەکانی سەرۆککۆماری و ئەنجوومەنی شار و گوندەکاندا، لە نێوان ٣١ پارێزگای ئەو وڵاتەدا پارێزگای خوراسانی باشوور بە ٧١ % زۆرترین رێژەی بەشداریکردن و پارێزگای تارانیش بە ٢٤ % کەمترین رێژەی بەشداریکردن لە هەڵبژاردنەکانییان هەبووە.   بەپێی ئەو خشتەیە لە کۆی ٧ ملیۆن و ١٦٥ هەزار کەس لە ژمارەی دەنگدەرانی رۆژهەڵاتی کوردستان ٣ ملیۆن و ٤٣ هەزار و ٢٠٠ کەس دەنگیان داوە کە دەکاتە ٤٢.٤٧ %.   پارێزگای ئیلام لە رۆژهەڵاتی کوردستان لە دوای پارێزگای خوراسان و سیستان، بە رێژەی ٦٣ % لە پلەی سێیەمی بەشداریکردندا تۆمارکراوە. هەروەها پارێزگای ورمێ بە رێژەی ٤٦ % لە پلەی ٢٢ و پارێزگای کرماشانیش بە رێژەی ٤٥ % لە پلەی ٢٣ی رێژەی بەشداریکردن لە هەڵبژاردنەکاندا تۆمار کراون. پارێزگای سنەش بە رێژەی ٣٦.٥ % لە پلەی ٢٩ و پارێزگای لورستانیش بە رێژەی ٣٣ % لە پلەی ٣٠ پارێزگاکانی ئێراندا تۆمارکراون کە پارێزگای لۆرستان دوای تاران کەمترین رێژەی بەشداریکردنی ئێرانی تێدا تۆمارکراوە.