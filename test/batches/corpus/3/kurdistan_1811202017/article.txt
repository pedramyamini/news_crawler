بەپێی ئاماری فەرمیی رێکخراوی چاودێریی چاپەمەنییەکانی ئێران، لە رۆژهەڵاتی کوردستان ٧٩٧ رۆژنامە، هەفتەنامە، مانگنامە، وەرزنامە و گۆڤار، مۆڵەتی چاپ و بڵاوبوونەوەیان پێدراوە.  لە پارێزگای لوڕستان ٢١٧، لە پارێزگای ورمێ ١٩٢، لە پارێزگای کرماشان ١٧١، لە پارێزگای ئیلام ١٠٩ و لە پارێزگای سنەش ١٠٨ رۆژنامە و گۆڤار، لەلایەن حکومەتەوە مۆڵەتی چاپ و بڵاوبوونەوەیان هەیە. نزیکەی ٧٠ % ی ئەم ژمارە، کە دەبێتە نزیکەی ٥٠٠ رۆژنامە و گۆڤار، بە بڵاوکراوەی سەربەخۆ هەژماردەکرێن، بەڵام ئێستا کەمتر لە ٢٠ دانە لەوانە چاپ و بڵاودەبنەوە، ئەویش بەشێکی زۆریان ئەو بڵاوکراوانەن کە لەلایەن رێکخراوە حکومییەکان و دانی ریکلامە ئیدارییەکان، پاڵپشتیی مادییان لێدەکرێت.  بەشێکیشیان بە پارەی خاوەنەکانیان چاپ و بڵاودەبوونەوە کە زۆربەیان بەهۆی گرانبوونی ١٥ هێندەی کاخەز، لە ماوەی ئەم دوو ساڵەدا، شکستیان هێناوە یان بەگشتی داخراون، یان بەهۆی خراپیی باری ئابوورییەوە، رۆژ بە رۆژ زیاتر لە ژمارەی لاپەڕەکانیان کەمدەکەنەوە.  رێکخراوی چاودێریی چاپەمەنییەکانی وەزارەتی کولتووری ئێران، ئەرکی ئەوەی خراوەتە ئەستۆ کە مانگانە بە دانی پارە، یان بەشە کاخەزی تایبەت بۆ چاپی رۆژنامەیەک، پاڵپشتی لە بڵاوکراوەکان بکات، بەڵام ئەم پرۆسە یاسایە تەنیا بە مەرج و بۆ ئەو رۆژنامانە جێبەجێدەکرێت کە ناڕێکییان لە چاپ و بڵاوبوونەوەدا نەبێت و بەجۆرێک پابەندی بڵاونەکردنەوەی بابەتە قەدەخەکان بن.  بۆیە یارمەتیی ئەو رێکخراوەیە، زیاتر رۆژنامەکانی سەر بە دەسەڵات دەگرێتەوە و رۆژنامە و گۆڤارە سەربەخۆکان لەوەش بێبەشن. سەرەڕای ئەوەش ئەو رێکخراوە، لە یەک مانگی رابردوودا لە رۆژهەڵاتی کوردستان مۆڵەتی چاپی ٣٣ گۆڤار و هەفتەنامەشی بە بیانووی ناڕێکی لە چاپ و بڵاوبوونەوە، هەڵوەشاندووەتەوە، ئەویش تەنیا بۆ سەلماندنی چاودێرییەکانی خۆی بە رۆژنامەڤانان.