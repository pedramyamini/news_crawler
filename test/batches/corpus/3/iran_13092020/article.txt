سوپای پاسداران رۆژی چوارشەممە ٩ی ئەیلولی ٢٠٢٠ بەرزاییەکانی تەلانی سەر بە شارۆچکەی سیدەکانیان لە پارێزگای هەولێر بۆردوومان کرد.  جێگری فەرماندەی سوپای پاسدارانی ورمێ ئاماژەی بەوە دا، لەو ئۆپەراسیۆنەدا بنکەکانی دژبەرانی شۆڕش بە تەواوەتی لەنێو براون.  کاوە بەهرامی، فەرماندەی هێزی پێشمەرگەی کوردستان لە حیزبی دیموکراتی کوردستانی ئێران ئێوارەی رۆژی چوارشەممە بە رووداوی گوت، لەو هێرشانەدا هیچ زیانێکیان بەرنەکەوتووە.  هەروەها  ئیسماعیل خەلیلزادە دەڵێت، لە ئۆپەراسیۆنەکانی چەند رۆژی رابردوودا دژبەرانی کۆماری ئیسلامی لە ناوچە سنوورییەکانی تورکیاش کراوەنەتە ئامانج و لەو هێرشانەدا شوێنی جێگیربوونی دژبەرانی شۆڕش بە تەواوەتی لەنێو براوە و ناوچەکە پاک کراوەتەوە.  بە گوتەی ئەو فەرماندەیەی سوپای پاسداران، دژبەرانی کۆماری ئیسلامی زیانی گیانیی بەرچاویان هەبووە و بڕێکی زۆر کەلوپەلی سەربازی، لەوانە تەقەمەنی، دەستیان بەسەردا گیراوە.  تاوەکو ئێستا هیچ هێزێکی رۆژهەڵاتی کوردستان روودانی تێکهەڵچوون لەگەڵ سوپای پاسداران لە ناوچە سنوورییەکانی رۆژهەڵات و باکووری کوردستانی پشتڕاست نەکردووەتەوە.  سوپای پاسداران رۆژی ٢٣ی ئابی ٢٠٢٠ بڵاوی کردەوە کە لە ناوچە سنوورییەکانی ماکۆ لە پارێزگای ورمێ شەڕ روویداوە و تێیدا سێ ئەندامی حیزبێکی کوردی کوژراون.  بەپێی راپۆرتی ماڵپەڕی هەنگاو، شەوی هەینی تێکهەڵچوونێک لەنێوان حیزبێکی کوردستانی و هێزەکانی سوپای پاسداران لە بەرزاییەکانی سنووری کانی خودای سەر بە پیرانشار روویداوە.   ئیسماعیل خەلیلزادە، جێگری فەرماندەی قەرارگای حەمزەی سەیدوشوهەدای سوپای پاسدارانی ورمێ دەڵێت، هێزەکانی ئێمە لە ناوچە سنوورییەکانی باکووری رۆژئاوای ئێران جێگیرن و، هۆشداریی بە حیزبەکانی رۆژهەڵاتی  کوردستان داوە ئەگەر درێژە بە شەڕەنگێزییەکانیان بدەن، بنکەکانیان دەکرێنە ئامانج.  رۆژی ٨ی ئەیلولی ٢٠٢٠ لە کۆبوونەوەیەکی ئینتەرنێتیدا سەرۆککۆمارەکانی ئێران و تورکیا رێککەوتن کە بەهاوکاریی یەکتر هێرش بکەنە سەر هێزەکانی حیزبەکانی دژبەری هەردوو وڵات.