لە پەراوێزی بەڕێوەچوونی کۆبوونەوەکانی ئاستانە کە رۆژانی ٢١ و ٢٢ی ئەم مانگە لە نوور سوڵتانی پایتەختی کازاخستان بەڕێوەچوو، ئەلێکسەندەر لاڤرێنتیڤ، نێردەی تایبەتی رووسیا بۆ کاروباری سووریا رایگەیاند، گەیشتوونەتە ئەو بۆچوونەی کە زۆربەی کێشەکانی سووریا هۆکارەکەی ئەمریکایە، بەکشانەوەی ئەو وڵاتە زۆرینەی کێشەکانی سووریا چارەسەر دەبن.  ئەلێکسەندەر لاڤرینتیڤ، گوتی، "هاوبەشە تورکەکانمان بەردەوام پێمان دەڵێن بۆ سەروەری، یەکپارچەیی و سەربەخۆیی سووریا ئەوان بۆ ماوەیەکی کەم لەوێ دەمێننەوە و هەرکاتێک دەرفەتیان بۆ رەخسا بەجێی دەهێڵن. باوەڕمان وایە کە مانەوەی ئەمریکا هۆکاری سەرەکیی کێشە وئاڵۆزییەکانە لە باشووری سووریا. "  ئەلێکسەندەر لاڤرینتیڤ، گوتیشی، "ئەو رادیکاڵانەی لەوێ جمووجۆڵیان هەیە لە رووی ژمارەوە کەمن، لەوانەیە هەزار کەسێک بن، بەڵام ئەمانە بە راستی نەک تەنیا لە ناوچەکانی دەوروبەر بەڵکو پشێوییان لە ناوچەکانی ناوەڕاستیش دروستکردووە. ئێمە گەیشتووینەتە ئەو بۆچوونەی کە چەندین ئاستەنگ و کێشە لە باکوور و باشووری سووریا هەن، ئەم کێشانە بە کشانەوەی ئەمریکا لەو ناوچانە نامێنن. "  هەریەک لە شاندی تورکیا، رووسیا و ئێران لەگەڵ نوێنەرایەتیی حکومەت و ئۆپۆزیسیۆنی سووریا ٢١ و ٢٢ی ئەم مانگە بۆ ١٧ مین گەڕی کۆبوونەوەی ئاستانە لە نوور سووڵتانی پایتەختی کازاخستان کۆبوونەوە.  تەوەری گفتوگۆکان پێکهاتبوون لە قەیرانی سووریا و نووسینەوەی دەستووری سووریا و گەیاندنی یارمەتییە مرۆییەکان و هەروەها کشانەوەی هێزە بیانییەکان لە وڵاتەکە.