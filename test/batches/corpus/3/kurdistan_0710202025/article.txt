حوسێن رەحیمی، فەرماندەی پۆلیسی تاران دەڵێت "ئەمە داواکاریی خەڵکە و بە هاوکاریی دەزگای داد دەکرێت، ئەمانە کەسانێکن کە تەمبێ نەبوون و زۆر بە تووندیی بەرەنگاریان دەبینەوە، چونکە ئەم کەسانە ئاسایشی کۆمەڵایەتییان تێکداوە".  بەڵام لانیکەم لە تۆڕە کۆمەڵایەتییەکان بە پێچەوانەی قسەکانی فەرماندەی پۆلیس، گەڕاندنی ئەو کەسانە لە شەقامەکان ناڕەزایەتیی زۆری دروستکردووە.  مەهدی مەحموودیان، چالاکڤانی مافی مرۆڤ لە تویتێکدا دەڵێت "ئەم جۆرە هەڵسوکەوتە، کە لە هەڵسوکەوتی ئینسانە سەرەتاییەکان دەچێت، لەلایەن حکومەت و ئەو دامودەزگایانە کە دەبێت یاسا جێبەجێ بکەن، جێی شەرمە". ئەو دەشڵێت "ئەمە پێشێلکردنی رێوشوێنە شەرعی و یاساییەکانە و ئەنجامدەرانی دەبێت سزابدرێن".  بێهنام قولیپوور کە رۆژنامەنووسە دەڵێت "بەشێکی زۆری ئەم کەسانە، ئەو گیراوانە بوون کە دەزگای داد سەرەڕای دژایەتیی پۆلیس، بەهۆی کۆرۆناوە ئازادی کردن و ئێستا پۆلیس تۆڵەی ئەوەی کە حیسابی بۆ نەکراوە لەمان دەکاتەوە"، هەروەها دەڵێت "بۆیە ئەم جۆرە هەڵسوکەوتە لەگەڵ ئەمانە دەکەن تاوەکو رێگری لە ئەگەری ناڕەزایەتیی خەڵک بکەن".  نزیک بە ١٥ ساڵە پۆلیسی ئێران ئەو کارە لەگەڵ ئەو توێژەی کۆمەڵگا دەکات، جاری وا هەیە پەت لە دەست و ملیان دەکەن و لە شەقامەکان دەیانسوڕێننەوە، جاری واش هەیە ئەفتاوەیان لەمل دەکەن. ئەمە لە چوارچێوەی پرۆژەیەکی پۆلیس لەژێر ناوی دابینکردنی ئاسایشی کۆمەڵایەتیدا بەڕێوەدەچێت؛ ئەمساڵیش چەندین جاری دیکە لە تاران و شارەکانی دیکەش دووبارە بووەتەوە.  عەباس عەبدی، توێژەری کۆمەڵایەتی هەفتەی رابردوو لە یاداشتێکدا گوتی "ئەم هەڵسوکەوتە یارمەتیی پۆلیس بۆ بەرەنگاربوونەوەی تاوان ناکات و تاوان بەمە بنبڕ ناکرێت، بەڵکو جاری وا هەیە کاریگەریی پێچەوانەی دەبێت و ئەو کەسەی سوکایەتیی پێدەکرێت دیسان تاوان دەکاتەوە، هەر لەبەرئەوەی سوکایەتیی پێ کراوە".