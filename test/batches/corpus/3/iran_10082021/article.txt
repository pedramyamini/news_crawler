حەمید نووری، کە یەكێکە لە تۆمەتباران بە کوشتنی گیراوانی سیاسیی ئێران، رۆژی ٩ - ١١ - ٢٠٢٠ لە فڕۆکەخانەی ستۆکهۆڵم لە سوێد دەستبەسەرکرا.  داواکاری گشتیی سوێد حەمید نووری بە پێشیلکردنی یاسا نێودەوڵەتییەکان و کوشتنی بە ئەنقەست تۆمەتبار کردووە. لە راگەیێندراوی سزانامەکەیدا ئاماژە بۆ کوشتنی گیراوانی سیاسی سەر بە رێکخراوی موجاهدینی خەڵقی ئێران و گیراوانی سیاسیی چەپ کراوە.  ئەوە یەکەمجارە یەکێک لە تۆمەتبارانی کوشتاری گیراوانی سیاسی ساڵی ١٩٨٨ی ئێران لە دادگایەکدا بەشێوەی فەرمی دادگایی دەکرێت.  پێشتر حەسەن نەوروزی، گوتەبێژی کۆمیسیۆنی دادوەریی پەرلەمانی ئێران، سەبارەت بە دەستبەسەرکردنی حەمید نووری، گوتبووی: "ئێمە کەسێک ئاوامان نییە کە ساڵی ١٩٨٨ دادوەری لێکۆڵینەوە بووبێت و ئێستا دەستبەسەر کرابێت".  بەگوتەی شایەتحاڵان، حەمید نووری لە سەردەمی لە سێدارەدانی گیراوانی سیاسی دەیەی ٨٠ی زایینیی ئێراندا، دادوەری لێکۆڵینەوەی زیندانی گەوهەردەشتی کەرەج بووە.  ئیرەج مسداقی، گیراوی سیاسی، کە رۆڵی سەرەکیی لە گیرانی حەمید نووری لە سوێددا هەبووە، دەڵێت، هاوینی ساڵی ١٩٨٨ حەمید نووری یەکێک لەو کەسانە بوو کە لە زیندانی گەوهەردەشت گیراوەکانیان بۆ "لیژنەی مەرگ" هەڵدەبژارد.  هاوینی ساڵی ١٩٨٨، هەزاران گیراوی سیاسی بە بڕیاری ئایەتوڵڵا خومەینی، دامەزرێنەر و رێبەری پێشووی ئێران لە سێدارە دران و لە گۆڕی بە کۆمەڵدا نێژران.  ژمارەی وردی ئەو کەسانە نازانرێ چەندە، بەڵام رێکخراوە داکۆکیکارەکانی مافی مرۆڤ پێیانوایە نزیکەی پێنج هەزار گیراوی سیاسی لە سێدارە دراون.  ئایەتوڵڵا حوسێنعەلی مونتەزیری، کە ئەو کات جێگری رێبەری ئێران بوو، لە کۆبوونەوەیەک لەگەڵ بەرپرسانی لە سێدارەدانی گیراوە سیاسییەکان، ئەو کارەی وەک "گەورەترین تاوانی مێژوویی"ی ئێران لە قەڵەمداوە.