ئەمڕۆ دەنگدانی گشتی لە هەڵبژاردنەکانی سەرۆکایەتی ئەمریکادا بەڕێوەدەچێت و رکابەریی سەرەکی بۆ پۆستی چوار ساڵی داهاتووی ئەمریکا، لە نیوان جۆ بایدن، بەربژێری پارتی دیموکرات و دۆناڵد ترەمپ، بەربژێری پارتی کۆماریدایە.  سەعید خەتیبزادە، گوتەبێژی وەزارەتی دەرەوەی ئێران، لە ڤیدیۆ کۆنفرانسێکدا گوتی: "هەڵوێستی ئێمە روونە، تەماشای ئەوە ناکەین سێشەممە چی روودەدات، چاومان لەسەر ئەوە دەبێت ئیدارەی داهاتووی ئەمریکا سەر بە کام پارت دەبێت"، زیاتر گوتی: "بایەخی ئێمە لەسەر هەنگاوەکانی ئیدارەی داهاتووی ئەمریکا دەبێت، زیاتر لە ئەنجامەکانی هەڵبژاردن".  چوار ساڵی رابردوو، ویلایەتە یەکگرتووەکانی ئەمریکا بە سەرۆکایەتی دۆناڵد ترەمپ، لە رێککەوتنی کۆمەڵگەی نێودەوڵەتی+ئەڵمانیا لەگەڵ ئێران، لەبارەی دۆسێی ئەتۆمی کشایەوە و ساڵی ٢٠١٨، ئەمریکا سزا نێودەوڵەتییەکانی بەسەر ئێراندا چالاککردەوە. پێدەچێت دەرچوونەوەی ترەمپ دۆخی ململانێیەکانی ئەمریکا لەگەڵ ئێران زیاتر بەرەو سەر ببات.  هەرچی جۆ بایدن، بەربژێری دیموکراتەکانە، نیازی خۆی لە بەرامبەر ئێراندا بەوە راگەیاندووە "نەخشەڕێیەکی متمانەدار بۆ گەڕانەوە بۆ دیپلۆماسیەت"، ئەوەشی ئاشکراکردووە بەدوای رێکەوتنێکی نوێدا دەگەڕێت لەگەڵ ئێران، لەبارەی پڕۆگرامە ئەتۆمییەکەیەوە.  گوتەبێژی وەزارەتی دەرەوەی ئێران گوتی: "روونە هەردوو حیزب هەست بە شکستی سیاسەتەکانی خۆیان دەکەن و دەزانن هیچ ئامانجێکیان نەپێکاوە، لەبەرئەوە چوارچێوەی دانوستاندن بۆ ئێران، روونە کە پلانی کاری گشتگیری هاوبەشە".  ئەو زیاتر گوتی: "هەر سەرۆکێک، قەرەبووی زیانەکانی ئێران بکاتەوە بەهۆی ئەو سزایانەوەی بەسەریدا سەپێنراوە، وادەکات ئێران بگەڕێتەوە سەر مێزی دانوستاندنەکان، بەوەش جەنگی ئەهلی لە دژی نەتەوەی ئێران کۆتایی دێت.. ئێمە هەڵبژاردنەکان لەو چوارچێوەیەدا دەبینین".  ئێران پێشتر پێشوازی لە گەڕانەوەی ئەمریکا بۆ رێکەوتنەکە کردبوو، بەو مەرجەی زیانەکانی قەرەبوو بکرێتەوە و دەستەبەری ئەوەی بدرێتێ، ئەمریکا جارێکی دیکە لە رێکەوتنەکە ناکشێتەوە، ئێران هەر دەستتێوەردانێکیشی لەکاروباری ناوخۆی ئەمریکا و هەڵبژاردنەکانی ئەو وڵاتە رەتکردووەتەوە.  خەتیبزادە لە کۆنگرەکەدا هەمان هەڵویستی دووپاتکردەوە و گوتی، بە تووندی ئەو تۆمەتانە رەتدەکەینەوە، ئەوەی ئەمریکا ئێرانی پێ تاوانبار دەکات، هیچ بنەمایەکی راستیی تێدا نییە، هەڵبژاردنەکانی ئەمریکا هیچ پەیوەندییەکیان بە ئێرانەوە نییە.