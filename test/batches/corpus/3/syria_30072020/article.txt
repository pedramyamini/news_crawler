راپۆرتەکە ئاماژە بەوە دەکات کە عەفرین پێش هێرشەکانی تورکیا ٢٠٠ هەزار کەسی تێدا ژیاوە کە ٩٢ % یان کوردبوون، بەڵام لەکاتی داگیرکاریی تورکیادا ١٣٧ هەزار کەس شارەکەیان چۆڵ کردووە، ئەوانەشی کە دواتر ویستویانە بگەڕێنەوە عەفرین یان لەلایەن هێزەکانی سەر بە ئۆپۆزیسیۆنی سووریاوە رێگەیان لێگیراوە یان بە پێدانی بەرتیل رێگەیان پێدراوە بگەڕێنەوە.   تورکیا رێگەی خۆشکردووە بۆ ئەوەی عەرەبی زیاتر بچنە عەفرین و بەمەش دیمۆگرافیای شارەکەی گۆڕیوە و ئێستا عەرەب لەگەڵ تورکمان  لە عەفرین نزیکەی ٥٠ % تا ٧٠ % ی شارەکە پێکدەهێنن.  ئەو عەرەبانەش کە هێنراونەتە عەفرین لەو عەرەبە سوورییە ئاوارانە بوون کە بەهۆی شەڕی سووریاوە روویان لە تورکیا کردبوو.  راپۆرتەکە ئاماژە بەوە دەکات تەنانەت ژمارەیەک خێزانی تورکمانی عێراق کە خەڵکی تەلەعفەرن هێنراونەتە عەفرین و لەوێ جێگیرکراون، ئەمە جگە لە خێزان و کەسوکاری چەکدارانی سەر بە کەتیبەی چەکداری سوڵتان موراد.  ئەوانەش  خانووی کوردەکانی عەفرینیان داگیرکردووە و لە ناو عەفرین و گوندەکانی دەوروبەریدا دەژین.  تورکیا رێگەشی داوە چەکدارانی سەر بە ئۆپۆزیسیۆنی سووریا جگە لە داگیرکردنی ماڵی کوردەکان لە عەفرین، خانووەکانیشیان بفرۆشن، دەشڵێت خانووی کوردانی خەڵکی عەفرینیش بە ٣٠٠٠ تاوەکو ٥٠٠٠ دۆلار فرۆشراون.   راپۆرتەکە دەڵێت عەفرینی داگیرکراو لەلایەن تورکیاوە رووبەڕووی پێشێلکاری بووەتەوە و تورکیا ئەنجوومەنێکی نێوخۆیی لە شارەکە دروست کردووە کە راستەوخۆ لەلایەن تورکیاوە سەرپەرشتی دەکرێت.   هەروەها  ئاماژە بەوە دەکات کە لەکاتی هێرشەکانی تورکیا لەنێوان مانگی ئادار و نیسانی ٢٠١٨ دا ٦٩٩ لە خەڵکی مەدەنی کوژراون.   راپۆرتەکە دەشڵێت، لەکاتی ئۆپەراسیۆنەکەدا تورکیا بۆردوومانی ئەو ناوچانەشی کردووە کە خەڵکی مەدەنی تێدابووە و لەو چوارچێوەیەشدا چوار ناوچەی شوێنی نیشتەجێبوونی مەدەنی لەناو شاری عەفرین و شەش گوندی چواردەوری عەفرینی بۆردوومان کردووە و لەو هەموو ئەو شوێنانەش خەڵکی مەدەنی کوژراون. داگیرکردنی عەفرین لەلایەن تورکیاوە بووەتە هۆی خاپوورکردنی قوتابخانە، بنکەی تەندروستی و نەخۆشخانەکان و ژێرخانی گشتی لەو شارە.    بەگوێرەی ئەو راپۆرتە تورکیا باڵەخانەی دادگای عەفرینی کردووە بە بنکەی سەرەکیی سەربازی و هەواڵگریی تورکیا و یەکە سەربازییەکانی دیکەش لە شوێنە جیاوازەکانی شار جێگیرکردووە، ئەمە جگە لە هێزەکانی سەر بە ئۆپۆزیسیۆنی سووریا کە تورکیا پشتیوانیان دەکات.   راپۆرتەکە ئاماژەبەوەدەکات تەنیا یەک مانگی دوای داگیرکردنی عەفرین تورکیا دەستیکردووە بە راهێنان بە خەڵکی مەدەنی و ٦٢٠ کەس ناونووسکراون دواتر لەلایەن تورکیاوە کراون بە پۆلیس و لەناو عەفرین لەژێر سەرپەرشتی تورکیا کاردەکەن و ناوی لێناون پۆلیسی سەربازیی عەفرین. هەروەها نزیکەی ٥٠٠٠ پۆلیسی سەربازی دیکەی دامەزراندوون کە ئەرکیان پاراستنی سنوورەکانی عەفرینە.   جگە لەو پێشێلکارییانە راپۆرتەکە باس لەوەشدەکات هێشتا رفاندن و ئەشکەنجەدانی کورد لە عەفرین بەردەوامە و دەڵێت ٤٧ کەیسی نوێیان تۆمارکردوون کە دەریدەخات کورد لەلایەن کەتیبە جیاوازەکانی سەر بە چەکدارانی ئۆپۆزیسیۆنەوە رفێندراون و ئەشکەنجە دراون و کوژاون.   دزیکردن و تاڵانکردن یەکێکی دیکەیە لە تاوانەکانی چەکدارانی سەر بە تورکیا لە عەفرین و راپۆرتەکە ئاماژە بە چەندین کەیسی تاڵانکردن دەکات لەلایەن ئەو چەکدارانەوە لە عەفرین کە بۆ سەر موڵک و ماڵی کوردانی خەڵکی عەفرین کراون.   وێرانکردن و سووتاندنی دار زەیتوونەکانی عەفرین یەکێکی دیکە لە پێشێلکارییەکانی تورکیا و هێزەکانی سەر بە تورکیایە لە عەفرین.  لەکاتێکدا پێشتر عەفرین خاوەنی ٢٦ ملیۆن دار زەیتوون بووە کە هەندێکیان تەمەنیان لەسەرووی سەد ساڵەوە بووە.  داهاتی زەیتوونیش لە عەفرین ساڵانە گەیشتووەتە زیاتر لە ٣٠ ملیۆن دۆلار. راپۆرتەکە دەشڵێت دوای داگیرکارییەکەی تورکیا  جووتیارەکان ناتوانن مامەڵە بە باخی زەیتوونی خۆیانەوە بکەن و تورکیا بەرهەمی زەیتوونی عەفرین رەوانەی وڵاتەکەی خۆی دەکات.