محەممەدجەواد زەریف، وەزیری دەرەوەی ئێران لە تویتەر نووسیویەتی، "لە پەیوەندیی تەلەفۆنیم لەگەڵ دۆمینک راب، وەزیری دەرەوەی بەریتانیا رێککەوتین لەسەر پێویستیی گەڕانەوە و پابەندبوونی تەواو بە بڕگەکانی رێککەوتنە ئەتۆمییەکەوە".  وەزیری دەرەوەی ئێران راشیگەیاند، "لە پەیوەندییە تەلەفۆنییەکەدا جەختم کردەوە لەوەی کە دەبێت ئەمریکا بە تەواوەتی پابەندی بڕگەکانی رێککەوتنە ئەتۆمییەکە بێت و هەوڵەکانی بوەستێنێت لە بەکارهێنانی شەڕە ئابوورییە نایاساییەکەی دژی ئێران و بەکارهێنانی ئەو شەڕە وەک کارتی سەپاندنی هەژموون لە گفتوگۆ ئەتۆمییەکاندا".  لێدوانەکەی زەریف لەکاتێکدایە، گەڕی پێنجەمی گفتوگۆ ئەتۆمییەکانی ئێران لەگەڵ وڵاتانی چوار کۆ یەک لە ڤییەنای نەمسا کۆتاییان هات و نوێنەرانی وڵاتانی بەشداربوو گەڕاونەتەوە پایتەختەکانیان بۆ تاوتوێکردن و دووبارە گەڕانەوە و درێژەدان بە گفتوگۆکان.  ترەمپ لە ئاداری ٢٠١٨ لە رێککەوتنی ئەتۆمی کشایەوە، چونکە پێیوابوو لە بەرژەوەندیی ئێراندایە و دەبێت رێککەوتننامەیەکی نوێ واژۆبکرێت کە زۆر خاڵی دیکە لەخۆی بگرێت، لەوانەش سنووردارکردنی توانا مووشەکییەکەی، بەڵام ئیدارەی بایدن دەیەوێت ئەمریکا بگەڕێتەوە نێو رێککەوتنەکە بەو مەرجەی ئێرانیش پابەندبوونی تەواوی بە بڕگەکانییەوە هەبێت.