مێهدی عیسازادە، ئەندامی کۆمسیۆنی کۆمەڵایەتیی پەرلەمانی ئێران رایگەیاند، لە کۆی ١٣ ملیۆن قوتابی لە ئێران، ٥ ملیۆنیان کێشەی دەرووندروستییان هەیە و دەبێ پەرلەمان و حکومەتی ئێران هەوڵ بۆ چارەسەرکردنی  ئەو کێشەیە بدە".  ئەو پەرلەمانتارە دەڵێت یەکێک لە رێگەچارەکانی ئەو گرفتە، دابینکردنی بودجەیەکی تایبەتە لەلایەن حکومەتەوە، بەڵام باسی نەکردووە ئەو بودجەیە چۆن و لە چیدا خەرجبکرێت.  بە گوتەی عیسازادە قوتابییانی ئێرانی تووشی کێشەکانی دەروونییەکانی وەک خەمۆکی، سترێس و دڵەڕاوکێ بوون و پێویستە حکومەت هەنگاو بۆ چارەسەرکردنی ئەو کێشەیە بنێت، تاوەکوو داهاتووی کۆمەڵگەی ئێران تاریک نەبێت.  کۆمسیۆنی کۆمەڵایەتیی پەرلەمانی ئێران ژمارەی قوتابییانی ئەو وڵاتە بە ١٣ ملیۆن کەس داناوە، بەڵام پاییزی رابردوو ١٥ ملیۆن و ١٣٨ هەزار و ٥٢٣ قوتابی لەو وڵاتە ناویان بۆ خوێندن تۆمار کردبوو.   پێشتر لە ساڵی ٢٠١٩ دا وەزارەتی پەروەردەی ئێران رایگەیاندبوو؛ لە کۆی ١٤ ملیۆن و ٦٠٠ هەزار قوتابیی ئەو وڵاتە، ٣٠ % یان لە رووی دەروونییەوە کێشەیان هەیە، ١ % ی ئەو ژمارەیەش کە دەکاتە ١٤٦ هەزار قوتابی، پێویستییان بە چاودێریی چڕی دەروونییە.