وەزارەتی ئیتڵاعاتی ئێران وێنەی ئەو کەسەی بڵاوکردەوە کە گوایە دەستی لە ئەنجامدانی تەقینەوەکەدا هەبووە و دەڵێ: "کەسەکە ناوی رەزا کەریمییە، ٤٢ ساڵە و چەند کاژێرێک پێش تەقینەوەکە ئێرانی بەجێهێشتووە و ئێستاش هەوڵەکان بۆ دەستبەسەرکردن و گەڕاندنەوەی بۆ ئێران بەردەوامن".  یەکشەممەی رابردوو، گوتەبێژی رێکخراوی ئەتۆمیی ئێران رایگەیاند: "رووداوێکی تەکنیکی لە بنکەی ئەتۆمیی نەتەنز لە پارێزگای ئیسفەهان روویداوە، بەڵام کەس نەکوژراوە".  چەند رۆژ دواتر، عەلیڕەزا زاکانی، پەرلەمانتارێک رایگەیاند، تەقینەوە لە بنکەی ئەتۆمیی نەتەنز روویداوە و گوتیشی: "تەقینەوەکە لە ناوەندێکی دابەشکردنی کارەبای بنکەی ئەتۆمیی نەتەنز روویداوە". زاکانی ئاماژەی بەوەشکرد، بەهۆی ئەو تەقینەوەوە چەندین هەزار سەنتەرفیوج لەنێوچوون.   میدیای فەرمیی ئێران لە راپۆرتێکدا لە زاری سەرچاوە ئەمنییەکانەوە بڵاویکردەوە، "تەقینەوەیەکی بچووک لە هێڵی گواستنەوەی کارەبا بۆ هۆڵی سەنتەرفیوجەکان روویداوە. تەقینەوەکە ماددەی تەقەمەنی بووە و هیچ هێرشێکی سایبەری رووینەداوە".  هەفتەی رابردوو میدیای ئەمریکا بڵاویکردووەوە، رووداوەکەی نەتەنز تەقینەوەیەکی گەورە بووە کە سیستەمی کارەبای نەتەنزی  بە تەواوەتی لەکارخستووە و لانیکەم ٩ مانگ بەرنامە ئەتۆمییەکانی ئێران بردووەتە دواوە و تەقینەوەکەش کاری ئیسرائیل بووە.   ئیسرائیل بەرپرسیارێتی ئەم تەقینەوەیەی لە ئەستۆ نەگرتووە، بەڵام بنیامین نەتانیاهوو، سەرۆکوەزیرانی ئیسرائیل گوتی: "بەرەنگاربوونەوەی ئێران، بەرنامە ئەتۆمییەکەی و پیتاندنی یۆرانیۆمی ئەرکێکی گەورەی ئێمەیە".   بەرپرسانی ئێران راستەوخۆ و ناڕاستەوخۆ ئیسرائیلیان بە ئەنجامدەری ئەو رووداوە تۆمەتبارکردووە و هەڕەشەیان تۆڵەسەندنەوەیان کردووە.