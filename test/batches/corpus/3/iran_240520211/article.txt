پێشتر رۆژنامەی گاردیەن بڵاوی کردبووەوە  لە "کۆمپانیای پیشەسازیی دروستکردنی فڕۆکەی ئێران"، سەر بە ئەنجوومەنی باڵای ئاسایشی نیشتمانیی ئێران، تەقینەوە روویداوە.  ماڵپەڕی نوورنیوز، نزیک لە ئەنجوومەنی باڵای ئاسایشی نیشتمانیی ئێران، لە زاری بەرپرسێکی وەزارەتی بەرگریی ئێرانەوە، بێئەوەی ئاماژە بۆ ناوەکەی بکات، بڵاوی کردووەتەوە ئاگرکەوتنەوەکە لە کارگەیەکی کەرتی تایبەتدا بووە، کە ماددەی تەقەمەنی بۆ یارییە ئاگرییەکان دروستکردووە.  ئەو سەرچاوەیە گوتوویەتی: "هیچ جۆرە ئاگرکەوتنەوەیەک لە دامەزراوەکانی سەر بە وەزارەتی بەرگریی ئێران و پیشەسازییەکانی سەر بەم وەزارەتە رووینەداوە".  ئاژانسی ئیرنا، زمانحاڵی حکومەتی ئێران، رۆژی یەکشەممە بڵاویکردەوە لە پیشەسازیی پترۆکیمیایی "نارگوستەری سپاهان" لە شاری شاهینشەهری پارێزگای ئیسفەهان تەقینەوەیەک روویداوە.   بەپێی راپۆرتی ئیرنا، کۆمەڵگەی پترۆکیمیایی نارگوستەری سپاهان جۆرێک ماددەی تەقەمەنی بازرگانی بەناوی "ناریە" بەرهەم دێنێت و ئەم کۆمەڵگەیەش سەر بە "ئەنجوومەنی ئاسایشی ئێران"ە.  بەپێی ئەو راپۆرتە، ئەم کۆمپانیایە تەنیا کارگەی بەرهەمهێنەر و دابەشکاری ماددەی تەقەمەنی بێمەترسی بۆ یارییە ئاگرینەکان لە ئێرانە.  رۆژنامەی گاردیەنی بەریتانی بڵاوی کردبووەوە، ئەو شوێنەی تەقینەوەکە تێیدا روویداوە بریتییە لە "کۆمپانیای پیشەسازیی دروستکردنی فڕۆکەی ئێران" ناسراو بە "هێسا"، کە چەند جۆرێک فڕۆکە و درۆنێک بۆ هێزەکانی ئێران و هێزەکانی سەر بە ئێران دروستدەکات.