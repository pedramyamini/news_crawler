عەبدولناسر هیممەتی، سەرۆکی بانکی ناوەندیی ئێران لە گوتارێکدا لەبارەی هۆکاری نەکڕینی پێکوتەی کۆرۆنا لەلایەن ئەو وڵاتەوە دەڵێت، کڕینی پێکوتەکە دەبێ لە رێگای فەرمی رێکخراوی تەندروستیی جیهانی بێ و تاوەکو ئێستا بەهۆی گەمارۆکانی ئەمریکا هەوموو هەوڵەکانیان بۆ گواستنەوەی پارە و وەرگرتنی مۆڵەت بۆ کڕینی پێکوتەکە، شکستی هێناوە.  بەگوتەی عەبدولناسر هیمەتی، ئێران ویستوویەتی ئەو پارانە بۆ کڕینی پێکوتەکە بەکاربهێنێت کە لەلایەن وڵاتانی دیکەوە دەستیان بەسەرداگیراوە، وەک پارەی بلۆککراوی ئێران لە کۆریای باشوور، بەڵام حکومەتی سیئۆل رایگەیاندووە، لەوانەیە لەگەڵ ئازادکردنی پارەکان، ئەمریکا دەستیان بەسەردا بگرێت. دەشڵێت، سندووقی نێودەوڵەتی دراویش داواکاریی ئێران بۆ پێدانی قەرزی مرۆڤدۆستانەی رەتکردووەتەوە.  پێشتر وەزارەتی تەندروستی ئێران رایگەیاندبوو کە ٤٢ ملیۆن پێکوتەی کۆرۆنا لە دەرەوەی ئێران دەکڕن. هەروەها بڕیارە پێکوتەی ئێرانی کۆرۆناش لەسەر مرۆڤ تاقی بکرێتەوە.   مینو موحرەز، ئەندامی ناوەندی کۆنترۆڵی کۆرۆنای ئێران کە وەک لێکۆڵینڤانی سەرەکی پڕۆژەی پێکوتەی کۆرۆنای ئێرانی ناوی دەهێندرێت دوێنێ یەکشەممە رایگەیاند، ئەو پێکوتەی ئێران کار لەسەر بەرهەمهێنانی دەکات هاوشێوەی پێکوتە رووسی و چینییەکەیە و ئەگەر ئەنجامی تاقیکردنەوەی لەسەر مرۆڤ سەرکەوتوو بێت، تاوەکو سەرەتای هاوینی داهاتوو دەتوانن دەست بە بەرهەمهێنانی بکەن.  بەپێی دوایین ئاماری وەزارەتی تەندروستیی ئێران، تائێستا ١,٠٤٠,٥٤٧ کەس لە ئێران و رۆژهەڵاتی کوردستان تووشی ڤایرۆسی کۆرۆنا بوون، هەروەها ٥٠,٣١٠ کەسیش بە ڤایرۆسەکە گیانیان لەدەستداوە.