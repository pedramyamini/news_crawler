بەڕێوەبەرایەتیی ئاسایشی ئەنقەرە رایگەیاند، تیمەکانی دژەتیرۆر و هەواڵگریی ئاسایش دەمێک بوو چەند هاووڵاتییەکی بیانییان خستبووە ژێر چاودێرییەوە کە گومان دەکرا پەیوەندییان لەگەڵ رێکخراوی داعشدا هەبێت.  دواتر ئۆپەراسیۆنێک بۆ دەستگیرکردنی تۆمەتبارەکان سازکرا و سێ هاووڵاتیی عێراقی و هاووڵاتییەکی میسری دەستبەسەر کران.  لە ئەنجامی پشکنینی ئامێرە دیجیتاڵییەکانی تۆمەتبارەکاندا ژمارەیەکی زۆر بەڵگەنامە و وێنەی رێکخراوەیی دەستیان بەسەردا گیرا و ئەوەش ئاشکرا بوو کە ئەو تۆمەتبارانە بانگەشەیان بۆ رێکخراوی داعش کردووە.  دەستگیرکراوەکان لە گوتەکانیاندا دانیان بەوەدا ناوە کە بە ئامانجی کردەی تیرۆريستی لە تورکیا لەگەڵ ئەندامانی رێکخراوەکە لە پەیوەندیدا بوون.  دوای ئەوەی تۆمەتبارەکان رادەستی دادگا کران، بڕیاری بەندکردنیان بۆ دەرچوو.