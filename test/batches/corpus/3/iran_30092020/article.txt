سەلامی، لە میانی قسەکردنیدا لەبەردەم پەرلەمانی ئێران، شانازی بەتوانای سەربازیی وڵاتەکەیەوە کرد و گوتی ئەوە هۆکارە بۆ ئەوەی کەس نەوێرێ هێرشمان بکاتە سەر.  ئەو گوتی: "هێرشی سەربازی ناکرێتە سەر ئێران، ئێستا ئیدی کەس پەنا بۆ بژارەی سەربازیی نابات لە بەرامبەر ئێراندا، ئەمەش بەهۆی ئامادەسازیی سەربازی و توانای هێزەکانی وڵاتەکەمانەوە".  ئەو روونیکردەوە، دوژمنەکانی ئێران هێرشی دەروونی و ئابووری دەکەنە سەر ئێران و ئەوە ئێستا ئیدی بواری جەنگی ئێمەیە کە دەبێ بایەخێکی زۆری پێبدەین، کاری زۆر بکەین بۆ ئەوەی دوژمنەکانمان تێکبشکێنین لەو مەیدانە نوێیەدا، بەتایبەت لە جەنگی ئابووریدا.  فەرماندە سەربازییەکە زیاتر رایگەیاند: "ویلایەتە یەکگرتووەکانی ئەمریکا رژێمێکی خۆبەزلزانە، ئێمە ئەگەر لەگەڵیشیدا رێکبکەوین، ئەو هەر پەلامارمان دەدات، بابەتی پێکهاتن لەگەڵیدا، تەنیا فێڵێکی سیاسییە، بۆیە دەبێ خۆمان بۆ رووبەڕووبوونەوەی ئامادە بکەین و گەلەکەشمان بۆ ئەوە، ئامادەیە".  قسەکانی فەرماندە سەربازییەکەی ئێران، هاوکاتە لەگەڵ ئەو دەنگۆیانەی باس لەکارکردنی ئەمریکا دەکات، بۆ سەپاندنی سزای زیاتر بەسەر ئێراندا.  تۆڕی ' بلومبێرگ ' ی ئەمریکی ئاشکرایکردووە، ئیدارەی سەرۆک ترەمپ، لە سەپاندنی سزای نوێ بەسەر ئێراندا دەکۆڵێتەوە، بۆ ئەوەی زیاتر گۆشەگیری بکات و ئابوورییەکەی لە جیهان داببڕێت.  ئەو تۆڕە لە زاری سێ بەرپرسی ئەمریکی گواستەوە کە گوتویانە، "پێشنیازێک لە قۆناخی پێداچوونەوەدایە بۆ بەئامانجکردنی کەرتی دارایی ئێران و سەپاندنی ئابڵوقەی زیاتر بەسەریدا".  تۆڕەکە دەڵێ ئەو هەنگاوە، دەبێتە هۆکاری زیاتر گۆشەگیرکردنی ئێران، لە کاتێکدا ئابووریی ئەو وڵاتە بۆ خۆی رووبەڕووی زیانی گەورە بووەتەوە، بەهۆی سزاکانی پێشتری ئەمریکاوە.  بلومبێرگ ئاشکرایکردووە هەنگاوە نوێیەکەی ئەمریکا، کاریگەریی لەسەر حەواڵە داراییەکانی ئێران دروستدەکات، هەروەها کاریگەریی لەسەر سیستمی نافەرمیی گواستنەوەی پارە لە هەموو جیهانی ئیسلامیدا دروستدەکات کە بە حەواڵە لە رێگەی نووسینگەکانی گواستنەوەی پارە، ناودەبرێت.  بەپێی بلومبێرگ، پلانە نوێیەکەی ئەمریکا، دانانی ١٤ بانکی نوێی ئێرانە لە لیستی رەشی ئەمریکادا، کە ئەو بانکانە دەگەیەنێتە ئاستی مایەپووچبوون و پاشەکشەی تەواو لە مامەڵە نێودەوڵەتییەکاندا.