غوڵامڕەزا مەلەکی، جێگری ڤێتێرنەری ورمێ رایگەیاند: "ئەمە نەخۆشییەکی ڤایرۆسی نییە و هۆکارەکەشی بۆ خراپ بەخێوکردنی مریشک دەگەڕێتەوە کە مریشکەکان تووشی سترێس دەبن، بەم هۆیەشەوە هەڵسوکەوتیان تووندوتیژ دەبێت و دەست بە خواردنی خۆیان یان خواردنی مریشکەکانی دیکە دەکەن".  خاوەنی کێڵگە پەلەوەرییەکە دەڵێت ماوەی ٢٤ ساڵە کێڵگەی پەلەوەری هەیە و شتی لەم جۆرەی نەدیوە. ئەو دەڵێت: "ئەو ئالیکەی دەیدەینە مریشکەکان کێشەی هەیە و سۆدیۆمی کلۆراید و پرۆتینی تێدانییە".  بە گوتەی خاوەن کێڵگە سەرەتا چەند مریشکێک بریندار دەبوون و بەخێرایی لە کێڵگەکە دەهێندرانە دەرەوە، بەڵام دواتر فریانەدەکەوتن، چونکە رۆژانە مریشکەکان نزیکەی ٣٠٠ مریشکیان دەخوارد، بەجۆرێک تەنیا ئێسکەکەیان دەمایەوە.  ڤێتەرنەری ورمێ دەڵێت: ئەمە رووداوە تەنیا لە یەک کێڵگەی پەلەوەردا روویداوە، بەڵام خاوەن کێڵگەکە دەڵێت: ئەگەری کەمە ئەم دیاردەیە تەنیا لە ورمێدا روویدابێت و مریشکی ئەو کێڵگانەش دەخرێنە بازاڕەوە.