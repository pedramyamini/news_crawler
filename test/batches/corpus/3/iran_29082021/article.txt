شەوی رابردوو بەشێک لە بەکارهێنەرانی تۆڕی کۆمەڵایەتیی تویتەر لە هەڵمەتێکدا، بە هەشتاگی "حەیدەر قوربانی بپارێزن"، داوای پاراستنی گیانی حەیدەر قوربانییان دەکرد.   ساڵح نیکبەخت، پارێزەری حەیدەری قوربانی رۆژی هەینی ٢٧ - ٠٨ - ٢٠٢١ لە هەڤپەیڤینێک لەگەڵ رووداو گوتی، "حەیدەر قوربانی ئێستا لە زیندانی سنەیە، بەڵام دۆسیەکەیان بە مەبەستی جێبەجێکردنی حوکمی سێدارە بۆ داواکاری گشتیی شاری کامێران ناردووە و مەترسیی بەڕێوەچوونی ئەو حوکمە لە رۆژانی داهاتوودا هەیە".  هاوکات لەگەڵ هەڵمەتەکان لە تۆڕە کۆمەڵایەتییەکان، سەتان هاونیشتمانیی خەڵکی شاری کامێران و مامۆستای ئایینی خەڵکی رۆژهەڵاتی کوردستان بە واژۆکردنی نامەیەک بۆ سەیدعەلی خامنەیی، رێبەری ئێران، داوایان لێکردووە، رێگە لە جێبەجێکردنی سزاکە بگرێت و دۆسیەکەی جارێكی دیکە لە دادگە پێداچوونەوەی بۆ بکرێتەوە.  دادگەی شۆڕشی شاری سنە حەیدەر قوربانیی بە "بەغی (یاخیگەری چەکدارانە)" لە رێگەی ئەندامێتی لە حیزبی دیموکراتی کوردستانی ئێران تۆمەتبار کردووە و سزای لەسێدارەدانی بەسەریدا سەپاندووە.   ساڵح نیکبەخت رەتی دەکاتەوە لە دۆسیەی حەیدەر قوربانیدا بەڵگەیەک هەبێت کە تاوانی بەغیی بەرسەدا بسەپێنرێت. نیکبەخت دەڵێ: "بۆ بەغی بوون دەبێت یەکەم: ئەو کەسە ئەندامی حیزبێک بێت کە دژی حکومەت شەڕی چەکدارانی کردبێت، بەڵام حەیدەر قوربانی نە خۆی دانی بە ئەندامێتی لە حدکا ناوە، نە بەڵگەیەک هەیە کە ئەندام بووبێت. دووەم: ئەو کەسە چەکدار بێت، سێیەم: دەبێت کەڵکی لە چەکەکی وەرگرتبێت، بەڵام حەیدەر قوربانی بە هیچ شێوەیەک کاری چەکدارانەی نەکردووە. "  بە گوتەی نیکبەخت، حەیدەر قوربانی تۆمەتی یارمەتیدان بۆ کوشتنی دراوەتە پاڵ، کە بەپێی یاسای ئێران ئەمە سزاکەی لەسێدارەدان نییە.  لەلایەکی دیکەشەوە رێکخراوەکانی داکۆکیکاری مافەکانی مرۆڤ دەڵێن، حەیدەر قوربانی گیراوێکی سیاسییە و دانپێدانانەکانی لەژێر ئەشکەنجەدا بووە.  شەرارە سادقی، هاوژینی حەیدەر قوربانی لە رۆژانی رابردوودا لە پەیامێکی ڤیدیۆییدا گوتی، دەزگای دادی ئێران بێ ئەوەی بەڵگەیەکی یاسایی هەبێت، سزای لەسێدارەدانی بەسەر هاوژینەکەیدا سەپاندووە.  رێکخراوی لێبووردنی نێودەوڵەتی رۆژی ١٧ - ٠٨ - ٢٠٢١ لە تویتێکدا گوتی: دانپێدانانەکانی حەیدەر قوربانی لەژێر ئەشکەنجەدا لێی وەرگیراوە و دواتریش دژی بەکارهێنراون. ئەو رێکخراوە داوای لە رێبەرانی ئێران کرد حوکمەکەی رابگرن.  حەیدەر قوربانی، خەڵکی شاری کامێران لە پارێزگای سنەیە و لە ساڵی ٢٠١٦ دەستبەسەرکرا و بەپێی راپۆرتی تۆڕی مافی کوردستان، چەندین مانگ لە گرتووخانەی ئیدارەی ئیتلاعاتی سنە و پۆلیسدا لێکۆڵینەوەی لەگەڵ کراوە و ئەشکەنجە کراوە.  دادگەی تاوانەکانی شاری سنە لە سەرەتای پاییزی ساڵی ٢٠١٩ حەیدەر قوربانیی بە ٩٠ ساڵ زیندانیکردن سزا دا، بەڵام چەند مانگ دواتر لە زستانی ساڵی ٢٠٢٠ دا بەپێی دۆسیەیەکی دیکە، دادگەی شۆڕشی شاری سنە سزای لەسێدارەدانی بەسەردا سەپاند.  دادگەی باڵای وڵات سزاکەی پەسندکرد و مانگێک دواتریش دادگەی باڵا داواکاریی بۆ پێداچوونەوە بەو حوکمەی رەتکردەوە.