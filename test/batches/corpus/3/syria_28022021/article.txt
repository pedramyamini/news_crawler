یونیسێف، کە ئاژانسێکی رێکخراوی نەتەوە یەکگرتووەکانە و بەرپرسیارە لە دابینکردنی یارمەتی بواری مرۆیی بە منداڵان لە سەرانسەری جیهاندا، دەڵێت "لە باکووری رۆژهەڵاتی سووریادا، زیاتر لە ٢٢ هەزار منداڵی بە رەچەڵەک خەڵکی ٦٠ وڵات هەن کە لە کامپ و زیندانەکاندا لە بارودۆخێکی باشدا نین. ئەمەش جگە لە هەزاران منداڵی سووری".  تێد چایبان، بەڕێوەبەری هەرێمایەتیی یونیسێف داوای لە بەرپرسانی بەڕێوەبەرایەتیی خۆسەر و وڵاتانی جیهان کردووە ئەوپەڕی هەوڵی خۆیان بدەن بۆئەوەی منداڵانی ناو زیندان و کامپەکانی "باکووری رۆژهەڵاتی سووریا" بگەڕێندرێنەوە وڵاتانی بنچینەیی خۆیان.  چایبان بە پێویستی دەزانێت، منداڵانی خەڵکی سووریا بگەڕێندرێنەوە ناو کۆمەڵگەکەیان و منداڵانی خەڵکی وڵاتانی دیکەش بگەڕێندرێنەوە ئەو وڵاتانەی کە بە رەچەڵەک خەڵکی ئەوێن.  لە ماوەی رابردوودا زۆرجار بەرپرسانی نەتەوە یەکگرتووەکان و ئەمریکا داوای گەڕاندنەوەی ژن و منداڵانی چەکدارانی پێشووی داعشیان لە کامپ و زیندانەکانی ژێر دەسەڵاتی هەسەدە کردووە، بەڵام زۆربەی وڵاتانی رۆژئاوا وەڵامی داواکەیان نەداوەتەوە.  ئەم داوایەی یونیسێف لەکاتێکدایە، رۆژی شەممە ئاگرێک لە کامپی هۆل لە پارێزگای حەسەکە کەوتەوە و لە ئەنجامدا سێ منداڵ و ژنێک گیانیان لەدەستدا و ٢٦ کەسی دیکەش برینداربوون.  لە سەرەتای ئەمساڵیشەوە چەند رووداوێکی کوشتن لەو کامپە تۆمارکراون و رێکخراوەکانی تایبەت بە یارمەتیی مرۆییش باس لەوە دەکەن، بارودۆخی ژیان لە کامپەکەدا باش نییە.  نزیکەی ٦٢ هەزار کەس، کە ژمارەیەکی زۆریان ژن و منداڵی چەکدارانی پێشووی داعشن، لە کامپی هۆلدان.