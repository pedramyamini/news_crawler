دەسەڵاتی ئێران دەیویست لە رێگەی ئەو دیبەیتانەوە رێژەی بەشداریی لە هەڵبژاردندا بەرزبکاتەوە.  بەپێی راپۆرتەکەی ئیسپا، ٣٤.٨ % ـی خەڵکی سەیری دیبەیتەکانیان کردووە و ٦٥.٢ % یش گوتوویانە دیبەتەکانیان نەبینیوە.    دیبەیتەکان لەڕێگەی تەلەڤزیۆنی فەرمیی ئێرانەوە بڵاودەبوونەوە. سێ جار دیبەیتەکان بەڕێوەچوون و دوایین دیبەیتیش رۆژی شەممە ١٢ - ٦ - ٢٠٢١ بوو.  بەپێی دوایین راپرسیی ئیسپا کە رۆژی دووشەممە بڵاویکردووەتەوە، ٤٤.٤ % ـی خەڵکی گوتوویانە لە هەڵبژاردندا بەشداریی دەکەن، بەڵام ئیسپا دەڵێت، بە لەبەرچاوگرتنی هەموو گۆڕانکارییەکان تاوەکو رۆژی ١٤ ـی ئەم مانگە نزیکەی ٤٢ % ـی خەڵکی دەچنە سەر سندووقەکانی دەنگدان.  بە گوێرەی راپۆرتەکانی ئیسپا، لە یەکەم دیبەیتەوە، کە ٠٦ - ٠٦ - ٢٠٢١ بەڕێوەچوو، رێژەی ئەو کەسانەی گوتوویانە بەشداریی لە هەڵبژاردندا دەکەن، نزیکەی ٥ % بەرز بووەتەوە.  پێشبینی دەکرێت لە هەڵبژاردنی سەرۆککۆماریی رۆژی هەینیی داهاتووی ئێراندا، کەمترین رێژەی خەڵک بەشداریی لە هەڵبژاردندا بکەن. هۆکاری ئەمەش زیاتر بۆ کێشە و گرفتارییە ئابوورییەکان دەگەڕێتەوە، کە هۆکاری ناڕەزایەتی و بێهیوایی خەڵکی لە سندووقی دەنگدان هێناوەتە ئاراوە.