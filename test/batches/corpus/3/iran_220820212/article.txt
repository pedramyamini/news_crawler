بەپێی ئەو راپۆرتە، هێڵی هەژاریی لە ئێران لە ساڵی ٢٠٢٠ بەراورد بە ساڵێک پێشتر ٣٨ % بەرز بووەتەوە و هۆکاری ئەمەش بۆ هەڵاوسان لە بەشەکانی خۆراک و خانووبەرەدا دەگەڕێتەوە.  لە راپۆرتەکەدا هاتووە، "هێڵی هەژاری لە ساڵی ٢٠٢٠ بۆ تاکە کەس یەک ملیۆن و ٢٥٤ هەزار تمەن، واتە ٥٠ دۆلار بووە، بەڵام بۆ خێزانێکی چوار کەسی، سێ ملیۆن و ٣٨٥ هەزار تمەن، واتە نزیکەی ١٤٠ دۆلار بووە".  بەڵام پێشتر مورتەزا بەختیاری، بەرپرسی کۆمیتەی هاریکارییەکانی ئیمام، گوتبووی "هێڵی هەژاری ١٠ ملیۆن تمەنە". ئەحمەد تەوەکولی، ئەندامی ئەنجوومەنی دەستنیشانکردنی بەرژەوەندییەکانی ئێرانیش، سەرەتای بەهاری ئەمساڵ گوتی، " ٦٠ % ی خەڵکی ئێران لەژێر هێڵی هەژاریدا دەژین".  محەممەد رەزا پوورئیبراهیمی، پەرلەمانتاری ئێران ئەوەی خستەڕوو، "رێژەی هەژاری لە ئێران ساڵی ٢٠١٣ لە ٢٢ % بوو، ئێستا گەیشتووەتە ٣٣ %، واتە یەک لەسەر سێی کۆی دانیشتووانی وڵات بەهۆی گرفتە ئابوورییەکانی حکومەتەکانی یازدەیەم و دوازدەیەم، لەژێر هیڵی هەژاریدان".  هەر لەو راپۆرتەکەدا باس لەوەش کراوە، هەڵاوسان و داتەپینی ئابووری، کە لە گەمارۆکان و کۆرۆناوە سەرچاوە دەگرن، بژێویی خەڵکی لەگەڵ دژواری بەرەوڕوو کردووەتەوە و گوشاری زیاتری بۆ توێژە کەم داهاتەکان هێناوە.  ئیبراهیم رەئیسی، سەرۆککۆماری ئێران دەڵێت، "بەرەنگاربوونەوەی هەژاری، هەڵاواردن و گەندەڵی بەشێک لە بەرنامە جیددییەکانی حکومەت دەبن، هەوڵدەدەین ئەوانەی هەژارن و گرانییەکان کێشەی بۆ دروستکردوون، پشتگیری بکرێن".  رێژەی هەژاری لە ساڵی ٢٠١٩ دا، بەپێی ئەو راپۆرتە، نزیکەی ٣٢ % بووە، بەڵام ئەم دۆخە لە ساڵی ٢٠٢٠ دا خراپتر بووە. لە ساڵی ٢٠١٩ دا زیاتر لە ٢٦ ملیۆن کەس داهاتیان کەمتر لە هێڵی هەژاری بووە.  وەکو لە راپۆرتەکەی وەزارەتی کاردا هاتووە، کۆرۆنا لە بەهاری ساڵی ٢٠٢٠ دا زیاتر لە یەک ملیۆن و ٥٠٠ هەزار هەلی کاری لەنێوبردووە، کارەکانیش ئەوانە بوون کە خەڵکی توێژە کەمداهاتەکان کاریان تێیاندا دەکرد.  ئەو راپۆرتە دەشڵێت، "داهاتی تاکە کەس لە دەیەی رابردوودا [٢٠١١ - ٢٠٢١] رووی لە دابەزین کردووە، بۆ نموونە لە ساڵی ٢٠١٩ داهاتی تاکە کەسێک لەچاو ساڵی ٢٠١١ نزیکەی ٣٤ % کەم بووەتەوە".