عەبدولڕەزا رەحمانی فەزلی، وەزیری ناوخۆی ئیران رۆژی دووشەممە ٢٠٢١/٠١/٢٥ دوای کۆبوونەوە لەگەڵ پارێزگارەکانی ئەو وڵاتە بە میدیاکانی راگەیاند، بەپێی راپرسییەکانیان ئەو کەسانەی کە ئامادەن لە هەڵبژاردنی داهاتووی سەرۆکایەتیی کۆماردا بەشداری بکەن نیوەی ئەو ژمارەیەن کە لە دوو خولی رابردووی هەڵبژاردندا بەشدارییان کردووە.  وەزیری ناوخۆی ئیران ئاماژەی بەوە دا، لەبارەی هەڵبژاردنەوە کەشێکی ساردوسڕ لە کۆمەڵگەدا هەیە و، داوا دەکات رەوتە سیاسییەکانی ئێران کەشی هەڵبژاردن گەرم بکەن تاوەکو خەڵکی زیاتر بەشداریی تێدا بکەن.  ١٣ یەمین خولی هەڵبژاردنی سەرۆکایەتیی کۆماری ئێران هاوکاتە لەگەڵ خولی شەشەمی هەڵبژاردنی ئەنجوومەنی شارەکان کە لە ٢٠٢١/٠٦/١٨ مدا بەڕێوەدەچێت.   بەپێی ئاماری فەرمی رێژەی بەشداریی خەڵک لە هەڵبژاردنی ساڵی ٢٠١٣ دا سەرووی ٧٢ % بوو، بەڵام لە هەڵبژاردنی ساڵی رابردووی پەرلەماندا رێژەی بەشداری ٤٢ % بوو.