بەڵام ماڵپەڕی مەشرق، نزیک لە سوپای پاسداران، گوتوویەتی هێرشەکە بۆسەر ناوەندێکی زانیاریی رێکخراوی هەواڵگریی ئیسرائیل - مۆساد بووە. ئەم هێرشەش هاوکات لەگەڵ هێرشێکی مووشەکیی حوسییەکانی یەمەن بۆسەر "جیران"ی عەرەبستانی سعودی بووە.  راگەیاندنەکانی نزیک لە سوپای پاسداران ئەنجامدەری هێرشەکەی سەر هەولێریان وەکو گرووپێکی بەرەی بەرگری ناوبردووە، ئێران بەرەی بەرگریی بۆ گرووپ و رێکخراوەکانی بەستراوە بە خۆی بەکاردێنێت.  روون نییە ئاخۆ ئەم هێرشانە دەستی ئێرانیان لەپشت بێت، بەڵام ماڵپەڕی ئێران دیپلۆماسی، سەر بە سادق خەڕازی دیپلۆماتی پێشووی کۆماری ئیسلامیی ئێران، لە گوتارێکدا لەنێوچوونی بەرنامە ئەتۆمییەکانی عێراق و سووریای لە ساڵانی ١٩٨١ و ٢٠٠٧ دا بە دەستی ئیسرائیل بیرهێناوەتەوە. ئەو گوتارە، هێزە بەوەکالەتەکانی ئێران وەکو ئامرازێک بۆ رێگری لە دووبارەبوونەوەی ئەو جۆرە رووداوە لە ئێران دەزانێت و دەڵێت "ئێران لەڕێگەی گرووپە بەوەکالەتەکانیەوە گورزی زۆر بەهێزی لە ئیسرائیل وەشاندووە".  بەڵام ئێرانیش گورزی کەمی بەرنەکەوتووە. تەنیا لە ١٢ مانگی رابردوودا دوو جار تەقینەوە لە بنکەی ئەتۆمیی نەتەنزی ئێران روویداوە، دوایین جار یەکشەممەی رابردوو بوو.  عەلی موتەهەری، جێگری پێشووی سەرۆکی پەرلەمانی ئێران دەڵێت "ئێستا بۆ تۆڵەکردنەوە دەستمان بەستراوە، هەڵبەت بەرپرسانی وڵات بۆ تۆڵەسەندنەوە چاوەڕێی دەرفەتن".  موحسین رەزایی، سکرتێری ئەنجوومەنی دەستنیشانکردنی بەرژەوەندییەکانی ئێران رایگەیاندووە "وڵات لە ئاستێکی بەربڵاودا تووشی شڵەژانی ئەمنی بووە. نموونەشی ئەوەیە کە لە ساڵێکدا سێ رووداوی ئەمنی روویانداوە. دوو تەقینەوە و کردەیەکی تیرۆریستی. بە سەرکەوتنەوە کارەکەیان کردووە و رۆیشتوون. بەرلەوە بەڵگەنامە تەواو نهێنییەکان دزراون. پێش ئەوەش هەندێک باڵندۆچکە هاتوون و هەندێک شتیان کردووە. دەی کەوابوو باری ئەمنیی ئێمە شڵەژاوە".  قوڵتربوونەوەی گرژییەکان هاوکاتە لەگەڵ گەڕێکی نوێی دانوستاندنە ئەتۆمییەکانی ئێران. ئەم رووداوانە دەتوانن پەیامی جیاوازیان هەبێت، لە لاوازکردنی پێگەی ئێران لە دانوستاندنەکان تاوەکو بەهێزکردنی.