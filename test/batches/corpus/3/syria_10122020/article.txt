جۆیل رایبۆرن، جێگری یاریدەدەری وەزیری دەرەوە و نێردەی تایبەتی ئەمریکا بۆ کاروباری سووریا لە بەردەم لیژنەی دەرەوەی ئەنجوومەنی نوێنەران رووبەڕووی پرسیار کرایەوە، رایبۆرن جەختیکردەوە کە ئەمریکا لە هەوڵەکانی بۆ بنبڕکردنی رێکخراوی قاعیدە و داعش لە سووریا بەردەوامدەبێت.   نێردەی تایبەتی ئەمریکا بۆ سووریا ئەوەشی گوت کە لە چوارچێوەی یاسای قەیسەر، واشنتن کار بۆ زیادکردنی گوشارەکانی سەر بەشار ئەسەد و دارودەستەکەی دەکات.  یاسای قەیسەر لە نێوەڕاستی مانگی حوزەیران چووە بواری جێبەجێکردنەوە و کۆمەڵێک کەسایەتی، لایەنی حکومەتی سووریا و هاوپەیمانەکانی سزای داراییان خرایەسەر، لەنێویشیاندا، بەشار ئەسەدی سەرۆکی سووریا و هەندێک لە ئەندامانی خێزانەکەی.  مایکل ماککول، یەکێک لە ئەندامە دیارەکانی لیژنەی دەرەوەی ئەنجوومەنی نوێنەران قسەی لەسەر "چالاکییە سەربازییەکانی تورکیا و پاڵپشتیکردنیان لە ئۆپۆزیسیۆنی ئیدلب کرد و بە بۆمبێکی تەوقیتکراو" ناوی بردن.  لە بەشێکی دیکەی قسەکانیدا رایبۆرن رایگەیاند، بەشێک لەو چەکدارانەی کە تورکیا مەشقیان پێدەکات جاران لە ریزەکانی هەسەدە بوون، بەڵام "تورکیا لەژێر ناوی سوپای نیشتیمانیی سووریا ئەو هێزانەی کۆکردووەتەوە و مەشقیان پێدەکات".   ئەو کۆبوونەوەیە دوایین دانیشتنی لیژنەی کاروباری دەرەوەی ئەنجوومەنی نوێنەران بوو تاوەکو ئەنجوومەنێکی نوێ لە ٣ی کانوونی دووەمی ٢٠٢١ دادەمەزرێت.