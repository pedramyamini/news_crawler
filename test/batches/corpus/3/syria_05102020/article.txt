دکتۆر جوان مستەفا، هاوسەرۆکی دەستەی تەندروستی لە بەڕێوەبەرایەتی خۆسەر لە رۆژئاوای کوردستان، ئەمڕۆ دووشەممە، رایگەیاند: " ٧٩ کەسی دیکە لە باکوور و رۆژهەڵاتی سووریا تووشی ڤایرۆسی کۆرۆنا بوون، تووشبووە نوێیەکان لە شارەکانی حەسەکە، قامیشلۆ، دێرک، گرکێ لەکێ، عاموودا، ترپەسپی، رەققە، کۆبانی، تەبقە و منبجن".  هاوسەرۆکی دەستەی تەندروستی لە بەڕێوەبەرایەتی خۆسەر راشیگەیاند: " ١٠ تووشبووی دیکەی ڤایرۆسی کۆرۆنا لە باکوور و رۆژهەڵاتی سووریا چاکبوونەوە و هیچ تووشبوویەکیش گیانی لەدەستدنەداوە".  بەپێی ئاماری دەستەی تەندروستی لە بەڕێوەبەرایەتی خۆسەر، تائێستا ١٩١٨ کەس لە رۆژئاوای کوردستان تووشی کۆرۆنا بوون، ٤٩٦ لەو تووشبووانە چاکبوونەتەوە و ٦٩ تووشبووشیان گیانیان لەدەستداوە.  لەسەر ئاستی سووریاش، تائێستا ٤ هەزار و ٣٦٦ کەس تووشی کۆرۆنا بوون، ١١٥٥ تووشبوو چاکبوونەتەوە و ٢٠٥ تووشبووش گیانیان لەدەستداوە.