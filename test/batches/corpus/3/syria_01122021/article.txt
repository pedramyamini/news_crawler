لە راگەیێندراوێکدا ئەمنێستی ئینتەرناشناڵ دەڵێت، "دەیان هەزار منداڵ لە کەمپی هۆل ئازادییان لێسەندراوەتەوە، هەڕەشە لەسەر ژیانیان دروستبووە و لە دۆخێکی نامرۆییانە بە شێوەیەکی هەڕەمەکی کۆکراونەتەوە. "  بەگوێرەی بەدواداچوونەکانی ئەمنێستی، لە ماوەی دوو ساڵی رابردوودا منداڵانی کەمپی هۆل خۆراک و ئاوی پاک و خزمەتگوزاری سەرەتاییان وەکو تەندروستی و پەرەوەردە بۆ فەراهەم نەکراوە.  دایانا سەمعان، لێکۆڵەری ئەمنێستی بۆ بارودۆخی سووریا دەڵێت، "دەیان هەزار منداڵ کە خەڵکی سووریا و عێراق و ٦٠ وڵاتی دیکەن، لە مەینەتی و ترۆما و لەنێو مەرگ بەجێهێڵدراون، تەنیا لەبەر ئەوەی حکومەتەکانیان نایانەوێ بەرپرسیارێتییان لە ئەستۆ بگرن. "  دایانا سەمعان داوا لە حکومەتەکان دەکات چیدی خۆیان لەو بەرپرسیارێتییەی پاراستنی مافەکانی مرۆڤ نەدزنەوە، بە زووترین کات ئەو منداڵانە بگەڕێننەوە وڵاتانی خۆیان، داواش لە رێڤەبەری خۆسەر دەکات میکانیزمێکی روون و ئاشکرا بۆ گەڕاندنەوەی ئەو منداڵانە و دایکانیان ئامادە بکات.  بە گوێرەی ئامارەکانی کۆمیسیۆنی باڵای مافەکانی مرۆڤی سەر بە نەتەوە یەکگرتووەکان، لە ٢٠١٩ وە لە دوای کۆتاییهاتنی شەڕی باخۆز نزیکەی ٦٠ هەزار سووری، عێراقی و خەڵکی وڵاتانی دیکە لە کەمپی هۆل هێڵدراونەتەوە، بێ ئەوەی دەستیان بە مافە سەرەتاییەکان بگات.