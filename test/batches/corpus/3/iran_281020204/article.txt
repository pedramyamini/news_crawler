حەسەن رووحانی، سەرۆککۆماری ئێران لە کۆبوونەوەی ئەمڕۆی ئەنجومەنی وەزیراندا گوتی: ئاگاداری ئەو گوشارە ئابوورییانەیە کە لەسەر خەڵک هەیە.  پەرلەمانی ئێران پێیوایە ٦٠ ملیۆن کەس لە کۆی ٨٥ ملیۆن دانیشتووی ئێران پێویستییان بە هاوکاری هەیە.  بۆ خۆڕاگری لە بەرامبەر ئەم کێشانەدا، ئەمڕۆ پەرلەمانی ئێران پرۆژە یاسایەکی پەسند کرد کە حکومەت دەبێت مانگانە ١٢٠ هەزار تمەن بە ٢٤ ملیۆن خەڵکی زۆر کەمداهات و مانگانە ٦٠ هەزار تمەنیش بە ٣٦ ملیۆن کەسی کەمداهات بدات.   حکومەتی حەسەن رووحانی بۆ دابینکردنی سەرچاوەی داهاتی ئەم پرۆژە یاسایە کێشەی هەیە. پرۆژەکە پێویستیی بە ٣٠ تریلیۆن تمەن، نزیک بە یەک ملیار دۆلار هەیە.  حەسەن رووحانی رۆژی سێشەممە سەبارەت بەو پرۆژەیەی پەرلەمان گوتی: ئەگەر پرۆژەیەک بیر لە سەرچاوەی داهاتی نەکرێتەوە، چارەسەری کێشەکان ناکات.  حکومەتی ئێران ساڵانە ٩٠٠ تریلیون تمەن، نزیک بە ٣١ ملیار دۆلار، وەک هاوکاری بە خەڵکی دەدات یان بۆ هەندێ کەلوپەلی تەرخان دەکات بۆ ئەوەی هەرزان بە دەستی خەڵک بگەن.  بەربوونەوەی رۆژانەی نرخی کەلوپەل و پێداویستییەکان گوشاری زۆری لەسەر خەڵک دروستکردووە. دابەزینی بەهای تمەن و بەرزبوونەوەی هەڵاوسان خەڵکی لە دابینکردنی پێداویستییەکانیان لەگەڵ کێشە بەرەوڕوو کردووە.  حەمیدڕەزا ئیمام قولی تەبار، ئەندامی کۆڕی باڵای نوێنەرانی کرێکارانی ئێران ماوەیەک لەمەوبەر گوتی: هیڵی هەژاری بۆ بنەماڵەیەکی چوار کەسە نزیک بە ١٠ ملیۆن تمەنە، کەچی لە گەشبینانەترین حاڵەتدا مووچەی مانگانەی کرێکارێک ٣ ملیۆن تمەنە.  بەپێی راپۆرتی ناوەندی راپرسیی ئیسپا، ٨.٢ % ی خێزانەکانی ئێران لە یەک ساڵی رابردوودا گۆشتیان نەخواردووە، ٣.٧ % یش گووتیانە لە ماوەی ساڵێکدا گۆشتی مریشکیان نەخواردووە.  بەپێی ئاماری ناوەندی ئاماری ئێران، ٣٥ % ی دانیشتووانی ئێران لە ساڵی ٢٠١٩ دا لە ژێر هێڵی رەهای هەژاریدا بوون، بەڵام ئەم ژمارەیە ئەمساڵ بەرزتریش بووەتەوە.