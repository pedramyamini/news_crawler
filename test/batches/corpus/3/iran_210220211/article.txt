فەرهاد ئیبول نژادیان، سەرۆکی زانکۆی پزیشکیی ئەهواز رایگەیاند؛ لەسەر سنووری ئێران و عێراق، تێستی نێگەتیڤی کۆرۆنا مامەڵەی پێوە دەکرێت و لەسەر سنوورەکانی نێوان پارێزگای خوزستان و عێراقدا، ١ ملیۆن و ٥٠٠ هەزار بەڵگەی تێستی نێگەتیڤی کۆرۆنایان دۆزیوەتەوە. بەو هۆیەوە سنوورەکانیان لەگەڵ عێراق داخستووە.   سەرۆکی زانکۆی پزیشکی ئەهواز گومانی لە ئامارەکانی وەزارەتی تەندروستیی عێراق هەیە و دەڵێت: "ژمارەی راگەیێندراوی گیانلەدەستدان بەهۆی کۆرۆنا، لە عێراق راست نییە و مەزندە دەکرێت ئەو ئامارە چوار هێندەی ئەو ئامارە بێت کە راگەیێندراوە.   بەپێی ئاماری وەزارەتی تەندروستی و ژینگەی عێراق، تائێستا ٦٦٤,٧٥٠ کەس لە عێراق و هەرێمی کوردستان تووشی کۆرۆنا بوون، لەو ژمارەیە ١٣,٢٤٥ کەس گیانیان لەدەستداوە و ٦١٦,٥٠٧ تووشبووش چاکبوونەتەوە.  کۆرۆنای گۆڕاو، کە بەخێرایی بڵاودەبێتەوە لە ئێران و دواتریش عێراق تۆمارکراوە، ئەو بەرپرسەی تەندروستیی ئێران دەڵێت کۆڕۆنا گۆڕاوەکە لە عێراقەوە بۆ ئێران گوزاروەتەوە.  نژادیان گوتی: "هۆکاری بڵاوبوونەوەی کۆرۆنای گۆڕاو لە پارێزگای خوزستان بەهۆی سەردانی گەشتیارێکی هۆڵەند و خێزانێکی عێراقی دانیشتووی بەریتانیا بوو بۆ ئەو پارێزگایە".   بەگوتەی ئیبول نژاد، بڵاوبوونەوەی کۆرۆنای گۆڕاو لە پارێزگای خوزستان، ١١ شاری ئەو پارێزگایەی خستووەتە دۆخی سوور و مەترسیدارەوە و رێژەی تووشبووانی تەمەن ٦ بۆ ١٤ ساڵی دوو هێندە کردووە. تائێستا ٢ منداڵ کە یەکیان کچێکی تەمەن ٩ ساڵ بووە، لە پارێزگای خوزستان بە کۆرۆنای گۆڕاو گیانیان لەدەستداوە.