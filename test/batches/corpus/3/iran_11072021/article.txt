کۆنفرانسی ساڵانەی موجاهیدینی خەڵق، رۆژی شەممە لە ئەلبانیا لە رێگەی ئۆنلاینەوە کرا، تێیدا جگە لە ئەندامانی رێکخراوەکە، ژمارەیەک کەسایەتیی ئەوروپی، ئەندامانی ئەنجوومەنی نوێنەرانی ئەمریکا و بەرپرسانی پێشووی ئەمریکی و ئەوروپی بەشدارییان تێداکرد لەوانەش مایک پۆمپەیۆ، وەزیری پێشووی دەرەوەی ئەمریکا.  کۆنفرانسەکە لەژێر ناونیشانی "ئێرانی ئازاد لە ٢٠٢١ " بەشێوەی ئۆنلاین بەڕێوەچوو، شوێنی کۆنفرانسەکەش لە سەربازگەی تایبەتی رێکخراوەکەوە سەرپەرشتی دەکرا، کە ئێستا لە ئەلبانیایە.  مریەم رەجەوی، سەرۆکی ئەنجوومەنی گشتی رێکخراوەکە لە کاتی پێشکەشکردنی گوتارێکدا گوتی کۆماری ئیسلامی ئێران کە ئەو بە "سیستەمی مەلاکانی ئێران" ناوی دەبات، لە کێشەی گەورەدایە و  گەلی ئێرانیش لە ئازادکردنی ئێران نزیک دەبێتەوە.   رەجەوی هەروەها باسی لە هەڵبژاردنی ئەمدواییەی سەرۆکایەتیی ئێران کرد و گوتی ئەو هەڵبژاردنە "هەڵبژاردنێکی ساختە" بووە و سەرکەوتنی ئیبراهیم رەئیسی لەو هەڵبژاردنەدا بەپێی داخوازی ئایەتوڵڵا عەلی خامنەیی بووە، گوتیشی "ئەنجامی هەڵبژاردنەکان چاوەڕوانکراو بووە و بردنەوەی رەئیسی بەو جۆرە جێگەی گومانە".  موجاهیدینی خەڵق داواشی کرد نەتەوە یەکگرتووەکان لە خوولی داهاتووی کۆمەڵەی گشتی رێکخراوەکەدا پێشوازیی لە رەئیسی نەکات و رێگەی پێنەدات بەشداری کۆبوونەوەکە بکات، چونکە ئەو بەرپرسیارە لە کوشتنی هەزاران زیندانی سیاسی ئێرانی لە ساڵی ١٩٨٨.  رەئیسی لەلایەن ئەمریکا و ژمارەیەک رێکخراوی مافی مرۆڤەوە بەوە تۆمەتبار دەکرێت کە رۆڵی سەرەکی هەبوو لە لەسێدارەدانی نزیکەی ٤٠٠٠ زیندانی سیاسی ئێرانی، بەڵام موجاهدینی خەلق دەڵیت ژمارەکە نزیکەی ٣٠ هەزار کەس بووە، کە لە ١٩٨٨ لەسێدارەدراون  هەر لەو کۆنفرانسەدا مایک پۆمپەیۆ، گوتارێکی پێشکەشکرد و تێیدا ئاماژەی بەوە کرد ئیبراهیم رەیسی میراتگری خامنەییە و داواشی کرد لەسەر رووداوەکانی ١٩٨٨ لێپرسینەوەی  لەگەڵدا بکرێت،  گوتیشی ئێستا کۆماری ئیسلامیی ئێران لە لاوازترین کاتەکانی دایە.  هەروەها پۆمپەیۆ داوای لە وڵاتانی ئەوروپاش کرد هیچ جۆرە مامەڵەیەک لەگەڵ رەئیسی نەکەن، چونکە مامەڵەکردن لەگەڵ ئەو  مامەڵەکردنە لەگەڵ بکوژێکی بەکۆمەڵ.