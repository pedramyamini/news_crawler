بەڕێوەبەری ناوەندی فورات بۆ توێژینەوە بە تۆڕی میدیایی رووداوی راگەیاند، داعش گرژییەکانی نێوان هێزە هەرێمییەکانی قۆستووەتەوە.   دکتۆر سلێمان ئیلیاس، بەڕێوەبەری ناوەندی فورات ئاماژەی بەوە کرد، "هەڵوێستی ئەمریکا لەم بابەتەدا جیددی نییە و بە ئەنقەستیش جیددی نییە، یان ئەوەیە تورکیایە کە تورکیا دەیەوێت هەرێمی کوردی چ لە رۆژئاوا و چ لە باشووری کوردستان سەقامگیریی تێدا نەبێت. " ئەو باسی لەوەشکرد، دوای کشانەوەی ئەمریکا لە ئەفغانستان، داعش بەهێزبووەتەوە.   ئەمینداری گشتیی وەزارەتی پێشمەرگەش دەڵێت، هەبوونی داعش مەترسییەکی بەردەوامە و کۆتاییهاتنی داعش لە پایتەختەکانی لە عێراق و سووریا واتای ئەوە نییە داعش بە یەکجاری لەنێوچووبێت. دەشڵێت ئەگەری سەرەکی ئەم گرژییانەی گرتووخانەی حەسەکە وەرنەگرتنەوەی چەکدارانی داعشە لەلایەن وڵاتەکانیانەوە.   جەبار یاوەر، ئەمینداری گشتیی وەزارەتی پێشمەرگە بە رووداوی گوت، "تەنیا بەناو خەلافەتی داعش عێراق و شام کۆتایی پێهاتووە، بەڵام وەکو رێکخراوێکی تیرۆریستی لەڕووی فیکری و چەکدارییەوە تاوەکو ئێستا داعش ماوە. کێشەی گەورەی ئێستای داعش ئەوەیە کە کۆمەڵێک زیندانیی داعش کە بە ١٢ هەزار کەس هەژمار دەکرێن و سەر بە ٥٠ وڵاتی جیاوازن، بەڵام وڵاتەکانی خۆیان نایانبەنەوە تاوەکو دادگاییان بکەن و ئەوانیش لە رۆژئاوا ماونەتەوە. "  هەروەها بەڕێوەبەری روانگەی سووری بۆ مافەکانی مرۆڤ دەڵێت، وڵاتانی ناوچەکە دەستێکی گەورەی لەم پرسەدا هەیە. دەشڵێت کۆمەڵگەی نێودەوڵەتیی بارێکی قورسی خستووەتە سەر شانی هەسەدە کە بە وڵاتانیش هەڵناگیرێت.  رامی عەبدولڕەحمان، بەڕێوەبەری روانگەی سووری بۆ مافەکانی مرۆڤ گوتی، "من پێت دەڵێم، رووداوەکانی حەسەکە لە بەرژەوەندیی ئێران و تورکیادان. ئەوە راستە کە داعش لە بیابانی سووریادا هەیە، بەڵام ئێمە هێرشی گەورەی داعش بۆسەر هێزە ئێرانییەکان نابینین. هەروەها ژمارەیەکی زۆری چەکدارانی داعش لە ناوچەکانی ژێر داگیرکاریی تورکیادان، بەڵام ئێمە هیچ چالاکییەکی داعش لە دژی هێزەکانی تورکیا نابینین. بە پێچەوانەوە، ئەوان بۆ داعش بوونەتە پەناگەیەکی ئارام و ژیانێکی ئاسایی لەوێ بەڕێدەکەن. "   بە گوێرەی میدیای هەسەدە، شەوی هەینی چەکدارانی داعش ئۆتۆمبێلێک و ماتۆڕسکیلێکی بۆمبڕێژکراویان لە نزیک دەروازەی گرتووخانەی غوێران لە حەسەکە تەقاندەوە، دواتر شەڕ و پێکدادان لەنێوان هێزی پاسەوانیی بەندینخانەکە و چەکدارانی داعش کە لە باشووری شارەکەوە هاتبوونە نزیک گرتووخانەکە دروستبوو. دواتر، داعشەکانی نێو زیندانەکە دەستیان بە یاخیبوون و رووبەڕووبوونەوەی هێزە ئەمنییەکان کرد.