بەگوێرەی راگەیێندراوی وەزارەتی دەرەوەی ئەمریکا، ئیسان گۆڵدڕیچ، کە پێشتر بەرپرسی کاروباری ئیمارات بووە، شوێنی ئەیمی کوترۆنا دەگرێتەوە و دەبێتە جێگری یاریدەدەری وەزیری دەرەوەی ئەمریکا بۆ کاروباری شام و سووریا.   لە پۆستە نوێیەکەیدا، گۆڵدڕیچ هەروەها سەرپەرشتیی ژمارەیەک کاری دیکەی وەزارەتی دەرەوەی ئەمریکا لە ناوچەکە دەکات، لە نێویشیاندا، جێبەجێکردنی سیاسەتیی ئەمریکا لە بەرامبەر قەیرانی ئابووری و سیاسیی لوبنان، هەروەها بەروەپێشبردن و پاراستنی پەیوەندیی نێوان ئەمریکا و ئوردن.   لە کاتێکدا کە ئیدارەی بایدن سەرقاڵی چارەسەرکردنی کێشەکانی نێوخۆی وڵات و رووبەڕووبوونەوەی سیاسەتی چینە، سیاسەتی واشنتن لە بەرامبەر داهاتووی سووریا بە یەکلانەکراوەیی ماوەتەوە.   تاوەکو ئێستا، هەڵوێستی ئیدارەی بایدن لە بارەی سووریا تەنیا لە یەک رووەوە لە هەڵوێستی ئیدارەی ترەمپ جیاواز دەرکەوتووە، کە ئەویش ئەوەیە سەرۆکی ئێستای ئەمریکا سەرنجێکی نزیکتری خستووەتە سەر دابینکردنی یارمەتیی مرۆیی.   لە سەر ئاستی ستراتیجیشەوە، ئیدارەی بایدن هێشتا پێداچوونەوەی سیاسەتی خۆی لە بەرامبەر سووریا تەواونەکردووە.   تاوەکو ئێستا بەرپرسەکانی ئیدارەی بایدن دژایەتیی خۆیان بۆ مانەوەی سەربازەکانی ئەمریکا لە سووریا و رۆژئاوای کوردستان دەرنەبڕیوە.   نزیکەی ٩٠٠ سەربازی ئەمریکی لە رۆژئاوای کوردستان و سووریا هەن کە پاڵپشتیی هێزەکانی سووریای دیموکرات - هەسەدە دەکەن.   هەسەدە و هێزەکانی ئەمریکا پێکەوە ناوچەیەکی خاوەن نزیکەی چوار ملیۆن دانیشتوو دەپارێزن کە دەوڵەمەندە بە کێڵگەکانی نەوت و گەنم. هەروەها ژمارەیەک کەمپ لەو ناوچەیە هەن، کە هەزاران چەکداری پێشووی داعشیان تێدا بەندکراون.   سیاسەتی هێشتنەوەی سەربازی ئەمریکی لەو ناوچەیەی رۆژئاوای کوردستان و سووریا لە لایەن مایک پۆمپەیۆ، وەزیری پێشووی دەرەوەی ئەمریکا چەسپێنرا بۆ ئەوەی بە گوتەی خۆیان ئەو ناوچەیە لە "هەڕەشەی تیرۆر" بپارێزن.   ترەمپ چەند جارێک هەوڵیدا سیاسەتەکە پێچەوانە بکاتەوە و هێزەکانی وڵاتەکەی بکشێنێتەوە بۆ کۆتاییهێنان بەو شتەی کە بە "شەڕی لە بن نەهاتوو" ناوی دەبرد.   دوای بڕیاری ترەمپ بۆ کشاندنەوەی هێزە ئەمریکییەکان لە تشرینی یەکەمی ساڵی ٢٠١٩ کە هێرشی تورکیا بۆ سەر ناوچە کوردییەکانی بەدوادا هات، سەرۆکی پێشووی ئەمریکا لە ژێر گوشاری بەرپرسانی ئیدارەکەی ناچار بوو بڕیارەکەی پێچەوانە بکاتەوە و ئەو بەشە سەربازانەی کە ئێستا لەوێ ماون، بیانهێڵێتەوە.   بەرپرسانی ئیدارەی بایدن پێشتر رایانگەیاندووە کە سەربازانی وڵاتەکەیان لە کاتێکی نزیکدا سووریا و رۆژئاوای کوردستان بەجێناهێڵن. هەروەها ئیدارەی سەرۆکە دیموکراتەکە ژمارەیەک سزای زیاتری خستووەتە سەر حکومەتی سووریا.   تائێستاش، واشنتن داوا لە دیمەشق دەکات بەگوێرەی پڕۆژە بڕیاری ژمارە ٢٢٥٤ی نەتەوە یەکگرتووەکان چاکسازی و هەڵبژاردنی ئازاد و دادپەروەرانە بکات.