بابەتێک کە دیسان پرسی سووتەمەنیبەر و کۆڵبەرەکانی لە کۆبوونەوەکانی حکومەتدا زیندوو کردەوە. حەسەن رووحانی، سەرۆککۆماری ئێران رۆژی سێشەممە لە کۆبوونەوەی ناوەندی هاوئاهەنگی ئابووریدا گوتی: کۆڵبەری و سووتەمەنی بردن زیانی ئابووری و کۆمەڵایەتی جیددی لێدەکەوێتەوە و ئەم دیاردانە دەبێت هەرچی زووترە چارەسەر بکرێن.  حەسەن رووحانی لە کۆبوونەوەکەدا دوو رێکاری بۆ نەهێشتنی دیاردەی کۆڵبەری خستەڕوو کە بەرپرسانی حکومەت دەبێت کاری لەسەر بکەن، یەکەم، رەخساندنی هەلی کاری جێگیر بۆ دانیشتووانی ناوچە سنوورییەکان، دووەم بەشێک لە داهاتەکانی حکومەت کە لە هاوردەی کاڵا لە سنوورەکانەوە دەستی دەکەوێت، بە دانیشتووانی ناوچە سنوورییەکان بدرێت.  ئیسحاق جەهانگیری، جێگری سەرۆککۆماری ئێران کە دوو هەفتە لەمەوبەر سەردانی پارێزگای سنەی کرد، گوتی هەرچەندە پێشتر حکومەت یاسایەکی بۆ چارەسەرکردنی پرسی کۆڵبەری دەرکردووە، بەڵام هێشتا جێبەجێ نەکراوە.  لە بەشێکی دیکەی قسەکانیدا ئیسحاق جەهانگیری رایگەیاند: "ئێمە بڕیارمان دابوو زیاتر لە ٣ تریلیۆن تمەن، لەو داهاتەی حکومەت کە لەڕێگەی هاوردەی کاڵا و کەلوپەلی لە دەوازە سنوورییە فەرمییەکانی پارێزگاکانی کرماشان، ئازەربایجانی رۆژئاوا و کوردستانەوە لە دەروازە سنوورییە فەرمییەکانەوە دەستی دەکەوێت، بە دانیشتووانی سەرسنوور بدرێت. کۆماری ئیسلامی وڵاتێکی دەوڵەمەندە، ئێمە دەبێت بیر لە رێگەچارەیەک بکەینەوە، بەرپرسانی خۆجێی دەبێت ئەم کێشەیە چارەسەر بکەن".  لە ساڵانی رابردوودا حکومەت پلانێکی دیکەش هەبووە، کە کارتی کۆڵبەری بە دانیشتووانی ناوچە سنوورییەکان بدرێت و لە چوارچێوەی دامەزراوە هەرەوەزییەکاندا کێشەی بژێوی کۆڵبەرەکان چارەسەر بکرێ.  محەممەدمەهدی شەهریاری پارێزگاری ورمێ دەڵێ: ١٧ هەزار لەو کارتانە بە دانیشتووانی ناوچە سنوورییەکان دراون بۆ ئەوەی کەلوپەلی رێپێدراوی پێ هاوردە بکەن.   پرۆژەگەلێک کە بازرگان و خەڵکی دەسەڵاتدار تاوەکو ئێستا رێگەیان نەداوە بە قازانجی کۆڵبەرەکان جێبەجێبکرێ، بەڵکو بەهۆی پێگەکانیان لە دەسەڵات سنوورەکانیان لەپێناو بەرژەوەندیی خۆیاندا قۆرخ کردووە.