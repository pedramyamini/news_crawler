رێکخراوی لێبووردنی نێودەوڵەتی (ئەمنستی ئینتەرناشناڵ) لە نامەیەکدا بۆ ئیبراهیم رەئیسی، سەرۆکی دەزگای دادی ئێران، ئەم هەڵسوکەوتەی وەزارەتی ئیتلاعاتی وەک ئەشکەنجە بۆ ناچارکردن بە دانپێدانان لە قەڵەمداوەو داوای کردووە دەستبەجێ لە نەخۆشخانەیەک لە دەرەوەی زیندان چارەسەری پزیشکی بۆ زەینەب جەلالیان بکرێ.  لەو نامەیەدا لێبووردنی نێودەوڵەتی دەڵێ: "زەینەب جەلالیان لە ماوەی کەمتر لە یەک ساڵدا بۆ چوار زیندانی جیاواز گواستراوەتەوە و ئیتلاعاتی ئێران ئەشکەنجەیان داوە، لە ژووری تاکەکەسییان راگرتووە و رێگرییان لێکردووە دەستی بە خزمەتگوزاری پزیشکیی رابگات".  بەپێی راپۆرتی لێبووردنی نێودەوڵەتی، وەزارەتی ئیتلاعات پێیانگوتووە بە مەرجێک رێگە بە چارەسەری پزیشکی دەدەن و بۆ زیندانێک لە نزیک خێزانەکەی دەگوازنەوە کە دانپێدانان بۆ تەلەفزیۆن قبوڵ بکات.  رێکخراوی لێبووردنی نێودەوڵەتی خوازیارە ئەم گیراوە سیاسییەی کورد ئازادبکرێت کە ١٤ ساڵە لە زیندانە.  زەینەب جەلالیان، بەهاری ساڵی ٢٠٢٠ لە زیندانی قەرچەک وەرامین لە نزیک تاران  تووشی کۆرۆناش بووبوو.  زەینەب جەلالیان، ساڵی ١٩٨٢ لە شاری ماکۆ لە پارێزگای ورمێ لە دایکبووە. لە ساڵی ٢٠٠٧ لە کرماشان دەستبەسەرکرا. ساڵی ٢٠٠٩ بە تۆمەتی ئەندامێتی لە پارتی ژیانی ئازادی کوردستان (پژاک) و هەوڵدان دژی ئاسایشی نیشتمانی و شەڕ دژی خودا، سزای سێدارەی بەسەردا سەپێنرا. ساڵی ٢٠١١ ئەم حوکمەی بۆ زیندانی هەتاهەتایی کەمکرایەوە.