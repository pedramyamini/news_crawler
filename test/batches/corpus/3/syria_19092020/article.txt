سێرگی لاڤرۆڤ، وەزیری دەرەوەی رووسیا لە هەڤپەیڤینێکدا لەگەڵ ئاژانسی سپۆتنیکی نزیک لە حکومەت، رایگەیاند: "بەمدواییە چەند راگەیێندراوێکمان بینی کە لەلایەن گرووپێکی ئەمریکی ناڕەوا لە باکووری رۆژهەڵاتی سووریا دەرکرابوون و باسیان لە واژۆکردنی رێککەوتنی تایبەت بە دەرهێنانی نەوت لە خاکی سەروەریی سووریادا کردووە، ئەو رێککەوتنانە نایاسایین و پێشێلکردنی روون و ئاشکرای یاسا نێودەوڵەتییەکانە".  بەڕێوەبەرایەتیی خۆسەری رۆژئاوای کوردستان کۆتاییەکانی مانگی تەمموزی ئەمساڵ رێککەوتنی لەگەڵ کۆمپانیای "دەلتا کرێسینت ئینێرجی"ی ئەمریکی  لە بواری نەوت واژۆکرد. ئەم کارەش بە ئاگاداری و هاندانی واشنتن بووە.   بەگوێرەی رێککەوتنەکە کۆمپانیا ئەمریکییەکە توانای بەرهەمهێنانی لە کێڵگە نەوتییەکانی رۆژئاوای کوردستان و ناوچەکانی دیکەی ژێر دەسەڵاتی بەڕێوەبەرایەتیی خۆسەردا زیاددەکات و نەوتەکەش دەفرۆشێت.   یەکێک لەو خاڵانەی کە تایبەتمەندییەک دەداتە رێککەوتنەکە بریتییە لە ئاگاداربوونی ئیدارەی دۆناڵد ترەمپ و ژمارەیەک لە ئەندامانی کۆنگرێس و هاندان و پاڵپشتیکردن لێی لەلایەن واشنتنەوە.   هەر لەو هەڤپەیڤینەدا لاڤرۆڤ لەبارەی پەیوەندییەکانی ئەمریکا و کورد دەڵێت "کردەکانی واشنتن لە ناوچەی رۆژهەڵاتی رووباری فورات، ئاڵۆزی و پشێوی زیاتر لە پرسی کوردان لەو ناوچانە درووستدەکات، دۆخەکە لە ناوچەی رۆژهەڵاتی رووباری فورات جێی نیگەرانی رووسیایە".  رووسیا بوونی ئەمریکا لە سووریا و رۆژئاوای کوردستان بە ناڕەوا وەسف دەکات، لاڤرۆڤیش لە تازەترین هەڵوێستیدا گوتی "جێگیرکردنی هێزە ئەمریکییەکان لەو ناوچانە کە هیچ رەوایەتییەکیان نییە، خواستی جودایی و سەربەخۆبوونی کوردانی ناوچەکە زیاتر دەکات". گوتیشی: "ئەمریکییەکان لەلایەک هانی کورد دەدەن لەدژی حکومەتی سووریا بووەستن لەلایەکی دیکەوە رێگری لە هیوای سروشتی کوردان دەکەن لە دەستپێکردنی گفتوگۆکانیان لەگەڵ حکومەتی سووریا".  پێشتریش لە مانگی ئاب وەزارەتی دەرەوەی تورکیا رایگەیاند، واژۆکردن و پاڵپشتیکردن لە رێککەوتنی نەوت لە نێوان کۆمپانیایەکی ئەمریکی و هێزەکانی سووریای دیموکرات (هەسەدە) جێگەی قبوڵکردن نییە.   وەزارەتی دەرەوەی تورکیا لە راگەیێنراوێکدا کە لە ماڵپەڕی وەزارەتەکە بڵاوکراوەتەوە رەخنە لە کۆشکی سپی دەگرێت کە پشتگیری لە گرێبەستەکە کردووە: "بەداخەوە پێشوازی لە هەڵوێستی ئیدارەی ئەمریکا دەکەین لە پاڵپشتیکردنی بۆ ئەم رێککەوتنە کە هیچ حیسابێکی بۆ یاسا نێودەوڵەتییەکان نەکردووە. یەکپارچەیی خاکی سووریا و یەکێتی و سەروەری ئەو وڵاتەی کردووەتە ئامانج. ئەمە دەکەوێتە خانەی پاڵپشتیکردنی تیرۆر لە رووی ماددییەوە، بۆیە بەهیچ شێوەیەک جێگەی قبوڵ نییە".   رۆژی ٢٩ی مانگی رابردوو لیندزی گراهام، سیناتۆری ناسراوی کۆمارییەکان و کەسایەتیی نزیک لە دۆناڵد ترەمپ لەو بارەوە لەگەڵ مەزڵووم عەبدی، فەرماندەی گشتیی هێزەکانی سووریای دیموکرات (هەسەدە) قسەیکرد.   مەزڵووم عەبدی وردەکاریی لەبارەی رێککەوتنەکەوە بە گراهام راگەیاند و داوای لێکرد سەرۆکی ئەمریکاش لەو وردەکارییە ئاگاداربکاتەوە.   لیندزی گراهام، سیناتۆری کۆمارییەکان گوتی: "لەگەڵ ژەنەڕاڵ مەزڵووم لە هەسەدە قسەمکرد. وادیارە ئەوان بە مەبەستی پەرەدان بە بیرە نەوتەکان لە باکووری رۆژهەڵاتی سووریا رێککەوتنیان لەگەڵ کۆمپانیایەکی ئەمریکی واژۆکردووە. "  لیندزی گراهام لەبارەی رێککەوتنەکەوە ئاماژەی بەوە دا، "ئەوە بۆ یارمەتیدانی هەموو کەس لە باکووری رۆژهەڵاتی سووریا رێگەیەکی باش دەبێت".   ئەو بابەتە رۆژی ٣٠ ـی مانگی رابردووش لە کۆنگرێس تاوتوێکرا، ئەوەش کاتێک مایک پۆمپەیۆ، وەزیری دەرەوەی ئەمریکا لەبەردەم لیژنەی پەیوەندییەکانی دەرەوەی ئەنجوومەنی پیرانی وڵاتەکەی قسەیکرد.   مایک پۆمپەیۆ، وەزیری دەرەوەی ئەمریکا گوتی "واژۆکردنی رێککەوتنەکە کەمێک لەوە زیاتری پێچوو کە ئومێدمان دەکرد، بەڵام ئێستا لە قۆناخی جیبەجێکردندایە و دەکرێت زۆر باشیش بێت".   ئەمریکا تەنیا پاڵپشتی لە رێککەوتنی نێوان کۆمپانیاکە و بەڕێوەبەرایەتیی خۆسەر ناکات، بەڵکو خۆیشی هەندێک هەنگاو دەنێت، لەوانەش دابینکردنی دوو پاڵاوگە بۆ بەڕێوەبەرایەتیی خۆسەر.   پێش دەستپێکردنی شەڕی ناوخۆی سووریا لە ساڵی ٢٠١١ دا حکومەتی سووریا نزیکەی ٣٨٠ هەزار بەرمیل نەوتی لە رۆژێکدا بەرهەم دەهێنا. بەشی زۆری نەوتی ئەو وڵاتە لە ناوچەی رمێلان لە رۆژئاوای کوردستان و دێرەزووری ژێر دەستی بەرێوەبەرایەتیی خۆسەردایە.  بەرپرسانی ئەمریکاش چەندینجار رایانگەیاندووە، سوپای وڵاتەکەیان لە نزیک کێڵگە نەوتییەکانی ناوچەکانی ژێر دەسەڵاتی بەڕێوەبەرایەتیی خۆسەر دەبن و رێگەنادەن ئەو بیرە نەوتانە بکەونەوە دەستی داعش یان ئەسەد یان هێزی دیکە.