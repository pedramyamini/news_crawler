ئەمڕۆ هەینی، ٢١ی کانوونی دووەمی ٢٠٢٢، هێزەکانی سووریای دیموکرات راگەیێندراوێکی دیکەی لەبارەی هێرشی داعش بۆ سەر گرتووخانەی غوێران لە حەسەکە بڵاوکردەوە، کە نزیکەی پێنج هەزار گیراوی داعشی تێدایە، بڵاوکردەوە. لە راگەیێندراوەکەدا هاتووە: "هێزەکانمان مامەڵە لەگەڵ هەوڵێکی دیکەی هەڵاتنی بەکۆمەڵی چەکدارانی داعش دەکەن لە گرتووخانەی غوێران، هێزەکانمان گەمارۆی ژمارەیەکی زۆری گیراوی دیکەی داعشیان داوە کە ویستیان لە گرتووخانەکە هەڵبێن".  هەروەها هاتووە: "شانەکانی رێکخراوی تیرۆریستیی داعش خانووی خەڵکی سڤیلیان لەگەڕەکی زهوور کردووەتە سەنگەر و لەو خانووانەوەوە بەشێوەیەکی چڕ تەقەمان لێدەکەن و هەوڵدەدەن پەیام بگەیێننە گیراوانی نێو گرتووخانەکە".  هێزەکانی سووریای دیموکرات، سەبارەت بە زیانەکانی چەکدارانی داعش، لە راگەیێندراوەکەیدا دەڵێت: "لە بەرەبەیانی ئەمڕۆ پێنج هێرشبەری داعشمان کوشت، کە یەکێکیان بە رەگەز چینییە".  هەسەدە ئاشکرای دەکات، لە ئۆپەراسیۆنی گەڕان و پشکنین بەدوای داعشە هەڵاتووەکاندا، توانیویانە ٨٩ داعشی هەڵاتووی زیندانەکە دەستگیربکەنەوە.  شەوی ٢٠ی کانوونی دووەمی ٢٠٢٢، هێزەکانی سووریای دیموکرات - هەسەدە رایگەیاند پشێوی لە گرتووخانەیەکی شاری حەسەکە دروستبووە، کە ژمارەیەک ئەندامی داعش تێیدا بەندکراون.  داعش دەڵێت دوای ئەوەی شانە نووستووەکانی داعش لە حەسەکە ئۆتۆمبێلێکی بۆمبڕێژکراویان لە نزیک گرتووخانەی گوێران تەقاندەوە، ئەندامانی داعش لە نێو گرتووخانەکەدا دەستیان بە یاخیبوون کرد و هەوڵی هەڵاتنیان دا، دواتر شەڕ و پێکدادان لە نێوان هێزە ئەمنییەکانی هەسەدە و شانە نووستووەکانی داعش لە گەڕەکەکانی دەرەوەی گرتووخانەکە دروستبوو.   ئەمڕۆ هەینی ٢١ی کانوونی دووەمی ٢٠٢٢، هێزەکانی سووریای دیموکرات (هەسەدە) راگەیێندراوێکی لەبارەی نوێترین زانیارییەکانی پەیوەست بەهەوڵی شکاندنی گرووتوخانەی غوێران بڵاوکردەوە و رایگەیاند: "دۆخی دەوروبەری گرتووخانەی حەسەکە و گەڕەکەکانی نزیکی هێشتا نائاساییە، لەدوای هێرشەکەی ئەمدواییەی شانەکانی داعش بۆ سەر گرتووخانەی غوێران لە شاری حەسەکە".  هەر بەپێی راگەیێندراوەکە: "شانەکانی رێکخراوی تیرۆریستیی داعش لە گەڕەکی زهور و هەندێک ناوچەی دەوروبەری لەرووی باکوورییەوە خەڵکی سڤیل وەکو قەڵغانی مرۆیی بەکاردەهێنن. هەندێک راپۆرت باس لەوەدەکەن چەند کەسێکی سڤیلیان کوشتووە لەوانەی ئامادەنەبوون فەرمانەکانی ئەو شانانە جێبەجێ بکەن و ئامادەنەبوون ماڵەکانیان بەجێبهێڵن و بچنە ناوچەی دیکە".