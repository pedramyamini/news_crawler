گوتەبێژی ئاژانسی نێودەوڵەتیی وزەی ئەتۆم رایگەیاند، حکومەتی ئێران ئاژانسەکەی لە نیازی خۆی بە بەرزکردنی ئاستی پیتاندنی یۆرانیۆم بۆ ٢٠ % ئاگادارکردووەتەوە. هاوکات "ئێران بە نیازە ئەو کارە لە بنکەی ئەتۆمیی ژێر زەوی فۆردۆ و لە چوارچێوەی جێبەجێکردنی یاسای تازە پەسندکراوی پەرلەمانی ئێران ئەنجامبدات".  ئێران بە نامەیەک ئاژانسەکەی ئاگادارکردووەتەوە کە واژۆی رۆژی ٣١ ـی مانگی کانوونی یەکەمی ٢٠٢٠ ـی لەسەر بووە بەبێ ئەوەی دیاری بکات چ رۆژێك بەنیازە دەست بە پیتاندنی یۆرانیۆم بکات.  بەگوێرەی دوایین راپۆرتی ئاژانسی نێودەوڵەتیی وزەی ئەتۆم کە لە مانگی ١١ ـی ساڵی ٢٠٢٠ دا دەرکراوە، ئێران ئاستی یۆرانیۆم بۆ سەرووی رێژەی دیاریکراو لە رێککەوتنی ئەتۆمی ساڵی ٢٠١٥ کە ٣.٦٧ %، بەرزکردبووەوە، بەڵام ئەو بەرزکردنەوەیە لە ئاستی ٤.٥ % تێپەڕنەبووبوو.   لە ساڵی ٢٠١٥ ئێران رێککەوتنی ئەتۆمی لەگەڵ ژمارەیەک لە وڵاتانی زلهێزی جیهان واژۆکرد کە بە وڵاتانی پێنج کۆ یەک ناسرابوون و پێکهاتبوون لە ئەمریکا، بەریتانیا، فەرەنسا، چین، رووسیا و ئەڵمانیا. دواتر لە ساڵی ٢٠١٨ دۆناڵد ترەمپ، سەرۆکی ئەمریکا وڵاتەکەی لە رێککەوتنەکە بردە دەرەوە و کامپەینی ئەوپەڕی گوشاری بەسەر ئێراندا سەپاند.   بە گوتەی ئاژانسی نێودەوڵەتیی وزەی ئەتۆم، ئێران هێشتا بەگوێرەی بڕگەکانی رێککەوتنە ئەتۆمییەکە پابەندە بە دانانی بنکە ئەتۆمییەکانی لەژێر چاودێریی تیمەکانی ئاژانسی نێودەوڵەتیی وزەی ئەتۆم. کە ئێران دوو بنکەی ئەتۆمی هەیە ئەوانیش نەتەنز و فۆردۆن.