جێف فلەیک، تەمەن ٥٧ ساڵ، لەلایەن ئیدارەی بایدنەوە بۆ پۆستی باڵیۆزی نوێی ئەمریکا لە تورکیا دەستنیشانکراوە و لە ئەگەری پەسەندکردنی لەلایەن ئەنجوومەنی پیرانەوە، ئەوا فلەیک جێگەی دەیڤید ساتیرفیلد باڵیۆزی ئێستای ئەمریکا لە تورکیا دەگرێتەوە، کە لە مانگی حوزەیرانی ساڵی ٢٠١٩ وە لەو پۆستەدا کار دەکات.  فلەیک یەکێك بووە لە سیاسەتڤانە کۆمارییانەی، کە دژایەتی ترەمپیان کردووە و پاڵپشتییان لە هەڵمەتی سەرۆکایەتیی جۆ بایدن لە ساڵی ٢٠١٩ دا کردووە.  فلەیک بۆ ماوەی زیاتر لە ١٠ ساڵ نوێنەری ویلایەتی ئاریزۆنا بووە لە ئەنجوومەنی نوێنەران. دواتر بووەتە ئەندامی ئەنجوومەنی پیران بەر لەوەی بەهۆی ناکۆکییەکانی لەگەڵ پارتی کۆماری و ناڕەزایەتی لە سیاستەکانی دۆناڵد ترەمپ، دەستلەکار بکێشێتەوە.  لەدوای دەستنیشانکردنی بۆ پۆستەکە، فلەیک لە تویتەر نووسی: "شانازی بەو متمانەیە دەکەم کە سەرۆک بایدن بەمنی بەخشیوە لە دەستنیشانکردنم بۆ پۆستی باڵیۆز". گوتیشی: "پۆستی باڵیۆز پۆستێكی سەرەکی  و گرنگە بۆ هەردوو وڵاتی ئەمریکا و تورکیا".  وێڕای ئەو کۆبوونەوە تاڕادەیەک ئەرێنییەی نێوان بایدن و ئەردوغان کە لە پەراوێزی کۆبوونەوەی لووتکەی وڵاتانی ناتۆ لە ناوەڕاستی مانگی حوەزیراندا لە  بەلجیکا کرا، بەڵام هێشتا پەیوەندییەکانی نێوان ئەمریکا و تورکیا لەسەردەمی بایدن بە قۆناخێکی قورس و ئاڵۆزدا تێدەپەڕن، لەکاتێكدا ئەو پەیوەندییانە لە سەردەمی ترەمپدا تاڕادەیەکی زۆر باش و ئەرێنی بوون.