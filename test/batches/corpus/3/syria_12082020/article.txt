بڕیارەکە چەند رۆژێک لەمەوبەر، لەلایەن بەڕێوەبەرایەتیی خۆسەرەوە دەرچووبوو، کە تێیدا باس لە پاراستنی موڵکی ئەو کەسانە کراوە کە هەڵگری وڵاتینامەی سوورین، یان بەڵگەنامەی هاوتای ئەویان هەیە و بەهەر هۆکارێک، ناوچەکانی ژێر دەسەڵاتی ئیدارەی خۆسەرییان لە رۆژئاوای کوردستان بەجێهێشتووە.  بەپێی ئەو بڕیارەی کە پێشتر درابوو، لیژنەیەک لە ئیدارەی خۆسەری، سەرپەرشتی موڵک و ماڵی ئەو کەسانە دەکات و مافی هەڵسوکەوتکردنی پێیانەوە هەیە تا رادەی بەکرێدانیان لەپێناو بەرژەوەندی گشتیدا.  ئیدارەی خۆسەری، ئەمڕۆ ١٢/٨/٢٠٢٠، بڕیاری ژمارە سێی خۆی لەبارەی بڕیارەکەی پێشووەوە دەرکرد و تێیدا هاتووە "لەبەرئەوەی بڕیاری پێشووی تایبەت بە پاراستن و بەڕێوەبردنی موڵک و ماڵی کەسانی نائامادە، کە لە ٥/٨/٢٠٢٠ دەرچووە، لە دروستکردنی هەڵای میدیایی و لێکدانەوەی هەڵە لە ناوەندە یاساییەکان و رێکخراوەکانی کۆمەڵگەی مەدەنی... و لەبەرئەوەی ئیدارەی خۆسەری خۆی بەنوێنەری گەل و ویستی جەماوەر دەزانێت، بڕیاردرا بە راگرتنی جێبەجێکردنی یاسای پاراستنن و بەڕێوەبردنی موڵکی کەسانی نائامادە".  بڕیارە نوێیەکە ئەوەشی ئاشکرا کردووە کە لە دوای راگرتنی جێبەجێکردنی بڕیارەکە، پێداچوونەوە و داڕشتنەوەی نوێ بۆ یاساکە دەکرێت، بەشێوەیەک لەگەڵ ویستی گەلانی ئیدارەی خۆسەری لە باکوور و رۆژهەڵاتی سووریادا بگونجێت.