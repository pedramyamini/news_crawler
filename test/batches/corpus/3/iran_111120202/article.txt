گەورەترین گۆڕستانی تاران رۆژانە ٣٥٠ تەرمی ئەو کەسانەی تێدا دەنێژرێت کە بە کۆرۆنا گیانلەدەستدەدەن. ئێرانییەکان دەڵێن قەیرانی کۆرۆنا هاوشێوەی نەبووە لە ٤٠ ساڵی رابردوودا، سەرەڕای قەیرانی دارایی و سزا، کۆرۆناشی هاتووەتەسەر   رۆژانە دوو هێندەی رۆژێکی ئاسایی تەرمی مردووان بە کۆرۆنا دەبرێنە گۆڕستانەکانی پایتەختی ئێران، کۆرۆنا جارێکی دیکە بە تووندی لە ئێران دەدات.  سەعید خال، سەرپەرشتیاری گۆڕستانێکی تارانە دەڵێت: "پێشتر رۆژانە پشکنینمان بۆ ١٥٠ بۆ ١٧٠ کەس دەکرد، بەڵام ئەو رۆژانە مردن لە بەرزترین ئاستە، رۆژانە پشکنین بۆ ٣٥٠ تەرم دەکەین تەنیا لە تاران، ئەوەش ژمارەیەکی زۆر بەرزە".  گریان و رۆرۆی کەسوکاری قوربانی و گوشاری زۆری سەر پزیشک و کارمەندانی تەندروستی، دیمەنەکانی ئەم رۆژانەی ئێرانن، وڵاتەکە سەرەڕای قەیرانی تووندی دارایی و سزا خەمی کۆرۆناشی هاتووەتە سەر، تەنانەت مامۆستایانی ئاینیش کەوتوونەتە ژێر گوشار.  مەیسەم رەجەبی، پیاوی ئاینی لە گۆڕستانی بەهەشتی زەهرا دەڵێت: "ئەو رۆژانە تەنیا من نوێژ لەسەر ٢٥ بۆ ٣٠ مردوو دەکەم قوربانی کۆرۆنان، ١٢ کەسی وەکو من هەن کە نوێژ لەسەر مردووان دەکەن بە هەمان ژمارە لە رۆژێکدا، ئەوە ژمارەیەکی زۆرە".  گۆڕستانەکە زیاتر لە ملیۆنێک و ٦٠٠ هەزار کەسی لێ نێژراوە، یەکێکە لە گەورەترین گۆڕستانەکانی جیهان لەسەر رووبەری ٥ کیلۆمەتر چوار گۆشە  یان ١٣٢٠ دۆنم زەوی، رۆژانە جمەی دێت لە پرسە و شین و گریانی قوربانیانی کۆڤید ١٩، ئەوەی ئێستا روودەدات خەڵکی دنیادیتە دەڵێن وێنەی نەبووە.   سەعید خال دەڵێت: "هەموو ئەو قەیران و کێشانەی لەو گۆڕستانە رووبەڕووی بووینەوە لە ٥٠ ساڵی رابردوودا چەند رۆژێک یان هەفتەیەکی خایاندووە، بەڵام ئێمە ٢٦٠ رۆژە لە نێو قەیرانداین، روونیش نییە چەند مانگی دیکە لەگەڵ ئەو قەیرانە دبین. "  تاوەکو ئێستا لە ئێران زیاتر لە ٧٠٠ هەزار کەس تووشی کۆرۆنا بوون و ٣٩ هەزار کەسیش گیانیان لەدەستداوە، گیان لەدەستدان بەراورد بە مانگی رابردوو لە ئێران بە کۆرۆنا ١٠ هێندە زیادیکردووە.