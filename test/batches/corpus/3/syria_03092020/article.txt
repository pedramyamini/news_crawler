ئاژانسی ' سانا ' ی فەرمی بڵاویکردەوە چەند منداڵێک خنکاون لە نێو تانکەرێکی گواستنەوەی ئاودا، لە کەمپی ئەلهۆل کە ژن و منداڵانی چەکدارەکانی داعش تێیدا نیشتەجێکراون.  ئاژانسەکە لە زاری بەرپرسانی ناو کەمپەکەی گواستەوە، "زیاتر لە ٢٥ منداڵ خنکاون، دوای ئەوەی بڕی زیاد لە پێویستی دەرمانی خەوێنەریان دراوەتێ بەرلەوەی بەقاچاخی لە کەمپەکە ببرێنە دەرەوە لە رێگەی تانکەری ئاو و سندووقی تەختەوە".  ئەلهۆل کە دەکەوێتە نزیک دەروازەکانی شاری حەسەکە لە رۆژئاوای کوردستان، لەلایەن هێزەکانی هەسەدەوە دەپارێزرێت و بەڕێوەدەبرێت. کەمپەکە پێشتر بۆ ئاوارەکانی عێراق دروستکرابوو، بەڵام لە دوای ئازادکردنی ناوچەکانی ژێر دەسەڵاتی داعش لەلایەن هەسەدەوە، کەمپەکە کرایە شوێنی نیشتەجێکردنی ژن و منداڵی ئەو چەکدارانەی داعش کە لە شەڕەکاندا کوژران، یان بەدیل گیران.  ئەمە یەکەمجار نییە هەوڵی دزەپێکردنی منداڵان و هەڵهاتنی ژنە داعشەکان لە کەمپەکەدا روودەدات، پێشتریش چەندین هەوڵی هاوشێوە لەلایەن هێزەکانی هەسەدەوە ئاشکرا کراون.