چەند بەرپرسێکی ئاگادار لەو بابەتە، کە هەندێکیان ئێستا لە ئیدارەی ترەمپ کاردەکەن، هەندێکیشیان لە ئیدارەکانی پێشوو بوونە، دەڵێن ئەو کۆبوونەوەیەی ترەمپ لەگەڵ راوێژکارەکان رۆژێک دوای ئەوە دێت، کە پشکنەرە نێودەوڵەتییەکان شایەتیانداوە عەمبارەکانی ئێران پڕن لە ماددەی تایبەت بە بەرهەمهێنانی چەکی ئەتۆمی.  ئەو بەرپرسانە دەڵێن هەندێک راوێژکار لەگەڵ ئەوەدا نەبوونە، داوایان لە ترەمپ کردووە رای بگۆڕێت و هێرش نەکاتە سەر ئێران.  هەریەک لە مایک پێنس، جێگری سەرۆکی ئەمریکا، مایک پۆمپەیۆ، وەزیری دەرەوە و کریستۆفەر میڵەر، وەزیری بەرگری بە وەکالەت لەگەڵ فەرماندە مارک مەیڵی، سەرۆک ئەرکانی ئەمریکا بە ترەمپیان گوتووە هەر هێرشێک بۆ سەر ئێران لەوانەیە زۆر بە ئاسانی بۆ شەڕێکی گەورەتر تەشەنە بکات.  ئەو سەرچاوانە دەڵێن، ئەمریکا هەر هێرشێک بکاتە سەر ئێران، ئەگەری زۆرە وێستگەی ئەتۆمی نەتەنز بکاتە ئامانج، ئەو شوێنەی هەفتەی رابردوو ئاژانسی نێودەڵەتیی وزەی ئەتۆمی  رایگەیاند، عەمباری یۆرانیۆمی نەتەنز ١٢ جار گەورەترە لەوەی رێگەی پێدراوە.   ئاژانسە نێودەوڵەتییەکە دەڵێت ئێران رێگەی نەداوە ناوچەیەکی دیکەی گوماناوی بپشکنرێت، کە باوەڕدەکرێت چالاکی ئەتۆمی تێدا هەبێت.