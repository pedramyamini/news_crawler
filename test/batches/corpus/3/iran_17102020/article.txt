ئەم هەفتەیە مردنی رۆژانە بە کۆرۆنا لە ئێران ژمارەیەکی پێوانەیی تۆمارکرد. تەنیا رۆژی هەینی ٤ هەزار و ٥٢٢ تووشبوو بە کۆرۆنا تۆمارکران.  هەندێک کەس لەناچاریدا دەیانەوێت خۆیان لەگەڵ ئەم دۆخە رابێنن.  محەممەد رەزا، خاوەنکارێکە لە تاران، دەڵێت " ئیدی ئەمە مرۆڤە، دێت و دەڕوات، خوا حەزی بە هەرچییەک بێت هەر ئەمەیە، بە کۆرۆنا بمری یان ئۆتۆمبێل لێت بدات هەریەکێکە".  رۆژی دووشەممە و سێشەممە و چوارشەممە زۆرترین تووشبوون بە کۆرۆنا لە سەرەتای بڵاوبوونەوەی پەتاکە لە ئێران، تۆمارکرا.  بەرپرسێکی باڵای ئێرانی دەڵێت لە تاران گوشاری سەر نەخۆشخانەکان ١٢ % زیاترە لە هەرکاتێک کە لەرابردوودا تووشبوون گەیشتبێتە لووتکە.  لەکاتێکدا ئێران تووشی گەلە قەیرانێک هاتووە، خەڵک بەستنی دەمامک بە چارەسەری سەرەکی رێگریکردن لە کۆرۆنا دەزانن.  عەتیفە حەجیلی، خوێندکارەو دەڵێت "دەبێت بەناچاری دەمامکمان پێببەستن، ئەگەرنا زۆر کەس بەلایانەوە گرنگ نییە و ژیانی ئەوانی دی دەخەنە مەترسییەوە. ئێمە هەموومان لەیەک کۆمەڵگەدا دەژین، کە لە ماڵ دێینە دەرەوە، تەندروستیم پەیوەندی بە هی خەڵكەوە هەیە ئینجا بتەوێ یان نا. من لەگەڵ ئەو بڕیارەدام و دەبێ پێیەوە پابەند بین. "  عەلی خامنەیی، رێبەری باڵای کۆماری ئیسلامی داوای بەپەلەی لە نەخۆشخانەکان کردووە چوست و چالاکتر بن و فریای ئەو خەڵکە بکەون.  سەرەتای بڵاوبوونەوەی کۆرۆنا بەرپرسانی ئێرانی قەیرانەکەیان بە کەم سەیرکرد و کۆمەڵگەی نێودەوڵەتیش بە شاردنەوەی راستییەکان لەسەر ئەم پەتایە ئەوانی تۆمەتبارکرد. ئێستاش دۆخەکە بەشێوەیەک لەکۆنتڕۆڵ دەرچووە، خەڵک هیوایان بەوە نەماوە بەزوویی بگەڕێنەوە رۆژانی ئاسایی.  ئیرەج حەریرچی، جێگری وەزیری تەندروستی ئێران کە لە مانگی ئادار خۆی تووشی کۆرۆنابوو، ئەم هەفتەیە رایگەیاند، لەوانەیە مردن بە کۆرۆنا لە ئێران دوو هێندەی ئەو ژمارەیە بێت کە بڵاوکراوەتەوە.  کۆرۆنا بەنێو بەرپرسە باڵاکانی ئێرانیشدا دەسووڕێتەوە، سەرۆکی ئاژانسی وزەی ئەتۆمی ئێران و جێگرەکەی دوایین سەرکردەی باڵای ئێرانن کە تووشی ڤایرۆسەکە بوون.  لە بەهاری ئەمساڵ کۆرۆنا راوێژکارێکی باڵای خامنەیی کوشت، بەڵام حکومەتی ئێران هێشتا بەردەوامە لە دژایەتیکردنی قەدەخەی هاتووچۆی سەرتاسەری، بەدوای فریادەڕەسێکدا دەگەڕێت ئابوورییەکەی لە چنگ سیاسەتی ئەوپەڕی گوشاری ئەمریکا رزگاربکات.