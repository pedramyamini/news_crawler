محەممەد جەواد زەریف، وەزیری دەرەوەی ئێران لە دوایین راپۆرتیدا بۆ پەرلەمانی ئەو وڵاتە لەبارەی دانوستاندنەکانی ڤیەننا دەڵێت، لەگەڵ وڵاتانی ٤+١ و ئەمریکا لە "چوارچێوەیەک بۆ رێککەوتن لەسەر هەڵگرتنی گەمارۆکان" نزیکبوونەتەوە و دانوستاندنەکان لە سەرەتای هاتنەسەرکاری کابینەی داهاتووی ئێران تەواو دەکرێن.  بەپێی ئەو راپۆرتە و بەپێی ئەو چوارچێوەیە بڕیارە گەمارۆکانی سەر کەرتی نەوت و بانکی ئێران هەڵبگیرێن و زیاتر لە هەزار کەس و بەرپرسی ئێرانی لە لیستی گەمارۆکان دەربهێندرێن و ناوی سوپای پاسدارانیش لە لیستی گرووپە تیرۆریستییەکانی ئەمریکادا نەمێنێت.  لە راپۆرتەکەدا ئاماژە بەوەکراوە، لە بەرامبەردا ئێرانیش دەبێ ئاستی پوختەکردنی یۆرانیۆم بۆ ٣.٦٧ % دابەزێنێت و تەنیا دەتوانێ شەش هەزار و ١٠٤ سانتریفیوژی [ئامێری پووتەختەکردنی یۆرانیۆم] جۆری ئای ئاڕ ١ بەکاربێنێت و سانتریفیوژەکانی دیکە بگەڕێنێتەوە بۆ کۆگاکان.  پێشتر حەسەن رووحانی چەندجار بەڵێنی داوە کە لە کابینەی ئەودا رێککەوتنی ئەتۆمی کارا بکرێتەوە، بەڵام بەپێی ئەو راپۆرتەی وەزارەتی دەرەوەی ئێران، چارەنووسی رێککەوتنی ئەتۆمی لە کابینەی ئیبراهیم رەئیسیدا یەکلادەکرێتەوە. رەئیسی ٢٥ رۆژی دیکە وەکو سەرۆککۆماری ئێران دەستبەکار دەبێت.  سێ هەفتەیە دانوستاندنەکانی ڤیەننا راگیراون و وڵاتانی ئەوروپی، ئەمریکا و رووسیا داوایان لە ئێران کردووە، تاران دەست بە دانوستاندنەکان بکاتەوە.