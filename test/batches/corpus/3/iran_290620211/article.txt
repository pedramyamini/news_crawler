وەزارەتی پەروەردەی ئێران کە بڕیاری کردنەوەی قوتابخانەکانی لە خولی خوێندنی ئەمساڵدا داوە، هاتووەتە سەر هێڵ و وەڵام دەداتەوە. رزوان حەکیم زادە، جێگری وەزیری تەندروستی دەڵێت "قوتابیانی قوتابخانە حکومییەکان، بە هیچ شێوەیەک نابێ لە کاتی ناونووسیندا، هیچ بڕە پارەیەک بدەنە قوتابخانەکان، جگە لە پارەی کتێبەکانیان و ئەو بڕە پارەیە نەبێ کە بۆ دڵنیایی دیاریکراوە. ئەگەریش خێزانێک بیەوێت بەشێوەی خۆبەخش یارمەتیی قوتابخانەی منداڵەکەی بدات، پێویستە تاوەکو دوای دەستپێکردنی خولی نوێی خوێندن چاوەڕێبکەن، دوای ئەوە یارمەتیی قوتابخانەکە بدەن. "  بەڵام ئەم گوتانەی جێگری وەزیری پەروەردە کە چەند رۆژ پێش ئێستا بڵاو بووەوە، کاریگەریی لەسەر قوتابخانەکان نەبووە و لە هەندێک لە پارێزگاکانی ئێران و رۆژهەڵاتی کوردستان، هەندێک لەو خێزانانەی بۆ ناونووسینی منداڵەکانیان چوونەتە قوتابخانە، داوای پارەیان لێکراوە بە ناوی یارمەتیدانی قوتابخانەکان. لەوانە لە هەندێک لە قوتابخانەکانی پارێزگای کرماشانە لە رۆژهەڵاتی کوردستان کە بەرپرسی بەڕێوبەرایەتیی پەروەردەی ئەو پارێزگایەی هێنایە دەنگ.  مەجید یەزدانپەنا، سەرۆکی بەڕێوبەرایەتیی پەروەردەی کرماشان، "وەرگرتنی هەر بڕە پارەیەک لە دایک و باوکی قوتابیان، بە هەر بیانووێک بێت، قەدەخەیە و ئەگەر بەڕێوبەری قوتابخانەکان دەیانەوێت لە دایک و باوکەکان یارمەتی وەربگرن بۆ قوتابخانەکانیان، ئەوە دەبێ بیخەنە دوای دەستپێکردنەوەی خولی نوێی خوێندن لە پایزی داهاتوودا. ئەگەریش بابەتێکی وا بۆ خێزانێک روویدا، داوا دەکەم لە ناوەندەکانی چاودێریی پەروەردە سکاڵا لەسەر ئەو بەڕێوبەرە تۆمار بکەن کە داوای پارەی لێکردوون. "  بەپێی دەستووری ئێران هەر جۆرە خوێندنێکی قوتابیان لە قوتابخانە حکومییەکانی ئەو وڵاتە بە خۆڕاییە. بۆ قوتابخانە تایبەتییەکانی حکومەت و قوتابخانە ئەهلییەکانیش، کە لە رێگەی دەستەی متمانەپێکراوانەوە بەڕێوەدەچن، بڕە پارەیەک دیاریکراوە کە لە کاتی ناونووسیندا دەبێ بە دایک و باوکەکان بگوترێت.  جێگری وەزیری پەروەردە ئاماژە بەوەش دەدات، "لە قوتابخانە ناحکومییەکاندا بەپێی ئەو بڕیارانەی کە ئەنجوومەنی چاودێریی وەزارەتی پەروەردە دەریکردووە، قوتابخانەکان دەبێ خێزانەکان لەو بڕە پارەیە ئاگادار بکەنەوە کە بۆ خوێندنی ساڵانەی قوتابیان دیاریکراوە".  وەزارەتی پەروەردەی ئێران و بەڕێوبەرایەتیی پەروەردەی پارێزگاکان، ئەوەش رەتناکەنەوە کە قوتابخانەکان بۆ نۆژەنکردنەوە و کڕینی هەندێک لە پێداویستییەکان، دەتوانن داوای یارمەتی لە دایک و باوکان بکەن، بەڵام ئەو داواکارییە دەبێ لە رێگەی ئەنجوومەنی دایک و باوکانی قوتابخانەکانەوە بێت نەک لە رێگەی بەڕێوبەرەکانەوە.