حەسەن رووحانی، سەرۆککۆماری ئێران رایگەیاند "داواکاریی من لە پەرلەمانتارانی بەڕێز ئەوەیە، ئەم پرۆژە یاسایە، یەکەمین کاری هاوبەشی پەرلەمانی خولی ١١ و حکومەتە. بەداخەوە لەم چەند مانگەدا نەکرا کارێکی هاوبەش بکەین، چونکە پەرلەمان هەموو پرۆژە یاساکانی ئێمەی لە ژوورێکدا شاردووەتەوە. خۆشی تسۆنامی پرۆژەی دەستپێکردووە، هەر رۆژەو پرۆژەیەک پەسند دەکات. کێشە نییە، بەڵام باشتروایە هاوکاریی یەکدی بکەین لەجیاتی ئەوەی هەرکەس بۆ خۆی پرۆژەیەکی هەبێت".  پرۆژەیاسای بودجەی ساڵی داهاتوو هەر زوو بە دەنگی زۆرینەی پەرلەمانتاران رەتکرایەوە، ئەوان پێیانوایە پرۆژەکە زۆر بڕگەی ناواقعیی تێدایە بەتایبەتی لە بڕگەکانی بواری بیناسازی، مافی خانەنشینان و بودجەی تەرخانکراو بۆ کۆمپانیا حکومییەکان.  ئەمیر حوسێن قازی زادە، جێگری سەرۆکی پەرلەمانی ئێران دەڵێت "پرۆژەیاسای بودجە پێویستی بە کێڵانی زیاترە. هەندێک خاڵی تاریک لە پرۆژە یاساکەدا هەن کە دەبێت روونبکرێنەوە. بودجەی کۆمپانیا حکومییەکان هەزار و ٥٦١ ملیار تمەنە، لەکاتێکدا بودجەی گشتیی وڵات ٩٢٩ هەزار ملیار تمەنە".  ناڕەزایەتیی پەرلەمانتارانی ئێران لە پرۆژە یاساکەدا لەکاتێکدایە کە زۆربەی پسپۆڕانی ئابووری پێیانوایە، سەرەڕای کێشەکانی پەرلەمان و حکومەت لە چەند مانگی رابردوودا، بەڵام پشتبەستنی حکومەت بە فرۆشتنی دوو ملیۆن و ٣٠٠ هەزار بەرمیل نەوت لە رۆژێکدا، یەکێکە لەو خاڵانەی کە دەنگی رەخنەگرانی دەرهێناوە و بەلایانەوە زیاتر خەونێکی حەسەن رووحانییە وەک لە راستییەک بۆ بنەمای بودجە.  شەمسەدین حوسێنی، ئەندامی کۆمیسیۆنی بەرنامە و بودجەی پەرلەمان رایگەیاند "ئەمڕۆ ئەنجامی لێکدانەوەی بودجە لەلایەن ئێمەوە ئەوە بووە کە بەو شێوەیە پەسند ناکرێت و دەبێت بڕیارەکە بخەینە ئەستۆی کۆمسیۆنی رێکخستنی بودجەی پەرلەمان. خۆم لەو کەسانەم کە بڕوام وایە دەبێت بودجە دەستکاری بکرێت".  پەرلەمانتاران بۆ هۆکاری رەتکردنەوەی پرۆژەیاسای بودجە حەوت خاڵیان ریزکردووە، خاڵی سەرەکیی رەتکردنەوەکە کورتهێنانە کە لە پرۆژەکەدا بە  زیاتر لە ٣٢٠ هەزار ملیار تمەن خەمڵێندراوە، ئەوەش دەتوانێت هۆکارێک بێت بۆ پەنابردنەوەی حکومەت بە بانکی ناوەندی و وەرگرتنی قەرز و چاپکردنی زیاتری پارەی کاش، کە زیانەکانیشی پێش هەر کەسێک بۆ بژێویی رۆژانەی خەڵک دەبێت.