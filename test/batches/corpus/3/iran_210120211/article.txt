دوای ئەوەی ترەمپ تاکلایەنە ئەمریکای لە رێککەوتنی ئەتۆمی کشاندەوە، کە تاران رازی ببوو لە بەرامبەر هەڵگرتنی سزاکان لە سەریان پیتاندنی یۆرانیۆم سنووردار بکات، ئێران بەدەست قورسترین سزا دەناڵێنێت کە لەدوای شۆڕشی ئیسلامی لە ساڵی ١٩٧٩ بەسەریدا سەپێندرابێت.  بەرزبوونەوەی نرخەکان و بێکاری، چینی مامناوەندی لە ئێران کردووەتە ئامانج، ئەوان ئێستا چاودێریی گۆڕانکارییەکانی ئەمریکا دەکەن بەو هیوایەی ژیانی ئەوان باشتر بکات.  عەباس رەمەزانی، خاوەن کارگەیەکی قوماشە کە بازرگانییەکەی بە قورسی کەوتووەتە ژێر سزای چەند ساڵە و دابەزینی بەهای دراوەکەیان لە بەرامبەر بەهای دۆلار، داوا لە بەرپرسان دەکات هیچ دەرفەتێک لەکیس نەدەن بۆئەوەی لەگەڵ بایدن بگەنە رێککەوتن و کۆتایی بە کێشە ئابوورییەکان بهێنن.  بەڵام پەریسا کە کارمەندێکی کەرتی تایبەتە لە ئێران، پێیوایە گۆڕانکارییەکی ریشەیی لە ژیانی خەڵکدا روونادات و ئێران  بەدەست شکستە ریشەییەکانیەوە گیری خواردووە، کە لەنێو خودی ئابووری و سیستەمی بیرۆکراسیی خۆیەوە رێچکەیان گرتووە.  پەریسا دەڵێت "تاوەکو ئابووری و سیستەمی بیرۆکراسیی ئێران، چاکسازی نەکات، هیچ جیاوازییەک دروستنابێت"، ئاماژە بەوەش دەکات "پێموایە چاکسازیی ریشەیی دەبێت لە نێوخۆی وڵاتدا دروستبێت".