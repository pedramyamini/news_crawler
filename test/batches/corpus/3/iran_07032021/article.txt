سەردانەکەی سایمۆن کۆڤینی بە نوێنەرایەتی ئەنجوومەنی ئاسایشی نێودەوڵەتییە لە چوارچێوەی ئاسانکارییەکانە بۆ گفتوگۆکردن لەبارەی رێککەوتنە ئەتۆمییەکەی ئێران.  رێککەوتنی ئەتۆمیی ئێران لە دوای دەستبەکاربوونی جۆ بایدن، سەرۆکی ئەمریکا مژارێکی گەرمە بەتایبەتی کە بایدن جەختی لە پێکەوەکردنی لەگەڵ وڵاتانی ٥ کۆ ١ی واژۆکاری رێککەوتنە ئەتۆمییەکە کردووەتەوە.  لە کۆبوونەوەکەیدا رووحانی رەخنەی لە هەڵوێستی سست و کەمتەرخەمی وڵاتانی رۆژئاوا لە ئاست پابەندبوونیان بە بڕگەکانی رێککەوتنە ئەتۆمییەکە گرت و ئێران بە تاکە وڵاتی پابەندبوو بە بڕگەکانی رێککەوتنەکەوە، ناوبرد.  بڕیارە سایمۆن کۆڤینی، وەزیری دەرەوەی ئێرلاند لەگەڵ محەممەد جەواد زەریف، هاوتا ئێرانییەکەی کۆببێتەوە.  رێککەوتنی ئەتۆمی لە ساڵی ٢٠١٥ لەنێوان ئێران و وڵاتانی ٥+١ واژۆکرا، بەپێی ئەو رێککەوتنە ئێران پابەند دەبوو بە سنووردارکردنی ئاستی پیتاندنی یۆرانیۆم و لە بەرامبەردا ئەمریکاش گەمارۆ ئابوورییەکانی سەر ئێرانی سووکدەکرد.  دوای دەستبەکاربوونی دۆناڵد ترەمپ، سەرۆکی پێشووی ئەمریکا لە ساڵی ٢٠١٨ لە رێککەوتنەکە کشایەوە، دوای ئەوە ئێران هەوڵی دەدا لەڕێگەی سێ وڵاتە ئەوروپییەکەی نێو رێککەوتنەکە (فەرەنسا، بەریتانیا، ئەڵمانیا) ئەمریکا بگەڕێنێتەوە نێو رێککەوتنی ئەتۆمی، بەڵام تاوەکو ئێستا هەوڵەکانی بێئەنجام بوون.