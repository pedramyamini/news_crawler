٢٣١ چالاکڤانی سیاسی و مەدەنی لە ٥٠ شاری ئێرانەوە لە نامەیەکدا هەڵبژاردنی سەرۆککۆماریی ئێرانیان بە "شانۆگەری" لە قەڵەمداوە و داوایان لە خەڵک کردووە بەشداریی تێدا نەکەن، بۆ ئەوەی تەمەنی دەسەڵات لەوە زیاتر درێژنەبێت.  ئەو ٢٣١ چالاکڤانە کە هەموویان لە ناوخۆی ئێران دەژین، داوایان لە خەڵک کردووە نەچنە سەر سندووقەکانی دەنگدان: "بۆ ئەوەی لە رێگەی ناتووندوتیژییەوە سیستەمی ویلایەتی فەقیە بۆ سیستەمێکی دێموکراتیکی سێکولار بگۆڕێت".  هەروەها لە کەمپەینێکی دیکەدا بە ناوی "دەنگی بێدەنگ" ژمارەیەک لە بنەماڵەی کوژراوانی سیاسی سێ دەیەی رابردووی ئێران داوایان لە خەڵک کردووە بەشداری هەڵبژاردنی ١٨ی حوزەیرانی ٢٠٢١ نەکەن.   ئەم کەسانە زیاتر بنەماڵەی کوژراوانی ناڕەزایەتییەکانی ساڵانی ٢٠٠٩، ٢٠١٨ و ٢٠١٩ و فڕۆکە ئۆکراینییەکەن و هەڵبژاردن لە ئێران وەک "شانۆگەری" لە قەڵەم دەدەن و بەشداریینەکردن لە هەڵبژاردن وەک "ناڕەزایەتی" بە مەبەستی گۆڕانکاری لە پێکهاتەی سیاسی ئێراندا دەزانن.  بەڵام بەرپرسانی ئێرانی دەڵێن، هەڵبژاردنی ئەم وڵاتە ئازادترین و دادپەروەرانەترین هەڵبژاردنە لە جیهاندا. سەیدعەلی خامنەیی، رێبەری ئێران لە چەند مانگی رابردوودا چەندینجار داوای لە خەڵک کردووە بە فراوانی بەشداریی لە هەڵبژاردندا بکەن.   خامنەیی لە وتارێکدا لە رۆژی ١١ی ئایاری ٢٠٢١ دا گوتی: "بەشداریی زۆری خەڵک لە هەڵبژاردندا دەبێتەهۆی ئابڕوو و ئاسایش و هێزی بەرگری وڵات بەهێزتر دەکات".  ئەم خولەی هەڵبژاردنی سەرۆککۆماریی ئێران کە نزیک بە مانگێکی دیکە بەڕێوەدەچێت، بەپێی راپرسییەکان ژمارەیەکی کەمی خەڵک بەشداریی تێدا دەکەن.  رەوشی خراپی ئابووری، گرانبوونی کاڵا و خۆراک، دابەزینی بەهای تمەن، سەرکوتکردنی ناڕەزایەتییەکانی ساڵانی رابردوو و پابەندنەبوونی بەرپرسان بە بەڵێنەکانیان، خەڵکیان بۆ بەشداریی لە هەڵبژاردن سارد کردووەتەوە.  بەپێی راپۆرتی رۆژی ١٥ی ئایاری ٢٠٢١ی ئیسپا - ناوەندی بیروڕا و هەڵسەنگاندنی خوێندکارانی ئێران، نزیکەی ٤٠ % ی خەڵک بەشداریی لە هەڵبژاردندا دەکەن، کە ئەمە کەمترین رێژەی بەشداریییە لە هەڵبژاردن لە ١٩٧٩ تائێستا کە کۆماری ئیسلامی دامەزراوە.   پارتی ژیانی ئازادی کوردستان (پژاک) و ناوەندی هاوکاریی حیزبەکانی کوردستانی ئێرانیش رۆژی ٧ی ئایاری ٢٠٢١ لە راگەیێندراوێکدا بەشداریان لە هەڵبژاردن بایکۆتکرد و داوایان لە خەڵک کرد بەشداریی نەکەن.   ناوەندی هاوکاریی حیزبەکانی کوردستانی ئێران دەڵێ: "بەشداریی خەڵک لە هەڵبژارندا هەر وەک جارانی پێشوو هیچ دەستکەوتێکی بۆ خەڵک نابێت و تەنیا دەبێتە کەرەستەی پڕوپاگەندەی کۆماری ئیسلامی بۆ نیشاندانی ئەوەی کە لەنێو خەڵکدا ڕەوایی هەیە".  بۆ بەشداریی لە هەڵبژاردنی سەرۆککۆماری ئێران ٥٩٢ کەس ناویان تۆمار کردبوو، بەڵام عەباسعەلی کەدخودایی، گوتەبێژی ئەنجوومەنی پاراستنی دەستووری ئێران رۆژی دووشەممە گوتی: تەنیا دۆسیەی ٤٠ کەسیان کەموکوڕی نییە و سەیری دۆسیەی ئەوانی دیکە ناکەن.   هەموو بەربژێرەکان دەبێت بە فلتەری ئەنجوومەنی پاراستنی دەستوور بڕۆن و شیابوونیان پەسند بکات.