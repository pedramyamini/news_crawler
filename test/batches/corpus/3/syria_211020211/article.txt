هادی بەحرە، سەرۆکی شاندی ئۆپۆزیسیۆنی سووریا لە جنێڤ بەرلە دەربڕینی هەڵوێستەکەی سەرەخۆشی خۆی لە کەسوکاری قوربانیانی هێرشی حکومەتی سووریا بۆ سەر ئەریحا لە پارێزگای ئیدلیب کرد کە تێیدا ١١ کەس گیانیانلەدەستدا لەنێویاندا منداڵ و ژن و پیاو هەبوون.  سەرۆکی شاندی ئۆپۆزیسیۆنی سووریا گوتی، ئەو هێرشە بەڵگەی ئەوەیە کە ئێستا وڵاتەکە لەهەموو شتێک زیاتر پێویستی بە ئاگربەستی شەڕە.  هادی بەحرە لایەنەکانی دی بە خۆشکردنی ئاگری شەڕ و شێواندنی هەوڵەکان بۆ گەیشتن بە رێککەوتن لە جنێڤ تۆمەتبارکرد، گوتی هەندێ لایەن لە سووریا هەن چێژ لە خوێنڕشتن دەبینن کە دەبینن وڵات بەرەو خۆشگوزەرانی دەڕوات هەوڵی هێرش و پەلاماری زیاتر دەدەن.  سەرەتای هەفتە گیر پیدەرسن، نێردەی نەتەوەیەکگرتووەکان بۆ سووریا رایگەیاند، حکومەت و ئۆپۆزیسیۆن رێککەوتوون دەست بە گفتوگۆ بکەنەوە و رەشنووسێکی نوێی دەستوور ئامادەبکەن.  گفتوگۆکانی جنێڤ بە نێوەندگیری نەتەوەیەکگرتووەکان پێچەوانەی گفتوگۆی ساڵانی لەمەوبەر کەمتر سەرنجی لەسەر ئاگربەستی شەڕ و لایەنی مرۆییە و سەرنجی گەورەی لەسەر نووسینەوەی دەستووری سووریایە، بە گوتەی نێردەی نەتەوەیەکگرتووەکان، ئامادەکردنی دەستوورێکی نوێ کە مافی هەموو پێکهاتەکان زامن بکات، کۆتایی بەو خوێنڕشتنەش دەهێنێت کە ماوەیەکە هێوربوونەوەیەکی بەخۆیەوە بینیوە، بەڵام نەشوەستاوە.  لیژنە ٤٥ کەسییەکەی دەستووری سووریا بۆ یەک هەفتە لە جنێڤ کۆدەبنەوە.  لیژنەی دەستووری سووریا لە ٢٠١٩ پێکهێندرا؛ تاوەکو ئێستا ٥ جار کۆبوونەتەوە، دوایین کۆبوونەوەیان لە کانوونی دووەمی ئەمساڵ بوو، بەڵام ئەو ناکۆکییە زۆرانەی لە سووریادا هەن وایکردووە، کارەکانی لیژنەکە بە سستی بەڕێوەبچن.