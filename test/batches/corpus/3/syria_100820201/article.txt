هەموو ئەوەی ئێستا لە دیمەشقدا روودەدات، بە "تۆقین" لە پەتا جیهانییەکە ناودەبرێت. ترسی خەڵک لە نەخۆشخانەکان، وایکردووە پزیشکە سوورییەکان، لە رێگەی تۆڕە کۆمەڵایەتییەکانەوە، راوێژ و رێنوێنی پێشکێشی نەخۆشەکان بکەن.  وەزارەتی تەندروستیی سووریا، تائێستا ١٠٦٠ تووشبووی کۆرۆنا و ٤٨ مردنی بەهۆی ئەو پەتایەوە راگەیاندووە، بەڵام بەشێکی زۆری دانیشتووانی دیمەشق پێیانوایە ژمارەی تووشبووان و مردووان دوو هێندەی ئامارە فەرمییە راگەیێندراوەکانە.   پەتاکە گەیشتووەتە ناو ماڵی بەرپرس و کەسایەتییە گرنگەکان، لەوانەش لیوا محەممەد تاریق، فەرماندی سوپای رزگارکردنی فەڵەستین. سەندیکای پارێزەرانیش سەرەخۆشی لە کەسوکاری ١٤ پارێزەر کرد کە بەنەخۆشییەکە گیانیانلەدەستداوە. راشیگەیاند تا ١٠ی مانگی داهاتوو کارەکانی هەڵدەپەسێرێت، لەپێناو پاراستنی سەلامەتیی پارێزەراندا. پەیجە نزیکەکان لە سەندیکای پزیشکانی سووریا رایانگەیاندووە ٣٠ پزیشک و دەرمانساز گیانیانلەدەستداوە. یەکێتیی وەرزشوانانی گشتی گیانلەدەستدانی ٧ کادیری بوارەکەی بەهەمان نەخۆشی راگەیاند.  پزیشکان و چالاکڤانان و میدیاکاران، لە چەند رۆژی رابردوودا لە رێگەی کۆمێنت و بڵاوکردنەوەی زانیارییەوە لەسەر ئینتەرنێت، دژواربوونی دۆخی تەندروستی گشتییان لە وڵات و بەتایبەت لە دیمەشقدا راگەیاند و دووپاتیان لە زیادبوونی بەرچاوی ژمارەی تووشبووان کردەوە.   دکتۆر نەبوغ ئەلعەوا، راگری کۆلێژی پزیشکی مرۆیی لە زانکۆی دیمەشق، رێژەکە بە "زۆر تۆقێنەر" ناودەبات. ئەو کە قسەی بۆ پەیجێکی تەندروستیی لە فەیسبووک کردووە دەڵێت: "زۆرینەی دانیشتووانی وڵات، سەردانی نەخۆشخانە حکومییەکان ناکەن، بەڵام هێشتاش هەموو ژووری نەخۆشخانەکان تژییە لە نەخۆش. نەخۆشی خاوەن دۆخی خراپ، ناتوانێ بچێتە ژووری چاودێریی چڕ، چونکە دەبێ چاوەڕێ بکات تا کەسێک لەوێ دەمرێت و ئەم جێگەی بگرێتەوە".  وەزارەتی تەندروستی، هۆشداریداوە لە زیادبوونی ژمارەی تووشبووان لە سایەی "بڵاوبوونەوەی ئاسۆیی پەتاکە لە نێو شارەکاندا". ئەوەش ئاماژەیە بۆ بڵاوبوونەوەی زیاتری نەخۆشییەکە. ئەگەر رێوشوێنی خۆپارێزی نەگیرێتەبەر. بەپێی وەزارەتەکە، لە هەموو سووریادا ٢٥ هەزار قەرەوێڵە هەیە.  پزیشکێکی ناو نەخۆشخانەیەکی دیمەشق دەڵێت ژمارەی تووشبووان، توانای نەخۆشخانە حکومییەکانی تێپەڕاندووە. ئەو قسەی بۆ ئاژانسی فرانس پرێس کردووە و دەڵێت "ژمارە راستەقینەکان لە ژمارە راگەیەنراوە فەرمییەکان زۆر زیاترە، ئەوەی رادەگەیەنرێت ئەو کەیسانەیە کە پاش وەرگرتنیان لە نەخۆشخانە، پشکنینیان بۆ دەکرێت". پزیشکەکە زیاتر دەڵێ "تووشبووان لە رێڕەوی نەخۆشخانەکاندا چاوەڕێدەکەن، ئەمبۆلانسەکانیش لە هاتووچۆ راناوەستن".  لەگەڵ زیادبوونی ژمارەی تووشبوواندا، دەسەڵاتداران لە دیمەشق دەستیان کردەوە بە داخستنی هۆڵە وەرزشییەکان، یانەکان، هۆڵەکان و قوتابخانە هاوینەییەکان تا کاتێکی نادیار. نزار یازجی وەزیری تەندروستیی سووریا رایگەیاند "ئاستەنگی گەورە لە دابینکردنی کەلوپەلی پزیشکی هەیە، لەسایەی ئابڵوقەی سەپێندراو"ی سەر وڵاتەکەی لە چەند ساڵی رابردوودا، کە دوایەمینیان سزاکانی ئەمریکا بوون.  مانگی رابردوو، یازجی کۆنگرەیەکی رۆژنامەڤانی سازکرد و گوتی: "رێگەنادری هیچ بریکارێک کار لەگەڵ دیمەشقدا بکات، هەروەها رێگەنادرێت لە رێگەی بانکی ناوەندیی سووریاوە، هیچ بڕە پارەیەک رەوانەی دەرەوە بکەین بۆ کڕینی کەلوپەل و دەرمان". چەندین وڵاتی وەک رووسیا و چین، هەروەها رێکخراوی تەندروستیی جیهانی، هاوکاریی تەندروستییان بۆ سووریا ناردووە.  لەبری پەنابردنە بەر نەخۆشخانە قەرەباڵخەکان، زۆرینە پێیان باشە فۆڵۆی پەیجە تەندروستییە تایبەتمەندەکان بکەن، بۆ وەرگرتنی راوێژ لەبارەی نەخۆشییەکەوە، لەوانەش پەیجی "تەندروستیت نیعمەتە"، روانگەی تەندروستیی سووری و چەندانی دیکەش.  پەیجی "گوێگری حەکیم" کە زیاتر لە ١٥٠ هەزار فۆڵۆوەری هەیە، بووەتە باشترین پەناگەی تەندروستیی بۆ سوورییەکان. لەگەڵ بەرزبوونەوەی ژمارەی تووشبووان و جمەهاتنی نەخۆشخانەکاندا لە نەخۆش، تیمێکی ٢٠٠ کەسی لە پزیشک و دەرمانسازان، بەردەوام کار بۆ وەڵامدانەوەی خەڵک و پرسیارکەران دەکەن.  دکتۆر حوسێن نەجار، دامەزرێنەری پەیجەکە دەڵێت "دوای بڵاوبوونەوەی کۆرۆنا، هەموو تواناکانی خۆمان تەرخانکرد بۆ وەڵامدانەوەی پرسیاری هەمووان، کاردەکەین بۆ وەڵامدانەوەی خۆبەخشانەی خەڵک، هەروەها رێنوێنی پێویستیان پێدەدەین".  نەجار، ٣٧ ساڵ دەڵێت ژمارەی راوێژە رۆژانەییەکانمان لە ٣٠٠ پرسیار تێدەپەڕێت، چ لە رێگەی پەیجەکەوە یان ئەو کۆمێنتانەی بۆمان دێت، یان لە رێگەی تەلەفۆنەوە، ئەمە بووەتە هێڵی پەیوەندی نێوان تووشبووان و پزیشکەکان.  لە رۆژانی جەنگی ناوخۆیی سووریادا، پەیجەکە کە لە ٢٠١٧ ەوە دروستکراوە، زۆرترین پرسیاری لەبارەی مووشەک و تەقینەوە و بریندارەکانەوە پێدەگەیشت، بەڵام ئێستا پرسیارەکانی پەیوەست بەکۆرۆنا، سەرتۆپی بیرکردنەوەی هەمووانە، نەجار دەڵێت: "کارەکەی ئێمە ئێستا زۆر قورسترە، ڤایرۆسەکە لە هەموو شوێنێکدا هەیە، نەک تەنیا لە بەرەکانی شەڕدا".  زانکۆی ئابووریی لەندەن، ئەنجامەکانی توێژینەوەیەکی لەبارەی ئەگەرەکانی بڵاوبوونەوەی کۆرۆنا لە سووریا بڵاوکردەوە. تێیدا هاتووە ژمارەی تووشبووان بە کۆرۆنا لە هەموو سووریادا تا کۆتایی مانگی رابردوو، ٣٥ هەزار و ٥٠٠ کەس بووە.  زانکۆکە دەڵێت لە ئەگەری بەردەوامبوونی ئەو دۆخە، لە بوونی ژمارەیەکی دیاریکراوی رێوشوێنەکانی رووبەڕووبوونەوەی نەخۆشییەکە، ئەو سامپڵەی بۆ توێژینەوەکە وەرگیراوە، پێماندەڵێت تا کۆتایی ئەم مانگە (ئاب)، ژمارەی تووشبووان دەگاتە نزیکەی ملیۆنێک کەس، لەگەڵ گیانلەدەستدانی ١١٩ هەزار کەس.  ئەو دەڵێت ئەم سیناریۆ پێشبینیکراوە زۆر نزیکە لە راستییەوە، چونکە رێوشوێنی کاریگەر بۆ رێگرتن لە بڵاوبوونەوەی زیاتری نەخۆشییەکە لەلایەن دەسەڵاتدارانەوە نییە، لە کاتێکدا هۆشیاریی خەڵک لەبارەی نەخۆشییەکەوە زۆر لاوازە، پابەندبوونیش بەڕێنوێنییەکان، یەکجار سنووردارە.  زانکۆکە سیناریۆی دووەمیشی خستووەتە روو لەبارەی بڵابوونەوەی نەخۆشییەکە. تێیدا هاتووە "بوونی هۆشیاریی باشی کۆمەڵگە، رێگەکانی خۆپارێزی، ئاگاداربوونی خەڵک لە خۆیان و گرتنەبەری رێوشوێنە خۆپارێزییەکان، لەگەڵ باشتربوونی رێوشوێنە گشتییەکانی حکومەت، بۆ بەرگرتن لە بڵاوبوونەوەی زیاتری نەخۆشییەکە، وا دەکەن ژمارەی تووشبووان تاوەکو کۆتایی ئاب بگاتە ٢٨٩ هەزار و پێنجسەد کەس، لەگەڵ نزیکەی ١٧ هەزار و ٤٠٠ مردوو.  هەرچی سیناریۆی سێیەمی پێشبینیکراوە، پشت دەبەستێت بە "رێوشوێنی توند و کاریگەری دەسەڵاتداران بۆ خۆپاراستن، بەرزبوونەوەی ئاستی هۆشیاری خەڵک و پابەندبوون بە رێنوێنییەکان. لەم چوارچێوەیەدا لەگەڵ کۆتایی ئەم مانگەدا، پێشبینیدەکرێت کۆی تووشبووان بگاتە ١٠١ هەزار کەس، لەگەڵ ٦ هەزار و سەد مردن.  توێژینەوەکە دەڵێت "لەوانەیە سووریا رووبەڕووی ئەنجامی کارەساتاوی ببێتەوە بەهۆی بڵابوونەوەی بەرفراوانی کۆرۆنا، هەروەها دەکرێ ئەو دۆخە هەڕەشە لە ئاسایشی تەندروستی ناوچەکە و جیهانیش بکات".  پزیشکانی نزیک لە حکومەتی سووریاوە، سیناریۆکان و ژمارەکانی توێژینەوەکە بەدوور و ناڕاست دەزانن. پزیشکێک دەڵێت توێژینەوەکە تەنیا فۆکەس دەخاتە سەر دەرخستنی مەترسییە گەورەکانی پەتاکە، ناکرێت پشت بە ئەنجامەکانی ببەستین، چونکە سیاسییە.