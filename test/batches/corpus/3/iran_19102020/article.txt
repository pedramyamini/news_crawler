بەپێی رێککەوتننامەی ئەتۆمیی، رۆژی یەکشەممە ١٨ی ئۆکتۆبەر، گەمارۆی چەکی سەر ئێران هەڵگیراوە، بەرپرسانی ئێرانیش دەڵێن لەوە بەدواوە ئازادن چەک بفرۆشن و بکڕن، بەڵام ئەمریکا هۆشداریداوە هەر وڵاتێک بازرگانیی چەک لەگەڵ ئێراندا بکات، سزای دەدات.  ئەمیر حاتەمی، وەزیری بەرگریی ئێران دەڵێت: "لەو کاتەوە ئەمریکا هەوڵیداوە گەمارۆی چەکی سەر ئێران درێژ بکاتەوە، زۆر وڵات تێگەیشتن کە ئەم وڵاتە توانای زۆری لە بواری چەکدا هەیە، بۆیە سەردانی ئێمەیان کردووە". گوتیشی: "بوار بۆ فرۆشتنی چەک و کڕینی پێداویستییەکانی چەک هەیە، هەڵبەت دەمانەوێ زیاتر چەک بفرۆشین".  بەهۆی گەمارۆکانی ئەمریکا لەسەر ئێران، بە تایبەتی لەسەر بانکەکانی ئەو وڵاتە، شارەزایان بەدووری دەزانن وڵاتان ئامادەبن چەک لە ئێران بکڕن یان پێی بفرۆشن.   ئەنجوومەنی ئاسایشی نێودەوڵەتی سەر بە نەتەوە یەکگرتووەکان ساڵی ٢٠١٠ لە چوارچێوەی بڕیارنامەی ١٩٢٩ دا فرۆشی ٨ جۆرە چەکی بە ئێران قەدەخە کرد، لەوانە تانک، فڕۆکەی شەڕکەر، هەلیکۆپتەری هێرشبەر، کەشتی سەربازی، سیستەمی موشەکی و کەلوپەلی موشەک.   ساڵی ٢٠١٥ لە چوارچێوەی رێککەوتنی ئەتۆمیدا ئەم گەمارۆیانە ٥ ساڵ درێژکرانەوە، بەپێی بڕیارنامەی ٢٢٣١ی ئەنجوومەنی ئاسایش رۆژی یەکشەممە ئەو گەماڕۆیە کۆتایی هات.  وەزیری بەرگریی ئێران دەڵێت: " ٩٠ % ی پێداویستییەکانمان لە بواری چەکدا بەرهەمی خۆمانە".