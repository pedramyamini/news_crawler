کۆبوونەوەی بەرەی ریفۆمخوازانی ئێران دوای ئەوە بوو، کە مەهدی کەڕووبی، لە رێبەرانی دەستبەسەرکراوی ریفۆمخوازان، شەوی دووشەممە داوای لە ریفۆمخوازان کرد، کەسێک بە بەربژێری خۆیان بناسێنن.  پێشتریش کۆڕی مامۆستا ئایینییە خەباتگێڕەکان، کە لە ریفۆمخوازان پێکدێت، رایگەیاندبوو بۆ هەڵبژاردنی ئەمجارە بەربژێریان  نییە. ئەم بەرەیە گوتبووی نایانەوێت بکەونە "داوێک" کە "ئەندازیارانی هەڵبژاردن" دایانناوەتەوە.  هەڵبژاردنی خولی سێزدەیەمی سەرۆککۆماریی ئێران تەنیا ٢ رۆژی ماوە، هەڵبژاردنێک کە خەریکە ریفۆمخوازان بەسەر دوو بەشدا دابەش دەکات. هۆکاری ئەمەش بۆ رەتکردنەوەی شیاوی بەربژێرە سەرەکییەکانی ئەوان دەگەڕێتەوە.  بەرەی ریفۆمخوازان لە ٤٦ ئەندام پێکدێت، عەبدولناسر هیمەتی دەبوو دوو لەسەر سێی دەنگەکان، واتە ٣١ دەنگی بەرەکە بە دەستبێنێت، بەڵام ٢٣ دەنگی هێنا.  بەرەی ریفۆمخوازان پێشتریش رایگەیاندبوو بەربژێریان بۆ ئەم خولەی هەڵبژاردنی سەرۆککۆماریی ئێران نابێت، بەم پێیە هەڵوێستی ئەم بەرەیە گۆڕانی بەسەردا نەهات.  سەرەتای ئەم هەفتەیەش میرحوسێن موسەوی، لە رێبەرانی ریفۆمخوازی ئێران، هەڵبژاردنی بە "سوکایەتی" لە قەڵەمدا و رایگەیاند: "لە هەڵبژاردندا بەشداریی ناکات".  پێشتریش سەیدمحەممەد خاتەمی، رێبەری ریفۆمخوازانی ئێران، کە لە خولەکانی پێشووی هەڵبژاردندا داوای لە لایەنگرانی دەکرد دەنگ بە بەربژێرێکی دیاریکراو بدەن، ئەمجارە داوایەکی هاوشێوەی لە خەڵک نەکردووە.  لەنێو بەرەی ریفۆمخوازاندا، حیزبی کارگوزاران، مەیلیان بۆ بەشداریی لە هەڵبژاردن هەیە و هەندێ لە ئەندامانی پشتگیرییان لە عەبدولناسر هیممەتی کردووە. هیممەتی خۆی ئەندامی ئەم حیزبەیە. بەڵام حزبی یەکێتیی گەل رایگەیاندووە بەربژێری بۆ هەڵبژارن نابێت.   بەشێک لە ریفۆمخوازان ترسیان لەوەیە بایکۆتی هەڵبژاردن ببێتە هۆی ئەوەی کە ئەوان بە یەکجاری لە دەسەڵات بخرێنە لاوە و چیدیکە نەتوانن بگەڕێنەوە دەسەڵات.  بەشێکی دیکەی ریفۆمخوازان پێیانوایە، هەڵبژاردن ئەنجامەکەی روونە و بەشداریی لە هەڵبژاردن یاریکردنە لە گۆڕەپانی لایەنی بەرامبەر و رەوایەتیدان بە سیاسەتی ئەندازیارانی هەڵبژاردن.