دکتۆر جوان مستەفا، هاوسەرۆکی دەستەی تەندروستیی لە بەڕێوەبەرایەتیی خۆسەر لە رۆژئاوای کوردستان، ئەمڕۆ یەکشەممە، رایگەیاند: " ٢١ کەسی دیکە لە باکوور و رۆژهەڵاتی سووریا تووشی ڤایرۆسی کۆرۆنا بوون".  تووشبووەکان بە گوێرەی بەسەر ئەو ناوچانەدا دابەشبوون: " ٨ تووشبوو لە حەسەکە، پێنج تووشبوو لە گڕکێ لەگێ، ٤ تووشبوو لە قامشلو، ٣ تووشبوو لە دێرک و تووشبوویەکیش لە عامودا".  هاوسەرۆکی دەستەی تەندروستیی بەڕێوەبەرایەتیی خۆسەر راشیگەیاند: " ١١ تووشبووی دیکەی ڤایرۆسی کۆرۆنا لە باکوور و رۆژهەڵاتی سووریا چاکبوونەوە" لە ماوەی ٢٤ کاژێری رابردووشدا هیچ تووشبوویەک گیانی لەدەستنەداوە.  بەپێی ئاماری دەستەکە، تائێستا ٨٤٠ کەس لە رۆژئاوای کوردستان تووشی کۆرۆنا بوون، کە ٢٨٢ تووشبوو چاکبوونەتەوە و ٤٦ تووشبووش گیانیان لەدەستداوە.  لە ئاستی سووریاش تائێستا ٣,٥٠٦ کەس تووشی کۆرۆنا بوون، کە ٨٢٧ تووشبوویان چاکبوونەتەوە و ١٥٢ تووشبووش گیانیان لەدەستداوە، بەپێی ئەم ئامارە ژمارەی تووشبووان و گیان لەدەستدان بەهۆی کۆرۆنا لە سووریا بەراورد بە وڵاتانی دیکەی ناوچەکە زۆر کەمترە.