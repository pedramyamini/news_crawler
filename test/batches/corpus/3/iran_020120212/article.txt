فەرماندەی سوپای پاسداران سەردانی بنکە سەربازییەکانی ئێرانی لە دوورگەی ئەبوموسا لە باشووری ئێران کرد لەوێ لە گوتارێکدا جارێکی دیکەش هەڕەشەی کرد کە "ئەگەر دوژمنان هەر کردەوەیەک ئەنجام بدەن، وەڵامێکی قورس و لێبڕاوانەی دەدەنەوە".    لەگەڵ نزیکبوونەوەی ساڵڕۆژی کوژرانی قاسم سولەیمانی، فەرماندەی فەیلەقی قودسی سوپای پاسداران لە فڕۆکەخانەی بەغدا، ململانێیەکانی نێوان ئێران و ئەمریکا زۆر قوڵ بووەتەوە.    لە ماوەی رۆژانی رابردوودا چەندین جار فڕۆکەی بی ٥٢ ـی سوپای ئەمریکا بەسەر ئاسمانی کەنداودا فڕیوە، واتە شوێنێک کە ئەمڕۆ حوسێن سەلامی سەردانی کردووە.    چەند بەرپرسێکی ئەمریکی کە نەیانویستووە ناویان ئاشکرا بکرێت بە سی ئێن ئێنی ئەمریکییان گوتووە، سوڕانەوەی فڕۆکەی بی - ٥٢ ـی ئەمریکا بە ئاسمانی ناوچەکەدا جۆرێک هۆشداریدانە بە ئێران کە لە ساڵڕۆژی کوژرانی قاسم سولەیمانیدا کاردانەوە نیشان نەدات.    لە رۆژانی رابردوودا بەرپرسانی ئێران هەڕەشیان کردووە کە تۆڵەی کوژرانی قاسم سلێمانی دەکەنەوە.     ئیسماعیل، قائانی، فەرماندەی فەیلەقی قودسی سوپای پاسداران رۆژی هەینی، هەڕەشەی تۆڵەسەندنەوەی کرد و گوتی: ئەو کەسانەی لە کوشتنی قاسم سولەیمانی دەستیان بووە، رەنگە کەسێک لە ماڵەکەی خۆیاندا تۆڵەیان لێبکاتەوە.    ئیسماعیل قائانی، تەمەن ٦٣ ساڵ، دوای کوژرانی قاسم سولەیمانی بە فەرمانی عەلی خامنەیی، رێبەری کۆماری ئیسلامیی ئێران، وەک فەرماندەی فەیلەقی قودسی سوپای پاسداران دیاریکرا.    پێشتریش دۆناڵد ترەمپ، سەرۆککۆماری ئەمریکا، هۆشداری دابوو کە ئەگەر هەر ئەمریکییەک بکوژرێت، ئێران بە بەرپرسیار دەزانێت.    راگەیەنەکان لە زاری بەرپرسانی سەربازی ئەمریکاوە بڵاویان کردووەتەوە، ئێران لە رۆژانی رابردوودا ئاستی ئامادەباشی هێزەکانی لە کەنداو بەرزتر کردووەتەوە، بەڵام روون نیە کە ئەمە خۆ ئامادەکردن بۆ لێدانی هێزەکانی ئەمریکایە یان تەنیا بۆ بەرگرییە.    محەممەد جەواد زەریف، وەزیری دەرەوەی ئێران، رۆژی پێنجشەممە لە تویتێکدا گوتی: بەپێی ئەو زانیارییانەی کە لە عێراق دەستیان کەوتووە، ئەمریکا لە بیانوویەک بۆ هەڵگیرساندنی شەڕ دەگەڕێت.    لە چەند هەفتەی رابردوو لە عێراق چەندین جار هێرش کرایە سەر باڵیۆزخانە و هێزەکانی ئەمریکا. هیچ لایەنێک بەرپرسیارییەتی هێرشەکانی نەگرتووەتە ئەستۆ، بەڵام گریمانە دەکرێ گرووپەکانی نزیک لە ئێران ئەو کارانەیان کردبێت.