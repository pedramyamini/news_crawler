یەحیا حوسێن خانی، فەرماندەی هێزەکانی پاراستنی سنووری پارێزگای ورمێ رایگەیاند، یەکێک لە ئەندامانی ئەم هێزە بە ناوی "عەلی بەیرامی" و خەڵکی پارێزگای ئەردەبیل لە باکووری ئێران لە ناوچە سنوورییەکانی شاری ورمێدا لە تێکهەڵچوون لەگەڵ "شەڕخوازان"دا کوژراوە.  بەرپرسانی ئێران دەستەواژەی "شەڕخوازان" بۆ حیزبەکانی رۆژهەڵاتی کوردستان بەکاردەهێنن، بەڵام تاوەکو ئێستا هیچ حیزبێکی رۆژهەڵاتی کوردستان بەرپرسیارێتیی ئەو تێکهەڵچوونەی لە ئەستۆ نەگرتووە.  بە گوتەی حوسێن خانی، ئەندامێکی دیکەی هێزی پاراستنی سنووری ئێران رۆژی شەممە ٢٠٢٠/١٠/١٠ لە ناوچە سنوورییەکانی شاری سەردەشت "لە شەڕێکدا لەگەڵ قاچاخچییەکاندا" کوژراوە و دەشڵێت، "ئەو لە کاتی کەمین و چاودێری لە سنوورەکان کوژراوە. "  بەپێی راپۆرتەکانی هێزەکانی پاراستنی سنوور، لە پارێزگای ورمێ لە چەند مانگی رابردوودا ٩ کەس لە هێزە سەربازییەکانی ئێران لە تێکهەڵچوون لەگەڵ حیزبەکانی رۆژهەڵاتی کوردستان کوژراون. دوو کەسی دیکەش لە وەرگەڕانی ئۆتۆمبیلدا لە ناوچە سنوورییەکاندا مردوون.  پێشتر رێکخراوی هەنگاو بڵاوی کردبووەوە کە لە وەرزەکانی بەهار و هاوینی ئەمساڵدا بەگشتی لە رۆژهەڵاتی کوردستان بە لای کەمەوە ١٥ تێکهەڵچوونی سەربازی روویانداوە کە ١٣ ئەندامی سوپای پاسداران و هێزەکانی پاراستنی سنوور کوژراون و بە لای کەمەوە ١٥ کەسیشیان بریندار بوون.  بەپێی راپۆرتی هەنگاو، تێکهەڵچوونەکانی هێزە سەربازییەکانی ئێران لەگەڵ هێزەکانی حیزبی دیموکراتی کوردستانی ئێران و پارتی ژیانی ئازادی کوردستان (پژاک) بووە.