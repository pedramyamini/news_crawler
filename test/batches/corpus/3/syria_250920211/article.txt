میشیل باچلێ، سەرۆکی کۆمیسیۆنی مافەکانی مرۆڤی نەتەوەیەکگرتووەکان رایگەیاند، ئەوان ناوی ٣٥٠ هەزار و ٢٠٩ کەسیان تۆمارکردووە کە لە نێوان ئاداری ٢٠١١ و ئاداری ٢٠٢١ دا لە سووریا کوژراون.   سەرۆکی کۆمیسیۆنی مافەکانی مرۆڤی نەتەوەیەکگرتووەکان وردەکاریی زیاتری لەو بارەوە درکاند و گوتی، لە هەر ١٣ کەسێک لەو کوژراوانە یەکێکیان ژن بووە، واتە ٢٦ هەزار و ٧٢٧ ژن لەو ماوەیەدا کوژراون. باچلێ گوتیشی، لە هەر ١٣ کەس لە کوژراوەکان یەکێکیشیان منداڵ بووە و  لەو ماوەدا ٢٧ هەزار و ١٢٦ منداڵ لە سووریادا کوژراون.   بەرپرسەکەی نەتەوەیەکگرتووەکان تیشکی خستە سەر کوشتن لە پارێزگا جیاوازەکانی سووریا و گوتی، زۆرترین کوژراو لە حەلەب تۆمارکراوە کە تێیدا ٥١ هەزار و ٧٣١ کەس کوژراون؛ دواتر دەرەوەی دیمەشق دێت کە تێیدا ٤٧ هەزار و ٤٨٣ کەس کوژراون؛ حمس بە ٤٠ هەزار و ٩٨٦ کەس لە پلەی سێیەم، ئیدلب بە ٣٣ هەزار و ٢٧١ کەس لە پلەی چوارەم، حەما بە ٣١ هەزار و ٩٩٣ کوشتن لە پلەی پێنجەم و تەترووس بە کوشتنی ٣١ هەزار و ٣٦٩ کەس تێیدا لە پلەی شەشەم دێن.   میشیل باچلێ گوتی، ئەو ژمارەیەی ئەوان باسی دەکەن زانیاری پشتڕاستکراوەیە و ئاماژەی بەوەشکرد، زانیاری دیکەیان لەبارەی کوشتنی خەڵکی دیکە لەبەردەستدایە، بەڵام زانیارییەکە تەواو نییە و پێویستی بە بەدواداچوون و پشتڕاستکردنەوەیە.   بەرپرسەکەی نەتەوەیەکگرتووەکان دەڵێت، ژمارەیەکی زۆر کەس لە سووریاش هەن بێ سەروشوێنن و هەربۆیە گرنگە میکانیزمێکی تایبەت دابڕێژرێت و کۆمەڵگەی نێودەوڵەتیش پاڵپشتی جێبەجێکردنی بکات بۆئەوەی چارەنووسیان روون بێتەوە.