محەمەد بەشیر، یەکێک لە پاسەوانەکانی کامپەکە کە پەنجەیەکی بەهۆی پەلاماری ژنە داعشێک برینداربووە، بە میدیای ئەمریکی گوتووە ژنانی داعش هێندە مەترسیدار و تووندڕەو و لێهاتوون، پەلاماری ئەوانە دەدەن کە بە نزیکیاندا تێدەپەڕن، بۆسە بۆ شەڕڤانان دادەنێنەوە بەرد دەگرنە کارمەندەکانی رێکخراوە مرۆییەکان.  دۆخی نێو کامپی هۆڵ هێندە سامناک و مەترسیداربووە، بەشەو خەڵکی تێدا دەکوژرێت، تاوەکو بەیانی تەنانەت پاسەوانەکانیش ناوێرن بە نێو کەمپەکەدا هاتووچۆ بکەن.  کامپی هۆل ٦٢ هەزار ژن و کەسوکاری چەکدارانی داعشی تێدایە، هەسەدە ژنانی داعشی تۆمەتبارکردووە بەو کوشت و کوشتارە، دەڵێت ژنانی داعش دەیانەوێت دەسەڵاتی خۆیان بەسەر کامپەکە بسەپێنن.  هەسەدە دەڵێت گرژی و ئاڵۆزی لەنێوان زیندانیان و پاسەوانان رووی لە زیادبوونە، ژنانی داعش هەرشتێکیان بکەوێتە بەردەست لە هێرشەکانیان بەکاری دێنن.  کامپی هۆل لە دوای ساڵی ١٩٩٠ بۆ پەنابەرانی عێراقی دروستکراوە، شەڕڤانان دەڵێن ئەو کامپە بۆ ئەو هەموو خەڵكە دروستنەکراوە.  هەسەدە داوا لە کۆمەڵگەی نێودەوڵەتی دەکات هاووڵاتیانی خۆیان لە گرتووخانەکانی سووریا ببەنەوە، تاوەکو ئێستا چەند وڵاتێک کە بە پەنجەی دەست دەژمیردرێن، ئامادەبوون چەکدار و کەسوکاری چەکدارانی داعش ببەنەوە.