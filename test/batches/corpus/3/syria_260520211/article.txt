وەزارەتی بەرگریی رووسیا رایگەیاند سێ فڕۆکەی بۆمبهاوێژی جۆری Tu - ٢٢ M ٣ گەیشتوونەتە بنکە سەربازییەکە کە دەکەوێتە شاری لازقیە و شوێنی سەرەکیی مانەوەی هێزە رووسییەکانە لە سووریا.  هەروەها وەزارەتی بەرگریی رووسیا ئاماژەی بەوە کرد ئەو سێ فڕۆکەیە بەسەر ئاسمانیی دەریای نێوەڕاستدا زنجیرەیەک راهێنان دەکەن.   ئەو جۆرە فڕۆکانە دوو بزوێنەری سوپەر سۆنیکیان هەیە، کە خێرایێکی یەکجار زۆریان پێدەبەخشن، هەروەها توانای ئەوەیان هەیە بۆ دووری ٥٠٠٠ کیلۆمەتر بۆمبی ئەتۆمی و مووشەک بهاوێژن.   سوپای رووسیا لە ئەیلوولی ٢٠١٥ ـەوە هێزی سەربازی خۆی هێناوەتە سووریا و بووەتە هۆی ئەوەی حکومەتی بەشار ئەسەد بتوانێت زۆربەی ناوچەکانی وڵاتەکەی بخاتەوە ژێر کۆنتڕۆڵی خۆی.  وەزارەتی بەرگریی رووسیا دەڵێت یەکێک لە رێڕەوەکانی هەڵفڕینی فڕۆکەکان لە بنکەی ئاسمانیی حمێمیم درێژکراوەتەوە بۆ ئەوەی فڕۆکە بۆمبهاوێژەکانی بتوانن بەکاریبێنن، هەروەها رێڕەوێکی دیکەشی بنکەکە نۆژەنکراوەتەوە.   هاوکات رووسیا بنکەیێکی هێزی دەریایی لە بەندەری تەرتووسی سووریا نۆژەن کردووەتەوە و فراوانیشی کردووە، کە تاکە بنکەی دەریاییە لە دەرەوەی سنووری یەکێتیی سۆڤیەتی جاران بێت.  وەکو هەوڵێکی ڤیلادمیر پووتین بۆ بەهێزکردنی توانای سەربازیی رووسیا، هێزی دەریایی ئەو وڵاتە لەم چەند ساڵەی دواییدا نەریتێکی سەردەمی سۆڤیەتیان زیندووکردووەتەوە، کە ئەویش بریتییە لە گەڕاندنی کەشتییە سەربازییەکانی بەنێو دەریای نێوەڕاستدا، ئەوەش لە کاتێکدایە کە پەیوەندییەکانی مۆسکۆ و وڵاتانی رۆژئاوا گرژیی تێکەوتووە.   نزیکەی ٦٠ فڕۆکەی جۆری Tu - ٢٢ M ٣ لە رووسیا لە خزمەتی سەربازیدان و هەندێکیان هەر لە بنکە ئاسمانییەکانی رووسیاوە بۆ هێرشی ئاسمانی لە سووریا بەکارهێنراون.