لە روونکردنەوەی هێزەکانی سووریای دیموکرات، کە رۆژی دووشەممە ٢٤ی کانوونی دووەمی ٢٠٢٢ بڵاوکراوەتەوە، تێیدا هاتووە: "لە تۆڕەکانی کۆمەڵایەتی وێنەی ناشرین بڵاوبوونەتەوە لە سەروبەندی دەستگیرکردنی ژمارەیەک لە تیرۆریستانی داعش لەوانەی کە هێرشیان کردە سەر گرتووخانەی حەسەکە لەناوچەی غوێران لەشاری حەسەکە، چەکدارەکان کە لەو وێنانەدا دەرکەوتوون لە هێزەکانمان دەرکراون و رەوانەی دادگەی تایبەت کراون، چونکە بەها و پڕەنسیپە ئەخلاقییەکان و سەربازییەکانی هێزەکانی سووریای دیموکراتییان پێشێلکردووە".  رۆژی پێنجشەممە ٢٠ ـی کانوونی دووەمی ٢٠٢٢، بە ئۆتۆمبێلی بۆمبڕێژکراو هێرشکرایە سەر گرتووخانەی غوێران لە حەسەکە، کە زیاتر لە ٥٠٠٠ گیراوی داعشی تێدایە.  ناوەندی راگەیاندنی هەسەدە، رۆژی دووشەممە ٢٤ - ٠١ - ٢٠٢٢ لەبارەی دوایین زانیارییەکان لەسەر رووداوەکەی حەسەکە رایگەیاند، توانیویانە ژمارەیەک لەو چەکدارانەی داعش کە لە زیندانەکە هەڵاتبوون دەستبەسەربکەنەوە و هەشت چەکداریش لە رووبەڕووبوونەوەکاندا کوژراون، دەشڵێن: "سەربازێکی ئێمەش شەهید بووە. "  لە راگەیێندراوەکەی هەسەدەدا هاتووە، "هێزەکانمان ئەمڕۆ (دووشەممە) کاژێر ٥ ـی بەیانی چوونە سەر باڵەخانەیەک کە چەکیشی تێدابووە، ٣٠٠ چەکداری داعشیان دەستبەسەر کردووەتەوە. ئۆپەراسیۆنەکانمان بەپێی پلانێکی وردی ئەمنی بەردەوام دەبێت. لە گەڕەکەکانی حەسەکە بەدوای هەموو ئەو چەکدارانەوەین کە دوای هێرشی سەر گرتووخانەکە هەڵاتوون. "