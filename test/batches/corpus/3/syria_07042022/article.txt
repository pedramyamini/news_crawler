هاوپەیمانیی نێودەوڵەتیی دژی داعش ئەمڕۆ پێنجشەممە ٧ - ٤ - ٢٠٢٢ بڵاویکردەوە، هێزەکانیان لە بنکەی سەربازیی "گوندی سەوز" لە پارێزگای دێرەزوور کراونەتە ئامانج و بەو هۆیەوە چوار ئەندامی هاوپەیمانییەکە بە سووکی برینداربوون، بەڵام چارەسەریان بۆ کراوە و گەڕاونەتەوە شوێنی خۆیان.   "گوندی سەوز" بنکەیەکی سەربازییە و هێزەکانی هاوپەیمانیی نێودەوڵەتیی دژی داعش بە سەرۆکایەتیی ئەمریکا لە بەری رۆژهەڵاتی فورات تێیدا دەمێننەوە.   هاوپەیمانیی نێودەوڵەتیی دژی داعش ئاماژەی بەوەشکردووە، گوللە تۆپەکان بوونەتە هۆی کەوتنەوە ئاگر لە دوو شوێن، بەڵام هەردوو ئاگرەکە زوو کۆنترۆڵکراون.   سەرچاوە خۆجێییەکان دەڵێن، گوللە تۆپەکان لەو ناوچەوە ئاراستە کراون کە چەکدارانی نزیک لە ئێران تێیاندا دەمێننەوە. هەزاران چەکدار کە ئێران پاڵپشتیان لێدەکات لە ناوچە جیاوازەکانی سووریادا جێگیرن و ژمارەیەکی بەرچاو لەوان لە ناوچە سنوورییەکانی نێوان عێراق و ئێرانن.  لە مانگی کانوونی دووەمی ئەمساڵیشدا شەش گوللە تۆپ ئاراستەی ئەو بنکە سەربازییە کران؛ لەو کاتەوە بنکە سەربازییەکە نەکراوەتە ئامانج.