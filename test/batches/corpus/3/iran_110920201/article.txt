چەند ڕۆژ پێش لەمەوبەر، دادگای شۆڕشی ورمێ بە سەرۆکایەتی دادوەر شێخلو، سزای لەسێدارەدانی بەسەر شاکر بێهروزی، خەڵکی شارۆچکەی دزەی مەرگەوەڕی ورمێدا سەپاند. ئەو هاونیشتمانییە دوو ساڵ لەمەوبەر بە تۆمەتی ئەندامێتی لە حیزبێکی رۆژهەڵاتی کوردستان دەستبەسەرکرا و زیاتر لە ساڵێک لە ژێر لێکۆڵینەوە و لە ژووری تاکەکەسیدا راگیرا.  بێهرووزی دوای دەستبەسەرکردنی، بە کوشتنی ئەندامێکی خۆجێیی سوپای پاسدارانیش تۆمەتبار کرا و هەر بەو تۆمەتەش لە دادگا بە لەسێدارەدان سزا دراوە.   کەسێکی نزیک لەو بەندکراوە بە تۆڕی میدیایی رووداوی راگەیاند، شاکر بێهروزی لەلایەن هێزە ئەمنییەکانەوە ناچارکراوە دان بە تۆمەتێکی ناڕاست دابنێت و ئەشکەنجەی زۆر دراوە.  ئەو بەندکراوە هەروەها بە تۆمەتی ئەندامێتی لە حیزبێکی رۆژهەڵاتی کوردستان بە ٥ ساڵ بەندکردن سزادراوە.  رۆژی ١٣ی ئازاری ٢٠١٨ لە ناوچەی مەرگەوەڕی سەر بە ورمێ، ئەندامێکی سوپای پاسداران بە ناوی مامل محەممەدی کوژرا، پاشان گرووپێک بەناوی هەڵۆکانی زاگرۆس کە سەر بە حیزبی دیموکراتی کوردستانی ئێرانن، کوژران، بەرپرسیارێتی کوشتنی ئەو کەسەیان لە ئەستۆ گرت.  تۆڕی مافی مرۆڤی کوردستان لەبارەی چۆنیەتی دەستگیرکردنی شاکر بێهروزی رایگەیاندووە: "ئەو بەڵێنی لە بەرپرسانی ئیدارەی ئیتلاعاتی ورمێ وەرگرتبوو و لە هەرێمی کوردستانەوە گەڕابووەوە ورمێ، پاش ١٤ ڕۆژ لێکۆڵینەوە لە زیندانی ئیدارەی ئیتیلاعاتی ورمێ ئازادکراوە، بەڵام دوای سێ مانگ جارێکی دیکە بە تۆمەتی کوشتنی ئەندامێکی سوپای پاسداران دەستگیرکرا،  ماوەی ساڵێک و ١٨ رۆژ لە زیندانی ئەو دامەزراوە ئەمنییە لە بنکەی سەربازی ئەلمەهدی لێکۆڵینەوەی لەگەڵ کرا و ئەشکەنجەی جەستەیی و دەروونی در".  رێکخراوی چاودێری مافەکانی مرۆڤ (هیومان رایتس وۆچ) رایگەیاندووە: "شاکر بێهروزی بۆ ماوەی حەوت مانگ ئەندامی حیزبی دیموکراتی کوردستانی ئێران بووە. پاش ئەوەی لەو حیزبە جیابووەتەوە و لە ١٢ی ئاداری ٢٠١٩ لەلایەن هێزەکانی ئیتلاعاتی ئێران دەستگیرکراوە".