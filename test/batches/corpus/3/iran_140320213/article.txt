محەممەد شەریعەتمەداری، وەزیری کار رایگەیاند "بە رێککەوتنی نوێنەرانی کرێکاران و خاوەنکارەکان مووچەی ساڵی داهاتوو ٣٩ | % زیادکرا، واتە لانیکەمی مووچە دوو ملیۆن و ٦٥٦ هەزار تمەن دەبێت، کە بە وەرگرتنی ئایتمەکانی دیکە، زیاتر لە چوار ملیۆن تمەن دەکات".  واتە بە حیسابکردنی حەقی خانوو، خۆراک و حەقی منداڵ، بنەماڵەیەکی سێ کەسەی کرێکاری، چوار ملیۆن و ١٩٠ هەزار تمەن مووچە وەردەگرێت، کە بەپێی بەهاری رۆژی دۆلار نزیک بە ١٧٠ دۆلار دەکات.  محەممەد رەزا تاجیک، نوێنەری کرێکاران لە ئەنجوومەنی باڵای کار دەڵێت "بنەماڵەیەکی کرێکاری ١٠ ملیۆن تمەن خەرجیی هەیە".  عەلی خودایی، نوێنەری کرێکاران لە ئەنجوومەنی باڵای کار ئاماژەی بەوە کرد "لانیکەم مووچەی کرێکارەکان ٦١ % ی خەرجییەکانی بنەماڵەی پێ دابین دەبێت، مافی خۆیانە ئەگەر کرێکارەکان لە لانیکەمی مووچە رازی نەبن، چونکە بژێویی ژیانیان دابین نابێت، بەڵام لە لایەکی دیکەوە بە سەرنجدان لە رەوشی ئابووری، لەوە زیاتر نەماندەتوانی گفتوگۆی لەسەر بکەین".  نوێنەرانی کرێکاران داوایان کردبوو، مووچەی ساڵی داهاتووی کرێکاران لانیکەم دوو ملیۆن تمەن زیاتر بکرێت، بەڵام ٧٤٦ هەزار تمەن زیادکراوە.  ساڵانە لانیکەم مووچە لەسەر دوو بنەمای ئاستی هەڵاوسانی بانکی ناوەندی و سەبەتەی بژێویی بنەماڵەی ناوەندیی ئامار دیاریدەکرێت. رێژەی هەڵاوسان بەپێی راپۆرتی ناوەندی ئامار بۆ یەکەم مانگی زستان ٣٢ % بوو.  بەڵام چالاکڤانانی کرێکاری دەڵێن، باوەڕیان بەو ئامارانە نییە. بە گوتەی فەرامەرز تەوفیقی، سەبەتەی خۆراکی کرێکارەکان نۆ ملیۆن و ٨٠٠ هەزار تمەنە. دوو هێندەی ئەو ژمارانەی کە ناوەندە فەرمییە حکومییەکان رایدەگەیێنن.  کرێکاران لە یەک ساڵی رابردوودا لە بارودۆخی بژێوییان زۆر ناڕازی بوون. گرانیی زۆر، توانای کڕینی کرێکارانی زۆر کەم کردووەتەوە، زەحمەتە ساڵی داهاتووش ساڵێکی ئاسان بێت بۆ ئەو چینە.