کرێکارێکی کارگەیەک دەڵێت "بەداخەوە ئەمڕۆ سێ جار کارەبا بڕاوە، کاژێر ١١: ٠٠ تاوەکو ٠١: ٠٠، جارێکیش نزیکەی ٠٣: ٠٠، دواتر ٠٥: ٠٠ تاوەکو ٠٧: ١٥. کە کارەبا هاتەوە، چەند خولەک دواتر دەنگی ئاگرکوژێنەوەمان بیست، هاتینە نێو کۆڵانەکە و دیتمان کۆتایی کۆڵانەکەمان ئاگری گرتووە، لە بەرپرسانی کارگەکەمان پرسی، گوتی: لەگەڵ هاتنەوەی کارەبا شۆرتی کارەبا دروستبووە. لە چاوتروکانێکدا هەموو ژیانی سووتا".  بڕانی کارەبا لە رۆژانی رابردوودا بۆ هەموو لایەک کێشەی دروستکردووە، بۆ ئەو قوتابییانەی کە ئۆنلاین تاقیکردنەوە دەکەن، بۆ نەخۆش، نەخۆشخانەکان و کادری دەرمان، تاوەکو ماڵان و فرۆشگەکانیش.  بەرپرسان هۆکاری بڕانی کارەبا بۆ بەرزبوونەوەی لەناکاوی رێژەی بەکارهێنانی کارەبا بەهۆی گەرما، وشکەساڵییەکان و دابەزینی ئاوی بەنداوەکان بۆ بەرهەمهێنانی کارەبا و هەروەها کارگەکانی بەرهەمهێنەری بیتکۆین دەگەڕێننەوە.  مستەفا رەجەبی مەشهەدی، گوتەبێژی پیشەسازیی کارەبای ئێران دەڵێت "بەهۆی وشکەساڵییەوە ئاوی ئەو بەنداوانەی کارەبایان لێ بەرهەمدەهێندرێت، بەراورد بە ساڵی رابردوو ٥٠ % کەمتر بووەتەوە، بەم هۆیەوە سێ هەزار و ٥٠٠ مێگاوات کورتهێنانی کارەبا دروستبووە، لەلایەکی دیکەشەوە بەراورد بە ساڵی رابردوو رێژەی بەکارهێنانی کارەبا ٢٠ % زیاتر بووە".  بەپێی ئاماری وەزارەتی وزەی ئێران، بەکارهێنانی لە یەک مانگی رابردوو بەراورد بە هەمان ماوە لە ساڵی رابردوودا نۆ هەزار مێگاوات زیاتر بووە، کەچی بەپێی راپۆرتی مێهر لە سێ ساڵی رابردوودا بەرهەمهێنانی کارەبا ساڵانە دوو هەزار مێگاوات زیاتر بووە، واتە سێ هەزار مێگاوات کەمتر لەوەی لە پلانی پەرەپێدانی شەش ساڵەی ئێراندا هاتووە.  محەممەد حەسەن موتەوەلیزادە، بەڕێوەبەری کۆمپانیای کارەبای ئێران دەڵێت "تەنانەت یەک مانگی داهاتوو بارودۆخ خراپتریش دەبێت".  بڕانی کارەبا لە سەروبەندی هەڵبژاردنی سەرۆککۆماری خەریکە کێشە بۆ حکومەت دروستدەکات. وەزارەتی وزەی ئێران بۆ چارەسەرکردنی کێشەی بڕانی کارەبا داوای لە وەزارەتە ئەمنییەکانی وەکو ئیتڵاعات، ناوخۆ، داواکارە گشتییەکان و پۆلیس کردووە، هاوکارییان بکەن.  حکومەتی حەسەن رووحانی کە بەرەوڕووی کێشەی گەورەی ئابووری بووەتەوە، وادیارە نەیتوانیوە هاوسەنگی لەنێوان خواست و خستنەڕووی کارەبا بپارێزێت، بابەتێک کە دەتوانێت زیاتر پەرە بە ناڕەزایەتییەکان لەدژی حکومەت بدات و کاریگەریی لەسەر رێژەی بەشداریی خەڵک لە هەڵبژاردن هەبێت.