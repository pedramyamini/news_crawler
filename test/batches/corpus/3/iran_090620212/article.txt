لە یەک ساڵی رابردوودا نرخی ئالیک لە ئێران و رۆژهەڵاتی کوردستان چەند هێندە بەرزبووەتەوە. ئەوەش لەکاتێکدایە نرخی ئاژەڵ نەک تەنیا لە جێگەی خۆی نەوەستاوە، بەڵکو هەرزانتریش بووە. ئاژەڵداران گەیشتوونەتە ئەو باوەڕەی کە بەخێوکردنی ئاژەڵ جگە لە زیان، هیچ سوودێکی بۆیان نییە، بۆیە ناچارن ئاژەڵەکانیان هەرزانفرۆش بکەن.  دۆخەکە ئەنجوومەنی چاودێریی ئاژەڵداریی ئێرانیشی هێناوەتە قسە. مەنسوور پووریان سەرۆکی ئەو ئەنجوومەنە دەڵێت، ئاژەڵداری لە ئێران روو لە شکستێکی گەورەیە و نەبوونی ئالیک بۆ ئاژەڵ و نەبوونی پارەی کاش بەدەست ئاژەڵدارانەوە کێشەی بۆ ٧٠ ملیۆن سەر ئاژەڵ لە ئێران دروستکردووە.  پێشتر حکومەت بڕیاری کڕینی ئالیکی بە نرخی دراوی حکومی دابوو، بەڵام ئەمساڵ دیار نییە ئەو بڕیارە جێبەجێ دەکرێت یان نا.  سەرەڕای ئەوەش، لە بەشێکی زۆری پارێزگاکانی رۆژهەڵاتی کوردستان، ئالیک بە قاچاخ بۆ وڵاتانی دراوسێ دەنێردرێت. ئەوەش نرخی ئالیک و گوشاری سەر ئاژەڵدارانی چەند هێندە کردووە.  ئێران ساڵانە پێویستی بە یەک ملیۆن تۆن گۆشتی ئاژەڵە، کە ساڵی رابردوو تەنیا ٨٠٠ هەزار تۆنی ئەو گۆشتە بە ئاژەڵەکانی نێوخۆ دابینکراوە. ئەنجوومەنی چاودێریی ئاژەڵداریی ئێران دەڵێت، ئاژەڵداران ناچارن زووتر لە کاتی خۆی ئاژەڵەکانیان بفرۆشن و بیاندەنە کوشتارگەکان، ئەوەش لە چەند مانگی داهاتوودا دەبێتەهۆی قەیرانێکی گەورە لە بازاڕی گۆشتدا.