لە راپۆرتێکی کەناڵی "CBC"دا هاتووە؛ زەریف لەو فایلە دەنگییەدا باس لە هەزاران ئەگەر لەبارەی خستنەخوارەوەی فڕۆکە ئۆکراینییەکە دەکات، کە یەکێکیان بوونی  سیخوڕە کە "دوور نییە" لەو رووداوەدا دەستیان هەبووبێت.   بەپێی راپۆرتەکە، زەریف لە فایلە دەنگییەکەدا گوتوویەتی: "حکومەت و هێزە سەربازییەکانی ئێران، رێگە نادەن ئەو راستییە روون ببێتەوە، ئەویش بەهۆی نیگەرانی لە کرانەوەی دەرگاکانی سیستەمی بەرگری و ئەمنییەتی ئێران بە رووی کۆمەڵگەی نێودەوڵەتیدا. "  نیوەشەوی ٨ی کانوونی دووەمی ٢٠٢٠ سوپای پاسداران، فڕۆکەیەکی گەشتیاریی ئۆکراینی لە ئاسمانی تاران خستە خوارەوە و سەرجەم سەرنشینەکانی کە ژمارەیان  ١٧٦ کەس بوو گیانیان لەدەستدا. سوپای پاسداران سەرەتا هۆکاری کەوتنە خوارەوەی فڕۆکەکەی شاردەوە، بەڵام دواتر لەژێر گوشارە نێودەوڵەتییەکاندا ئاشکرای کرد؛ بەهۆی "هەڵەیەک"ەوە ئەو فڕۆکە بە مووشەکەکانی سوپای پاسداران کەوتووەتە خوارەوە.  کەناڵی "CBC"ی کەنەدی لە راپۆرتەکەیدا ئەوەی ئاشکرا کردووە لە فایلە دەنگییەکەدا، گوتەکانی محەممەد جەواد زەریف بە فارسییە و لە لایەن سێ کەسەوە وەرگێڕدراوەتە سەر زمانی ئینگلیزی. تائێستا حکومەتی ئێران و محەممەد جەواد زەریف هیچ روونکردنەوەیەکیان لەو بارەیەوە نەداوە.