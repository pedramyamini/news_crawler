ئەمساڵ لە چەند رۆژ پێشەوە بانگەواز بڵاوکرابووەوە کە ئەمڕۆ هەینی ١٩ - ٠٣ - ٢٠٢١ دیداری تەرەغە بەڕێوەدەچێت، بەڵام لە بەیانیی زووەوە هێزەکانی ئیتڵاعات، سوپای پاسداران و پۆلیس رێگەکانی چوون بەرەو چیای تەرەغەیان داخست و رێگەیان نەدا کەس تێپەڕێت. هێزەکانی ئێران پێیان گوتوون، بەپێی رێنماییە خۆپارێزییەکان لە کۆرۆنا، گردبوونەوەی خەڵک قەدەخەیە و بەهۆی ئەوەی کە مۆڵەت بۆ ئەو رێوڕەسمە وەرنەگیراوە، رێگەنادەن لە تەرەغە گردببنەوە.  حەمە حوسێن کەریمی، شاخەوان لە شاری بۆکان بە تۆڕی میدیایی رووداوی راگەیاند، هەوڵی زۆریان داوە کە رێگەبدرێت بەرەو چیای تەرەغە بڕۆن، بەڵام بە پاساوی قەدەخەی گردبوونەوە بەهۆی بڵاوبوونەوەی کۆرۆنا، رێگەیان پێنەدراوە.  ساڵانی پێشوو، دوای گەیشتن بە لووتکەی چیای تەرەغە، شاخەوان و چالاکڤانان وەکو هێمای پێشوازی لە نەورۆز هەڵدەپەڕین و سروودی نیشتمانییان دەگوتەوە. ئەمساڵ تەنیا ئەو کەسانە توانیویانە بەسەر چیاکەدا سەربکەون کە لە دوێنێ پێنجشەممەوە بەسەر چیاکەدا هەڵگەڕابوون و شەو لەوێ مابوونەوە.  تەرەغە لە دووریی ٢٥ کیلۆمەتری شاری بۆکان و لەسەر رێگەی مهاباد هەڵکەوتووە؛ دوو هەزار و ٢٢١ مەتر لە ئاستی رووی دەریا بەرزترە.