گەیر پیدەرسن، نێردەی نەتەوەیەکگرتووەکان بۆ کاروباری سووریا، ٩ مانگ دوای نێوەندگیریکردن و گفتوگۆکردن لەگەڵ هەردوولا، توانی حکومەت و ئۆپۆزیسیۆن رازیبکات هەوڵبدەن کارەنیوەچڵەکەی لیژنەی نووسینەوەی دەستوور تەواو بکەن.  گەیر پیدەرسن، نێردەی نەتەوەیەکگرتووەکان بۆ کاروباری سووریا دەڵێت "نزیکەی ٩ مانگە بە گفتوگۆ نێوەندگیری لایەنەکان دەکەم بۆ ئەوەی کۆدەنگییەک دروستبێت تاوەکو بزانین چۆن بەرەوپێش دەچین؛ بەخۆشحاڵییەوە رایدەگەیێنم کە ئەو جۆرە کۆدەنگییە درووستبووە؛ سەرۆکی هەردوو شاندەکە هاوڕان کە ئێستا نەک تەنیا خۆمان بۆ ریفۆرمی دەستووری ئامادە دەکەین، بەڵکو دەستدەکەین بە نووسینەوەی رەشنووسی دەستوور؛ کاری ئەم هەفتەیەمان بریتی دەبێت لە دەستپێکردنی پرۆسەی نووسینی رەشنووسی دەستووری سووریا. "  گفتوگۆکانی جنێڤ بە نێوەندگیری نەتەوەیەکگرتووەکان پێچەوانەی گفتوگۆی ساڵانی لەمەوبەر کەمتر سەرنجی لەسەر ئاگربەستی شەڕ و لایەنی مرۆییە و سەرنجی گەورەی لەسەر نووسینەوەی دەستووری سووریایە.  بەڵام بە گوتەی نێردەی نەتەوەیەکگرتووەکان، ئامادەکردنی دەستوورێکی نوێ کە مافی هەموو پێکهاتەکان زامن بکات، کۆتایی بەو خوێنڕشتنەش دەهێنێت کە ماوەیەکە هێوربوونەوەیەکی بەخۆیەوە بینیوە، بەڵام نەشوەستاوە.  نێردەی تایبەتی نەتەوەیەکگرتووەکان بۆ کاروباری سووریا ئاماژە بەوەش دەدات "دۆخێکی ئێجگار ناهەمواری مرۆیی و ئابووری درووستبووە؛ زیاتر لە ١٣ ملیۆن سووری پێویستیان بە یارمەتی مرۆییە؛ نزیکەی ٩٠ % ی خەڵک لەژێر هێڵی هەژارییدان. لەدوایین قسەکردنم بۆ ئەنجوومەنی ئاسایش رامگەیاند کە ئێستا کاتی دەستخستنە ناو دەستی یەکە و کاتی دەستپێکردنەوەی پرۆسەکەیە، ئەوەش لە بەر بەرژەوەندی خەڵکی سووریا و بۆ بەرەوپێشبردنی پرۆسەکە. "  لیژنە ٤٥ کەسییەکەی دەستووری سووریا بۆ یەک هەفتە لە جنێڤ کۆدەبنەوە.   لیژنەی دەستووری سووریا لە ٢٠١٩ پێکهێندرا؛ تاوەکو ئێستا ٥ جار کۆبوونەتەوە، دوایین کۆبوونەوەیان لە کانوونی دووەمی ئەمساڵ بوو، بەڵام ئەو ناکۆکییە زۆرانەی لە سووریادا هەن وایکردووە، کارەکانی لیژنەکە بە سستی بەڕێوەبچن.