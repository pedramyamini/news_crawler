لە نامەکەدا کە هەندێک لە کەسایەتییە سیاسی و مەدەنییە ناسراوەکانی ئێران واژۆیان لەسەر کردووە، داوا لە جۆ بایدن کراوە، پاڵپشتی لە بابەتی مافی مرۆڤ لە ئێران بکات و گرنگی پێبدات.  هەروەها لە نامەکەدا ئاماژە بە ناڕەزایەتییەکانی دوو ساڵی رابردووی ئێران کراوە کە حکومەتی ئەو وڵاتە بۆ سەرکوتکردنی ناڕەزایەتییەکان، چەکی بەکارهێناوە و خەڵکی کوشتووە و تێیدا نووسراوە "حکومەتی ئایینی کۆماری ئیسلامیی ئێران، کاتی رووخانی نزیکە".  نووسەرانی نامەکە، داواکاریی گشتی خەڵکی ئێران دەخەنەڕوو و دەڵێن، گەیشتن بە دەستوورێکی دیموکراتیک و سێکیولار، مافی سەرەکیی خەڵکی ئێرانە و داوایان لە حکومەتی ئەمریکا کردووە، بۆ تێپەڕاندنی تووندوتیژی بەرەو حکومەتێکی دیموکراتیک و سێکیولار، لەڕێگەی گشتپرسیی دادوەرانەوە، پاڵپشتی لە هەوڵەکانی خەڵکی ئێران بکات.  هەریەک لە مەنووچێهر بەختیاری، محەممەد نووری زاد، فاتمە سپێهری و حیشمەتوڵڵا تەبەرزەدی، نامەکەیان واژۆ کردووە.  هەندێک لەو کەسانە، پێشتریش لە نامەیەکدا داوای دەستلەکارکێشانەوەی عەلی خامنەیی، رێبەری باڵای ئێرانیان کردبوو کە بەو هۆیەوە دەستەبەسەرکران و کەوتنە گرتووخانەوە.