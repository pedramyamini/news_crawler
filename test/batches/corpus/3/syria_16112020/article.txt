ئاژانسی فەرمی سووریا لەسەر زاری سەرۆکایەتیی ئەنجوومەنی وەزیران و وەزارەتی دەرەوەی سووریا، بڵاویکردەوە کە بەرەبەیانی ئەمڕۆ دووشەممە، وەلید موعەلیم، وەزیری دەرەوەی سووریا و جێگری سەرۆکوەزیران کۆچی دواییکردووە. بەبێ ئەوەی ئاماژە بە هۆکاری مردنەکەی بدات.  وەلید موعەلیم کە لە دایکبووی دیمەشقە، لە شەستەکانی سەدەی رابردووەوە لە وەزارەتی دەرەوەی سووریا دامەزراوە، بە درێژایی نزیکەی ٦٠ ساڵی رابردوو چەندین پۆستی لەو وەزارەتە وەرگرت، لەوانە باڵیۆزی سووریا لە ئەمریکا، یاریدەدەر و جێگری وەزیر، نزیکەی ١٤ ساڵیش وەزیری دەرەوە بووە.  موعەلیم بە یەکێک لەو گەورە بەرپرسانە دادەنرێت، کە بەرگرییەکی سەرسەختی لە رژێمی بەشار ئەسەد دەکرد.  لە ماوەی کارکردنی وەلید موعەلیم وەکو وەزیری دەرەوە و جێگری سەرۆکوەزیرانی سووریا، هەریەکە لە رووسیا و ئێران بوونە هاوپەیمانی نزیکی دیمەشق و پاڵپشتیێکی بەهێزیان لە حکومەتی سووریا کرد، تاوەکو زۆربەی ئەو ناوچانەی کە ئۆپۆزیسیۆن دەستی بەسەردا گرتبوون، کۆنترۆڵیکردنەوە.   وەلید موعەلیم، ئەمریکا و وڵاتانی رۆژئاوای بە تێکدانی رەوشی ناوخۆی وڵاتەکەی تۆمەتبار دەکرد. لە ماوەی شەڕی ناوخۆشدا کە بووە هۆی گیانلەدەستدانی سەدان هەزار کەس و ئاوارەبوونی ملیۆنانی دیکە، ئۆپۆزیسیۆنی وڵاتەکەی بە "تیرۆرست" ناودەبردن.   - ساڵی ١٩٤١ لە دیمەشق لە دایکبووە.  - لە ساڵی ١٩٦٣ لە زانکۆی قاهیرە بەکالۆریۆسی لە ئابووری و زانستە سیاسییەکان وەرگرتووە  - لە ساڵی ١٩٦٤ ەوە لە وەزارەتی دەرەوە کاری کردووە  - ١٩٧٥ تاوەکو ١٩٨٠ باڵیۆزی سووریا بووە لە رۆمانیا  - ١٩٩٠ تاوەکو ١٩٩٩ باڵیۆزی سووریا بووە لە ئەمریکا  - ساڵی ٢٠٠٠ یاریدەدەری وەزیری دەرەوە بووە.  - ساڵی ٢٠٠٥ بووەتە جێگری وەزیری دەرەوە.  - ساڵی ٢٠٠٦ بووەتە وەزیری دەرەوەی سووریا.  - ساڵی ٢٠١٢ بووەتە جێگری سەرۆکوەزیرانی سووریا.  - خێزاندار بوو و باوکی سێ منداڵ بوو.