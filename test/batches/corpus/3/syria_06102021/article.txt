کاروانی بارهەڵگرەکان لە رێگەی دەروازی سنووریی جیلڤه‌گۆزو لە پارێزگای هاتای باشووری تورکیاوە چوونە نێو خاکی سووریا.  بەپێی پلانی نەتەوە یەکگرتووەکان، هاوکارییەکان زیاتر بەسەر کەسانی هەژار و کەمدەرامەتی پارێزگای ئیدلب دابەشدەکرێن، دواتر بۆ گوندەکانی باکووری رۆژئاوای سووریاش دەنێردرێن.  رۆژی سێشەممە ٥ی تشرینی یەکەمی ٢٠٢١ عومەر چەلیک، گوتەبێژی ئاکپارتی دوای کۆبوونەوەی ناوەندی بەڕێوەبردن و بڕیاری پارتەکەی رایگەیاند کە تورکیا لەگەڵ سەقامگیربوونی ئاشتیە لە ناوچەکەدا و ئەگەر پشێوی لە ئیدلب رووبدات، لێشاوێکی دیکەی کۆچ بەدوای خۆیدا دەهێنێت.  لە کۆتایی مانگی ئەیلوول، سەرۆککۆماری تورکیا و ڤلادیمیر پووتین، سەرۆکی رووسیا لەبارەی رەوشی ئیدلب و چەند تەوەرێکی دیکە کۆبوونەوە. لەبارەی رەوشی ئیدلب، ئەردۆغان لە کاتی گەڕانەوەیدا بۆ تورکیا بە رۆژنامەڤانانی راگەیاند، پێکەوە لەگەڵ پووتین "جەختمان لەوە کردەوە کە دەبێت لەو بوارەدا هەنگاو بنێین و چارەسەرێکی هەمیشەیی، کۆتایی و ماوەدرێژ بەدەستبهێنین".  پێش کۆبوونەوەکە رووسیا بۆ ماوەی چەند هەفتەیەک بۆردوومانەکانی لە باکووری رۆژئاوای سووریا زیادکردبوو؛ رۆژی یەکشەممە ٢٦ - ٠٩ - ٢٠٢١ فڕۆکە جەنگییەکانی رووسیا ناوچەیەکیان لە نزیک شاری عەفرینی رۆژئاوای کوردستان ئەنجامدا و بەو هۆیەوە ١١ چەکداری هێزێکی ئۆپۆزیسیۆنی سووریای نزیک لە تورکیا کوژران.