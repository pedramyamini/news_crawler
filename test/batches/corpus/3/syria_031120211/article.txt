رێکخراوەکە دەڵێت دەکرێت گرووپە چەکدارەکانی نزیک لە تورکیا بە "پیلان" ئەو کارەیان کردبێت بۆ ئەوەی خەڵکی حەسەکە و ناوچە کوردییەکانی دیکە ناچاربکەن ماڵ و حاڵیان جێبێڵن، داواش لە کۆمەڵگەی نێودەوڵەتی دەکات گوشار بخەنە سەر تورکیا بۆ ئەوەی رێگە بە گەیشتنی ئاو بە هەموو خەڵکی سڤیل بگات.   رێکخراوی پاخ، کە رێکخراوێکی هۆڵەندییە و لە بواری پەرەپێدانی ئاشتیدا کاردەکات، لێکۆڵینەوەیەکی کردووە و بۆی دەرکەوتووە کە گرووپی چەکداریی بەناو "سوپای نیشتمانیی سووریا" سێ بەنداوی لەسەر رووباری خابوور دروستکردووە و ئاوی رووبارەکەی بڕیوە.  ئەو گرووپە چەکدارە لە لایەن تورکیاوە پشتگیریی دەکرێت و لە ئیدلب، عەفرین، باکووری حەلەب و گرێسپی و سەرێکانیێ جێگیرکراون، کە ئەو ناوچانە لەگەڵ بەڕێوەبەرایەتیی خۆسەر هاوسنوورن.   رێکخراوی پاخ بۆ لێکۆڵینەوەکەی پشتی بە کاری مەیدانی و وێنەی مانگە دەستکردەکان بەستووە.   لە ئەنجامدا بۆی دەرکەوتووە کە گرتنەوەی ئاوی رووباری خابوور لە لایەن "سوپای نیشتمانیی سووریا"ـەوە لە کاتێکدایە، کە ناوچەکە دووچاری وشکەساڵیێکی سەخت بووەتەوە، "نموونەیەکی روون و ئاشکرای بەکارهێنانی ئاوە وەکو چەک. "  لێکۆڵینەوەکە دەڵێت، دروستکردنی ئەو بەنداوانە کاریگەریی وشکەساڵیی دوو هێندە کردووە. هەروەها دەشڵێت، "کاریگەریی گەرمای لەڕادەبەر بەهۆی کەمی بارانەوە گەورەتر بووە، کە ئەوەش بووەتە هۆی ئەوەی خەڵک ئاوی کەمتریان دەستبکەوێت کە زیاتر لە هەموو کاتێکی دیکە پێویستیان پێی بووە. "  ئەو وێنانەی کە لە لایەن رێکخراوی پاخەوە بڵاوکراونەتەوە، سێ بەنداو نیشاندەدەن کە یەکێکیان لە ٢٢ی ئایاری ئەمساڵ تەواو بووە.   درێژی رووباری خابوور ٣٢٠ کیلۆمەترە، سەرچاوەکەی لە کۆمەڵێک رووباری بچووکی باکووری کوردستان و تورکیاوە دێت، بەڵام بەنێو سەرێکانی و تل تەمەردا دێتە خوارەوە تاوەکو دەگاتە حەسەکە  و لەوێشەوە درێژدەبێتەوە بۆ شارۆچکەی بوسەیرە لە پارێزگەی دێرەزۆر و هەر لەوێ دەڕژێتە نێو فوڕاتەوە.   لێکۆڵینەوەی رێکخراوە هۆڵەندییەکە وا مەزەندە دەکات کە هەزاران ماڵ بەهۆی ئەو بەنداوانەوە بێ ئاو بووبن و دەشڵێت ئەوە پێشێلکاریێکی گەورەی یاسای نێودەوڵەتیی مافی مرۆڤە.   راپۆرتەکە دەڵێت: "دەکرێت ئەمە رێکارێکی پلان بۆ دانراوی سوپای نیشتمانیی سووریا بێت بە نیازی ئەوەی کە خەڵکی سڤیل برسی بکەن بۆ ئەوەی بە زۆر ئاوارە ببن، کە ئەوەش جۆرێکە لە جەنگ. "  لە پێشنیازەکانیدا، رێکخراوی پاخ داوا لە کۆمەڵگەی نێودەوڵەتی دەکات داوا لە تورکیا بکەن بۆ ئەوەی دڵنیایی بدات کە هەموو خەڵکی سڤیل ئاوی رووباری خابووریان دەستدەکەوێت.