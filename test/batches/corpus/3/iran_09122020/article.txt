ئێوارەی رۆژی ٢٧ی مانگی رابردوو، لەسەر رێگایەکی گشتی لە نزیک ناوچەی دەماوەندی رۆژهەڵاتی لە شاری تاران، فەخریزادە لە نێو ئۆتۆمبێلەکەیدا درایە بەر دەسڕێژی گوللە و بە برینداری لە نەخۆشخانە گیانی لەدەستدا.  ئەمیر عەبدولڵاهیان، راوێژکاری سەرۆکی پەرلەمانی ئێران، بەڵێنی "وەڵامی بەمنزیکانە"ی بە ئەنجامدەرانی کوشتنی زانا ئەتۆمییەکە، راگەیاند.  لە دوای کوشتنی زانا ئەتۆمییەکەوە کە بە "باوکی ئەتۆمیی ئێران" دەناسرا، ئێران هەڕەشەی وەڵامدانەوەی تووندی کردەکە دەکات، بەرپرسیاریەتی پڕۆسەی کوشتنەکەی بە فەرمی داوەتە پاڵ دەزگای هەواڵگریی ئیسرائیل (مۆساد) و رێکخراوی موجاهیدینی خەلقی بەرهەڵستکاری وڵاتەکە.  راوێژکارەکەی سەرۆکی پەرلەمانی ئێران گوتی: "ئەنجامدەرانی تاوانەکە لە دادگەری دەرباز نابن، دەزگاکانی ئاسایش هەندێک لەوانی دۆزیوەتەوە و دەستگیریکردوون".  ئەو کە قسەی بۆ تەلەڤزیۆنی ئێران کردووە، زیاتر دەڵێت: "ئەوانەمان ناسییەوە کە فەرمانی کوشتنی فەخریزادەیان دەرکردووە، بەمنزیکانە وەڵامیان دەدەینەوە".  پێشتر ئێران رایگەیاندبوو، فەخریزادە لە رێگەی چەکی ئۆتۆماتیکی کۆنترۆڵکراوی مانگە دەستکردەکانەوە تەقەی لێکراوە.  فەخریزادە شەشەم زانای ئەتۆمیی ئێرانە لە دوای ساڵی ٢٠١٠ ەوە لە رووداوی جیاوازی تەقە لێکردن و تەقینەوەدا گیانلەدەستدەدات، لە کاتێکدا ئێران هەوڵدەدات بۆ پەرەپێدانی پڕۆگرامە ئەتۆمییەکەی لەپێناو بەرهەمهێنانی چەکی ئەتۆمی، بەڵام ویلایەتە یەکگرتووەکانی ئەمریکا و کۆمەڵگەی نێودەوڵەتی و ئیسرائیل، لە دژی ئەوەن ئێران ببێتە خاوەنی ئەو چەکە.