"تۆڕی سووریا بۆ مافەکانی مرۆڤ" رۆژی هەینی ٠١ - ١٠ - ٢٠٢١ راگەیێندراوێکی بڵاوکردەوە و تێیدا ئاماژە بەوە کراوە، لە مانگی رابردوودا هێزەکانی حکومەتی سووریا لەسەر تۆپبارانکردن بەشێوەی هەڕەمەکییانە بەردەوامبوون و دەشڵێت، ئەو هێزانە بەرپرس بوون لە ٢٨ % ی کۆی ژمارەی کوژراوەکانی مانگی رابردوو و زۆربەی ئەوانیش لە دوو پارێزگای ئیدلب و دەرعا بوون.   وەک لە راگەیێندراوەکەدا هاتووە، لایەنەکانی دیکە بەرپرس بوون لە کوشتنی ٤٤ کەسی سڤیل کە ئەوەش دەکاتە ٥١ % ی کۆی گشتیی کوژراوی سڤیلی مانگی رابردوو.   یەکێک لە هۆکارە سەرەکییەکانی کوشتنی خەڵک لە سووریا بریتییە لە مینی چێندراو؛ بە گوێرەی گرووپەکەی تایبەت بە چاودێریکردنی مافی مرۆڤی سووریا، لە ئەنجامی تەقینەوەی مینی چێندراو، مانگی رابردوو ١٠ کەسی سڤیل لە سووریا کوژراون و ٨ کەس لەوان منداڵ بوون و بەو ئامارەش، ژمارەی ئەو کەسانەی لە سەرەتای ئەمساڵەوە بەهۆی تەقینەوەی مینەوە لە وڵاتەوە گیانیان لەدەستداوە گەیشتووەتە ١٤٢ کەسی سڤیل کە ٥٨ کەسیان منداڵ و ٢٢ کەسیان ژن بوون.   ئەوەی کە پەیوەندی بە کەمپی هۆلەوە هەیە، "تۆڕی سووریا بۆ مافەکانی مرۆڤ" دەڵێت، لە مانگی ئەیلوولی رابردوودا ٤ کەسی سڤیل لە کەمپەکە بە دەستی کەسانی نەناسراو کوژراون و بەو جۆرەش ژمارەی ئەو کەسانەی لە سەرەتای ئەمساڵەوە لەو کەمپە کوژراون گەیشتووەتە ٦٩ کەس کە ١٠ کەسیان منداڵ و ٢٢ کەسیان ژن بوون.   گرووپەکەی تایبەت بە چاودێریکردنی مافی مرۆڤ لە سووریا تیشک دەخاتە سەر کوشتنی خەڵکی سڤیل لەلایەن سوپا و هێزە جیاوازەکانەوە و دەڵێت، ٢٤ کەسی سڤیل لەلایەن هێزەکانی حکومەتی سووریا، ٣ کەس لەلایەن هێزەکانی رووسیا، ٤ کەس لەلایەن چەکدارانی دەستەی تەحریری شام، ٣ کەس لەلایەن هێزەکانی سووریای دیموکرات، ٨ کەس لەلایەن هێزەکانی ئۆپۆزیسیۆن کوژراون.  وەک لە راگەیێندراوەکەدا هاتووە، لە مانگی ئەیلوولدا ٨ کەس لە ئەنجامی ئەشکەنجەدان کوژراون؛ ٤ کەسیان لەلایەن هێزەکانی حکومەتی سووریا، ٢ کەسیان لەلایەن دەستەی تەحریری شام، کەسێک لەلایەن هێزەکانی سووریای دیموکرات و کەسێکی دیکەش لەلایەن هێزەکانی ئۆپۆزیسیۆنی حکومەتی سووریا.