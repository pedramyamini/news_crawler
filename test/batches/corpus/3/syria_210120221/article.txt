ئەمڕۆ هەینی، هێزەکانی سووریای دیموکرات زانیاریی دیکەی لەبارەی گرتووخانەی غوێران خستەڕوو کە دوێنی داعش لە رێگەی ئۆتۆمبێلێکی بۆمبڕێژکراوەوە و دواتر رووبەڕووبوونەوەی چەکداری، هەوڵی شکاندنی دا.  بەپێی هەسەدە، هێزە تایبەتەکانی هێزەکانی سووریای دیموکرات دوو لەو ئەندامانەی داعشیان لەدەوروبەری گرتووخانەکە دەستگیرکردووە کە لە گرووخانەکە رایانکردبوو، گەڕان و  هەوڵەکانیش لە دەوروبەری گرتووخانەکە بەردەوامن.  شەوی ٢٠ی کانوونی دووەمی ٢٠٢٢، هێزەکانی سووریای دیموکرات - هەسەدە زانیاری لەبارەی دروستبوونی پشێوی لە گرتووخانەیەکی شاری حەسەکە کە ژمارەیەک ئەندامی داعش تێیدا بەندکراون، بڵاوکردەوە.   بەگوێرەی راگەیێندراوی ناوەندی راگەیاندنی هەسەدە، دوای ئەوەی کە شانە نووستووەکانی داعش لە حەسەکە ئۆتۆمبێلێکی بۆمبڕێژکراویان لە نزیک گرتووخانەی غوێران تەقاندەوە، ئەندامانی داعش لە نێو گرتووخانەکەدا دەستیان بە یاخیبوون کرد و هەوڵی هەڵاتنیان دا.  وەک لە راگەیێندراوەکەدا هاتووە، دواتر شەڕ و پێکدادان لە نێوان هێزە ئەمنییەکانی هەسەدە و شانە نووستووەکانی داعش لە گەڕەکەکانی دەرەوەی گرتووخانەکە دروستبوو.   ئەمڕۆ هەینی ٢١ی کانوونی دووەمی ٢٠٢٢، هێزەکانی سووریای دیموکرات (هەسەدە) راگەیێندراوێکی لەبارەی نوێترین زانیارییەکانی پەیوەست بەهەوڵی شکاندنی گرووتوخانەی غوێران و رزگارکردنی چەکدارانی داعش لە رێگەی تەقاندنەوەی ئۆتۆمبێلێکی بۆمبڕێژکراو و رووبەڕووبوونەوەی چەکداری بڵاوکردەوە.  بەپێی راگەیێندراوەکە: "دۆخی دەوروبەری گرتووخانەی حەسەکە و گەڕەکەکانی نزیکی هێشتا نائاساییە، لەدوای هێرشەکەی ئەمدواییەی شانەکانی داعش بۆ سەر گرتووخانەی غوێران لە شاری حەسەکە".  هەروەها هاتووە: "شانەکانی رێکخراوی تیرۆریستیی داعش لە گەڕەکی زهور و هەندێک ناوچەی دەوروبەری لەرووی باکوورییەوە خەڵکی سڤیل وەکو قەڵغانی مرۆیی بەکاردەهێنن. هەندێک راپۆرت باس لەوەدەکەن چەند کەسێکی سڤیلیان کوشتووە لەوانەی ئامادەنەبوون فەرمانەکانی ئەو شانانە جێبەجێ بکەن و ئامادەنەبوون ماڵەکانیان بەجێبهێڵن و بچنە ناوچەی دیکە".  لەکۆتایی راگەیێندراوەکەیدا هێزەکانی سووریای دیموکرات داوا دەکات بەهۆشیاری و وردیی زیاترەوە مامەڵە لەگەڵ دۆخەکەدا بکرێت و دەڵێت هەموو هەوڵێک دەدات لەپێناو پاراستنی گیانی خەڵکی سڤیل لە پلان و جێبەجێکردنی هەر پلانێکی سەربازی و ئەمنی.