پیتەر ماورەر، سەرۆکی رێکخراوی خاچی سووری نێودەوڵەتی قسە لەسەر کامپی هۆل دەکات کە شوێنی کۆکردنەوەی هەزاران ژن و منداڵی چەکدارانی داعشە و دەڵێت" کامپی هۆل شوێنی مردنی هیوا و ئاواتە، گەورەترین قەیرانی پارێزگاریکردنە لە منداڵان لەو سەردەمەدا کە ئێمەی تێدا دەژین. "  سەرۆکی رێکخراوی خاچی سووری نێودەوڵەتی کە سەردانی کامپەکەی کردووە، زیاتر دەڵێت، "کارێکی ئابڕووبەرانەیە کە کۆمەڵگەی نێودەوڵەتی رێگە بە بەردەوامبوونی ئەم شوێنە دەدات، ئەم قەیرانە بەردەوام نییە لەبەر ئەوەی هێندە گەورەیە نەتوانرێت کۆنترۆڵبکرێت، بەڵکو لەبەر ئەو ململانێ سیاسییە بەردەوامەیە کە ناهێڵێت چارەسەرێکی درێژخایەن بۆ ئەو خەڵکانە فەراهەمبێت کە لە باکووری رۆژهەڵاتی سووریا گیریانخواردووە. "  پیتەر داوا لە کۆمەڵگەی نێودەوڵەتی دەکات "چارەسەرێکی پراکتیکی" بۆ خەڵکی کامپی هۆل بدۆزنەوە کە لە ٦٠ ناسنامەی جیاواز پێکدێن و لەنێویاندا دەیان هەزار عێراقی و سووری هەن.  لە ٦٢ هەزار کەس لە کامپی هۆل دوو لەسەر سێیان منداڵن، چەندینیان بێ دایک و باوکن یاخود لە کەسوکاریان دابڕاون. خاچی سوور دەڵێت "ئەو خەڵکە لە دۆخێکی ناهەموار و مەترسیدار گەشە دەکەن، رێکخراوەکە داوا لە کۆمەڵگەی نێودەوڵەتی دەکات بەرپرسیارییەتی هاووڵاتیانیان لە ئەستۆ بگرن، هەموو هەوڵێک بدەن بۆ ئەوەی کەسانی کامپەکان بۆ وڵاتانی خۆیان ببەنەوە و بە کەسوکاریان ئاشنا بکەنەوە".  بەرپرسی یەکەمی خاچی سووری نێودەوڵەتی بەشێوەیەکی فراوانتر باسی قەیرانی سووریا دەکات و دەڵێت، "ئەوە ساڵێکە کۆرۆنا بڵاوبووەتەوە و ملیۆنان سووری کەوتوونەتە چینی هەژاری و برسێتی، ٦٠ % ـی خەڵکی سووریا ناتوانن رۆژانە بڕە خۆراکی پێویستیان دەستبکەوێت، ملیۆنان خەڵکی سووریا دەستیان بە ئاوی خواردنەوە ناگات و بێ کارەبان. نیوەی بنکە تەندروستییەکانی وڵات بێ خزمەتن یاخود بە نیوەچڵی کاردەکەن، ملیۆنان خەڵکیش لە قوتابخانەکان دابڕاون".  سەبارەت بە قەیرانەکان کە بەرۆکی ئەو وڵاتەیان گرتووە، پیتەر ئاماژە بەوە دەکات، قەیرانگەلێک لە وڵاتەکە دەبینن، لەنێویاندا قەیرانی ئابووری، کاریگەری شەڕ، کاریگەریی کۆرۆنا، خراپبوونی دۆخی ئابووریی لوبنانی دراوسێ. "هەریەک لەوانە بەجۆرێک سووریایان خستووەتە قەیرانێکی جیددییەوە".  رێکخراوی قاچی سووری نێودەوڵەتی دەڵێت دووبەرەکی سیاسی "بە هیچ شوێنێکمان ناگەیێنێت"، بەڵکو دەبێت مەبەستمان دۆزینەوەی چارەسەری پراکتیکی بێت، وەکو فەراهەمکردنی ئاو، ماددەکانی پاککردنەوە، پەروەردە، تەندروستی، کارەبا و داهاتێکی بنەڕەتی بۆ خەڵک.  خاچی سوور باسی لەوەشکردووە، ساڵی پار رێکخراوەکەیان لەگەڵ SARC هاوکارییان گەیاندووەتە نۆ هەزار سووری، لەنێویشیاندا ئەو کەسانەی گەڕاونەتەوە سەر ماڵ و حاڵی خۆیان، ئەوانەشی کە دەربەدەربوونە، لەگەڵ کەسانی خاوەن پێداویستیی تایبەت.