ئەمساڵ هەڵبژاردنەکانی خولی سێزدەیەمی سەرۆککۆماری و شەشەمین خولی ئەنجوومەنی شار و گوندەکان لە رۆژی ١٨ی حوزەیراندا بەڕێوە دەچن. هاوکات لەگەڵ ئەو دوو هەڵبژاردنە، هەڵبژاردنی خولی دووەمی پەرلەمان و هەروەها خولی دووەمی ئەنجوومەنی بژارەکانی رێبەریش بەڕێوە دەچن.  بەڕێوەچوونی ئەو هەڵبژاردنانە لە کاتێکدان کە لە هەڵبژاردنی ساڵی رابردووی پەرلەمانی ئێراندا ٤٢ % ی دەنگدەران بەشدارییان کرد، ئەوەش کەمترین رێژەی بەشداریی خەڵک لە هەڵبژاردنە لە ٤ دەیەی رابردوو.  چەندین مانگە جموجۆڵی ئەو کەسانەی کە دەیانەوێت خۆیان بۆ هەڵبژاردنی سەرۆککۆماری بپاڵێون دەستیپێکردووە. هەروەها باڵە جیاوازەکانیش لە هەوڵدان جۆرێک یەکگرتوویی لەنێو خۆیاندا پێکبهێنن، بۆ ئەوەی لە هەڵبژاردندا سەرکەون.   ریفۆمخوازان ناوەندێکیان پێکهێناوە کە لە ٣٢ پارتی سیاسی و چەندین کەسایەتیی ریفۆمخواز پێکهاتووە. هەروەها نەریتخوازانیش ناوەندێکی نوێیان پێکهێناوە، بەڵام هێشتا نەیتوانیوە هەموو نەریتخوازان لەژێر چەتری خۆیدا کۆ بکاتەوە.  میانڕەوەکانیش تاوەکو ئێستا ناوەندیکی دیاریکراویان نییە. لەو نێوەدا نەریتخوازەکان بۆ سەرکەوتن لە هەڵبژاردن دڵنیاترن، ئەوەش بەهۆی مامەڵەی خراپی حکومەتی حەسەن رووحانی، کە میانڕەو و ریفۆمخوازەکان پشتیوانی لێدەکەن.  هەرچەندە ماوەیەکی زۆر بۆ هەڵبژاردن نەماوە، بەڵام بارودۆخی هەڵبژاردن لە ئێران کەشێکی ساردی بەسەردا زاڵە، هۆکاری ئەوەش بۆ دۆخی سیاسی و ئابووریی ئێران دەگەڕێتەوە.