قائانی لە توویتەکەیدا نووسیویێتی: "هۆشداری دەدەینە دۆناڵد تڕەمپ سەرۆک کۆماری ئەمریکا، سەرۆکی دەزگای CIA و مایک پۆمپەیۆ وەزیری دەرەوەی ئەمریکا، کە وەک سەلمان روشدی، ژیانێکی نهێنی بگرنەبەر، چونکە کۆماری ئیسلامی لە خوێنی بەناحەق رژاوی قاسم سولەیمانی خۆش نابێت و تۆڵەی خۆی دەکاتەوە".   ئیسماعیل قائانی ئاماژە بە شێوەی ژیانی نهێنی سەلمان روشدی، نووسەری بەریتانی - هیندی دەکات کە بەهۆی نووسینی رۆمانی "ئایەتە شەیتانییەکان" لە لایەن روحوڵڵا خومەینییەوە فەتوای کوشتنی بۆ دەرکرا. ئەو فەتوایەی خومەینی ئێستاش لە ئێران کاری پێدەکرێت و سەلمان روشدی لە ترسی جێبەجێکردنی فەتواکە لە لایەن لایەنگرانی روحوڵڵا خومەینییەوە خۆی شاردووەتەوە.  رۆژی ٣ی کانوونی دووەمی ٢٠٢٠ لە هێرشێکی فرۆکە بێفڕۆکەوانەکانی ئەمریکادا، هەریەکە لە قاسم سولەیمانی، فەرماندەی فەیلەقی قودسی سوپای پاسدارانی ئێران و ئەبو مەهدی موهەندیس، جێگری سەرۆکی دەستەی حەشدی شەعبی لە فڕۆکەخانەی نێودەوڵەتیی بەغدا کرانە ئامانج و کوژران.  لەو رۆژەوەی قاسم سولەیمانی کوژراوە، ئێران بەردەوام هەڕەشەی تۆڵەسەندنەوە دەکات و دەڵێت لە کاتی گونجاودا تۆڵەی "شەهیدکردن"ی قاسم سولەیمانی دەکەینەوە.  رۆژی ٢٤ی ئەم مانگە ڤیدیۆی ساتەوەختی بەئامانجگرتن و کوشتنی هەریەکە لە قاسم سولەیمانی و ئەبو مەهدی موهەندیس، لەلایەن "تۆڕی هەواڵیی ئەلمقاوم" بڵاوکرایەوە.   وەک لە ڤیدیۆکەدا دەردەکەوێت، فڕۆکەیەک دەگاتە فڕۆکەخانەی بەغدا کە قاسم سولەیمانی و چوار فەرماندەی ئێرانی تێدا بووە، لە بەغداش ئەبو مەهدی موهەندیس و چوار فەرماندەی حەشدی شەعبی چاوەڕێیان کردبوون.  ئەنجوومەنی دادوەریی باڵای عێراق، رۆژی دووشەممەی رابردوو رایگەیاند لێکۆڵینەوەکانیان لەبارەی کوژرانی ئەبومەهدی موهەندیس، جێگری سەرۆکی حەشدی شەعبی، گەیشتوونەتە قۆناخێکی پێشکەوتوو و بەمنزیکانە بڕیار لەبارەی دۆسیەکەی دەدەن.  ئەنجوومەنەکە لە بڵاوکراوەیەکدا ئاماژە بە لێکۆڵینەوە لە "شەهیدبوونی شەهید موهەندیس و هاوڕێکانی" دەدات، بەڵام باس لە کوژرانی قاسم سولەیمانی ناکات، کە لەهەمان هێرشدا کوژرا.  لەگەڵ نزیکبوونەوەی ساڵیادی کوژرانی سولەیمانی و موهدنیسدا، میدیاکانی عێراق و ئێران پڕ بوون لە بابەتی و هەواڵی تایبەت بەو رووداوە، بەرپرسانی هەردوو وڵاتیش زانیاریی تازە لە بارەی رووداوەکە ئاشکرا دەکەن.  عادل عەبدولمەهدی، سەرۆکوەزیرانی پێشووی عێراق وردەکارییەکانی شەوی کوشتنی قاسم سولەیمانی و ئەبومەهدی موهەندیس، ئاشکرا دەکات، ئەو دەڵێت، ئەو شەوە خەوتبوو کاتێک مستەفا، سەرۆکی پێشووی دەزگای هەواڵگریی عێراق، بە تەلەفۆن پەیوەندیی پێوە کرد و پێی راگەیاند "شتێک روویداوە".