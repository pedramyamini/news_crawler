عەباس عێراقچی، جێگری وەزیری دەرەوەی ئێران لە چاوپێکەوتنێکدا لەگەڵ میدیای وڵاتەکەی رایگەیاند: "خوێندنەوە بۆ  پێشنیازەکەی جۆسێف بۆرێل بۆ کۆبوونەوەیەکی نافەرمیی وڵاتانی چوار+یەک لەگەڵ ئەمریکا دەکەین. "  عێراقچی دەڵێت: "وتووێژ لەگەڵ هاوبەشەکانمان، وەکو رووسیا و چین، دەکەین و لە داهاتوودا وەڵامی ئەو پێشنیازە دەدەینەوە. "  ئێران بە نیازە ئەگەر ئەمریکا سزاکانی لەسەر هەڵنەگرێت ٢٣ ـی شوباتی ٢٠٢١، واتا دوای دوو رۆژی دیکە، سەرجەم چالاکییەکانی ئاژانسی نێودەوڵەتیی وزەی ئەتۆمی لە گەڕان و پشکنینی وێستگە ئەتۆمییەکان کەم بکاتەوە.  شەوی شەممە رافایل گرۆسی، سەرۆکی ئاژانسەکە بۆ وتووێژ لەگەڵ بەرپرسانی ئێرانی لەو بارەوە گەیشتە تاران.  بەڵام عەباس عێراقچی دەڵێت: "گەشتەکەی گرۆسی هیچ پەیوەندیی بە بڕیارەکانی ئێرانەوە نییە و دەبێت ئێران بڕیارەکانی خۆی بباتە سەر. "  عێراقچی ئەوەیشی گوت کە "نزیکەی ٢٠ % بۆ ٣٠ % ـی ئاست و قەبارەی گەڕان و پشکنینی ئاژانسی نێودەوڵەتیی وزەی ئەتۆم دوابەدوای جێبەجێکردنی بڕیارەکەی پەرلەمان کەم دەکرێتەوە. "  هاوکات عەلی رەبیعی، گوتەبێژی وەزارەتی دەرەوەی ئێران هەفتەی رابردوو ئاماژەیەکی گرنگی بەوە دا کە ئەگەری هەیە سەرەڕای ناکۆکییەکان، ئەمریکا لەپێناو زیندووکردنەوەی رێککەوتنی ئەتۆمیدا سزاکانی سەر ئێران هەڵبگرێت.  رەبیعی گوتی: "سەرەڕای ئەو رایە دژەبەرانەی هەن، گەشبینین کە هەوڵە دیپلۆماسییەکان ئەنجامێکی باشیان لێوە بەرهەم بێت کە گەڕانەوەی لایەنەکانە بۆ رێککەوتنەکە. "  ئێران دوابەدوای رێککەوتنی ئەتۆمی لە ٢٠١٥ دا بەرنامە ئەتۆمییەکەی وەستاند و لە بەرامبەردا سزاکانی کۆمەڵگەی نێودەوڵەتیی لەسەر هەڵگیران.  لە ٢٠١٨ دا ترەمپ تاکلایەنە بڕیاری کشانەوەی لە رێککەوتنی ئەتۆمی دا، سزای ئەوپەڕی گوشاری بەسەر وڵاتەکەدا سەپاند، لەو کاتەوە ئێران دەستی کرد بە کەمکردنەوەی پابەندییەکان بە رێککەوتنی ئەتۆمی و ئاستی پیتاندنی یۆرانیۆمی گەیاندە ٢٠ % کە ئاژانسی نێودەوڵەتیی وزەی ئەتۆمی دەڵیت لە رێژەی سەرووی ٩٠ % ەوە دەتوانرێت چەکی ئەتۆم بەرهەم بهێنرێت.