وەزارەتی دەرەوەی نەمسا لە وەڵامی نامەیەکی ناوەندی هاوکاری حیزبەکانی کوردستانی ئێراندا دەڵێت، ئەو وڵاتە بە هاوکاریی هاوپەیمانەکانی لە یەکێتیی ئەوروپا، چاودێری تەواوی دۆخی مافی مرۆڤ و بەتایبەت دۆخی کورد دەکات لە ئێراندا.  ناوەندی هاوکاری حیزبەکانی کوردستانی ئێران پێشتر لە نامەیەکدا بۆ وەزارەتی دەرەوەی وڵاتانی ئەوروپایی رایگەیاند، نیگەرانی ئەوەیە، ئەو وڵاتانە بەهۆی دەستپێکردنەوەی دانوستاندنە ئەتۆمییەکان چاوپۆشی لە پێشێلکارییەکانی مافی مرۆڤ لە ئێران بکەن.  هەفتەی رابردوو، ئاژانسەکانی هەواڵ لە زاری سێ دیپلۆماتکاری ئەوروپایییەوە بڵاویانکردەوە، یەکێتیی ئەوروپا گەمارۆ بەسەر ژمارەیەک بەرپرسی ئێراندا دەسەپێنێت، بەهۆی ئەوەی رۆڵیان هەبووە لە سەرکوتی خەڵک و پێشێلکردنی مافەکانیان، بەڵام تاوەکو ئێستا بڕیارەکە بە فەرمی رانەگەیێندراوە.  کۆتایی مانگی رابردوو وەزارەتی دەرەوەی ئەمریکا راپۆرتی ساڵانەی خۆی لە بارەی مافی مرۆڤ بڵاوکردەوە. لە باسی کورد لە ئێراندا هاتووە: "کورد یەکێکە لەو پێکهاتانەی رووبەڕووی کوشتن، بێسەروشوێنکردن و دەستگیرکردن دەبنەوە... بەشی هەرە زۆری بەندکراوانی ئێرانیش بریتین لە کورد، ئازەری و عەرەبەکانی ئەهواز".  هەر لەبارەی کوردەوە لە راپۆرتەکەدا هاتووە: "نزیکەی هەشت ملیۆن کورد لە ئێران لە مافی خۆیان بێبەری کراون و کاتێک کە هەوڵدەدەن دەسەڵاتێکی فراوانتر و ئۆتۆنۆمییان لە ئێران هەبێت، بەردەوام لەلایەن حکومەتەوە سەرکوت دەکرێن و یاسا بەکاردەهێنن بۆ دەستگیرکردن و چەوسانەوەیان، لەکاتێکدا ئەوان دەیانەوێت پراکتیزەی مافی ئازادی و رادەربڕینی خۆیان بکەن. دەشڵێت "حکومەت رۆژنامەی کوردی زمان، بڵاوکراوە و کتێب و ئەو رۆژنامەڤانانەش قەدەخە دەکات کە بە کوردی دەنووسن، بەتایبەت ئەو نووسەرانەی رەخنە لە سیاسەتەکانی حکومەت دەگرن".