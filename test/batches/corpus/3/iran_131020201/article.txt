وەحید قوبادی دانا، سەرۆکی فەرمانگەی خۆشبژێویی ئێران ئاماژەی بەوە داوە، بە سەرنجدان لەم ئامارە دەبێت نیگەرانیی ئێستاکە لەبارەی گەشەی دانیشتووانی ئێرانەوە بە جیددی وەربگیردرێت.  لەم ساڵانەی دواییدا رێبەری ئێران چەندین جار رەخنەی لە سیاسەتی وەچەنەخستنەوە گرتووە و داوای کردووە ژمارەی دانیشتووان زیاد ببێت.  نزیکەی ٦٠ ساڵ لەمەوپێش لە ئێران هەر ژنێک بە درێژایی ماوەی منداڵخستنەوەی حەوت منداڵی هەبوو، بەڵام ئەم ژمارەیە ئێستا بە تێکڕایی گەیشتووەتە ١.٧.  سەرۆکی فەرمانگەی خۆشبژێویی ئێران گوتووشیەتی کە دۆخی بەساڵاچوون لە وڵاتدا زۆر تایبەتە و دەبێت دەستپێشخەریی جیددی بۆ بکرێت و بیری لێ بکرێتەوە.  وەحید قوباد دانا ئاماژەی بەوە داوە، دەبێت رەوشی پێویست بۆ دابینکردنی سەلامەتی و چاودێرییکردنی بەساڵاچووان لەنێو خێزاندا فەراهەم بکرێت.  سەرۆکی فەرمانگەی خۆشبژێویی ئێران باسی لەوە کردووە، ئێستا هەشت ملیۆن و ٣٠٠ هەزار بەساڵاچوو لە ئێراندا هەن و ئەمەش هەلێکی بەنرخە. ئەو تەمەنی بەساڵاچوونی لەسەر بنچینەی ستانداردە جیهانییەکان ئەژمار کردووە کە لە ئێراندا بە ٦٠ ساڵی داناوە و ئاشکرای کردووە کە نزیکەی ١٠ % ی دانیشتووانی ئێستای ئێران بەساڵاچووانن و "ئەمەش شتێکە کە ساڵی ١٩٧١ ئەم رێژەیە ٥ % بووە. "