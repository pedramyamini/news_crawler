مستەفا رەجەبی مەشهەدی، گوتەبێژی پیشەسازیی کارەبای ئێران دەڵێت، "بەهۆی وشکەساڵییەوە ئاوی ئەو بەنداوانەی کارەبایان لێبەرهەم دەهێنرێ، بەراورد بە ساڵی رابردوو ٥٠ % کەمتر بووەتەوە، بەم هۆیەوە ٣ هەزار و ٥٠٠ میگاوات کورتهێنانی کارەبا دروستبووە، لەلایەکی دیکەش بەراورد بە ساڵی رابردوو رێژەی بەکارهێنانی کارەبا ٢٠ % زیاتر بووە".  تاوەکو ئێستا چەندین کارگە لە شاری قوم بەهۆی شۆرتی کارەباوە سووتاوە، کرێکاری یەکێک لە کارگەکان دەڵێت، "بەداخەوە ئەمڕۆ سێجار کارەبا بڕاوە، کاژێر ١١: ٠٠ تاوەکو ٠١: ٠٠، دواتر ٠٥: ٠٠ تاوەکو ٠٧: ١٥ کارەبا بڕا، چەند خولەک دواتر دەنگی ئاگرکوژێنەوەمان بیست، هاتینە نێو کۆڵانەکە و دیتمان کۆتایی کۆڵانەکەمان ئاگری گرتووە، لە بەرپرسانی کارگەکەمان بپرسی، گوتی: لەگەڵ هاتنەوەی کارەبا شۆرتی کارەبا دروستبووە. لە چاوتروکانێکدا هەموو ژیانی سووتا".   بەپێی ئاماری وەزارەتی وزەی ئێران، بەکارهێنانی کارەبا  لە مانگی رابردوودا بەراورد بە هەمان ماوە لە ساڵی رابردوودا ٩ هەزار مێگاوات زیاتر بووە، کەچی بەپێی راپۆرتی مێهر لە ٣ ساڵی رابردوودا بەرهەمهێنانی کارەبا ساڵانە ٢ هەزار مێگاوات زیاتر بووە، واتە ٣ هەزار مێگاوات کەمتر لەوەی لە پلانی پەرەپێدانی شەش ساڵەی ئێراندا هاتووە.   محەممەد حەسەن موتەوەلیزادە، بەڕێوبەری کۆمپانیای کارەبای ئێران دەڵێ: تەنانەت لە ماوەی داهاتوو بارودۆخی کارەبا خراپتریش دەبێت.   بڕانی کارەبا لەگەڵ نزیکبوونەوەی هەڵبژاردنی سەرۆککۆمار خەریکە کێشە بۆ حکومەت دروست دەکات. وەزارەتی وزەی ئێران بۆ چارەسەرکردنی کێشەی بڕانی کارەبا داوای لە وەزارەتە ئەمنییەکانی وەک ئیتلاعات، ناوخۆ، داواکارە گشتییەکان و پۆلیس کردووە، هاوکارییان بکەن.  حکومەتی حەسەن رووحانی کە بەرەوڕووی کێشەی گەورەی ئابووری بووەتەوە، وادیارە نەیتوانیوە هاوسەنگی لەنێوان خواست و خستنەڕووی کارەبا بپارێزێت. بابەتێک کە دەتوانێت زیاتر پەرە بە ناڕەزایەتییەکان لە دژی حکومەت بدات و  کاریگەریی لەسەر ریژەی بەشداریی خەڵک لە هەڵبژاردن هەبێت.