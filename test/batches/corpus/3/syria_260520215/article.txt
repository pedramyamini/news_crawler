عەلی جەدعان، ئەندامی پەرلەمانی سووریا بە رادیۆی رووداوی راگەیاند "ئێستا سوورییەکان تەحەدای هەموو سەختییەکان دەکەن و دەچنە بنکەکانی دەنگدان و دەنگ دەدەن. ئەوانەی بە سندووقی چەک و جبەخانە رووبەڕووی سوورییەکان بوونەوە، ئێمە بە سندووقی دەنگدان رووبەڕوویان دەبینەوە. دوای ئەم دەنگدانە قۆناخێکی نوێ و پرشنگدار لە سووریادا بە سەرۆکایەتیی بەشار ئەسەد دێتە ئاراوە".  رۆژی چوارشەممە ٢٦ی ئایاری ٢٠٢١ هەڵبژاردنی سەرۆکایەتیی سووریا لە بەشێکی ئەو وڵاتە بەڕێوەدەچێت و بەشار ئەسەد، سەرۆکی سووریا بەربژێری بەهێزی هەڵبژاردنەکەیە، بەو پێیەی ئەو گرووپانەی خۆیان وەکو ئۆپۆزیسیۆنی سووری ناساندووە بەشداریی هەڵبژاردنەکە ناکەن و لە ناوچەکانی ئەوانیشدا رێگە نادرێت هەڵبژاردن بکرێت.  ئەسەد لەم هەڵبژاردنەدا دوو رکابەری هەیە، بەڵام ئەگەری دەرچوونیان زۆر لاوازە، بۆیە چاوەڕوان دەکرێت هاوشێوەی ساڵی ٢٠١٤ کە بەشار ئەسەد ٨٠ % ـی دەنگەکانی بەدەستهێنا، ئەمجارەشیان بە جیاوازییەکی زۆر هەڵبژاردنەکە بباتەوە.  عەلی جەدعان ئاماژەی بەوە کرد "سووریا بە ئازایەتیی سوپاکەی بەسەر ئەو چەتانەدا سەرکەوت کە هێنرابوونە وڵاتەکەمانەوە. بەشار ئەسەد بۆ خوێنی شەهیدان وەفادار بوو، وڵاتی گەیاندە کەنارێکی ئارام".  هەڵبژاردنی سەرۆکایەتیی سووریا بەبێ ناوچەکانی ژێر دەسەڵاتی ئۆپۆزیسیۆنە چەکدارەکانی سووریا و بەڕێوەبەرایەتیی خۆسەر بۆ هەرسێ بەربژێر "بەشار ئەسەد، عەبدوڵڵا عەبدوڵڵا و مەحموود مەرعی" بەڕێوەدەچێت.  ئەمریکا، بەریتانیا، فەرەنسا، ئەڵمانیا و ئیتاڵیا سەرکۆنەی هەڵبژاردنەکانی سەرۆکایەتیی سووریا دەکەن و دەڵێن ئەو هەڵبژاردنانە "نە پاکن و نە ئازاد".  لە راگەیێندراوێکی هاوبەشی وەزارەتەکانی دەرەوەی هەر پێنج وڵاتە رۆژئاواییەکەدا هاتووە، "ئێمە، وەزارەتەکانی دەرەوەی فەرەنسا، ئەڵمانیا، ئیتاڵیا، بەریتانیا و ئەمریکا دەمانەوێت روونیبکەینەوە کە هەڵبژاردنە سەرۆکایەتییەکانی ٢٦ی ئایار نە ئازادانە دەبێت و نە پاکیش دەبێت. ئێمە بڕیاری رژێمی ئەسەد بۆ ئەنجامدانی هەڵبژاردن لە دەرەوەی چوارچێوەی پرۆژە بڕیاری ٢٢٥٤ی نەتەوە یەکگرتووەکان سەرکۆنە دەکەین و پاڵپشتی لە دەنگی هەموو سوورییەکان دەکەین، لەنێویشیاندا رێکخراوەکانی کۆمەڵگەی مەدەنی و ئۆپۆزسیۆنی سووریا کە پرۆسەی هەڵبژاردنەکەیان بە نایاسایی داناوە و سەرکۆنەیان کردووە".  ئەمریکا و چوار هاوپەیمانەکەی جەخت لەوە دەکەنەوە کە پێویستە "بەگوێرەی پرۆژە بڕیارەکە، هەڵبژاردنی ئازاد و دادپەروەرانە لەژێر چاودێریی نەتەوە یەکگرتووەکاندا و بە بەرزترین ستانداردی نێودەوڵەتیی شەفافیەت و بەرپرسیارێتی سازبکرێت".