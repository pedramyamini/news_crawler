حەسەن رووحانی لە کۆبوونەوەیەکدا لەگەڵ بەرپرسە باڵاکانی وڵات رایگەیاند، هەر خێزانێکی کەسوکاری قوربانییانی نێو فڕۆکەکە بە ١٥٠ هەزار دۆلار قەرەبوو دەکرێنەوە.  رووحانی دڵنیاییشی دا کە قەرەبووکردنەوەی کەسوکاری قوربانییان پەیوەندیی بە دادگاییکردنی ئەو تۆمەتبارانەوە نییە کە دەستیان لە خستنەخوارەوەی فڕۆکەکەدا هەبوو.  حەسەن رووحانی، سەرۆککۆماری ئێران رایگەیاند: "حکومەت ناسنامەی قوربانییانی رەچاو نەکرد، هەر نەتەوەیەک بێت، ئێران یاخود نائێرانی، بە یەکسانی لەلایەن ئێمەوە قەرەبوو دەکرێنەوە. لەبارەی ئەوانەی کە دەستیان لەم رووداوەدا هەبوو، کەموکووڕی و هەڵە یاخود هەر شتێک بووبێت، دادگا بە دادگاییکردنیان هەڵدەستێت. "  سەرۆککۆماری ئێران جەختیشی کردەوە کە پرۆسەی دادگاییکردنەکە بە باشی و بە وردی بەڕێوە دەچێت و دادگا دادپەروەری و شەرعیەتی خۆی دەپارێزێت.