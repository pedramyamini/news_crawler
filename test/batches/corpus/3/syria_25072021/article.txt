رۆژی یەکشەممە ٢٥ی تەممووزی ٢٠٢١ لە راگەیێندراوێکدا وەزارەتی بەرگریی تورکیا لەبارەی کوژرانی دوو سەربازەکەی لە حەلەب، رایگەیاند "بەرپەرچی پەلامارەکەی دوێنێی تیرۆریستان درایەوە، لە ناوچەی ئۆپەراسیۆنی قەڵغانی فوراتدا، کە بەهۆیەوە دوو سەربازمان شەهید بوون. لە ئەنجامی تۆپبارانی چڕ، پێگەکانی تیرۆریستان بەتەواوی خاپوورکران. بەگوێرەی زانیارییە سەرەتاییەکان، دەرکەوت لانیکەم حەوت تیرۆریست کوژران".  لە بەشێکی دیکەی راگەیێندراوەکەدا هاتووە "خوێنی شەهیدەکانمان بەفیڕۆ ناچێت، لە ناوچەکەدا ئۆپەراسیۆن و تۆپبارانەکانمان بەردەوامن".  وەزارەتی بەرگریی تورکیا دوێنێ شەممە ٢٤ی تەممووز، ئاماری بۆردوومانەکەی حەلەبی بڵاوکردەوە و رایگەیاند، دوو سەربازیان کوژراون و دووانی دیکەش بریندارن.  رێکخراوی مافەکانی مرۆڤ لە عەفرین رایگەیاندبوو، لە وەڵامی بۆردوومانی سوپای سووریا بۆسەر بنکەیەکی سەربازیی تورکیا، ئەو وڵاتە چەند گوندێکیان لە گوندەواری رۆژهەڵاتی حەلەب تۆپبارانکرد.  بەپێی راگەیێندراوێکی وەزارەتی بەرگریی تورکیا، لە ناوچەی قەڵغانی فورات هێرشکراوەتە سەر ئۆتۆمبێلی سەربازیی سوپای وڵاتەکە و لە ئەنجامدا دوو سەرباز کوژراون و دووی دیکەش برینداربوون.  وەزارەتی بەرگریی تورکیا یەکینەکانی پاراستنی گەل - یەپەگە بە ئەنجامدانی ئەو هێرشە تۆمەتباردەکات و رایدەگەیێنێت، دوای هێرشەکە راستەوخۆ ناوچەی گومانلێکراویان بۆردوومانکردووە؛ ئەمە لەکاتێکدایە تاوەکو ئێستا میدیاکانی نزیک لە هەسەدە هێرشەکەیان لەئەستۆ نەگرتووە.  سوپای تورکیا لە مانگی ئابی ساڵی ٢٠١٦ ئۆپەراسیۆنی "قەڵغانی فورات"ـی لە باکووری سووریا دەستپێکرد و ناوچەکانی ئەلباب، راعی و عەزازی سەر بە پارێزگای حەلەبی کۆنترۆڵکرد.  بە گوتەی بەرپرسانی تورکیا، ئامانج لەو ئۆپەراسیۆنە دوورخستنەوەی داعش و یەپەگە بوو لە سنوورەکانی وڵاتەکەیان.  ئیبراهیم شێخۆ، گوتەبێژی رێکخراوی مافەکانی مرۆڤ لە عەفرین، رۆژی شەممە ٢٤ - ٧ - ٢٠٢١ بە تۆڕی میدیایی رووداوی راگەیاند، "هێزەکانی سوپای تورکیا لە بنکەکانی خۆیان لە ناوچەی جەبەل شێخ عەقیل و ناوچەی حەزوان بە تۆپ گوندەکانی (زوویان، رادار و شەعالە) یان لە گوندەواری ناوچەی باب لە رۆژهەڵاتی حەلەب بۆردوومانکرد، دواتر سوپای تورکیا بە هاوکاریی گرووپە چەکدارەکانی هاوپەیمانی، گوندەکانی (تەل مەزیق، سەد و غوول سرووج)یشیان لە گوندەواری حەلەب بۆردوومانکرد".  بۆردوومانەکەی سوپای تورکیا لە وەڵامی بۆردوومانکردنی بنکەیەکی سەربازیی تورکیا هات لە شارەدێی حەزوان لە رۆژهەڵاتی حەلەب لەلایەن سوپای سووریاوە.