ئەبو ئیبراهیم ئەلهاشمی ئەلقوڕەیشی رۆژی پێنجشەممە لە ماوەی ئۆپەراسیۆنێکی سەربازیی ئەمریکادا بۆ سەر ماڵەکەی، خۆی تەقاندەوە، کە لە شارۆچکەی ئاتمە لە پارێزگەی ئیدلب دەژیا، شارۆچکەکە لە ژێر کۆنتڕۆڵی دەستەی تەحریر ئەلشامی نەیاری داعشدایە.  دەستەی تەحریر ئەلشام لە راگەیێندراوێکدا دەڵێ: "پێش ئەوەی رووبدات، ئێمە ئاگاداری هیچ ئۆپەراسیۆنێکی لەو شێوەیە نەبووین، " دەشڵێت ئەوان ئاگاداری "ناسنامەی نیشتەجێبووانی"ی ئەو خانووە نەبوون کە لە لایەن هێزەکانی ئۆپەراسیۆنە تایبەتەکانی ئەمریکاوە کرایە ئامانج.   دەستەی تەحریر ئەلشام کە پێشتر بە بەرەی نوسڕە دەناسرا و لەلایەن سەرکردەکانی پێشووی رێکخراوی قاعیدەوە دامەزراوە، سەرکۆنەی ئۆپەراسیۆنە ئەمریکییەکە دژی خەلیفەی داعش دەکات و دەڵێت بەردەوام دەبێت لە "بەرەنگاربوونەوەی تاوان و خراپەکاری. "  نزیکەی نیوەی پارێزگەی ئیدلب و چەند ناوچەیەکی دیکەی حەلەب، حەما و لازقییە لە ژێر دەسەڵاتی دەستەی تەحریر ئەلشامدان.  لەم ساڵانەی دواییدا، دەستەی تەحریر ئەلشام هەوڵیداوە خۆی وەکو لایەنێکی میانڕەو نیشانبدات و سەرنجی لەسەر پرسەکانی نێوخۆی سووریا بووە و سەرکۆنەی "تیرۆری نێودەوڵەتی" کردووە.