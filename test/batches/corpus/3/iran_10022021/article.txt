رەجەب تەیب ئەردۆغان لەمیانی گوتارێکی ناساندنی پرۆگرامی نیشتمانیی بۆشایی ئاسمان ئاماژه‌ی به‌وه‌كرد تورکیا ساڵی ٢٠٢٣ دەگاتە سەر رووی مانگ. هه‌روه‌ها باسی لە دروستکردنی یەکەمین مانگی دەستکردی خۆماڵی کرد و رایگه‌یاند: "کارەکانی لێکدانی یەکەم مانگی دەستکردی خۆماڵی و نیشتمانی کۆتاییھات کە بۆ چاودێریکردنی زەوی بە خاوەن کوالیتییەکی وێنەگرتنی بەرز بەکاردێت.  ئەردۆغان ئاماژەی بە سەرکەوتنی تورکیا لە دروستکردنی فڕۆکەی بێفڕۆکەوانی چاودێر (IHA) و فڕۆکەی بێفڕۆکەوانی چەکدار (SIHA) کرد و رایگەیاند تورکیا سەرکەوتوو بوو لەوەی بتوانێ یارییەکان بگۆڕێت. هەروەها لەبارەی چالاکییەکانی تورکیا لە بۆشایی ئاسمان گوتی: "تەنیا لەسەر گۆی زەوی نا، بەڵکو لە بۆشایی ئاسمانیشدا پێگەی تورکیای بەھێز و سەربەخۆ دەپارێزین. یەکەم و گرنگترین ئامانجمان لە پرۆگرامی نیشتمانیی بۆشایی ئاسمان، بەدیھێنانی یەکەم بەرکەوتنمان لەگەڵ مانگ کە لە یادی ١٠٠ ساڵەی دامەزراندنی کۆمارماندا روودەدات. لە کۆتایی ساڵی ٢٠٢٣ بە مووشەکی نیشتمانیی خۆماڵی و ھایبرد کە لە بەرگێکی نزیک لە زەوی ھەڵیدەدەین، دەگەینە سەرمانگ و بەھێزەوە دەنیشینەوە".  ئه‌ردۆغان باسی لە تواناکانی تورکیا کرد و گوتی: " ١٨ ساڵە لە رێگەی دامەزراوەی توێژینەوەی زانستی و تەکنەلۆجیی تورکیا (TÜBİTAK)، لە بابەتەکانی مانگی دەستکرد، بۆشایی ئاسمان، سیستمەکانی ھەڵدان پێداویستییەکانی بۆشایی ئاسمانەوە لە ٥٦ پرۆژەدا سەرچاوەی دوو ملیار و ١٠٠ ملیۆن لیرەمان بەدەستھێناوە".  ره‌جه‌ب ته‌یب ئەردۆغان داوای لە ھاووڵاتیانی کرد کە ناوێک بۆ ئەو گەشتەی بۆشایی ئاسمان بدۆزنەوە و لەمبارەیەوە گوتی: "بانگھێشتی زانایانمان لە بواری زمانزانی دەکەم. وەرن، ناوێکی تورکی بۆ گەشتەوانانی بۆشایی ئاسمانی تورک بدۆزینەوە، بە دڵنیاییەوە نەک تەنیا زانایانی زمان، ٨٣ ملیۆن ھاووڵاتیمان بە بۆچوونەکانی خۆیان دەتوانن بەشداربن. دەیەمین و دوا ئامانجمان لە پرۆگرامەکەی بۆشایی ئاسمان، ناردنی ھاووڵاتییەکی تورکە بۆ بۆشایی ئاسمان".  سەرکۆماری تورکیا ھەر لەبارەی پرۆگرامی نیشتمانیی بۆشایی ئاسمان ئاشكرایكرد کە پێشبرکێی تایبەت ساز دەکەن بۆ ئەوەی کەسانی ئەکادیمی و، دەستپێشخەران و ھاووڵاتیانیان ھاوکار بن لە بەدەستھێنانی ئامانجە دیاریکراوەکان.