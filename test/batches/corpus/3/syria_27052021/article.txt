ئەمڕۆ، پێنجشەممە ٢٧ی ئایار، ئەنجوومەنی یەکێتیی ئەوروپا لە راگەیێندراوێکدا بڵاویکردەوە، سزاکانی سەر حکومەتی بەشار ئەسەدی تاوەکو ١ی حوزەیرانی ساڵی ٢٠٢٢ درێژکردوونەتەوە، ئەوەش بەهۆی بەردەوامبوونی چەوساندنەوەی خەڵکی سڤیلەوە.   ئەو سزایانە لە ساڵی ٢٠١١ ەوە لەو کاتەی شەڕی ناوخۆ لەو وڵاتە بەرپابووە، بەسەر حکومەتی سووریادا سەپێندراون.   ئەنجوومەنی یەکێتیی ئەوروپا دەڵێت، ٥ لەو بەرپرسە سووریانەی کە مردوون لە لیستی سزاکانی دەرهێنراون و ئێستا ٢٨٣ بەرپرس و کەسایەتی لە لیستەکەدا ماون کە سزاکەیان بریتییە لە سڕکردنی تەواوی سەرمایەیان لە یەکێتیی ئەوروپا و قەدەخەکردنی گەشت بۆ وڵاتانی ئەندام لە یەکێتییەکە.   لە نێو ئەو کەسایەتییانەدا ژمارەیەک بازرگان هەن کە ئەنجوومەنی یەکێتیی ئەوروپا دەڵێت، "سوود لە پەیوەندییەکانیان لەگەڵ رژێم و ئابووریی جەنگ وەردەگرن. "  ئەمە جگە لەوەی کە ژمارەیەک کۆمپانیا بە هەمان هۆکار خراونەتە نێو لیستی سزاکانی یەکێتیی ئەوروپاوە.  بەگوێرەی سزاکان، نابێت وڵاتانی یەکێتییەکە نەوتی سووریا هاوردە بکەن، وەبەرهێنان لە سووریادا قەدەخەیە، هەموو سامانی بانکی ناوەندیی سووریا لە یەکێتیی ئەوروپا سڕ دەکرێت، هەروەها وڵاتانی ئەوروپا ناتوانن ئەو کەلوپەل و تەکنەلۆژییە هەناردەی سووریا بکەن کە دەکرێت حکومەت بۆ چەوساندنەوەی خەڵک یان سیخوڕیکردن بەسەریانەوە بەکاریانبهێنێت.   ئەنجوومەنی یەکێتیی ئەوروپا دەشڵێت، سزاکان بە جۆرێکن کە نەبنە هۆی پەککەوتنی ناردنی یارمەتییە مرۆیی و پزیشکیەکان بۆ سووریا.   هەروەها دەشڵێت: "یەکێتیی ئەوروپا بەردەوام پێداچوونەوە بۆ ململانێی سووریا دەکات و دەتوانێت سزاکان نوێ بکاتەوە و لیستی دامەزراوە و کەسە سزادراوەکان بەگوێرەی پێشهاتەکان بگۆڕێت. "  یەکێتیی ئەوروپا پابەندبوونی خۆی بە دۆزینەوەی چارەسەرێکی سیاسیی درێژخایەن بۆ سووریا دووپاتدەکاتەوە، بە جۆرێک کە لەسەر بنەمای پڕۆژەبڕیاری ژمارە ٢٢٥٤ی ئەنجوومەنی ئاسایشی نەتەوە یەکگرتووەکان بێت.