حکومەتی ئێران بە ئاوڕشاندن و تەقەکردن هەوڵی بڵاوەپێکردن بە خۆپێشاندەران دەکات، بەڵام خۆپێشاندانەکان بەردەوامن. خۆپێشاندەرانی خوزستان رێگەیان نەدا تەنکەرەکانی سوپا بچنە نێو شار و گوندەکان، چونکە پێیانوایە، کێشەی بێئاوی پارێزگایەکی ٥ ملیۆن کەسی بە ٣٠ تەنکەر ئاو چارەسەر ناکرێت.  حەسەن رووحانی، سەرۆککۆماری ئێران دەڵێت، "خەڵکی خوزستان دەبێ لەو ژمارە کەسە جیابکرێنەوە کە قسە و درووشمی نادروست دەڵێنەوە. خۆ ئەو چەند ١٠٠ کەسە هەموو خەڵکی خوزستان نین. تکا دەکەم ئەگەر کێشەیەک هەیە لە رێگەی یاساییەوە بەدواداچوونی بۆ بکەن. با رێگە نەدەن دووژمنەکانمان پێی دڵخۆش بن و ئەوانەی دژی ئێرانن کەڵکی خراپ وەربگرن لە خۆپێشاندان و ناڕەزایەتییەک. "  چالاکڤانانی عەرەب دەڵێن، لانیکەم ٦ خۆپێشاندەر تاوەکو ئێستا کوژراون، بەڵام جێگری پارێزگاری خوزستان بۆ کاروباری ئەمنی دەڵێت، تەنیا یەک کەس کوژراوە، "ئەویش لەلایەن خۆپێشاندەرانەوە تەقەی لێکراوە. " رەتیشی دەکاتەوە، هیچ کەسێک لە هێزە ئەمنییەکان و پۆلیس کوژرابێت.   بەرپرسانی پارێزگاکە دەستبەسەرکردنی خۆپێشاندەرانیش رەتدەکەنەوە، بەڵام رۆژی پێنجشەممە عەلی شەمخانی، سکرتێری ئەنجوومەنی باڵای ئاسایشی نیشتمانی دوای کۆبوونەوە لەگەڵ ئیبراهیم رەئیسی رایگەیاند، فەرمان بە هێزە ئەمنییەکان کراوە بەپەلە ئەو دەستبەسەرکراوانە ئازاد بکەن کە تاوانبار نین.  خۆپێشاندانەکانی خوزستان سنوورەکانی ئەو پارێزگایەیان تێپەڕاندووە. بەپێی گرتە ڤیدیۆییەکان، ناڕەزایەتییەکان گەیشتووەتە پارێزگاکانی بووشێهر و ئیسفەهانیش. لە چەند شاری ئەو دوو پارێزگایەش شەوی رابردوو خۆپێشاندانکرا.