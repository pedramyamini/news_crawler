بە گوێرەی ئاژانسی نێودەوڵەتیی وزەی ئەتۆم، ئێران لە ساڵی ٢٠٢٠ ـدا پیتاندنی یۆرانیۆی زیادکردووە، بە جۆرێک یۆرانیۆمی پیتێنراو ١٢ جار لەو بڕە زیاترە کە رێککەوتنی ٢٠١٥ بۆی دیاری کردووە.   ئاژانسەکەی سەر بە نەتەوە یەکگرتووەکان دەڵێت، تا مانگی ئەیلوول یۆرانیۆمی پیتێنراوی کۆگاکراوی ئێران گەیشتووەتە ٢٤٤٢ کیلۆگرام، ئەوە لە کاتێکدایە بەپێی رێککەوتنەکە دەبوو تاران لە ٢٠٢ کیلۆگرام زیاتر یۆرانیۆم کۆگا نەکات.   هەنگاوەکەی ئێران نیگەرانیی لای وڵاتانی ئەوروپا دروست کردووە کە هێشتا لەناو رێککەوتنەکەدا ماونەتەوە و پێیان وایە دەبێت بپارێزرێت.   وەزیری دەرەوەی ئەڵمانیا هۆشداری بە ئێران دەدات و  پێیوایە سەرکەوتنی بایدن و ئەگەری گەڕانەوەی ئەمریکا بۆ رێککەوتنی ئەتۆمی دەرفەتێکە کە نابێت ئێران لە دەستی بدات.  هایکۆ ماس، وەزیری دەرەوەی ئەڵمانیا گوتی: "ئەو راستییەی کە ئێمە هێشتا لەناو رێککەوتنداین و دەتوانین هێشتا قسە بکەین، ئەوە ئەنجامی هەوڵی زۆری ئەوروپییەکان و ئەندامانی دیکەی رێککەوتنی ئەتۆمییە. ئێستا دەبێت بەپەرۆش و هیوادار بین. سەرۆکی هەڵبژێردراوی ئەمریکا بە روونی ئاماژەی بەوە کردووە کە ئامادەی گەڕانەوەیە بۆ ناو رێککەوتنەکە ئەگەر ئێران پابەند بێت. "  سەرۆککۆماری ئێران پابەندبوونی وڵاتەکەی بە رێککەوتنەکەوە بە هەنگاوەکانی وڵاتانی دیکەی ئەندام لە رێککەوتنەکە دەبەستێتەوە.   حەسەن رووحانی، سەرۆککۆماری ئێران گوتی: "هەر کاتێک گرووپی پێنج کۆ یەک یان چوار کۆ یەک بۆ پابەندبوونی خۆیان بە رێککەوتنەکەوە بگەڕێنەوە، ئێمەش بۆ هەموو پابەندبوونێک دەگەڕێینەوە. من پێشتر گوتوومە، ئەمە کاتی ناوێت، تەنیا پەیوەندیی بە ویستەوە هەیە. "  کەچی رێبەری باڵای ئێران پێی وایە ئەمریکا هەرکەس سەرۆکایەتیی بکات، بۆ ئێران هەر دوژمنە.  ئایەتوڵڵا خامنەیی، رێبەری باڵای ئێران رایگەیاند: "متمانە بە دوژمن مەکەن، ئەمە وەسیەتی روونی منە. متمانە بە دوژمن مەکەن. بۆ چارەسەرکردنی کێشەی خەڵک پشت بەوانی دیکە مەبەستن. "   گرووپی چوار کۆ یەک هێشتا بەرگری لە رێککەوتنەکە دەکەن. ئەوان لە کۆبوونەوەی رۆژی دووشەممەدا کە بەبێ ئەمریکا بەڕێوەچوو، دووپاتیان کردەوە، چاوەڕێی گەڕانەوەی ئەمریکا بۆ ناو رێککەوتن و پابەندبوونی تەواوی تاران بە خاڵەکانی رێککەوتنەکەوە دەکەن.