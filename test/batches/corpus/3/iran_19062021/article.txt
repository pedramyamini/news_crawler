لە راگەیێندراوێکدا، عەبدولناسر هیممەتی کە تەنیا رکابەری ریفۆرمخوازی ئیبراهیم رەئیسی بوو رایگەیاند: "پیرۆزباییتان لێدەکەم بەبۆنەی هەڵبژاردنتان وەک سێزدەیەمین سەرۆککۆماری ئێران. خەڵکی نەجیب و سەرفرازی ئێران چاوەڕوانییەکی بەجێیان هەیە کە ژیانێکی لێوانلێو لە ئومێد، ئارامی و خۆشگوزەرانییان هەبێت".  هیممەتی لە پەیامەکەیدا ئومێد دەخوازێت کە حکومەتەکەی رەئیسی "بە هەنگاوەکانی خۆی لە گۆرەپانی نێوخۆیی و نێودەوڵەتی و لەژێر رێبەریی ئایوتوڵڵا خامنەیی رێبەری مەزنی کۆماری ئیسلامی ئێران، ژیانێکی پڕ لە ئاسایش و خۆشگوزەرانی و کاری باشتر بۆ گەلی گەورەی ئێران دەستەبەر بکات".  هەروەها حەسەن رووحانی سەرۆککۆماری ئێران، سەرلەبەیانی ئەمڕۆ لە کۆبوونەوەی ناوەندی نیشتمانیی بەرەنگاربوونەوەی کۆرۆنا پیرۆزبایی لە "هەڵبژێردراوی گەل" کرد و گوتی: "بەهۆی ئەوەی هێشتا ئەنجامەکان یەکلایی نەبوونەتەوە پیرۆزبایی رەسمی دوادەخەم، بەڵام دیارە کە کێ دەنگی پێویستی بەدەستهێناوە".  لەلایەکی دیکەشەوە ئەمیر حوسێن قازی زادەی هاشمی، یەکێکی دیکە لە بەربژێرەکانی هەڵبژاردنی سەرۆککۆماریی ئێران، پیرۆزبایی لە ئیبراهیم رەئیسی کرد و رایگەیاند: "پیرۆزبایی لە ئایەتوڵڵا ئیبراهیم رەئیسی هەڵبژێردراوی گەل دەکەم و لە خوای گەورە داواکارم لە خزمەت بە گەلی گەورەی ئێران سەرکەوتووی بکات".  رۆژی هەینی هەڵبژاردنی سەرۆککۆماریی لە ئێران بەڕێوەچوو. رێژەی بەشداریی لە هەڵبژاردنەکە لەنێوان ئۆپۆزیسیۆن و حکومەت و هەروەها خەڵکی ئێران لە تۆڕە کۆمەڵایەتییەکان ناکۆکییەکی گەورەی دروستکردووە. بەپێی ئەو ڤیدیۆیانەی لە تۆڕە کۆمەڵایەتییەکان بڵاوکراونەتەوە بانگەشەی ئەوە دەکرێت کە رێژەی بەشداریی زۆر کەمبووە و زۆربەی بنکەکانی دەنگدان چۆڵبوون. بەڵام حکومەت و بەرپرسانی ئەو وڵاتە رەتیدەکەنەوە و باس لەوە دەکرێت کە رێژەی بەشداریی سەرەڕای گلەیی و گازەندەی خەڵک باشبووە و خەڵک گۆیڕایەڵی بایکۆتی هەڵبژاردن نەبوون و دەنگیانداوە.  ئەگەرچی لە هەڵبژاردنەکانی پێشووتر ئەنجامی بەرایی لە بەرەبەیانی رۆژی دوای هەڵبژاردن دەردەکەوت و وەزارەتی ناوخۆ و ناوەندی هەڵبژاردن بەرەبەرە ژمارەی دەنگی بەربژێرەکانی رادەگەیاند، بەڵام تاوەکو کاژێر ١١: ٠٠ بەکاتی تاران و ٠٩: ٣٠ خولەک بەکاتی هەولێر، هیچ ئەنجامێک رانەگەیێندراوە و رێژەی بەشدارییش دیار نییە.