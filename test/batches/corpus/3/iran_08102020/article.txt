وەزارەتی دادی ئەمریکا بڵاویکردەوە، چوار لە پێگە ئەلیکترۆنییەکان بەو جۆرە دەردەکەوتن کە سەرچاوەی هەواڵی راستەقینە بن، بەڵام راستیەکەی ئەوەیە کە لە لایەن سوپای پاسدارانەوە کۆنتڕۆڵ دەکران و ئامانج لێیان بڵاوکردنەوەی پڕوپاگەندەی ئێران بوو تاوەکو لەو رێگەیەوە کاریگەری لەسەر سیاسەتی ناوخۆ و دەرەوەی ئەمریکا دروستبکەن.   پۆلیسی فیدراڵیی ئەمریکا بڵاویکردەوە، "بەشێوەیەکی سەرکەوتوو دەستمان بەسەر ٩٢ پێگەی ئەلیکترۆنیدا گرت کە بەشداربوون لە هەڵمەتێکی شێواندنی راستییەکان و لە لایەن کەسانی ناو ئێرانەوە ئەنجامدەدرا، ئەوەش بە مەبەستی پەرەدان بە پڕوپاگەندەی نزیک لە ئێران".  پۆلیسی فیدراڵیی ئەمریکا ئاماژە بەوە دەکات کە کۆمپانیای گووگڵ زانیارییان پێداون لەبارەی بەکارهێنانی ئەو ٩٢ پێگەیە و ئەوانیش بە هاوبەشی لەگەڵ کۆمپانیاکانی گووگڵ، فەیسبووک و توویتەر توانیویانە بەدواداچوونەکە بکەن و راستییەکەیان بۆ روون بێتەوە.    جۆن دێمەرز، یاریدەدەری وەزیری دادی ئەمریکا بۆ کاروباری ئاسایشی نیشتمانی رایگەیاند، "بەردەوام دەبین لەسەر بەکارهێنانی هەموو ئامرازەکانمان بۆئەوەی رێگەنەدەین ئێران خراپ کۆمپانیا ئەمریکییەکان و میدیای کۆمەڵایەتی بەکاربهێنێت بۆ بڵاوکردنەوەی پڕوپاگەندە بەنهێنێ، هەوڵدان بۆ دروستکردنی کاریگەری لەسەر خەڵکی ئەمریکا بەشێوەیەکی نهێنی و چاندنی تۆوی دووبەرەکی".