هوشەنگ بازوەند، پارێزگاری کرماشان رایگەیان پاڵاوگەی ئاناهیتا، لەلایەن قەرارگای خاتەم ئەنبیای سوپای پاسداران بە رێژەی ٦٧ % وەبەرهێنانی تێدا کراوە و پشکەکانی دیکەشی وەزارەتی نەوت سەرمایەگوزاری تێدا کردووە.  دروستکردنی پاڵاوگەی ئاناهیتای کرماشان، زستانی ساڵی ٢٠٠٦ لە سەردەمی سەرۆکایەتیی مەحموود ئەحمەدینەژاددا بڕیاری لێدرا. لە هاوینی ٢٠١٥ بەردی بناخەی پرۆژەکە لەلایەن عەلی رەبیعی، وەزیری ئەوکاتی کاری ئێران دانرا.  لەم ساڵانەدا زۆر جاران بەڵێندراوە کە پرۆژەکە دەست بە جێبەجێکردنی دەکرێ، بەڵام هێشتا دەستی پێنەکردووە، هەرچەندە ٥٧١ هێکتار زەویشی بۆ ئامادەکراوە.  ئەم بەڵێنانە هێندە دووبارە بوونەوە کە هاوینی ئەمساڵ عەبدولڕەزا میسری، نوێنەری کرماشان لە پەرلەمانی ئێران و جێگری سەرۆکی پەرلەمان، گوتی: "وادیارە حکومەت نایەوێ ئەم پرۆژەیە جێبەجێ بکات".  بەگوتەی بەرپرسانی کرماشان، پاڵاوگەی ئاناهیتا  دەتوانێت کاریگەرییەکی گەورە لە بواری پیشەسازیی رۆژهەڵاتی کوردستاندا دابنێت و رێگری لەوە بکات، کە نەوتی کرماشان بە خاوی بفرۆشرێ، جگە لەوە پێویستیی نەوتی رۆژهەڵاتی کوردستان دابین بکات و بۆ وڵاتانی دیکەش هەناردە بکرێ.  ئەم پرۆژەیە رۆژانە توانای بەرهەمهێنانی ١٥٠ هەزار بەرمیل نەوتی هەیە. ئەمە جگە لە رەخساندنی هەلیکار بۆ دانیشتووانی پارێزگای کرماشان.