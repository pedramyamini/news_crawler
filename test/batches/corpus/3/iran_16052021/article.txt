وەک لە ڤیدیۆکەدا دەردەکەوێت، سەگەکان لە ئۆتۆمبێلێکدا بە پەت خنکێندراون و خەڵک کە بەو کردەوە دەزانن هێرشدەکەنە سەر ئۆتۆمبێلەکە و چەند سەگێک کە زیندوون، ئازادیان دەکەن. دوای بڵاوبوونەوەی ئەو ڤیدیۆیە، خەڵکی تەورێز دوێنێ و ئەمڕۆ لەبەردەم شارەوانیی ئەو شارەدا گردبوونەوە و داوای دەستلەکارکێشانەوەی سەرۆکی شارەوانی و سزادانی ئەو کارمەندانەیان کرد، کە ئەو کارەیان کردووە.  بەیانی ئەمڕۆ یەکشەممە، موحەڕەم محەممەدزادە، ئەندامی ئەنجوومەنی شاری تەورێز بە میدیای ئێرانی راگەیاندووە، شارەوانی گرێبەستی ئەو کەسانەی هەڵوەشاندووەتەوە کە ئەو کارەیان کردووە، بەڵام خەڵکی تەورێز هێشتا لە ناڕەزایەتییەکانییان بەردەوامن.  لە چەند ساڵی رابردوودا شێوازی کۆکردنەوەی سەگ لەنێو شارەکانی ئێراندا، یەکێک لە کێشەکانی شارەوانییەکان بووە و دەیان جار بەهۆی ئازاردان، کوشتن، ژەهر و چەندین شێوازی دیکەی کۆکردنەوەی ئەو ئاژەڵە لەلایەن شارەوانییەکانەوە، ناڕەزایەتیی چالاکڤانانی مەدەنی و ئاژەڵدۆستانی لێکەوتووەتەوە.  بەپێی بڕگەی ١٥ ـی ماددەی ٥٥ ـی شارەوانییەکانی ئێران، بۆ رێگەگرتن لە بڵاوبوونەوەی نەخۆشی و ئازارگەیاندنی ئاژەڵان بە خەڵک، رێگە بە شارەوانییەکان دراوە کە هەوڵی کۆکردنەوەی هەر جۆرە ئاژەڵێک لەنێو شارەکاندا بدەن.