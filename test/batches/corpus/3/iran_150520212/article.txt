ئیبراهیم رەئیسی بەربژێری سەرەکیی نەریتخوازان، کە هەڵبژاردنی پێشووی بە حەسەن رووحانی دۆڕاند. سەرۆکی دەسەڵاتی دادوەریی ئێرانە و تۆمەتبارە بەوەی دەستی لە "کوشتاری هەزاران زیندانیکراو هەبووە" لە هەشتاکانی سەدەی رابردوو.  ئیبراهیم رەئیسی، سەرۆکی دەسەڵاتی دادوەری و بەربژێری نەریتخوازەکان دەڵێت، "هاوبەش و بنیاتنەرانی ئەم بارودۆخە ناتوانن دۆخی وڵات بگۆڕن، دەبێت کەسانێک بن کە بە باوەڕەوە، باوەڕیان بە گۆڕانکاری هەبێت. من خۆم بە رکابەری گەندەڵی، ناکارامەیی، ئاریستۆکراسی - خانەدانی دەزانم، رکابەری باڵە سیاسییەکان و ئەم گرووپ و ئەو گرووپ نیم".   ئەمرۆ دیار بوو کە کێشە ئابوورییەکان و سیاسەتی دەرەوە گرنگترین مژارەکانی بانگەشەی هەڵبژاردن دەبێت. مەسعود پزشکیان، یەکێک لە بەربژێرەکان کە ئەمڕۆ ناوی خۆی تۆمارکرد دەڵێت، "کێشەی ئێمە لە وڵاتدا هەژارییە، گەندەڵییە، جیاکارییە، نادادپەروەرییە، بژێوی خەڵکە، ئێمە بە بەشداریی خەڵک دەتوانین وەڵامدەری هەموو پێویستییەکان بین".   موحسین هاشمی، بەربژێرێکی دیکەیە کە لایەنگری هاشمی رەفسەنجانییە کە چەند ساڵێک پێش ئێستا گیانی لەدەستدا و دەڵێت، "درێژە بە رێبازی ئایەتوڵڵا هاشمی رەفسەنجانی لە پەیوەندیی لەگەڵ وڵاتانی دراوسێی ناوچە و جیهان دەدەم، کە ئەویش لەسەر بنەمای نەهێشتنی ناکۆکی و ململانێ بوو".  عەلی لاریجانی، سەرۆکی پێشووی پەرلەمان ساڵی ٢٠٠٥ بەربژێر بوو و سەرنەکەوت. نەریتخوازێکی میانڕەوی نزیک لە حەسەن رووحانییە، بەڵام ئەو هەم رەخنەی لە نەریتخوازان گرت و هەم رێی خۆی لە رووحانی جیاکردەوە. عەلی لاریجانی رایگەیاند، "ئەوە ساویلکەییە ئەگەر پێمان وابێت کێشەکانی وڵات بە هەندێ کردەوەی پۆپۆلیستی چارەسەر دەبێت، یان بە کلیلێکی ئەفسوناوی دەکرێت چارەسەر بکرێت، یان بە سوپەرمان ئاسا و سەرکوتکردن رێگەچارە بۆ کێشەکان بدۆزرێتەوە".  یەکێکی دیکە لە بەربژێرە دیارەکانی ریفۆرمخوازەکان ئیسحاق جەهانگیرییە کە هەشت ساڵە جێگری سەرۆککۆمارە، خولی پێشووی هەڵبژاردن بەربژێر بوو، بەڵام بە قازانجی رووحانی کشایەوە. جەهانگیری دەڵێت، "ئەوانەی کە لە کارنامەکەیاندا کەمترین هەوڵێک بۆ چارەسەرکردنی کێشەی خەڵک دەبینرێت، بەجۆرێک دروشم دەدەن کە دەڵێی دەتوانن کێشە ئاڵۆزەکانی وڵات و خەڵک بە شەوێک چارەسەر بکەن".  بەربژێرەکانی دیکە کە ئەمڕۆ ناوی خۆیان تۆمارکرد بریتی بوون لە، موحسین رەزایی، فەرماندەی پێشووی سوپای پاسداران، چوار جاری دیکەش خۆی بەربژێرکردووە، لە هیچیان دەنگی پێویستی نەهێناوە. سەعید جەلیلی، سکرتێری پێشووی ئەنجوومەنی باڵای ئاسایشی نیشتمانیی ئێران کە ساڵی ٢٠١٣ بەربژێر بوو، بەڵام بە رووحانی دۆڕا.     تاوەکو ئێستا بەپێی دوایین ئاماری کۆمیسیۆنی هەڵبژاردنی ئێران، ٥٩٢ کەس ناوی خۆیان تۆمارکردووە کە ٤٠ کەسیان ژنن و ئەوانی دیکەش پیاون. لە رووی بڕوانامەشەوە ٢٧٢ لە بەربژێرەکان بەکالۆریۆس یان کەمتریان هەیە و ٣٢٠ کەسیشیان ماستەر یان لە ماستەر باڵاتریان هەیە.     کۆمیسیۆنی هەڵبژاردنی ئێران یەکێک لە مەرجەکانی بۆ بەربژێربوون تەمەنی کەسەکەیە کە دەبێت لە ٤٠ تاوەکو ٧٥ ساڵ بێت. بەپێی دوایین ئاماریش هەشت لە بەربژێرەکان لە سەروو ٧٥ ساڵ و تەمەنی ٨٩ کەسیشیان لە ٤٠ ساڵ کەمترە.