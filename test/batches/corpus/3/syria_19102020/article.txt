بەرپرسانی ئەمریکا پێیانوایە شەش هاونیشتمانی بێسەروشوێنی وڵاتەکە، لە سووریا، لەلایەن حکومەتی دیمەشقەوە دەستبەسەرن.   رۆژنامەکە لە زاری بەرپرسانی ناونەهێنراوی کۆشکی سپی گواستووەتەوە، کاش پاتێل، گەورەترین بەرپرسی قەڵاچۆکردنی تیرۆر لە کۆشکی سپی، لە چەند ساڵی رابردوو بەنهێنی چووەتە دیمەشق.  بەپێی ئەو رۆژنامەیە، بەرپرسانی ئیدارەی ترەمپ و کەسانی دیکەش، کە ئاگاداری وردەکاریی دانوستاندنەکانی بەرپرسە ئەمریکییەکە بوون، گوتویانە گەشتەکەی پاتێل یەکەم دیداری بەرپرسانی ئەمریکایە لەگەڵ بەرپرسانی حکومەتی سووریا، لە ماوەی زیاتر لە دە ساڵی رابردوودا.  کاس پاتێل، وەک ئەوەی سەرچاوە ئاگادارەکان بە رۆژنامەکەیان گوتووە، کە پاتێل جێگری یاریدەدەری سەرۆکی ئەمریکایە، چووەتە دیمەشق بۆ دانوستاندن لەگەڵ بەشار ئەسەد، لەپێناو ئازادکردنی هاونیشتمانییە ئەمریکییەکان.  لە ساڵی ٢٠١٢ ەوە واشنتن پەیوەندییە دیبلۆماسییەکانی لەگەڵ دیمەشق پچڕاندووە، وەک ناڕەزایەتییەک لە کوشتنی خۆپێشاندەران لەسەر دەستی حکومەتی سووریا.  واشنتن پێیوایە ئۆستن تایس، رۆژنامەڤان و ئەفسەری پێشووی هێزی دەریاوانیی ئەمریکا، کە لە ٢٠١٢ ەوە لە سووریا دیارنەماوە، لەگەڵ مەجد کمالماز، چارەسەرکاری ئەمریکی - سووری کە لە ٢٠١٧ ەوە لە سووریا دیارنەماوە، هەروەها ٤ کەسی دیکەی ئەمریکی، لەژێر دەستی حکومەتی سووریادان و هیواخوازە ئەو وڵاتە ئازادیان بکات.  سەرچاوە رۆژنامەڤانییە لوبنانییەکان ئاشکرایانکردووە، عەباس ئیبراهیم، بەڕێوەبەری گشتی ئاسایشی لوبنان، رۆڵی لە دانوستاندنەکانی نێوان ئەمریکا و سووریادا هەبووە.  راپۆرتێکی ئاژانسی ' بلومبێرگ ' گوتویەتی، بەڕێوەبەری گشتیی ئاسایشی لوبنان، لە دانوستاندنی لەگەڵ بەرپرسە ئەمریکییەکان لە واشنتن، لەمیانی هەوڵەکانی بۆ چارەسەرکردنی تەنگژەی وزەی نێوان سووریا و لوبنان، باسی لە ئازادکردنی رۆژنامەڤانە ئەمریکییەکەش لەگەڵ بەرپرسانی هەردوو وڵاتدا کردووە.  لەسەرەتای ساڵی ٢٠١٨ ەوە، ئیدارەی سەرۆک ترەمپ، رۆبێرت ئۆبراین، راوێژکاری ئاسایشی نەتەوەیی وڵاتەکەی بەرپرس کردووە، لە کارکردن بۆ ئازادکردنی ئەو هاونیشتمانییە ئەمریکییانەی لە شوێنە جیاوازەکانی رۆژهەڵاتی ناویندا، بێسەروشوێنن، بەتایبەت پاش سەرکەوتنی لە ئازادکردنی ئەو ئەمریکییانەی پێشتر لە تورکیا، میسر و کۆریای باکوور دەستبەسەرکرابوون.  سەرۆکی دەزگای ئاسایشی گشتیی لوبنان، پێشتر رۆڵی هەبوو لە ئازادکردنی سێ گیراوی دیکەی ئەمریکا لە سووریا، لەنێویاندا سام گۆدوێن، کە ساڵی رابردوو ئازادکرا. هەروەها نزار زەکا، بزنسمانی لوبنانی نیشتەجێی ئەمریکا، کە لە سووریا دەستبەسەربوو.  کەناڵی ' ئێم تی ڤی ' لوبنانی ئاشکرایکردووە، هەفتەی پێشوو، فڕۆکەیەکی تایبەتی ئەمریکی، سەرۆکی دەزگای ئاسایشی لوبنانی لە فڕۆکەخانەی رەفیق حەریرییەوە لە بەیرووت، بەرەو واشنتن بردووە، لەسەر داوای راوێژکاری ئاسایشی نەتەوەیی ئەمریکا و پێدەچێ دۆسێی ئازادکردنی تایس لەلایەن دەسەڵاتدارانی سووریاوە، نزیک بێت لە کۆتایی.