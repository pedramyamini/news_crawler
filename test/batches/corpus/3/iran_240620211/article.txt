رۆژنامەی ئۆرشەلیم پۆست - چاپی ئیسرائیل بڵاوی کردەوە، هێرش بۆ سەر باڵەخانەیەکی رێکخراوی ئەتۆمیی ئێران لە بەیانی رۆژی چوارشەممە ٢٣ - ٦ - ٢٠٢١ دا زەرەر و زیانی زۆری لێکەوتووەتەوە.  ئەو رۆژنامەیە گوتوویەتی: هەندێ بەڵگەنامەی بەهێز کە ئۆرشەلیم پۆست چاوی پێکەوتووە، بارودۆخەکە بەپێچەوانەی لێدوانی بەرپرسانی ئێران نیشان دەدەن.  بەپێی راپۆرتی رۆژنامەی نیویۆرک تایمزی ئەمریکیش، باڵەخانەکەی سەر بە رێکخراوی ئەتۆمیی ئێران کە لە نزیک شاری کەرەج هەڵکەوتووە، بە درۆنێکی بچووک کراوەتە ئامانج، کە هەر لە خاکی ئێرانەوە فڕیوە و شوێنی فڕینەکەشی لەو ناوەندە دوور نەبووە.  ئاژانسی ئیسنا، لە زاری بەرپرسێکی سوپای پاسدارانەوە، رۆژی چوارشەممە، رەتیکردەوە کە هێرشەکە لەڕێی فڕۆکەی بێفڕۆکەوانەوە بووبێت.  ماڵپەڕی نوورنیوز، نزیک لە ئاسایشی نیشتمانیی ئێران، رۆژی چوارشەممە بڵاوی کردەوە، هێرشەکە سەرکەوتوو نەبووە و هیچ زیانێکی دارایی و گیانی بەدواوە نەبووە.  کەناڵی ئاسمانی کانی ئیسرائیل گوتوویەتی: ئەگەر ئیسرائیل دەستی لەو هێرشەدا هەبووبێت، ئەمە دەبێت وەک یەکەم هێرشی بە درۆن لە قەڵەم بدەین، کە حکومەتی نەفتالی بێنێت، سەرۆکوەزیرانی نوێی ئیسرائیل، بڕیاری لێدابێت.  نیویۆرک تایمز لە زاری بەرپرسیکی ئەمنیی ئەمریکاییەوە بڵاوی کردووەتەوە، هێرش بۆ سەر ناوەندەکانی بەرهەمهێنانی سانتریفیوژ بەشێک لە پێشنیازەکانی ئیسرائیل لە سەرەتای ساڵی ٢٠٢٠ بۆ حکومەتی دۆناڵد ترەمپ بووە.  لە کەمتر لە دوو ساڵی رابردوودا دامەزراوە ئەتۆمییەکانی ئێران هێرشی جۆراوجۆریان کراوەتەوەسەر و هێرشەکان زیانی زۆری بەو دامەزراوانە گەیاندووە.  رۆژی ١١ - ٢ - ٢٠٢١ تەقینەوەیەک لە بنکەی ئەتۆمیی نەتەنز لە نزیک ئیسفەهان روویدا، کە رۆژنامەی نیویۆرک تایمز گوتی، ئیسرائیل ئەنجامدەری بووە.  لە هەمان بنکە لە ٢ - ٧ - ٢٠٢٠ تەقینەوەیەک روویدا، کە بەپێی راپۆرتی راگەیاندنەکان چەندین ساڵ بەرنامەی ئەتۆمیی ئێرانی دواخستووە.   فەرەیدوون عەباسی، پەرلەمانتار و سەرۆکی پێشووی ریکخراوی ئەتۆمیی ئێران، دوو مانگ لەمەوبەر گوتی: لە ١٥ ساڵی رابردوودا ٥ تەقینەوەی گەورە لە بنکەی ئەتۆمیی نەتەنزدا روویانداوە و جگە لەوەش کۆمەڵێک تەقینەوەی بچووکیش ئەم ناوەندەیان کردووەتە ئامانج.  هەروەها لە کۆتاییەکانی ساڵی ٢٠٢٠ موحسین فەخریزادە، زانای ئەتۆمی و بەرپرسی بەشی سەربازیی بەرنامە ئەتۆمییەکانی ئێران لە نزیک تاران کوژرا.