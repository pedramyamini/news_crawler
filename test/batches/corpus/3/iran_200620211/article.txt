عەباس عێراقچی، جێگری وەزیری دەرەوەی ئێران، کە بەرپرسی تیمی دانوستانکاری ئێران بۆ دانوستاندنە ئەتۆمییەکانی ڤییەناشە رایگەیاند: "ئێستا لە پێگەیەکداین کە بەڵگەنامەکانی رێککەوتن ئامادەن. ئەمجارە نەک بۆ راوێژ بەڵکوو بۆ بڕیاردان دەگەڕێینەوە تاران".  ئەم خولەی دانوستاندنەکانی ئێران و وڵاتانی ئەندامی رێککەوتنی ئەتۆمی، شەشەمین خولی زیندووکردنەوەی رێککەوتنەکەیە دوای کۆبوونەوەی ئەمڕۆی ئێران و وڵاتانی بەشدار لە رێککەوتنی ئەتۆمی، بەگوتەی عێراقچی بۆ چەند رۆژێک دانوستاندنەکان رادەگیرێن و شاندەکان دەگەڕێنەوە وڵاتەکانیان نەک تەنیا بۆ راوێژ، بەڵکو بۆ بڕیاردان.  ئەم خولەی دانوستاندنەکان بۆ زیندووکردنەوەی رێککەوتنی ئەتۆمی لە سەرەتای بەهاری ئەمساڵ و دوای هاتنەسەر کاری جۆو بایدن لە ئەمریکا دەستی پێکرد.   دۆناڵد ترەمپ، سەرۆککۆماری پێشووی ئەمریکا، ساڵی ٢٠١٨ ئەمریکای لە رێککەوتنی ئەتۆمی بردە دەرەوە و خولێکی نوێی گەمارۆی قورسی بەسەر ئێراندا سەپاند.  عەلی خامنەیی، رێبەری باڵای شۆڕشیی ئیسلامیی ئێران، دانوستاندنی لەگەڵ ئەمریکا قەدەخەکردووە، بۆیە دانوستاندنەکان بۆ زیندووکردنەوەی رێککەوتنی ئەتۆمی ناڕاستەوخۆ بەڕێوەدەچن.  بەرپرسێکی ئەمریکی رۆژی شەممە بە ئاژانسی ئەکسیوسی ئەمریکایی گوتبوو، حکومەتی جۆو بایدن هەوڵدەدات تاوەکوو گۆڕانی دەسەڵات لە ئێران و هاتنە سەرکاری حکومەتی نوێ رێککەوتن لەگەڵ ئێراندا بکات.  لەگەڵ ئەوەشدا بەرپرسانی ئەمنیی ئیسرائیل پێشبینیان کردووە، تاوەکوو دەستبەکاربوونی حکومەتی نوێ لە ئێران رێککەوتنێکی نوێ ناکرێت.  عەباس عێراقچی گوتوویەتی: ئێستا لە هەر کاتێکی دیکە بۆ رێککەوتن نزیکین، بەڵام پڕکردنەوەی ئەو مەودایەی لەنێوان ئێمە و رێککەوتندا ماوە، ئاسان نییە. عێراقچی خولی داهاتووی دانوستاندنەکانی بە "دژوار و زۆر ئەستەم" لە قەڵەمداوە.  میخائیل ئولیانۆڤ، دانوستاندنکاری رووسیا لە گفتوگۆکان لە تویتەر نووسیویەتی رۆژی یەکشەممە، ٢٠ی ئەم مانگە کۆبوونەوەی تایبەت بە رێککەوتنی ئەتۆمی ئێران دەستپێدەکاتەوە و تێیدا شێوازی بەردەوامبوون بە گفتوگۆکان دیاریدەکرێت راشیگەیاند گەیشتن بە رێکەوتنێك نزیکە، بەڵام هێشتا بە قۆناخی کۆتایی نەگەیشتووە.  هەفتەی رابردوو رافائێل گرۆسی، بەڕێوەبەری گشتی ئاژانسی نێودەوڵەتیی وزەی ئەتۆم رایگەیاند پێویستە گفتوگۆکانی ڤییەنا رابگیرێن تاوەکو ئەنجامی هەڵبژاردنە سەرۆکایەتییەکەی ئێران ئاشکرا دەبێت، راشیگەیاند گەڕانەوە بۆ رێککەوتنی ئەتۆمی پێویستی بە ئیرادەی سیاسی هەموو لایەنەکانە.