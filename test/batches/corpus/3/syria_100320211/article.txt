هێنریتێ فۆر، بەڕێوەبەری جێبەجێکاری ئاژانسی یونسێفی سەر بە رێکخراوی نەتەوە یەکگرتووەکان تیشکی خستەسەر بارودۆخی خراپی سووریا و رایگەیاند "پێویستە کۆمەڵگەی نێودەوڵەتی هەموو هەوڵێک بدات بۆئەوەی ئاشتی لە سووریا بەدەستبهێندرێت".   یونسێف ئاماژە بەوە دەکات، دەیەیەک لە شەڕ و پێکدادان کاریگەریی گەورەی لەسەر خێزان و منداڵانی سووریا هەبووە:  یەکەم: لە ماوەی ئەم ساڵەی دواییدا نرخی خۆراک ٢٣٠ % بەرزبووەتەوە.  دووەم: زیاتر لە نیو ملیۆن منداڵی خوار تەمەن ٥ ساڵ لە سووریا گەشەیان خراپە، ئەوەش بەهۆی بەدخۆراکییەوە.  سێیەم: نزیکەی ٢.٤٥ ملیۆن منداڵ لە سووریا و ٧٥٠ هەزار منداڵی سووریا لە وڵاتانی دراوسێی سووریا ناخوێنن و ٤٠ % یش لەوان کچن.  چوارەم: لەنێوان ساڵانی ٢٠١١ و ٢٠٢٠ دا نزیکەی ١٢ هەزار منداڵ کوژراون یان برینداربوون، زیاتر لە ٥٧٠٠ منداڵ راهێنانیان پێکراوە و کراونەتە چەکدار و لەناو ئەوانیشدا منداڵ هەبووە تەمەنی ٧ ساڵ بووە، زیاد لە ١٣٠٠ ناوەندی پەروەردەیی و تەندروستی و کەسایەتیی ئەو دوو بوارە هێرشیان کراوەتەسەر.  پێنجەم: تووندوتیژی و ترۆما کاریگەرییەکی گەورەیان لەسەر منداڵان هەبووە و ژمارەی ئەو منداڵانەش لە ساڵی ٢٠٢٠ دا تووشی خەمۆکی بوون بەراورد بە ٢٠١٩ دوو بەرامبەر بووە.  یونسێف لە بەشێکی دیکەی راپۆرتەکەیدا دەڵێت، بارودۆخی "باکووری سووریا" زۆر خراپە. هێشتا ملیۆنان منداڵ لە "باکووری رۆژئاوا"ی سووریا ئاوارەن و ژمارەیەک خێزان لەو ناوچەیەدا ٧ جار ئاوارەبوون، ئەوەش بۆئەوەی ژیانیان پارێزراوبێت.  ئاژانسەکەی سەر بە نەتەوە یەکگرتووەکان دەشنووسێت، ٢٧ هەزار و ٥٠٠ منداڵ لە کامپی هۆل لە رۆژئاوای کوردستان و کامپ و سەنتەرەکانی دیکەی راگرتنی خەڵک لە ناوچەکانی دیکەی "باکووری رۆژهەڵاتی سووریا"دا ژیانێکی زەحمەتیان هەیە. بەم دواییەش تووندوتیژی لە کامپی هۆل زیادبووە و ئەوەش ژیانی خەڵکی ئەوێی خستووەتە مەترسییەوە؛ هەربۆیەش ئاژانسەکەی نەتەوە یەکگرتووەکان دۆزینەوەی چارەسەرێکی ماوەدرێژ بۆ خەڵکی ناو ئەو کامپانە بە پێویست دەزانێت.  یونسێف دەڵێت، نزیکەی ٨٣ % ی کۆچبەر و پەنابەرانی سووریا لە وڵاتانی دراوسێی سووریادان و لە ساڵی ٢٠١٢ یشەوە ژمارەی منداڵانی کۆچبەر و پەنابەرە سوورییەکان لەو وڵاتانە گەیشتووەتە ٢.٥ ملیۆن کەس و ئەوەش گوشاری لەسەر کۆمەڵگەکانی ئەو وڵاتانە دروستکردووە.