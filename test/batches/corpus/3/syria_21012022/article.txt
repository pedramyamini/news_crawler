ئەمڕۆ هەینی ٢١ی کانوونی دووەمی ٢٠٢٢، هێزەکانی سووریای دیموکرات (هەسەدە) راگەیێندراوێکی لەبارەی نوێترین زانیارییەکانی پەیوەست بەهەوڵی شکاندنی گرووتوخانەی غوێران و رزگارکردنی چەکدارانی داعش لە رێگەی تەقاندنەوەی ئۆتۆمبێلێکی بۆمبڕێژکراو و رووبەڕووبوونەوەی چەکداری بڵاوکردەوە.  بەپێی راگەیێندراوەکە: "دۆخی دەوروبەری گرتووخانەی حەسەکە و گەڕەکەکانی نزیکی هێشتا نائاساییە، لەدوای هێرشەکەی ئەمدواییەی شانەکانی داعش بۆ سەر گرتووخانەی غوێران لە شاری حەسەکە".  هەروەها هاتووە: "شانەکانی رێکخراوی تیرۆریستیی داعش لە گەڕەکی زهور و هەندێک ناوچەی دەوروبەری لەرووی باکوورییەوە خەڵکی سڤیل وەکو قەڵغانی مرۆیی بەکاردەهێنن. هەندێک راپۆرت باس لەوەدەکەن چەند کەسێکی سڤیلیان کوشتووە لەوانەی ئامادەنەبوون فەرمانەکانی ئەو شانانە جێبەجێ بکەن و ئامادەنەبوون ماڵەکانیان بەجێبهێڵن و بچنە ناوچەی دیکە".  لەکۆتایی راگەیێندراوەکەیدا هێزەکانی سووریای دیموکرات داوا دەکات بەهۆشیاری و وردیی زیاترەوە مامەڵە لەگەڵ دۆخەکەدا بکرێت و دەڵێت هەموو هەوڵێک دەدات لەپێناو پاراستنی گیانی خەڵکی سڤیل لە پلان و جێبەجێکردنی هەر پلانێکی سەربازی و ئەمنی.   شەوی ٢٠ی کانوونی دووەمی ٢٠٢٢، هێزەکانی سووریای دیموکرات زانیاری لەبارەی دروستبوونی پشێوی لە گرتووخانەیەکی شاری حەسەکە کە ژمارەیەک ئەندامی داعش تێیدا بەندکراون، بڵاوکردەوە.  بەگوێرەی راگەیێندراوی ناوەندی راگەیاندنی هەسەدە، دوای ئەوەی شانە نووستووەکانی داعش لە حەسەکە ئۆتۆمبێلێکی بۆمبڕێژکراویان لە نزیک گرتووخانەی گوێران تەقاندەوە، ئەندامانی داعش لە نێو گرتووخانەکەدا دەستیان بە یاخیبوون کرد و هەوڵی هەڵاتنیان دا.  وەک لە راگەیێندراوەکەدا هاتووە، دواتر شەڕ و پێکدادان لە نێوان هێزە ئەمنییەکانی هەسەدە و شانە نووستووەکانی داعش لە گەڕەکەکانی دەرەوەی گرتووخانەکە دروستبوو.   هەر سەبارەت بە رووداوەکەی حەسەکە، دەزگای هەواڵگریی سەربازیی عێراق، برووسکەیەکی ئاراستەی لایەنە پەیوەندیدارەکان کردووە، تێیدا هاتووە: "بەپێی زانیارییەکانمان کە لەیەکێک لە هاوکارانمانەوە پێمانگەیشتووە کاژێر ٩ی شەوی ٢٠ی کانوونی دووەمی ٢٠٢٢، لە رێگەی ئۆتۆمبێلێکی بۆمبڕێژکراو کە دواتر رووبەڕووبونەوەی چەکداریی بەدواداهات، گرتووخانەی پیشەسازی لە پارێزگای حەسەکە لە سووریا رووبەڕووی هێرشێکی تیرۆریستی لەلایەن چەکدارانی داعش بووەوە، بەپێی گرتە ڤیدیۆییەکە دەردەکەوێت تیرۆریستان نیازیان هەبووە چەکدارەکانیان کە ژمارەیان ٥ هەزار چەکدار دەبێت ئازادبکەن، کە زۆرینەیان لە سەرکردە باڵا مەترسیدارەکانن و بیاننێرن بۆ عێراق بۆ پشتیوانیکردنی ریزەکانیان".