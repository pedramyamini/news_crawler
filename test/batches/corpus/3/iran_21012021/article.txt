حکومەتی ئێران رۆژی ١٥ی مانگی نۆڤەمبەری ٢٠١٩ لەناکاو نرخی بەنزینی نزیکەی سێ هێندە گران کرد، ئەمەش ناڕەزایەتییەکی بەربڵاوی بە دواداهات و زیاتر لە ١٠٠ شاری ئێران و رۆژهەڵاتی کوردستانی گرتەوە.  موجتەبا زولنووری، پەرلەمانتار، رۆژی ١ی حوزەیرانی ٢٠٢٠ گوتی: ٢٣٠ کەس کوژراون، رۆژێک پێش ئەویش عەبدولڕەزا رەحمانی فەزلی، وەزیری ناوخۆی ئێران گوتی: " ٢٠٠ تاوەکو ٢٢٥ کەس کوژراون".  رێکخراوی لێبووردنی نێودەوڵەتی کوژرانی ٣٠٤ کەسی پشتڕاست کردووەتەوە. دەزگای دادی ئێران ئەم ئامارەی رەتکردەوە. ئاژانسی رۆیتەرز رۆژی ٢٣ی دیسەمبەری ٢٠١٩ لە زاری سەرچاوە حکومییەکانەوە بڵاویکردەوە هەزار و ٥٠٠ کەس کوژراون.  ئەبولفەزل ئەبوتورابی دەڵێت؛ وەزارەتی ئیتلاعات، سوپای پاسداران و سەرۆکی دەزگای دادیش بە سەرۆککۆماریان راگەیاندبوو کە بڕیاری گرانکردنی بەنزین هەڵەیە، بەڵام حەسەن رووحانی گرنگیی بەو هۆشدارییانە نەداوە.  ئەبوتورابی بە ئاماژە بەوەی کە حەسەن رووحانی، سەرۆککۆماری ئێران، بڕیارێکی زۆر خراپی بۆ گرانکردنی بەنزین دەرکردووە، دەڵێت: دەبێت سەرۆککۆمار وەڵامدەری رژانی خوێنی زیاتر لە ٣٠٠ کەس بێت.  نزیکەی ٥٠ کەس لەو کوژراوانە خەڵکی رۆژهەڵاتی کوردستانن و زۆربەیان لە شارەکانی مەریوان، سنە و کرماشاندا کوژران.  رێکخراوی لێبووردنی نێودەوڵەتی لە راپۆرتێکدا دەڵێ: "جگە لە ٤ کەس، هەموو کوژراوەکان بە گوللەی هێزە ئەمنییەکان، لەوانە ئەندامانی سوپای پاسداران، بەسیج و هێزەکانی پۆلیس، کوژراون. زۆربەی کوژراوەکانی لە نێوقەد بۆ سەرەوە تەقەیان لێکراوە و ئەمەش نیشان دەدات کە ئامانجیان کوشتنی ناڕازییەکان بووە".  ئاستی بەکارهێنانی تووندوتیژی لەلایەن هێزە ئەمنییەکانەوە لەو ناڕەزایەتییانەدا کەم وێنە بوو، بەپێی گرتە ڤیدیۆییەکان، هەندێ لە خۆپیشاندەران گوللەی کۆتاییان لێدەدرێت.  بەپێی راپۆرتی رۆیتەرز، سەید عەلی خامنەیی، رێبەری ئێران، بڕیاری دابوو  بە هەر نرخێک بیت دەبێت کۆتایی بە ناڕەزایەتییەکان بهێندریت. ئەو گوتبووی، کۆماری ئیسلامی لە مەترسی دایە و هەر کاریک کە بۆ کۆتایی هێنانی ناڕەزایەتییەکان پێویستە، بیکەن.  رۆژی دووەمی ناڕەزایەتییەکان ئایەتوڵا خامنەیی لەگەڵ بەرپرسانی ئەمنی، سەرۆککۆماری ئێران و ژمارەیەک لە وەزیرەکان کۆبووەوە. ئایەتوڵڵا خامنەیی، پشتیوانی لە گرانبوونی بەنزین کرد.