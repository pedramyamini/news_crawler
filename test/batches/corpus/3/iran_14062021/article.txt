حەیدەر موسلحی، وەزیری پێشووی ئیتلاعاتی ئێران، لە بەرنامەیەکی تەلەفزیۆنیدا رایگەیاند: بەپێی ئەو زانیارییانەی لە خەڵکی سەرشەقام بە دەستی دەگەیشت، لە هەڵبژاردنەکانی ساڵی ٢٠١٣ دا هاشمی رەفسەنجانی هەڵبژاردنەکەی دەبردەوە، بۆیە ئەویش قازانج و زیانەکانی سەرکەوتنی هاشمی رەفسەنجانی بۆ ئەندامانی ئەنجوومەنی پاراستنی دەستوور شیکردووەتەوە و لە کۆتاییدا پێشنیازی کردووە شیاوبوونی رەتبکەنەوە.  بەڵام عەباسعەلی کەدخودایی، گوتەبێژی ئەنجوومەنی پاراستنی دەستوور قسەکانی حەیدەر موسلحی رەتکردەوە و رایگەیاند: "موسلحی قەت شتی لەوجۆرەی لە کۆبوونەوەی ئەنجوومەندا باس نەکردووە و رەخنەی زۆر لە بابەتە گشتییەکانی دیکەشی گیرا و ئەندامانی ئەنجوومەن قبوڵیان نەکرد".  عەلی ئەکبەر هاشمی رەفسەنجانی یەکێک بوو لە پایەکانی کۆماری ئیسلامیی، لە هەشتاکاندا سەرۆکی پەرلەمان و فەرماندەی هێزە چەکدارەکانی ئێران و نوێنەری رێبەری ئەوکاتی ئێران لە ئەنجوومەنی باڵای بەرگریدا بوو.   هاشمی رەفسەنجانی، رۆڵی سەرەکی لە دانانی  سەیدعەلی خامنەیی بە رێبەری ئێران هەبوو، ٨ ساڵ سەرۆککۆماری ئێران بوو. دواتریش سەرۆکی ئەنجوومەنی دەستنیشانکردنی بەرژەوەندییەکانی کۆماری ئیسلامی و چەند ساڵێکیش سەرۆکی ئەنجوومەنی بژاردەکانی رێبەریی بوو.  دوای ساڵی ٢٠٠٥ ناکۆکییەکانی نێوان رەفسنجانی و خامنەیی دەرکەوتن. دواتر لە هەڵبژاردنی ساڵی ٢٠٠٩ و سەرکەوتنی مەحموود ئەحمەدی نەژاد، راشکاوانە سەیدعەلی خامنەیی گوتی: لە هەندێ شتدا لەگەڵ هاشمی رەفسەنجانی ناکۆکە.  هاشمی رەفسەنجانی کە شیابوونی بۆ هەڵبژاردنەکانی ساڵی ٢٠١٣ رەتکرایەوە، بەڵام پشتیوانی لە حەسەن رووحانی کرد و رووحانی بە پشتیوانی ئەو لە هەڵبژاردندا سەرکەوت.  هاشمی رەفسەنجانی، لە ٢ - ١١ - ٢٠١٦ لە کۆبوونەوەیەک لەگەڵ ژمارەیەک مێژوونووس و مامۆستای زانکۆدا گوتبووی، "وەزیری پێشووی ئیتلاعات لە کاتی تاوتوێکردنی شیاوییەکاندا، سەردانی ئەنجوومەنی پاراستنی دەستووری کردووە و گوتوویەتی: بە سەرنجدان بەوەی کە هەر رۆژ زیاتر پێشوازی لە هاشمی رەفسەنجانی دەکرێ، بە دەنگێکی زۆر هەڵبژاردن دەباتەوە و هەوڵی ١٠ ساڵەمان بەفیڕۆ دەدات".  حەیدەر موسلحی خۆی ساڵی ٢٠١١ لەبەر ناکۆکی لەگەڵ ئەحمەدی نەژاد، ناچارکرا دەست لە کاربکێشێتەوە، بەڵام بە دەستێوەردانی راستەوخۆی رێبەری ئێران لە پۆستەکەیدا مایەوە.  ئەو دەڵێت: "ساڵی ٢٠١٣ هەندێک کۆبوونەوەمان هەبوو و لەوێدا باس لەوە دەکرا بارودۆخی سەرشەقام چۆنە، لە یەکێک لە کۆبوونەوەکاندا من راپۆرتێکم خستەڕوو گوتم هاشمی رەفسەنجانی هەڵبژاردن دەباتەوە، منیش بەپێی بەرژەوەندیی مانەوەی کۆماری ئیسلامی لایەنە باش و خراپەکانی بردنەوەی ئەوم نووسی، دواتریش بەو ئەنجامە گەیشتم کە بە قازانجی کۆماری ئیسلامییە کە شیاوبوونی رەتبکرێتەوە".  رەتکردنەوەی شیاوبوونی هاشمی رەفسەنجانی، کە ئەو کات سەرۆکی ئەنجوومەنی دەستنیشانکردنی بەرژەوەندییەکانی کۆماری ئیسلامی بوو، رووداوێکی کەموێنە بوو لە مێژووی کۆماری ئیسلامیی ئێراندا.