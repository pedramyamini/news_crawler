روانگەی سووریا بۆ مافەکانی مرۆڤ ئاشکرایکرد، لە رۆژهەڵاتی سووریا، هێرشێکی ئاسمانی کراوەتە سەر پێگەی میلیشیا لایەنگرەکانی ئێران لەو وڵاتە و ١٦ چەکداری گرووپە جیاوازەکان کوژراون.  روانگەکە پێیوایە هێرشەکە لەلایەن فڕۆکەکانی ئیسرائیلەوە کراوەتە سەر شوێنی گردبوونەوەی چەکدارە پشتگیریکراوەکانی ئێران.  رامی عەبدولڕەحمان، بەڕێوەبەری روانگەی سووریا بۆ مافەکانی مرۆڤ، بە ئاژانسی ' فرانس پرێس ' ی راگەیاندووە "هێرشەکە میلیشیا عێراقییە چەکدارەکانی لایەنگری ئێرانی کردووەتە ئامانج، حەوتیان لە دەوروبەری شاری مەیادین کوژراون و ٩ چەکداری دیکەش لە هێرشەکانی باشووری شاری ئەلبوکەمال لە نزیک دێرزۆر، کوژراون".  روانگەکە لە ماڵپەری خۆی بڵاویکردەوە: "هێرشەکە پێگەیەکی حیزبوڵڵای عێراقی کردووەتە ئامانج، کە ٥ کیلۆمەتر لە قەڵای رەحبە لە دەوروبەری شاری مەیادینی دێرزۆرەوە دوورە". ئەوەشی راگەیاندووە کە جیا لە کوژراوەکان، چەندین چەکداری دیکە بەسەختی برینداربوون.  دوێنێ شەو، میدیاکانی سەر بە حکومەتی سووریا بڵاویانکردەوە کە هێزەکانی بەرگریی ئاسمانی، بەرپەرچی هێرشێکی مووشەکیان داوەتەوە کە کراوەتە سەر فڕۆکەخانەی تیفۆر لە شاری حومس لە ناوەڕاستی وڵات. میدیاکان گوتیان هیچ قوربانییەک لە هێرشەکە نەکەوتووەتەوە.  ئەمە سێیەمجارە لە ماوەی هەفتەیەکدا، سووریا رووبەڕووی ئەو جۆرە هێرشانە دەبێتەوە. هێرشەکانی ئیسرائیل دووشەممەی ئەم هەفتەیە بوونە هۆی کوژرانی سێ سەربازی سووری و برینداربوونی ٩ چەکداری لایەنگری ئێران، کە هەڵگری وڵاتینامەی سووری نین، جیا لە برینداربوونی ئافرەتێکی سڤیل.  هێرشەکانی ئەوکات، پێگە سەربازییەکانی سووریایان لە باشووری رۆژئاوای دیمەشق کردە ئامانج، جیا لە هێرشێکی دیکە بۆ سەر میلیشیا چەکدارەکانی حیزبوڵڵای لوبنان، لە درعا لە باشووری سووریا.  لەسەرەتای مانگی ئابدا، حکومەتی سووریا بەرپەرچدانەوەی هێرشێکی ئاسمانی راگەیاند، کە ئیسرائیل ئاشکرایکردبوو لە باشووری سووریا ئەنجامیداوە.  هەرچەندە ئیسرائیل زۆرکەم لە ئەستۆگرتنی ئەو هێرشە ئاسمانییانە رادەگەیەنێت، بەڵام بەردەوام دووبارەی دەکاتەوە کە، هەوڵی سنووردارکردنی کارەکانی ئێران بۆ دەستدرێژی زیاتر لە سووریا دەدات کە پشتگیری دیمەشق دەکات و بوونێکی گەورەی سەربازیی لەو وڵاتەدا هەیە. جیا لە پشتگیری و پێدانی چەکی پێشکەوتوو بە حیزبوڵڵای لوبنان.