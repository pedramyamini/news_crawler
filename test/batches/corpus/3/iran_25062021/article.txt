لەدوای سەرهەڵدانی کۆرۆنا بۆ ماوەی زیاتر لەساڵێک عەلی خامنەیی رێبەری ئێران، هەموو کار و چالاکییە گشتییەکانی راگرت و زۆربەی دیدار و بەرنامەکانی بەشێوەی ئۆنلاین بەڕێوەدەچوون. لە چەند مانگی رابردوو رێبەری ئێران لە شوێنە گشتییەکان دەرکەوتووە و گومانی ئەوە دروستبوو کە ڤاکسینی کۆرۆنای وەرگرتبێت بەتایبەت ڤاکسینی فایزەری ئەمریکی. بەڵام ئەمڕۆ ماڵپەڕی رێبەری ئێران چەند وێنەیەکی بڵاوکردەوە و رایگەیاند، رێبەری ئێران سەرلەبەیانی ئەمڕۆ هەینی ڤاکسینی ئێرانیی "کوو ئێرانی بەرەکەت"ی وەرگرتووە.  رێبەری ئێران لەوبارەوە رایگەیاند: " لە چەند مانگی رابردوو پێداگریی دەکرا بۆ ئەوەی ڤاکسینی کۆرۆنا وەرگرم بەڵام من پێمخۆش نەبوو ڤاکسینی بیانی وەرگرم و گوتم چاوەڕوانیی دەکەم بۆ وەرگرتنی ڤاکسینی ئێرانی. چونکە دەبێت رێز لەو شانازییە نیشتمانییە بگرین و تا ئەو کاتەی ئەگەری چارەسەر لەناوخۆ هەیە بۆ کەڵكی لێ وەرنەگرین؟ ".  رێبەری ئێران پێشتر هاوردەکردنی ڤاکسینی ئەمریکی و بەریتانی بۆ ئەو وڵاتە قەدەخە کردبوو و ئەوەش کاردانەوەی زۆری لێکەوتەوە. بەهۆی ئەوەی ئێران لەڕووی تووشبوون و مردن بە کۆرۆناوە لە وڵاتانی مەترسیداری جیهان بوو.   خامنەیی لەدوای وەرگرتنی ڤاکسین گوتی: "ئەگەر پێویست بوو، لەگەڵ ڤاکسینی ئێرانی بەکارهێنانی ڤاکسینی بیانیش کێشەی نییە و رێگەپێدراوە، بەڵام دەبێت رێز لە ڤاکسینی ئێرانی بگرین و سوپاسی زانا گەنجەکانمان بکەین کە هەوڵی بەرهەمهێنانی ڤاکسین دەدەن".  مەرجێکی دیکەی وەرگرتنی ڤاکسین لەلایەن رێبەری ئێرانەوە بەگوتەی خۆی ئەوە بووە کە جگە لە پێداگری بۆ وەرگرتنی ڤاکسینی ئێرانی "جەختم دەکردەوە کە دەبێت لە نۆرەی خۆمدا بێت و ئێستا سوپاس بۆ خودا زۆرینەی ئەوانەی تەمەنیان سەروو ٨٠ ساڵە و هاوتەمەنی منن، ڤاکسینیان وەرگرتووە".  ژیاننامەی عەلی خامنەیی رێبەری باڵای کۆماری ئیسلامی ئێران   - لە رۆژی ١٩ - ٤ - ١٩٣٩ لە شاری مەشهەد لەدایکبووە  - باوکی ناوی سەید جەوادە و لە شاری نەجەفی عێراق لەدایکبووە و لە تەمەنی منداڵی لەگەڵ خێزانەکەی چووەتە تەورێز و دوای چەندین ساڵ گەڕاوەتەوە نەجەف. جارێکی دیکە گەڕاوەتەوە ئێران و تاوەکو کۆچی دوایی لە مەشهەد ژیاوە.  دایکیشی ناوی خەدیجە میردامادییە  - سێ برا و خوشکێکی هەیە و سێ خوشکیشی لە ژنێکی دیکەی باوکی هەن. برایەکی بەناوی هادی خامنەیی لە بەرەی ریفۆرمخوازەکانە و بەردەوام رەخنەگری دەسەڵاتێک بووە کە براکەی رێبەریەتی.   - لە مەشهەد - قوم - نەجەف مەلایەتی خوێندووە و جارێکی دیکە گەڕاوەتەوە مەشهەد و درێژەی بە خوێندن داوە  - لە سەردەمی دەسەڵاتی شای ئێران شەش جار بەهۆی چالاکیی سیاسییەوە دەستگیرکراوە  - هاوژینەکەی ناوی مەنسوورە خوجەستەی باقرزادەیە. چوار کوڕی هەیە بەناوەکانی موستەفا، موجتەبا، مەسعود و مەیسەم. هەروەها دوو کچی هەیە بەناوەکانی بوشرا و هودا.  - بووەتە ئەندامی شوورای شۆڕشی گەلانی ئێران  - لەدوای سەرکەوتنی شۆڕشی گەلانی ئێران و لە یەکەم حکومەتی کاتی، جێگری وەزیری بەرگری بووە  - لە ١٨ - ٢ - ١٩٧٩ لەگەڵ بەهەشتی و رەفسەنجانی و چەند کەسێکی دیکە حیزبی کۆماری ئیسلامییان دامەزراند   - لەدوای کوژرانی بەهەشتی و باهونەر دەبێتە سێیەمین ئەمینداری گشتیی حیزبی کۆماری ئیسلامی  - لە ١٤ - ١ - ١٩٨٠ بە حوکمی خومەینی دەبێتە ئیمام و خەتیبی نوێژی هەینی لە تاران  - لە سەرەتای شەڕی ئێران و عێراق وەک کەسێکی سەربازی دەچێتە بەرەکانی شەڕ و سەرپەرەشتی بەرەی شەڕ دەکات لە باشووری ئێران  - لە ١٢ - ١٠ - ١٩٨٠ بە فەرمانی خومەینی دەبێتە نوێنەری رێبەر لە ئەنجوومەنی باڵای بەرگریی ئێران  - لە ٩ - ١٠ - ١٩٨١ دەبێتە سەرۆککۆماری ئێران و بۆ دوو خول ئەو پۆستە بەڕێوە دەبات تاوەکو ١٦ - ٨ - ١٩٨٩ - لە ٢٧ - ٦ - ١٩٨١ لەکاتی گوتاردان لە مزگەوتێکی تاران بۆمبێکی پێدا دەتەقێتەوە و بەسەختی بریندار دەبێت و ئێستاش دەستی راستی لەکارکەوتووە.  - لە ٦ - ٢ - ١٩٨٨ بە فەرمانی خومەینی ئەنجوومەنی دەستنیشانکردنی بەرژەوەندییەکانی کۆماری ئیسلامی ئێران دامەزرا و خامنەیی دەبێتە سەرۆکی ئەنجوومەنەکە.  - لە ٤ - ٦ - ١٩٨٩ و رۆژێک دوای کۆچی دوایی روحوڵڵا خومەینی دامەزرێنەر و یەکەمین رێبەری کۆماری ئیسلامی ئێران، لەلایەن ئەنجوومەنی شارەزایانی رێبەریی وەک دووەمین رێبەری کۆماری ئیسلامی ئێران هەڵبژێردرا و تاوەکو ئێستاش بەردەوامە.