قائانی وەکو ئاماژەیەک بۆ ئیسرائیل، گوتی: "رژێمی زایۆنیی تاوانکار کە لە نیلەوە تاوەکو فورات دروشمی بەرزدەکردەوە، ئێستا بەشێوەیەک سەرشۆڕ بوون کە بە ترسەوە دەخەون و شەوان لە ترسان دەلەرزن؛ خەمی ئەوەیانە کە بەیانی بە خەبەردێن بەشێکی ئەو ناوچانە لەدەستبدەن کە داگیریان کردوون. "  قائانی گوتیشی کە هێرشەکە "هێزی سوپای پاسدارانی پێشاندا" و دەریخست کە ئیسرائیل چەند "لاوازە". ئەوە لەکاتێکدایە کە پێشتر حکومەتی هەرێمی کوردستان رەتیکردەوە شوێنی بۆردوومانکراو پەیوەندیی بە ئیسرائیلەوە هەبووبێت و بەڵکو شوێنێکی سڤیل بووە.  عێراق و هەرێمی کوردستان لە ئاستی باڵا لیژنەی هاوبەشیان پێکهێناوە بۆ لێکۆڵینەوە لە هێرشە مووشەکییەکەی کۆماری ئیسلامی ئێران بۆ سەر هەولێر؛  لەسەر بنەمای ئەنجامی لێکۆڵینەوەکان، حکومەتی عێراق هەنگاو دەگرێتەبەر.  د. فوئاد حوسێن، وەزیری دەرەوەی عێراق بە تۆڕی میدیایی رووداوی گوت: "چاوەڕێی ئەو گرووپە دەکەین کە لە بەغداوە دێن و لێکۆڵینەوە دەکەن، لەژێر رۆشنایی راپۆرتی ئەوان ئێمە جووڵە دەکەین، لێکۆڵینەوەکان ناوخۆیین، چونکە ئەم بابەتە پەیوەندی بە عێراقەوە هەیە. چاوەڕێدەکەین بزانین ئەنجامی لیژنەکە چی دەبێت ئەوکاتە دەزانین چۆن مامەڵە دەکەین لەگەڵ راپۆرتەکە. "  دوای هێرشەکە و لەماوەی دوو رۆژدا دوو شاندی باڵای عێراق گەیشتنە هەولێر، یەکەمیان شاندی حکومەت بە سەرۆکایەتی مستەفا کازمی، سەرۆکوەزیرانی وڵات و دووەمیان شاندی پەرلەمانی عێراق کە حاکم زاملی، جێگری یەکەمی سەرۆکی پەرلەمان و شاخەوان عەبدوڵڵا، جێگری دووەمی سەرۆکی پەرلەمان بوون، هەردوو شاند سەردانی شوێنە بۆردوومانکراوەکەیان کرد.  حاکم زاملی، جێگری یەکەمی سەرۆکی پەرلەمانی عێراق گوتی: "بە دڵنیاییەوە لەدوای کۆتاییهاتنی لێکۆڵینەوە لە راستییەکان بانگهێشتی بەڕێوەچوونی دانیشتنێکی پەرلەمان دەکرێت، کە تێیدا گفتوگۆ لەبارەی ئەنجامی لێکۆڵینەوەکان دەکرێت کە پێیگەیشتووین وەک لیژنەی لیکۆڵینەوە لە راستییەکان. لەمیانی گەڕانمان بەنێو خانووەکەدا دەرکەوت ئەمە خانووی یەکێک لە خێزانە عێراقییەکانە کە شێخ بازە و یەکێک لە وەبەرهێنەرەکان، خۆم چوومە نێو هەموو ژوور و شوێنەکان، تابلۆی ئۆتۆمبێلەکانم بینی، هەموو ئەوانەی بینیمان هی خێزانێکی عێراقی بوو. "  هەرێم کەمال ئاغا، ئەندامی لیژنەی لێکۆڵینەوەی پەرلەمانی عێراق باسی لەوە کرد: "ئێمە وەکو لیژنەکە هاتووین بەدواداچوون بکەین، ئایا ئەو شوێنە شوێنێکی مەدەنییە، لەگەڕانەوەمان راپۆرتەکانمان بۆ پەرلەمان و دواتر بۆ حکومەت بەرز دەکەینەوە، بۆ ئەوەی بتوانرێت ئەوەی پێویستە لەبەرامبەر ئەو پێشێلکارییە بکرێت، کە ئەوە چەندەمین جارە دووبارە دەبێتەوە. "   رۆژی یەکشەممە ١٣ ـى ئاداری ٢٠٢٢، هێرشى مووشەکى کرایە سەر هەولێرى پایتەختى هەرێمى کوردستان، دواتر سوپاى پاسداران بەرپرسیارێتیى لەو ھێرشە راگەیاند. هێرشەکە کە بەپێی سوپای پاسداران لەڕێگەی ١٢ مووشەک لە جۆری فاتیحی دوورمەودای بالیستیی زیرەک بووە و هەشتیان بەر ماڵی شێخ باز بەرزنجی، سەرمایەداری کورد و خاوەنی کار گرووپ کەوتوون.