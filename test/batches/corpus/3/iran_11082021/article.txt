کەمپەینی بەدواداچوون بۆ مافی خەڵکی خاوەن پێداویستیی تایبەت رۆژی دووشەممە ٠٩.٠٨.٢٠٢١ بڵاویکردەوە، یەکێک لە خزمەتگوزارەکانی ناوەندێکی بەخێوکردنی کچانی خاوەن پێداویستیی تایبەتی ورمێ لە کۆتاییەکانی هاوینی ساڵی ٢٠٢٠ دا دەستدرێژی کردووەتەسەر ٣ کچی خاوەن پێداویستیی تایبەت.   ئەندامانی کەمپەینە نیگەرانن لەوەی کە داواکاری گشتی و بەڕێوەبەرایەتیی خاوەن پێداویستیی تایبەتی ورمێ بەدواداچوون بۆ دۆسیەکە ناکەن.  سەعید فەریوەر، بەڕێوەبەری گشتیی خاوەن پێداویستیی تایبەتی ورمێ، ئەمڕۆ چوارشەممە ١١ - ٠٨ - ٢٠٢١ گوتی: "ئەوەی کە گوایە دەستدرێژی کراوەتەسەر ئەو کچانە جارێ تەنیا تۆمەتە و هەر لە سەرەتای بڵاوبوونەوەی ئەو بابەتەوەش لە تۆڕە کۆمەڵایەتییەکان لە رێگەی پۆلیس و دەزگای دادەوە بە دواداچوون کراوە، بەڵام تاوەکو ئێستا بەڵگەیەکی سەلمێنەر بۆ ئەو بابەتە دەستنەکەوتووە".  بە گوتەی سەعید فەریوەر، بنەماڵەی ئەو کچانە تاوەکو ئێستا سکاڵایان تۆمارنەکردووە.  سەعید فەریوەر دەڵێت: "لێکۆڵینەوە لەو بابەتە دەکرێ و ئەگەر راست بێت، رێکاری یاسایی بەرامبەر ئەنجامدەرانی دەگیرێتەبەر".  لە ئێراندا ئاماری ورد لەبارەی دەستدرێژیکردنەسەر کچانی خاوەن پێداویستیی تایبەت لە بەردەستدا نییە.