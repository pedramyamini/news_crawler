میدیای فەرمیی حکومەتی سووریا رایگەیاند، بەشاری ئەسەد، سەرۆککۆماری سووریا رۆژی سێشەممە ٩ - ١١ - ٢٠٢١ پێشوازی لە عەبدوڵڵا بن زاید، وەزیری دەرەوەی ئیمارات کردووە.   سەردانەکە لە کاتێکدایە کە ژمارەیەک وڵاتی ناوچەکە هەوڵدەدەن کۆتایی بە پەراوێزخستنی دیپلۆماسیی بەشار ئەسەد بێنن، ئەوەش دوای زیاتر لە ١٠ ساڵ لە دەستپێکردنی شەڕی نێوخۆی سووریا کە بووەتە هۆی وێرانبوونی ژێرخانی ئابووریی وڵاتەکە و ئاوارەبوون و کۆچبەربوونی نیوەی دانیشتووانەکانی.   بە گوێرەی میدیای فەرمی سووریا، لە کۆبوونەوەکەیاندا، بەشار ئەسەد و وەزیری دەرەوەی ئیمارات باسیان لە پەیوەندییە دووقۆڵییەکانی نێوان هەردوو وڵات و "چۆنێتیی پەرەپێدانی هاوئاهەنگی لە ژمارەیەک بوار و کەرتی جیاجیادا کردووە کە جێی بەرژوەندیی هاوبەشی هەردوولان. "  کۆبوونەوەکە نوێترین ئاماژەی گەرمبوونەوەی پەیوەندییەکانی نێوان سووریا و ئیماراتە، لە شووباتی ساڵی ٢٠١٢ ـەوە، ئیمارات پەیوەندییەکانی لەگەڵ دیمەشق پچڕاندبوو. لەگەڵ رووبەڕووبوونەوەی خۆپێشاندەرانی دژی بەشار ئەسەد کە دواتر بۆ شەڕێکی خوێناوی گۆڕدرا و بووە هۆی کوژرانی زیاتر لە ٣٨٠ هەزار کەس، پەیوەندییەکانی نێوان حکومەتی سووریا و ئیمارات بەردەوام روویان لە خراپی کرد.   سووریا لەلایەن ئێرانی نەیاری هەرێمیی ئیماراتەوە پشتیوانیی لێ دەکرێت، بەڵام کانوونی یەکەمی ساڵی ٢٠١٨، ئەو وڵاتەی کەنداو باڵیۆزخانەکەی لە دیمەشق کردەوە، ئەوەش وەکو هەوڵێک بۆ هێنانەوەی حکومەتی سووریا بۆ نێو ریزی وڵاتانی عەرەبی.   دوای ئەوەش لە مانگی ئاداری ئەمساڵ، ئیمارات داوای لە سووریا کرد بگەڕێتەوە نێو کۆمکاری وڵاتانی عەرەبی، ئەگەرچی لە تشرینی دووەمی ساڵی ٢٠١١ پشتیوانی لە دوورخستنەوەی کرد.   دیمەشق لە بەدەستهێنانی یارمەتیی نێودەوڵەتی رووبەڕووی ئاستەنگ دەبێتەوە، بەتایبەتیش لە وڵاتانی دراوسێی عەرەبی کە پاڵپشتیی لە دژبەرانی حکومەتی سووریا دەکەن.   مانگی رابردوو، وەزیری ئابووریی ئیمارات رایگەیاند، ئەوان لەگەڵ سووریا لەسەر کۆمەڵێک پلان رێککەوتوون بۆ ئەوەی لە داهاتوودا هاوئاهەنگیی ئابووری بەهێزبکەن و لە سێکتەرە جیاوازەکاندا پێکەوە کاربکەن.     ئەم دیدارە، دەنگدانەوەی زۆری هەبوو و وەکو هەنگاوێکی سیاسیی گەورە تەماشاکرا.     ئێوارەی ئەمڕۆ، نێد پرایس، گوتەبێژی وەزارەتی دەرەوەی ئەمریکا لەبارەی ئەو کۆبوونەوەیە پرسیاری لێکرا و لە وەڵامدا گوتی، "نیگەرانین لەبارەی ئەو راپۆرتانەی باس لەم کۆبوونەوەیە دەکەن. ئەم ئیدارەیە هیچ پاڵپشتییەک نیشان نادات بۆ هەوڵی ئاساییکردنەوەی پەیوەندییەکان لەگەڵ بەشار ئەسەد کە دیکتاتۆرێکە".      گوتەبێژی وەزارەتی دەرەوەی ئەمریکا گوتیشی، "هانی وڵاتانی ناوچەکە دەدەین بە وریاییەوە تاوانەکانی بەشار ئەسەد و رژێمەکەی بەرامبەر خەڵکی سووریا کە لە ١٠ ساڵی رابردوودا ئەنجامیداوە لەبەرچاربگرن".