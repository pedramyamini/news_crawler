بەپێی هەواڵەکە، مەلا عومەر شاهۆزهی، یەکێک لە سەرکردەکانی رێکخراوی جەیشولعەدلی بەلوچستانی ئێران لەگەڵ دوو لە کوڕەکانی لە ناوچەی توربەتی پاکستان کەوتووەتە بۆسەی هێزەکانی پۆلیس و پاسەوانی سنووری پاکستان و هەر سێکیان کوژراون.   سەرچاوەکانی هەواڵ لە پاکستان رایانگەیاندووە کە لە پێکدادانەکەدا چەند کەس لە هێزەکانی پۆلیسی ئەو وڵاتەش کوژراون. میدیاکانی ئێران وێنەی کوژراوەکانیان بڵاوکردووەتەوە. تاوەکو ئێستا جەیشولعەدل هەواڵی کوژرانی ئەو سەرکردەیەی پشتڕاست یان رەتنەکردووەتەوە.   جەیشولعەدل ساڵی ٢٠١٣ و لەسەر بنەمای رێکخراوی جوندوڵڵا دامەزرا. ئەو رێکخراوە چەکدارە و دەڵێت، بۆ بەدیهێنانی مافی بەلوچ و سوننە مەزهەبەکانی ئێران چالاکی دەکات.   بنکەی سەرەکی ئەو رێکخراوە، ناوچە سنوورییە بەلوچنشینەکانی نێوان ئێران و پاکستانە و زۆرجار لەگەڵ هێزەکانی ئێران تووشی پێکدادان دەبن.  کوشتنی ئەو کەسانە لە کاتێکدایە کە هەفتەی رابردوو، محەممەد جەواد زەریف، وەزیری دەرەوەی ئێران سەردانی پاکستانی کرد و لەگەڵ بەرپرسانی سیاسی و سەربازی ئەو وڵاتە کۆبووەوە.