دادگای شاری کۆبڵنتس تاوانی سەرپەرشتیکردنی کوشتنی ٢٧ کەسی بەسەر رەسلاندا ساخکردەوە.   ئەو ٢٧ کەسە لە ساڵانی ٢٠١١ و ٢٠١٢ لە گرتووخانەی خەتیب لە دیمەشق لە ژێر ئەشکەنجەدا کوژرابوون، ئەوە بەگوێرەی دادگە ئەڵمانییەکە.  ئەنوەر رەسلان تەمەنی ٥٨ ساڵە. تۆمەتبارە بە ئەنجامدانی تاوانی دژی مرۆڤایەتی.   لە ئەوروپا، بە تایبەتیش لە ئەڵمانیا، تادێت ژمارەیەکی زیاتری دۆسیەی یاسایی لە دژی بەرپرسانی نزیک لە بەشار ئەسەدی سەرۆککۆماری سووریا، بەتۆمەتی ئەشکەنجەدانی خەڵک، دەکرێنەوە.   شوباتی ساڵی ٢٠٢١، دادگەکە ئەیاد غەریبی ئەفسەری پلە نزمی هەواڵگریی سووریای بە تۆمەتی بەشداربوونی لە تاوانی دژی مرۆڤایەتی بەندکرد، ئەوەش یەکەمین جار بوو لە سەرانسەری جیهاندا کەسێکی رژێمەکەی ئەسەد بە تاوانی دژی مرۆڤایەتی سزابدرێت.  دوای وەرگرتنی سکاڵای ئەو سووریانەی دەڵێن لە بەندینخانەکانی حکومەتی سووریا ئەشکەنجەدراون، ئەڵمانیا بنەمای دادگەریی جیهانیی بەکارهێناوە، کە رێگە بە وڵاتان دەدات لە ئەڵمانیا سکاڵا لە دژی تاوانەکانی دژی مرۆڤایەتی، تاوانەکانی جەنگ و جینۆساید تۆماربکەن بەبێ رەچاوکردنی شوێنی ئەنجامدانی تاوانەکان.  لە ئاداری ساڵی ٢٠١٧، حەوت لەو سووریانەی، کە لە ئەشکەنجە رزگاریان ببوو لەگەڵ رێکخراوێکی بواری مافەکانی مرۆڤ، لە ئەڵمانیا سکاڵایان دژی ئەفسەرە نهێنییەکانی سووریا تۆمارکرد.  دواتر هەر لەو ساڵەدا، ٢٧ هەزار وێنە کە لە لایەن وێنەگرێکی سەربازی پێشووی سووریاوە گیرابوون، رادەستی دادگەکانی ئەڵمانیا کران، ئەوە بەگوێرەی رێکخراوی  ECCHRی ئەڵمانیا.   ئەو کەسە کە خۆی بە قەیسەر ناساندبوو، ئەشکەنجەدان و گیانلەدەستدانی بەندکراوەکانی لە نێو بەندینخانەکانی حکومەتدا بە دۆکیومێنت کردبوو.  لە تشرینی دووەمی ٢٠١٧، رێکخراوە ئەڵمانییەکە رایگەیاند دوو سکاڵای دیکە لە لایەن ١٣ هاووڵاتی سووری لە دژی ئەشکەنجەدان تۆمارکراون.  ئەو رێکخراوە لە حوزەیرانی ٢٠٢٠ ئاشکرایکرد، کە حەوت ژن و پیاوی دیکە لە بەندینخانەکانی حکومەتی سووریا دووچاری گێچەڵ یان دەستدرێژیی سێکسی بوون، یان بینیویانە کەسانی دیکە تووشی بوون، لە دادگەیەکی ئەڵمانی سکاڵایان تۆمارکردووە.   لە سكاڵانامەکەیاندا ناوی ٩ بەرپرسی باڵای حکومەت و هێزی ئاسمانی سووریا هێنراوە، لە نێویشیاندا جەمیل حەسەن، بەرپرسی باڵای هەواڵگری، کە فەرمانی نێودەوڵەتیی دەستگیرکردنی بۆ دەرچووە.   هەروەها بڕیارە لە ١٩ی ئەم مانگەدا دادگاییکردنی دکتۆرێکی سووری بە تۆمەتی ئەشکەنجەدان، کوشتن و تاوانی دژی مرۆڤایەتی لە فڕانکفۆرت دەستپێبکات.