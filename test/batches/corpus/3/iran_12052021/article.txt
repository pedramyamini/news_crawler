محەممەد جەواد زەریف، وەزیری دەرەوەی ئێران لە پەیجی ئینستاگرامی خۆی، کە بۆ بابەتە ناوخۆییەکانی ئێران بەکاریدێنێت، بارودۆخی ناوخۆیی و جیهانی بە "دژوار و پڕ لە ململانێ" لە قەڵەمداوە و دەڵێت هەر ئەمەش وایکردووە , کە خۆی بەربژێر بۆ پۆستی سەرۆککۆماری ئێران بەربژێر نەکات.  بەڵام زەریف داوای لە خەڵک کردووە بەشداریی لە هەڵبژاردندا بکەن بۆ ئەوەی کە "کەمینەیەکی بچووک" سەرنەکەوێت.  رێککەوتنی ئەتۆمی گەورەترین دەستکەوتی محەممەدجەواد زەریف بوو، بەڵام ئەویش بە کشانەوەی ئەمریکا لە سەردەمی دۆناڵد ترەمپدا، بووە خاڵێکی زۆر لاواز لە ژیانی سیاسی زەریفدا و ئەمەش بیانووی بە نەریتخوازان دا بەردەوام هێرشی بکەنەسەر.  لەم دواییانەدا دزەپێکردنی هەڤپەیڤینێکی زەریف، پێگەی ئەوی لە سیاسەتی ناوخۆیی ئێراندا لاوازتر کرد. خۆیشی لە پەیامەکەی ئەمڕۆیدا دەڵێت: ئەوە بە نرخی تێکدانی هاوپەیوەندیی ناوخۆیی و متمانەبەخۆبوونی نیشتمانی و متمانەی خەڵک بووە، بۆیە هاتنم لە بەرژەوەندیی و خێری خەڵکدا نییە.  محەممەدجەواد زەریف یەکێک لە بەربژێرە سەرەکییەکان بوو، کە ریفۆرمخوازان بیریان لێکردبووەوە بۆ پۆستی سەرۆککۆماری بەربژێری بکەن، ئەویش هەم بۆ ئەوەی کە کۆدەنگی لەنێو ئەم بەرەیەدا دروست بکات و هەمیش بۆ ئەوەی کە پێیانوابوو زەریف خەڵک دێنێتە سەر سندووقەکانی دەنگدان و ئەگەری دەرچوونی زۆرە.  لە لیستێکی ١٤ کەسی کە بەرەی ریفۆمخوازانی ئێران وەک بەربژێرەکانی هەڵبژاردن بڵاویکردەوە، زەریف لە تۆپی لیستەکەدا بوو.  هەر لەم چوارچێوەیەدا رۆژی سێشەممە سەید محەممەد خاتەمی، رێبەری ریفۆمخوازانی ئێران و حەسەن خومەینی، کوڕەزای روحۆڵڵا خومەینی دامەزرێنەری کۆماری ئیسلامیی ئێران، لەگەڵ زەریف کۆبوونەوە تاوەکوو رازی بکەن خۆی بەربژێربکات، بەڵام وادیارە  سەرکەوتوو نەبوون.  محەممەد جەواد زەریف دەڵێت: کەسێکی دیپلۆماتە و شارەزای کاروباری ناوخۆیی نییە.   مەحموود ئەحمەدی‌نەژاد، سەرۆککۆماری پێشووی ئێران، سەر لە بەیانی ئەمڕۆ لەنێو پێشوازیی لایەنگرانیدا چووە وەزارەتی ناوخۆی ئێران و ناوی خۆی تۆمار کرد.  مەحموود ئەحمەدی‌نەژاد لە ساڵی ٢٠٠٥ تاوەکوو ٢٠١٣ سەرۆککۆماری ئێران بوو، ئەو ساڵی ٢٠١٧ دیسان خۆی بەربژێر کردەوە، بەڵام ئەنجوومەنی پاراستنی دەستوور شیاوبوونی رەتکردەوە و رێگەی نەدا بەشداریی لە هەڵبژاردندا بکات.  عەباسعەلی کەدخودایی، گوتەبێژی ئەنجوومەنی پاراستنی دەستووری ئێران هەفتەی رابردوو دیسان جەختی کردەوە، ئەو کەسانەی پێشتر شیاوبوونیان رەتکراوەتەوە، پێویست ناکات خۆیان بەربژێر بکەنەوە، چونکە دیسان رێگەیان پێنادرێ بەشداریی لە هەڵبژاردندا بکەن.  مەحموود ئەحمەدی‌نەژاد لە ساڵانی رابردوو وەک کەسێکی دژبەر هەڵوێستی وەرگرتووە و رەخنەی زۆر لە شێوازی دەسەڵاتداریی ئێران گرتووە.   ئیبراهیم رەئیسی، سەرۆکی دەزگای دادی ئێران، کە جێی هیوا و بەختی سەرەکی نەریتخوازانە و تاوەکوو دوێنێش روون نەبوو، کە خۆی بەربژێر دەکات یان نا، بەڵام مەنوچەهر موتەکی، گوتەبێژی ئەنجوومەنی یەکێتیی نەریتخوازان رایگەیاند: رەئیسی خۆی بەربژێر دەکات.  ئیبراهیم رەئیسی ساڵی ٢٠١٧ ش خۆی بەربژێر کرد، بەڵام  هەڵبژاردنەکەی بە حەسەن رووحانی دۆڕاند.  زۆر لە کەسایەتییە نەریتخوازەکان پێشتر رایانگەیاندووە، ئەگەر رەئیسی خۆی بەربژێر بکات، ئەوان خۆیان بەربژێر ناکەن، لەوانە محەممەد باقر قاڵیباف، سەرۆکی پەرلەمانی ئێران و بەربژێری سێ خولی هەڵبژاردنەکانی رابردووی سەرۆککۆماریی ئێران، کە لە هیچیاندا سەرکەوتوو نەبوو.  نەریتخوازان هیوادارن هاتنی رەئیسی کۆدەنگیی لەنێویاندا دروست بکات و ئەمەش چانسیان بۆ بردنەوەی هەڵبژاردن زیاتر بکات.  رۆژی سێشەممە ١١ - ٥ - ٢٠٢١ دەرگای خۆپاڵاوتن بۆ هەڵبژاردنی سەرۆککۆماری ئێران کرایەوە.  گوتەبێژی ناوەندی هەڵبژاردنی ئێران رایگەیاند دوێنێ ٥٧ بەربژێر ناوی خۆیان تۆمارکرد لەوانە محەممەد حەسەن نامی، وەزیری پێشووی پەیوەندییەکان. سەعید محەممەد، فەرماندەی پێشووی ناوەندی خاتەمولئەنبیائی سەر بە سوپای پاسداران. حوسێن دێهقان، وەزیری پێشووی بەرگری و محەممەد زارع فومنی، سکرتێری گشتی حیزبی گەلی چاکسازی.  بەربژێرەکان ٣ رۆژی دیکەیان لەبەردەمە بۆ خۆتۆمارکردن، دواتر ئەنجوومەنی پاراستنی دەستوور شیاوبوونی بەربژێرەکان رادەگەیێنێت و دوای ٢٠ رۆژ بانگەشە، بەربژێرانی کۆتایی لە ١٨ی مانگی داهاتوو بەشداری لە کێبڕکێی هەڵبژاردن دەکەن.