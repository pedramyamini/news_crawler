تورکیا پەنجەی تۆمەت بۆ شەڕڤانان درێژدەکات، بەڵام هەسەدە بەرپرسیارێتیی هێرشەکەی لەئەستۆ نەگرتووە.   نێد پرایس، گوتەبێژی وەزارەتی دەرەوەی ئەمریکا لەو بارەوە لە کۆنفرانسێکی رۆژنامەڤانیدا رایگەیاند، ئەوان سەرکۆنەی ئەو هێرشە دەکەن و داوا لە هەموو لایەکیش دەکەن کە رێز لە ئاگربەست بگرن بۆ ئەوەی سەقامگیریی سووریا بپارێزرێت تاوەکو دەرفەتی دۆزینەوەی چارەسەرێکی سیاسی بۆ ململانێکە ئاسانتر بێت.   ئەمڕۆ سەرۆککۆماری تورکیا دوای نوێژی هەینی، جارێکی دیکە هەڕەشەی ئەنجامدانی ئۆپەراسیۆنی بۆ سەر رۆژئاوای کوردستان و ناوچەکانی دیکەی ژێر دەسەڵاتی بەڕێوەبەرایەتیی خۆسەر کردەوە و گوتی، "لە بەرامبەر رێکخراوە تیرۆرستییەکان، لە بەرامبەر هێزەکانی ئەمریکا لەوێ، هەروەها بەرامبەر رژێم هەموو بەرەنگاربوونەوەیەکی پێویست دەگرینەبەر و لەم بابەتەدا پێداگرین".   نێد پرایس گوتیشی، ئەوان تورکیا بە هاوپەیمانێکی گرنگی ناتۆ دەزانن و "لە هەندێک بواردا" بەرژەوەندیی هاوبەشیان هەیە، "لە نێویشیاندا، رووبەڕووبوونەوەی تیرۆر، کۆتاییهێنان بە ململانێی سووریا. "  پرسیار لە نێد پرایس کرا کە هەڵوێستی ئەمریکا چییە لە کاتێکدا کە سەرۆککۆماری تورکیا ئاماژە بە ئەنجامدانی ئۆپەراسیۆنی سەربازی بۆ نێو رۆژئاوای کوردستان و سنووری سووریا دەکات؟ گوتەبێژی وەزارەتی دەرەوەی ئەمریکا گوتی، ئەوان جەخت لەوە دەکەنەوە کە گرنگە هەموو لایەک رێز لە ئاگربەست بگرن لە پێناو پاراستنی سەقامگیریی سووریادا.   گوتەبێژی وەزارەتی دەرەوەی ئەمریکا لەبارەی هێرشەکەی ناوچەی ئەعزاز ئاماژەی بەوەش کرد، "هەڵوێستمان بە روونی دەربڕیوە کە زۆر گرنگە هەموو لایەک رێز لە ناوچەکانی ئاگربەست بگرن و بیانپارێزن و لە پێناو دۆزینەوەی چارەسەرێکی سیاسیش بۆ ململانێیەکە کاربکەن. "  لە بەشێكی دیکەی قسەکانیدا گوتەبێژی وەزارەتی دەرەوەی ئەمریکا گوتی، "ئێمە بەردەوام دەبین لە راوێژکردن بە ئەنقەرەی هاوپەیمانمان لەبارەی سووریا و لەگەڵ وڵاتە دراوسێیەکانی دیکەش بەردەوام دەبین لە پێکەوە کارکردن بۆ ئەوەی کۆتایی بەو تووندوتیژییە بهێنین. "  پێشتر تورکیا لە ٢٠ی کانوونی دووەمی ٢٠١٨ لە ئۆپەراسیۆنێکدا بەناوی "چڵەزەیتوون" هێرشیکردە سەر هەرێمی عەفرینی رۆژئاوای کوردستان و دوای نزیکەی دوو مانگ کۆنترۆڵی کرد.  سوپای تورکیا هەروەها ٩ی تشرینی یەکەمی ٢٠١٩ لە ئۆپەراسیۆنێک بە ناوی "کانیی ئاشتی" هێرشیکردە سەر گرێسپی و سەرێکانی لە رۆژئاوای کوردستان و ئەو دوو شارۆچکەیەشی کۆنترۆڵکرد.