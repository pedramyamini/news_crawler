رێکخراوەکە لە راگەیێندراوێکدا باسی لەوە کردووە، لەم مانگەدا لە سنوورەکانی رۆژهەڵاتی کوردستان حەوت کۆڵبەر گیانیان لەدەستداوە، کە یەکێک لەوانە بە تەقەی راستەوخۆ و شەش کەسیان بەهۆی رووداوی سرووشتی مردوون.  هەروەها بەپێی ئامارەکانی رێکخراوەکە، ١١ کۆڵبەریش برینداربوون کە هەشت کەسیان بە تەقەی راستەوخۆ بووە و سێ کەسیش بەهۆی بەربوونەوە لە شوێنی بەرز لەکاتی کارەکەیان.  رێکخراوی هەنگاو ئەوەی خستووەتەڕوو، لەم مانگەدا پێنج هاونیشتمانیی کورد لە بەندیخانەکانی سنە و یەزد لەسێدارەدراون، هەر پێنج کەسەکە بە تۆمەتی کوشتنی بەئەنقەست ئەو سزایەیان بەسەردا سەپێندراوە؛ هاوکات دوو بەندکراویش بەهۆی ئەشکەنجەوە لە بەندیخانەکان گیانیان لەدەستداوە.  رێکخراوی مافی مرۆڤی هەنگاو لە راپۆرتەکەیدا ئەوەشی خستووەتەڕوو، لەم مانگەدا ٦٤ هاونیشتمانیی کورد لەلایەن ناوەندە ئەمنییەکانی ئێرانەوە بەتۆمەتی چالاکیی سیاسی و مەدەنی دەستبەسەرکراون کە دوو کەسیان مێرمنداڵ بوون.