قەدەخەی هاتووچۆ تاوەکو کاژێر ١٢: ٠٠ ـی نیوەڕۆی رۆژی شەممە بەردەوام دەبێت و هەر ئۆتۆمبێلێک لەنێوان شارە سوورەکان، واتە زۆر زۆر مەترسیدار، هاتووچۆ بکات یەک ملیۆن و لەنێوان شارە زەرد و نارنجییەکانیشدا ٥٠٠ هەزار تمەن سزا دەدرێت.  پۆلیسی رێگەی پارێزگای کرماشان رایگەیاندووە، هاتووچۆکان لەڕێگەی پێگە زیرەکەکان و دانانی خاڵی پشکنین لە رێگەکانی هاتنەدەر و چوونە نێو شارەکانەوە کۆنترۆڵ دەکرێن.  بەپێی راگەیێندراوی پۆلیسی کرماشان، ئەو ئۆتۆمبێل و بارهەڵگرانە کە پێداویستیی دەگوازنەوە، دەتوانن هاتووچۆ بکەن و هەروەها رێگە بە هاتووچۆی کارمەندانی بەشی دەرمان و دامودەزگە خزمەتگوزارییەکان دەدرێت.  مەحموود سەمیمی، جێگری پارێزگاری لوڕستان ئاماژە بەوە دەکات، خەڵک لە پشووەکانی نەورۆزدا پابەندی رێوشوێنە تەندروستییەکان نەبوون، بۆیە شەپۆلی چوارەمی کۆرۆنا روویدا، ئەو لەسەر ئەم بنەمایە داوای لە خەڵک کردووە لە هاتووچۆ، گەشت و کۆبوونەوەی ناپێویست خۆیان بپارێزن.  سیما سادات لاری، گوتەبێژی وەزارەتی تەندروستیی ئێران ئاماژە بەوە دەکات، لە هەندێک لە پارێزگاکان لە رۆژی جەژندا رێوڕەسمی تایبەت بەڕێوەدەچێت کە "ئەمە زۆر نیگەرانی کردووین".  نیگەرانی لە رۆژانی جەژن لەکاتێکدایە کە بەرپرسانی تەندروستی لە روودانی شەپۆلی پێنجەمی کۆرۆنا بەهۆی کۆرۆنای هیندییەوە نیگەرانن، ئەمجۆرەی کۆرۆنا لە پارێزگاکانی قوم، یەزد، هورموزگان و پارێزگای ورمێی رۆژهەڵاتی کوردستانیشدا تۆمار کراوە.