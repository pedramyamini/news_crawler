باڵیۆزخانەی کۆماری ئیسلامی ئێران لە بەغدا لە راگەیێندراوێکدا دەڵێت، "بە تووندترین شێوە تیرۆرکردنی چالاکڤانی مەدەنی ئیهاب وەزنی سەرکۆنە دەکەین و هاوسۆزیی خۆمان بۆ خێزان و نزیکەکانی دەردەبڕین. ئێران لە هەموو ناخۆشی و کێشە و قەیرانێکدا لەگەڵ عێراق بووە، تاوەکو ئێستاش لەگەڵ عێراقە بە حکومەت و گەلەکەی. پشتیوانی لە سەروەری و سەلامەتی خاکی عێراق و سەقامگیری دەکات".  هەر لە راگەیێندراوەکەدا هاتووە، لە هەموو جیهاندا کۆنسوڵخانە شوێنی پێشکێشکردنی خزمەتگواریی کۆمەڵایەتی و مەدەنییە بۆ گەشتیار و نەخۆش و بازرگان و چین و توێژەکانی دیکە، شتێکی سرووشتییە هەر کەموکوڕییەکان کاریگەری دروست بکات و زیان لە هاووڵاتیان بدات. هیوادارن بەپەلە ئەو هێرشانە بۆ سەر شوێنە دیپلۆماسییەکان رابگیرێت، تاوەکو خەڵک لەو خزمەتگوزارییانە بێبەش نەبێت.  باڵیۆزخانەی کۆماری ئیسلامیی ئێران لە بەغدا جەخت لەوە دەکاتەوە، چاوەڕێی هێزە ئەمنییەکانن، رێکاری بەپەلە بگرنەبەر بۆ دەستگیرکردنی بکەرانی تیرۆرکردنی چالاکڤانی مەدەنی و هێرشبەرانی سەر کونسوڵخانەی ئێران لە کەربەلا. دەشڵێت، "ئێران نە داوای کوشتن و نە تیرۆرکردنی هاووڵاتیانی عێراقی کردووە و نە ئەو داوایەش دەکات، بە تووندترین دەستەواژەش سەرکۆنەی کارە تیرۆیستییەکان دەکات".  دوێنێ یەکشەممە ژمارەیەک چەکدار کە ماتۆڕسکیلیان پێ بووە هێرشیان کردە سەر ئیهاب جەواد وەزنی، چالاکڤانی خۆپێشاندانەکانی تشرینی یەکەم لە کەربەلا و کوشتیان. شەوی رابردوو لە بەردەم کۆنسوڵخانەی ئێران خۆپێشاندەران ناڕەزاییان دەربڕی و ئاگریان کردەوە.   پێشتر شانەی راگەیاندنی ئەمنی لە راگەیێندراوێکدا ئاماژەی بەوە کردبوو، ئیهاب وەزنی لە شەقامی کەربەلا لە کەربەلا کوژراوە و "پۆلیسی پارێزگاکە هەموو هەوڵەکانی بۆ دەستگیرکردنی ئەو تیرۆریستانەی هێرشەکەیان ئەنجامداوە، دەستپێکردووە".   بەپێی گوتەی شانەی راگەیاندنی ئەمنی: "هێزەکانی پۆلیس دەستبەجێ گەیشتوونەتە شوێنی رووداوەکە و لیژنەیەکی تایبەتی بۆ کۆکردنەوەی بەڵگەی پێویست و زانیاریی تەواو لەسەر رووداوەکە پێکهێناوە. "   باڵیۆزخانەی ئەمریکا لە بەغدا لە تۆڕی کۆمەڵایەتیی فەیسبووک سەرکۆنەی کوشتنی ئیهاب وەزنیی کردووە و دەڵێت: "ویلایەتە یەکگرتووەکانی ئەمریکا بە تووندترین شێوە سەرکۆنەی کوشتنی وەزنی دەکات و هاوسۆزیی خۆی بۆ خێزانەکەی پیشان دەدات".  هەروەها ستیڤن هیکی، باڵیۆزی بەریتانیا لە عێراق لە تویتێکدا بە تووندی سەرکۆنەی ئەو رووداوە دەکات و دەڵێت: "چاوپۆشیکردن لە سزادانی ئەوانەی چالاکڤانەکان دەکوژن، وایکردووە کوشتنی زیاتری بەدوادا بێت".  هەر دوێنێ یەکشەممە، ئەنجوومەنی وەزیرانی عێراق کۆبووەوە و دواتر گوتەبێژی ئەنجوومەنەکە لە کۆنگرەیەکی رۆژنامەوانیدا رایگەیاند، سەرۆکوەزیرانی عێراق فەرمانی دەستگیرکردنی بۆ بکوژانی ئیهاب وەزنی دەرکردووە.  حەسەن نازم، گوتەبێژی ئەنجوومەنی وەزیرانی عێراق رایگەیاند: "لە کۆبوونەوەکەی ئەنجوومەنی وەزیراندا دۆخی ئەمنی و ئابووریی وڵات تاوتوێ کراوە. مستەفا کازمی، فەرماندەی گشتیی هێزە چەکدارەکان و سەرۆکوەزیران عێراق داوای لە وەزارەتی ناوخۆ کردووە بەپەلە لێکۆڵینەوە بکات لە تیرۆرکردنی چالاکڤان ئیهاب وەزنی لە کەربەلا. حکومەت بەڵێنی داوە بە خێرایی تاوانباران دەستگیربکات".