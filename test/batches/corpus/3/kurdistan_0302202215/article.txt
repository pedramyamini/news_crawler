دانیشتوویەکی گوندی ئاتما دەڵێت، "شەو بوو وابزانم کاژێر ١٢ و نیو بوو هەستمان بە دەنگێک کرد. وامانزانی دەنگی بایە، چونکە ئێوارە بایەکی قورس دەهات. هاتینە دەرەوە و بینیمان هێلیکۆپتەرەکان لە ئاسمانن. دوای ١٠ خوولەک ئاگامان لێبوو هاواریان دەکرد ' خۆتان بەدەستەوە بدەن، خانووەکە گەمارۆدراوە '. دواتر گوێمان لە دەنگی تەقە بوو، پاشان فڕۆکەکان بۆمبیان تەقاند. "  بەگوێرەی کۆشکی سپی، ئەبو ئیبراهیم ئەلهاشمی ئەلقوڕەیشی، بۆمبێکی بە خۆی و خێزانەکەیدا تەقاندووەتەوە و هاوژین و منداڵەکانیشی لەگەڵ خۆی کوشتوون. جۆ بایدن، سەرۆکی ئەمریکا ئاماژەی بەوە کرد، ئۆپەراسیۆنەکە بە سەرکەتوویی ئەنجامدرا و هیچ سەربازێکی ئەمریکی زیانی پێنەگەیشتووە.   جۆ بایدن، سەرۆکی ویلایەتە یەکگرتووەکانی ئەمریکا لە راگەیێندراوەکەیدا گوتی، "بە فەرمانی من هێزە سەربازییەکانی ئەمریکا لە باکووری رۆژئاوای سووریا ئۆپەراسیۆنێکی دژەتیرۆریان بە سەرکەوتوویی ئەنجامدا بۆ ئەوەی خەڵکی ئەمریکا و هاوپەیمانەکانمان بپارێزن و جیهان بکەنە شوێنێکی سەلامەتتر. بە هەوڵ و بوێری هێزەکانمان، ئەبو ئیبراهیم ئەلهاشمی ئەلقوریشی سەرکردەی داعشمان لە گۆڕەپانی جەنگ دوورخستەوە. "  تیمە فریاگوزارییەکان باس لەوە دەکەن، ١٣ کەسی سڤیل لە کاتی بە ئامانجکردنی جێگرەکەی بەغدادی لە خانووە دوو نهۆمیەکەدا کوژراون کە ژمارەیەک ژن و منداڵیان لە نێودابووە.   دانیشتوویەکی دیکەی گوندی ئاتما لە ئیدلبی سووریا باسی لەوە کرد، "یەکێکیان بە ئینگلیزی قسەی دەکرد و ئەوی دیکەش وەری دەگێڕایە سەر زمانی عەرەبی. وەرگێڕەکە بە عەرەبی بانگی لە ژنێک دەکرد کە پێموایە ٩٠ % بەدەوییەکی عێراقی بوو. پێی دەگوت، خۆت رادەستبکە و لە منداڵەکان گەڕێ با بێن بۆ لای ئێمە. خوا چاکتر دەزانێت چی روویدا؛ خۆی بەدەستەوە نەدا، ئەوانیش بە هاوکاری هێلیکۆپتەرەکان بەسەر خانووەکەیاندا گرت. دوای ١٥ خوولەک، دۆخەکە ئارامبووەوە. "  ناوچەکە لەژێر دەسەڵاتی دەستەی تەحریر شامدایە کە بە لقی سووریای رێکخراوی ئەلقاعیدە دادەندرێت.   ئەوە گەورەترین ئۆپەراسیۆنی سەربازییە لە دوای کوشتنی ئەبو بەکر بەغدادی، خەلیفەی پێشووی داعش ئەنجامدرابێت کە ئەویش لە ئۆکتۆبەری ساڵی ٢٠١٩ هەر لە ناوچەیەکی ژێر دەسەڵاتی دەستەی تەحریری شام لە ئیدلب، لە لایەن هێزەکانی ئەمریکاوە کوژرا.