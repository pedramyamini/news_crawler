رۆژی چوارشەممە دادگای تاوانی نێودەوڵەتی سەر بە نەتەوەیەکگرتووەکان بڕیاریدا کار لەسەر سکاڵاکانی ئێران بکات. ئەو سکاڵایانەش تایبەتن بە دواکارییەکانی ئێران بۆ هەڵگرتنی ئەو سزایانەی ئیدارەی پێشووی ئەمریکا بە سەرکردایەتیی دۆناڵد ترەمپ، سەرۆکی پێشووی ئەمریکا دوای چوونەدەرەوەی لە رێککەوتنی ئەتۆمی.  دوای ئەو راگەیاندنانەی دادگاکەی نەتەوەیەکگرتووەکان، وەزارەتی بەرگریی ئەمریکا نیگەرانیی خۆی دەربڕی و گوتی ئەمریکا لەو دادگایە بێئومێد بووە. نید پرایس، گوتەبێژی وەزارەتی دەرەوەی ئەمریکا لەو بارەیەوە رایگەیاند: "دەمەوێت بڵێم ئێمە رێز لە دادگای نێودەوڵەتی بۆ دادپەروەری دەگرین. لە هەمان کاتیشدا ئێمە پێمانوایە دەبوو دادگا گوێی لەو سکاڵایەی ئێران نەگرێت".  جۆ بایدن، سەرۆکی ئەمریکا لە هەڵمەتی هەڵبژاردنەکانی ئاماژەی بەوە کردبوو کە ئەگەر ببێتە سەرۆکی ئەمریکا دەگەڕێتەوە بۆ رێککەوتنی ئەتۆمیی ئێران، بەڵام دوای نزیکەی دوو هەفتە تاوەکو ئێستا هیچ نزیکبوونەوەیەکی نێوان ئەمریکا و ئێران نەبینراوە. وەزارەتی دەرەوەی ئەمریکا پێیوایە هێشتا زووە ئەمریکا بڕیاری کۆتایی سەبارەت بە گەڕانەوە بۆ ناو رێککەوتنی ئەتۆمی ئێران بدات.  لەلایەکی دیکەوە جواد زەریف، وەزیری دەرەوەی ئێران لە چاوپێکەوتنێکی لەگەڵ کەناڵی سی ئێن ئێنی ئەمریکی رایگەیاند: ئەمریکا کاتێکی سنوورداری لەبەردەستە بۆ گەڕانەوە بۆ رێککەتنی ئەتۆمی، هەروەها ئاماژەی بەوەشدا کە ئێران ئامادەیە بگەڕێتەوە بۆ رێککەوتنەکە، بەڵام دەبێت ئەمریکا سزاکانی ساڵی ٢٠١٨ لەسەر ئێران لاببات.  ئەنتۆنی بلینکن، وەزیری دەرەوەی ئەمریکا رۆژی دووشەممە لەبارەی گەڕانەوەی ئەمریکا بۆ رێککەوتنی ئەتۆمی گوتی: ئەمریکا خوازیاری گەڕانەوە بۆ رێککەوتنی ئەتۆمی لەگەڵ ئێرانە، بەڵام بە مەرجێک کە ئێران هاوکارییەکانی لەگەڵ هاوپەیمانانی ئەمریکا بۆ رێککەوتنێکی ماوەدرێژ و بەهێزتر کە هەموو بابەتەکانی دیکەش لە خۆبگرێت بکات.  لە بەشێکی دیکەی قسەکانیدا ئەنتۆنی بلینکن ئاماژە بەوە دەدات: ئەگەر ئێران بەردەوام بێت لەسەر کەمکردنەوەی پابەندییەکانی بە رێککەوتنی ئەتۆمی، تەنیا چەند هەفتەیەک مەودای دەبێت تاوەکو ماددەی پێویست بۆ دروستکردنی چەکێکی ئەتۆمی، بەرهەم بێنێت.  بەپێی یاسایەکی پەرلەمانی ئێران، حکومەتی ئەم وڵاتە لە سێ هەفتەی دیکەوە پابەندییەکان بە رێککەوتنی ئەتۆمی کەمتر دەکاتەوە، یەکێک لەوانە کەمکردنەوەی چاودێرییەکانی ئاژانسی نێودەوڵەتیی وزەی ئەتۆمی لەسەر دامەزراوە ئەتۆمییەکانی ئێرانە.  لەو بارەیەوە محەممەد جەواد زەریف دەڵێت: ئێران چاودێرەکانی ئاژانسی نێودەوڵەتیی وزەی ئەتۆمی دەرناکات، بەڵکو چاودێرییەکانیان سنووردار دەکات، ئاژانس زۆرجار لێکۆڵینەوەی لە بەرنامە ئەتۆمییەکانی ئێران کردووە و ئێران ئەوانە سنووردار دەکات.  هەروەها وەزیری دەرەوەی ئێران دەڵێت: سنووردارکردنی چاودێرەکان پێشێلکردنی پابەندییەکانیان نییە، بەڵکو بەشێکە لە کەمکردنەوەی پابەندییەکان.  رێککەوتنی ئەتۆمی ساڵی ٢٠١٥ لەنێوان ئێران و وڵاتانی ٥+١ واژۆکرا کە لە بەرامبەر هەڵگرتنی گەمارۆکانی سەر ئێران و ئەو وڵاتە بەرنامە ئەتۆمییەکانی سنووردار بکات و رێگە بە چاودێرانی ئاژانسی نێودەوڵەتیی وزەی ئەتۆمی بدات، چاودێری بەسەر بەرنامە ئەتۆمییەکاندا بکەن.  لە ساڵی ٢٠١٨ دۆناڵد ترەمپ، سەرۆکی پێشووی ئەمریکا بە مەبەستی  رێککەوتنێکی باشتر، لە رێککەوتنی ئەتۆمی کشایەوە و خولێکی نوێی گەمارۆی لەژێر ناونیشانی "ئەوپەڕی گووشار" بەسەر ئێراندا سەپاند.  عەلی رەبیعی، گوتەبێژی حکومەتی ئێران رۆژی سێشەممەی هەفتەی رابردوو هۆشداری بە ئەمریکا دا و گوتی: دەرفەتی ئەمریکا و تەنانەت ئەوروپاش بۆ جێبەجێکردنی پابەندییەکانیان بە رێککەوتنی ئەتۆمی سنوودارە.  لە لایەکی دیکەوە سەعید خەتیبزادە، گوتەبێژی وەزارەتی دەرەوەی ئێران دەڵێت: دەبێت هەموو ئەو گەمارۆیانە کە دۆناڵد ترەمپ بەسەر ئێرانیدا سەپاندوون بە شێوەیەکی کاریگەر هەڵگیرێنەوە، واتە تەنیا واژۆیەک بەس نییە، بەڵکو دەبێت نیشانەکانی نەمانی گەمارۆکان ببینین.  لە گەمارۆکانی سەردەمی دۆناڵد ترەمپ رێژەی هەناردەکردنی ئێرانی بۆ کەمترین بڕ دابەزاند، سەعید خەتیبزادە لەو بارەیەوە رایگەیاند: دەبێت ئێران بەئاسانی بتوانێت نەوت بفرۆشێت، پارەکەی وەرگرێتەوە و بیمە دڵنیایی بۆ بکرێت