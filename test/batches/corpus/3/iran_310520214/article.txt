عەباس عێراقچی، جێگری وەزیری دەرەوەی ئێران و سەرۆکی شاندی دانوستاندنکاری ئێران لە ڤیەننا بە میدیای فەرمیی وڵاتەکەی گوت، دڵنیا نییە لەوەی کە ئایا دەتوانن لەم گەڕەی گفتوگۆکاندا هەموو پرسەکان یەکلایی بکەنەوە یاخود نا، بۆیە دەکرێت دیپلۆماتەکان دووبارە بۆ راوێژکردن بگەڕێنەوە وڵاتەکانیان.  سەرۆکی شاندی دانوستاندنکاری ئێران کە هاوکات جێگری وەزیری دەرەوەشە، ئاماژە بەوە دەکات، رەشنووسی رێککەوتن بۆ زۆربەی ئەو بابەتانە ئامادەکراوە کە گرنگن.  ئەمەش لەکاتێکدایە، پێشتر هەریەکە لە واشنتن و تاران رایانگەیاند، هیوایان بەوەیە گەڕی پێنجەمی گفتوگۆکان کۆتایی بە ناکۆکییەکان بهێنێت.  گفتوگۆکانی ڤیەننا بە ئامادەبوونی رووسیا، چین، ئەڵمانیا، ئیتاڵیا، بەریتانیا و فەرەنسا و بە چاودێریی یەکێتیی ئەوروپا بەڕێوەدەچن.  ئەمریکا و ئێران پێکەوە بەشداری لە هیچ کۆبوونەوەیەکدا ناکەن، بەڵکو نوێنەرانی پێنج وڵاتە زلهێزەکەی دیکە بە جیا لەگەڵ شاندی دوو وڵاتە ناکۆکەکەدا کۆدەبنەوە و ئامانجیانە، ئەمریکا رازی بکەن بگەڕێتەوە نێو رێککەوتنەکە و ئێرانیش بێننەوە سەر پابەندبوونی تەواو پێی.  ئایاری ساڵی ٢٠١٨، دۆناڵد ترەمپ، سەرۆکی ئەوکاتی ئەمریکا، واشنتنی لە رێککەوتنەکە کشاندەوە و قۆناخ بە قۆناخ سزای بەسەر ئێراندا سەپاندەوە، چونکە پێیوابوو رێککەوتنەکە پێویستی بە پێداچوونەوەیە.  لە کاردانەوەی ئەوەدا، ئێران دەستی بە هەڵپەساردنی قۆناخ بە قۆناخی پابەندبوونی کرد و ئاستی پیتاندنی یۆرانیۆمی بەرزکردەوە.  جۆ بایدن، سەرۆکی ئەمریکا نیازی خۆی بۆ گەڕاندنەوە بۆ نێو رێککەوتنەکە ئاشکراکردووە، بەڵام بەو مەرجەی ئێران بەتەواوی بە رێککەوتنەکە پابەندبێتەوە.