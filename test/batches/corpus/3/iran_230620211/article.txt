پەیوەندییە گشتییەکانی قەرارگەی سوپای پاسداران لە پارێزگای سنە لە راگەیێندراوێکدا دەڵێت، پێکدادانەکان هەفتەی رابردوو و چەند رۆژ پێش هەڵبژاردنی رۆژی هەینی ئێران روویانداوە. ئەو کەسانەش بەوە تۆمەتبار دەکات کە ویستوویانە دژی بەڕێوەچوونی هەڵبژاردنەکانی سەرۆککۆماری ئێران و ئەنجوومەنی شار و گوندەکان چالاکی بکەن.  رێکخراوی هەنگاو بۆ مافەکانی مرۆڤ، رۆژی ١٥ی ئەم مانگە بڵاویکردەوە تێکهەڵچوونێکی قورسی چەکداری لە بەرزاییەکانی سەوڵاوا لە نێوان هێزەکانی سوپای پاسداران و هێزێکی کوردی دروستبووە و تۆپخانەکانی سوپای پاسدارانیش بەرزاییەکانی ئەو ناوچەیان تۆپباران کردووە.  بەگوێرەی زانیارییەکانی هەنگاو لە شەڕەکەدا کوژراو هەبووە و لانیکەم نۆ ئەندامی سوپای پاسدارانیش بریندار کراون.  بەپێی راگەیێندراوەکەی سوپای پاسداران، جگە لەو پێنج کەسەی گیانیان لەدەستداوە، سێ کەسیش برینداربوونە، بەڵام ئاماژەی بەوە نەداوە دەستبەسەرکراون یان نا.  بەپێی ئەو وێنەیەی کە سوپای پاسداران بڵاوی کردووەتەوە، ئەو کەسانەی گیانیان لەدەستداوە، جلوبەرگی هاوشێوەی گەریلاکانی پژاکیان لەبەردایە. پژاک تاوەکو ئێستا هەواڵەکەی پشتڕاست یان رەتنەکردووەتەوە.  محەممەد پاکپوور، فەرماندەی هێزی پیادەی سوپای پاسدارانیش رۆژی سێشەممە رایگەیاند، لە رۆژانی پێش هەڵبژاردن لە ناوچە سنوورییەکانی شنۆ، بانە و سەوڵاوا لەگەڵ سێ تیمی هێزەکانی دژبەری کۆماری ئیسلامی تووشی پێکدادان بوونە.