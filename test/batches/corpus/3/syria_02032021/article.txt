بەپێی لێکۆڵینەوەی ئەو کۆمیسیۆنە، کە توێژینەوەیان لەسەر ١٠٠ زیندان و سەنتەری دەستبەسەراگرتن لە سووریا کردووە و چاوپێکەوتنیان لەگەڵ زیاتر لە دوو هەزار و ٦٠٠ کەسدا کردووە، دەرکەوتووە حکومەتی سووریا و ئۆپۆزیسیۆنیش ئەشکەنجەی گیراوەکانیان داوە.  هانی میگالی، ئەندامی کۆمسیۆنی نەتەوە یەکگرتوەکان بۆ لێکۆڵینەوە لە دۆخی سووریا لەبارەی لێکۆڵینەوەکە دەڵێت، "ئەشکەنجەدان لەلایەن سووریا و داعش و هەئیەتی ئەحرار شامەوە بە سیستماتیک کراوە، هەروەها گرووپەکانی دیکەش ئەشکەنجەی خەڵکیان داوە، بەڵام ئەوانەی سیستماتیکییانە ئەشکەنجەی خەڵکیان داوە، ئەو سێ گرووپەی سەرەوەن. "  کۆمیسیارانی نەتەوە یەکگرتووەکان ئاماژە بەوەش دەکەن، زیاتر لە ٢٠ شێوازی ئەشکەنجە و سزادان لە زیندانەکانی سووریا بەکارهێنراون و هەر لایەنێک کە کۆنترۆڵی ناوچەیەکی دیاریکراوی کردبێت بێبەری نییە لە پێشێلکارییەکانی مافی مرۆڤ. "دەشڵێن ئەمە نیشانی دەدات شەڕ و پێکدادان چارەسەری دۆخی سووریا ناکات. "  پاولۆ پینهیرۆ، بەرپرسی کۆمیسۆنی نەتەوە یەکگرتووەکان بۆ لێکۆڵینەوە لە دۆخی سووریا ئاماژە بەوە دەکات، "دووبارەی دەکەینەوە هیچ چارەسەرێكی سەربازی نییە، تاکە رێگە چارەسەر، سیاسییە بە بەشداری سوورییەکان. "   نەتەوە یەکگرتووەکان لەو بارەیەوە راپۆرتێکی ئامادە کردووە کە باس لە ئەشکەنجەدان و دۆخی زیندانەکانی سووریا دەکات لە ماوەی ١٠ ساڵی رابردوودا. بڕیاریشە ئەو راپۆرتە لە ١١ی ئەم مانگەدا بخرێتە بەردەم ئەنجوومەنی مافی مرۆڤی نەتەوە یەکگرتووەکان.  راپۆرتەکە ئاماژەی بە ژمارەی قوربانیانی پێشێلکارییەکان و ژمارەی بەندکراوەکان نەکردووە، بەڵام بەپێی خەمڵاندنی پێشووی رێکخراوەکە نزیکەی ١٠٠ هەزار کەس لە سووریا بێسەروشوێنن، ٨٥ % ـی قوربانیانیش کەسانی پێگەیشتوون و ٦ % یشیان منداڵن، لەنێو پێگەیشتووەکانیشدا ٧٣ % یان لە رەگەزی نێر و ٢٧ % یان لە رەگەزی مێن.