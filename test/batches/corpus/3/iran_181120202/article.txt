لە راپۆرتێکدا لە ڤیەننا، ئاژانسی چاودێری ئەتۆمی سەر بە نەتەوە یەکگرتووەکان ئاشکرایکردووە، ئێران غازی شەشەمی فلۆرایدی یۆرانیۆم لە ئامێری پێشکەوتووی جۆری (ئای ئار ئێم ٢) تایبەت بە پیتاندنی یۆرانیۆم بەکارهێناوە و سەرجەم ئەو کار و چالاکییانە لەژێر زەوی بنکەی ئەتۆمی نەتەنز دەکرێن.  ئەم هەنگاوەی ئێران دوایین پێشێلکاریی ئەو وڵاتەیە لە بڕگەکانی رێککەوتنی ئەتۆمی کە رێگە بە ئێران دەدات تەنیا بە ئامێری جۆری ئەی ئار ١ و هەروەها ئامێرەکانی دیکە کە لە بنکەی ئەتۆمی نەتەنزدان و دەتوانێت یۆرانیۆم بپیتێنێت، بەڵام لە راپۆرتێكی چەند رۆژ لەمەوبەری ئاژانسی نێودەوڵەتیی وزەی ئەتۆم ئاشکرایکرد، ئێران لەبری ئەوە ئای ئار ئێم ٢ لەژێر زەوی بنکەی ئەتۆمی نەتەنز بەکاردەهێنێت.  لە رۆژی ١٤ی ئەم مانگە، ئاژانسی چاودێری ئەتۆمی سەر بە نەتەوە یەکگرتووەکان ئەو زانیارییانەی پشتڕاست کردووەتەوە کە ئێران غازی شەشەمی فلۆرایدی یۆرانیۆم لە ئامێری پیتاندنی یۆرانیۆم لە جۆری ١٧٤ - ئای ئاڕ ئێم ٢ لە بنکەی ئەتۆمی نەتەنز بەکارهێناوە.  ئەمڕۆ چوارشەممە محەممەد جەواد زەریف وەزیری دەرەوەی ئێران رایگەیاند: "وڵاتەکەی بە تەواوی رێککەوتنی ئەتۆمی جێبەجێ دەکات، ئەگەر جۆ بایدن سەرۆکی هەڵبژێردراو سزاکان لەسەر ئێران هەڵبگرێت. گوتیشی: ئەگەر جۆ بایدن ئامادەبێت پابەندیی خۆی بسەلمێنێت، ئێرانیش دەگەڕێتەوە سەر پابەندیی تەواوی بە رێککەوتنەکە، دانوستاندنیش تەنیا لە رێگەی گرووپی پێنج کۆیەک بە گونجاو دەزانێت.  لە ٨ی ئایاری ٢٠١٨ دۆناڵد ترەمپ سەرۆکی ئەمریکا بە بڕیارێک لە رێککەوتنی ئەتۆمی ئێران کشایەوە، ترەمپ چەندینجار رایگەیاندووە: "رێککەوتنەکە خراپترینە لە مێژووی ئەمریکا ".