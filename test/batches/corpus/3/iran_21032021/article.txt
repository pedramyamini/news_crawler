ئەمە لەکاتێکدایە کە حکومەتی ئێران رایگەیاندووە ئامانجیان پشت بە توانا نێوخۆییەکانی ئێران ببەستێت چونکە بەهۆی سزاکانی ئەمریکاوە، تاران ناتوانێت بە ئاسانی کاڵا و خۆراک هاوردە بکات.   رێبەری باڵای ئێران گوتی: "دوژمنەکانمان، لە سەرووی هەمووشیانەوە ئەمریکا، دەیانویست بە سەپاندنی ئەو پەڕی گوشار، خەڵکی ئێران بە چۆکدا بدەن. ئەمڕۆ خۆیان و هاوڕێیە ئەوروپیەکانیان بە ئاشکرا دانی پێدادەنێن کە هەڵمەتی ئەوپەڕی گوشار شکستی هێناوە. ئێمە  دەمانزانی کە شکست دێنێت و سوور بووین لەسەر بەزاندنی دووژمن. "  عەلی خامنەیی هەروەها گوتی: "دروشمەکەمان ئەمەیە: بەرهەمهێنان، پشتگیریکردنی بەرهەمهێنان و لابردنی بەربەستەکان. پێویستە بەرهەمهێنان بکەینە چەقی کارەکەمان، پشتگیریی لێ بکەین و بەربەستەکانی بەردەمی بکەینەوە. "  هاوکات هەر بە بۆنەی نەورۆز و هاتنی ساڵی ١٤٠٠ی هەتاوییەوە، حەسەن رووحانی، سەرۆکی ئێران  لە پەیامێکدا دەڵێت ساڵی رابردوو لە رووی ئابوورییەوە بۆ خەڵکی وڵاتەکەی سەخت بووە. داواشی لە ئەمریکا کرد کە لەگەڵ ئێران دەست بە دانوستاندن بکاتەوە.   حەسەن رووحانی، سەرۆک کۆماری ئێران گوتی: "ئەمڕۆ دوژمنانی وڵات دانیپێدادەنێن کە ئەوان ناتوانن بە بەکارهێنانی زمانی زبر و هەڕەشە و سزا، قسە لەگەڵ خەڵکی ئێراندا بکەن. دوای سێ ساڵ لە شکستی سزاکان، ئەوان هیچ بژارەیەکی دیکەیان نییە جگە لە دووبارە گەڕانەوە بۆ سەر پەیوەندیی بونیاتنەرانە لەگەڵ خەڵکی ئێران. "  پەیامی ئەو دوو بەرپرسە باڵایەی ئێران بۆ نەورۆز و دڵنیاییدان بە ئێرانییەکان لە کاتێکدایە، کە وڵاتەکە بە قەیرانێکی سەختی ئابووریدا تێپەڕێت و رێژەی هەڵئاوسان و بێکاری رۆژ بە رۆژ زیاتر دەبێت.