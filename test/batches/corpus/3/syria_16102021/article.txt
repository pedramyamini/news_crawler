رۆژی هەینی ١٥ - ١٠ - ٢٠٢١ نەتەوە یەکگرتووەکان راپۆرتێکی لەبارەی دۆخی باکووری رۆژئاوای سووریا بڵاوکردەوە و تێیدا ئاماژە بەوە کراوە، ژیانی خەڵک لەو ناوچەیەدا زەحمەتترینە لەو کاتەوەی شەڕی نێوخۆ لە ساڵی ٢٠١١ ەوە دەستی پێکردووە.  هاوکات ئەنتۆنیۆ گوتێرێز، سکرتێری گشتیی نەتەوەیەکگرتووەکان دەڵێت، دوای دەیەیەک لە شەڕ، لە نێوەندی پەتایەکی جیهانییدا، سووریا رووبەڕووی چەندین قەیران بووەتەوە و بارودۆخەکەی زۆر خراپە.   راپۆرتەکەی نەتەوەیەکگرتووەکان ئاماژە بەوە دەکات، ٩٧ % ی خەڵکی باکووری رۆژئاوای سووریا لەژێر هێڵی هەژاریدا دەژین، ئەمەش لەکاتێکدا کە ناوچەکە رووبەڕووی قەیرانی "قووڵی" دارایی بووەتەوە، نرخی شتومەک ٢٠٠ % بەرزبووەتەوە و ئەوانەش کە کاردەکەن ناتوانن پێداویستییە سەرەکییەکانی ژیانی رۆژانەی خێزانەکانیان دابینبکەن.   لەبارەی ئەو کەمپانەی کە ئاوارەکانی تێدا دەژین، راپۆرتەکە دەڵێت، ٨٥ % ی ئەو چادرانەی بۆیان دابینکراوە زۆر کۆنن و لە وەرزی  بارانبارینیشدا ناتوانن ببنە چەترێک بۆ خەڵکەکە.   یەکێکی دیکە لە نەهامەتییەکانی خەڵکی باکووری رۆژئاوای سووریا کە راپۆرتەکەی نەتەوە یەکگرتووەکان باسی دەکات، بواری ئەمنییە. بەگوێرەی راپۆرتەکە، هێرشی ئاسمانی و رووبەڕووبوونەوەی چەکداری لە ئاداری ٢٠٢٠ ـەوە گەیشتووەتە بەرزترین ئاست، ئەوە سەرەڕای هەبوونی ئاگربەست لەو ناوچەیەدا.   هەروەها نەتەوە یەکگرتووەکان هۆشداریی لە داڕووخانی سیستەمی تەندرووستیی ناوچەکە دەدات و دەڵێت، کۆرۆنا بە خێرایی لە کەمپەکان بڵاودەبێتەوە، ئەوە لەکاتێکدایە بڕێکی کەم ڤاکسین دەستدەکەوێت و ئەو کەسانەش ڤاکسین وەردەگرن کەمن.   نەتەوە یەکگرتووەکان دەڵێت، بۆ دابینکردنی پێداویستیی زستان بۆ ئاوارەکان، پێویستی بە ١٥٨ ملیۆن دۆلار پاڵپشتیی دارایی هەیە، بەڵام ئێستا تەنیا لە ٢٣ % ی پاڵپشتییەکە بەردەستە.   لە راپۆرتەکەدا هاتووە، لە پلانی زستانی نەتەوە یەکگرتووەکاندایە بۆ زستانی ئەمساڵ پێداویستیی بۆ ٢ ملیۆن و ٢٠٠ هەزار کەس دابینبکات و یارمەتییەکەش دابینکردنی سووتەمەنی، سۆپا، نۆژەنکردنەوەی کەمپەکان، جلوبەرگی زستان و پێداویستییەکانی خوێندن لەخۆدەگرێت، بەڵام دابینکردنی ئەو پێداویستیانەش پشت بەو یارمەتییە داراییە دەبەستێت دەدرێتە رێکخراوەکە.