هەفتەی رابردوو مەحموود ئەحمەدی نەژاد، دوای ئەوەی لەلایەن ئەنجوومەنی پاراستنی دەستووری ئێرانەوە، شیاوێتی بۆ هەڵبژاردنەکانی سەرۆککۆماریی پەسند نەکرا، لە هەڤپەیڤینێکدا لەگەڵ میدیایەکی نێوخۆی ئێران باسی لەوە کرد، کە هەواڵگریی ئێران، ناسراو بە ئیتڵاعات، چەند ساڵێکە لەلایەن هێزە بیانییەکانەوە هەڕەشەی لەسەرە و تاوەکو ئێستا چەندجارێک زانیارییە گرنگەکانی حکومەتی ئێرانیش دزراون.  ئەحمەدی نەژاد لەو هەڤپەیڤینەدا باسی لەوەش کرد، ئیسرائیل لە تەقینەوەکەی ساڵی رابردووی بنکەی ئەتۆمیی نەتەنز ١٠ ملیار دۆلار زیانی بە ئێران گەیاندووە و لە چەند قۆناخێکی دیکەشدا زانیاریی گرنگی مووشەکی و بەرنامەی ئەتۆمیی وڵاتی بردووە.  دوابەدوای بڵاوبوونەوەی ئەو هەڤپەیڤینە، هەواڵگریی ئێران مەحموود ئەحمەدی نەژادی بە تێکدانی ئاسایشی نیشتمانی تۆمەتبارکرد و رایگەیاند؛ وەزارەتی ئیتڵاعات لەکاتی گونجاودا رووبەڕووی ئەحمەدی نەژاد دەبێتەوە و ناهێڵێت چیدیکە بە بیروبۆچوونی کۆمەڵگەی ئێران یاری بکات.  رۆژی پێنجشەممە ٠٣ - ٠٦ - ٢٠٢١ مەحموود ئەحمەدی نەژاد لە راگەیێندراوێکی کورتدا گوتی، تیمێکی گەندەڵ دزەی کردووەتە نێو سیستەمی هەواڵگریی ئێرانەوە کە زیانێکی گەورەی ئابووری، کولتووری و سیاسی (بە وڵات) دەگەیێنێت و گوتیشی، بە زووترین کات لایەنەکانی نێو ئەو گەندەڵی و سیخوڕییە لەنێو هێزەکانی هەواڵگریی ئێراندا ئاشکرا دەکات.  ئەحمەدی نەژاد لە راگەیێندراوەکەدا باس لەوەش دەکات، هێزەکانی ئیتڵاعات هەڕەشەیان لێکردووە. تاوەکو ئێستا وەزارەتی ئیتڵاعاتی ئێران هیچ وەڵامێکی بۆ گوتەکانی ئەحمەدی نەژاد نەبووە.