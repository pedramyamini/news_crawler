ئەنجوومەنی نیشتیمانی کورد ئەمڕۆ یەکشەممە ١٣ی حوزەیرانی ٢٠٢١ راگەیێندراوێکی لە بارەی هێرشە مووشەکییەکەی سەر شاری عەفرین بڵاوکردەوە.  لە راگەێندراوەکەی ئەنەکەسەدا هاتووە:  "رۆژی شەممە ١٢ی حوزەیرانی ٢٠٢١ شاری عەفرین رووبەڕووی ژمارەیەک هێرشی مووشەکی بووەوە، کە ناوچەکانی نیشتەجێبوون لەنێویاندا باڵەخانەی نیشتەجێبوون و نەخۆشخانەی عەفریینیان کردووەتە ئامانج و لە ئەنجامدا زیاتر لە ٢٠ هاووڵاتی شەهیدبوون و زیاتر لە ٤٠ کەسیش بریندار لەنێویاندا تیمە پزیشکییەکان هەن".  ئەنجوومەنی نیشتیمانی کورد بەتووندترین شێوە ئەو هێرشە سەرکۆنە دەکات و دەڵێت: "ئامانج لەم کارە ئەو خەڵکەی عەفرینن، کە ماون بۆ ئەوەی ئاوارەببن و ئازارەکانیان زیاتر بێت کە بە ئەنقەست دەکرێت".  ئێوارەی رۆژی شەممە ١٢ - ٦ - ٢٠٢١ چەند مووشەکێک لە نەخۆشخانەیەکی عەفرین کەوتنەخوارەوە و ٢٠ کەس گیانیان لەدەستدا و دەیان کەسی دیکەش برینداربوون.  ئەنجوومەنی نیشتیمانی کورد ئەو کارە بە "تیرۆرستی" ناودەبات و داوای لێکۆڵینەوە دەکات و دەڵێت: "دەبێت ئەنجامدەرانی بدۆزرێنەوە". هاوکات داوا لە کۆمەڵگەی نێودەوڵەتیش دەکات پەلە بکات لە دۆزینەوەی رێگەی چارەسی سیاسی بۆ کۆتایهێنانی ئازاری سوورییەکان و سنوورێک بۆ ئەو کارە "تیرۆریستییانە" دابنرێت.  روانگەی سووری بۆ چاودێریی مافەکانی مرۆڤ رایگەیاند گوللە تۆپەکان لە ناوچەکانی ژێر دەسەڵاتی حکومەتی سووریاوە تەقێندراون، بەڵام پارێزگاری هاتای لە تورکیا یەکینەکانی پاراستنی گەل یەپەگە بە هێرشەکە تۆمەتبار دەکات.  مەزڵووم کۆبانی، فەرماندەی گشتیی هێزەکانی سووریای دیموکرات - هەسەدە لە تویتێکدا رەتیدەکاتەوە کە هێزەکانیان بەرپرس بووبن یان دەستیان هەبووبێت لە هێرشەکەدا.  عەفرین لە ١٨ ئاداری ٢٠١٨ لەلایەن سوپای تورکیا و گرووپە چەکدارەکانی نزیک سەر بە تورکیا داگیرکرا  و تاوەکو ئێستاش شارەکە لەژێر کۆنترۆڵی ئەواندایە.