بەپێی هەواڵی رێکخراوەکانی مافی مرۆڤ، دوێنێ چوارشەممە بەندکراوێک بەناوی حوجەت کازم نەژاد لەبەردەم ژووری ئەفسەری پاسەوانی گرتووخانە وەک ناڕەزایەتی بەرامبەر ئازاد نەکردنی لەکاتێکدا کە ماوەی سزاکەی تەواو بووە، ئاگری لە جەستەی خۆی بەرداوە و هێزەکانی پاسەوانی گرتووخانە هێرشیانکردووەتەسەری و لێیانداوە.  دوای ئەو رووداوە دەنگی ناڕەزایی لەنێو بەندکراوانی بەشەکانی ١ و ٢ی گرتووخانەی ورمێ  بەرزبووەتەوە و بەندکراوان رووبەڕووی هێزەکانی گرتووخانە بوونەتەوە و پێکدادان لەنێوانیاندا روویداوە.  رێکخراوەکانی مافی مرۆڤ بە پشت بەست بەو زانیارییانەی لەنێوخۆی گرتووخانەوە بەدەستیان گەیشتووە دەڵێن، هێزەکانی ئێران گازی فرمێسکرێژ و گوللەی پلاستیکییان بەکارهێناوە و لە بەندکراوانیان داوە، بەو هۆیەوە لانیکەم ٣٠ بەندکراو بریندار بوونە. ئەو کەسەش کە ئاگری لە جەستەی خۆی بەرداوە بۆ شوێنێکی نادیار گوازراوەتەوە.