میدیاکانی تورکیا ئەمڕۆ پێنجشەممە ٥ی ئایاری ٢٠٢٢ وردەکاریی ئەو پڕۆژەیەیان بڵاوکردەوە، کە لە چەند رۆژی رابردوودا رەجەب تەیب ئەردۆغان سەرۆککۆماری تورکیا بۆ گەڕاندنەوەی ئارەزوومەندانەی یەک ملیۆن پەنابەری سووری نیشتەجێی تورکیا ئاماژەی پێدابوو.    بەگوێرەی ئەو زانیارییە سەرەتاییانەی بڵاوکراونەتەوە، پڕۆژەکە بە هەشت قۆناخ جێبەجێدەکرێت و گەڕاندنەوەی کۆچبەران لە گەورەشارەکانی وەک ئەنقەرە، ئیستەنبووڵ، کۆنیا، ئادانای تورکیا و دیلۆکی باکووری کوردستانەوە دەستپێدەکات.   لەسەروویانەوە لە ناوچەکانی عەزاز، جەرابلوس و ئەلباب لە باکووری سووریا و سەرێکانی و گرێسپی لە رۆژئاوای کوردستان لە ١٣ ناوچەدا کە لەلایەن ئەنجوومەنی خۆجێی ئۆپۆزیسیۆنی سووریا کە لەلایەن تورکیاوە پاڵپشتی دەکرێن شوێنی نیشتەجێبوونی نوێیان بۆ دروست دەکرێت.   پێشتر لەو ناوچانەدا کە تورکیا وەک ناوچەی ئەمنی ناویان دەبات، پڕۆژەی دروستکردنی خانوو لە ٥٠ هەزارەوە بۆ ١٠٠ هەزار خانوو فراوان کرابوو، تاوەکو ئێستاش نزیکەی ٦٧ هەزار لەو خانووانەی تەواوکراون رادەستی ئاوارە و پەنابەرانی سووری کراونەتەوە.   لە گرنگترین خاڵەکانی پڕۆژەکە:  ١. گەڕاندنەوەی ئارەزوومەندانەی کۆچبەرانی سووری لە گەورەشارەکانی ئەنقەرە، ئیستەنبووڵ، کۆنیا، ئادانا و دیلۆک دەستپێدەکات.   ٢. گەڕانەوەی ئارەزوومەندانە بۆ ئەو ناوچانە دەبێت کە لە رووی سیاسی و ئاسایشەوە سەقامگیرن. لە سەروویانەوە لە ناوچەکانی عەزاز، جەرابلوس و ئەل باب، سەرێ کانی و گرێ سپی، لە ١٣ ناوچەدا ئەنجوومەنە خۆجێیەکان بەشداری لە پڕۆژەکە دەکەن.   ٣. لە ژێر چەتری ئافاد دا، بە هاوئاهەنگی لەگەڵ مانگی سووری تورکی و ١١ رێکخراوی دیکەی مەدەنی، بۆ دروستکردنی خانوو و پێداویستی کۆمەڵایەتی رووبەری نوێ دەکرێنەوە.     ٤. بۆ درێژەدان بە ژیانی رۆژانە ناوچەی بازرگانی دروست دەکرێن لە بوارەکانی کشتوکاڵ، ناوچەی پیشەسازی، دوکان و  بازاڕ، دەرفەتی نوێ بۆ هەلی کار دەرخسێندرێ.   ٥. سەرخان و ژێرخان دروست دەکرێن، لە سەروویانەوە دروستکردنی قوتابخانە، نەخۆشخانە و مزگەوت.   ٦. بۆ ئەوەی سوورییەکان ببنە خاوەن پیشە کۆرسی پیشەیی و قەرزی بانکییان پێدەدرێت و پرۆژەی بچووکی بەرهەمهێنان دروست دەکرێن.   ٧. قورسایی دەخرێتەسەر چالاکییەکانی پەروەردە، پاڵپشتی دەروونی و راهێنانەوە.   ٨. داوای پاڵپشتی دارایی لە سندووقەکانی دراوی نیشتمانی و نێودەوڵەتی دەکرێت، لەسەروویانەوە کۆمیسیاریی باڵای پەنابەرانی نەتەوەیەکگرتووەکان.   رەجەب تەیب ئەردۆغان سەرۆککۆماری تورکیا رۆژی سێشەممە ٣ی ئایاری ٢٠٢٢ لە شاری ئیستەنبووڵەوە بە پێشکەشکردنی پەیامێکی ڤیدیۆیی بەشداریکرد لە رێوڕەسمی رادەستکردنی ژمارەیەک خانوو بە ئاوارەکانی سووریا، کە بە ئامادەبوونی سلێمان سۆیلو وەزیری ناوخۆی تورکیا لە ئیدلب بەڕێوەچوو و رایگەیاند  لە ساڵی ٢٠١٦ ـەوە نزیکەی ٥٠٠ هەزار ئاوارەی سووری گەڕاونەتەوە ئەو ناوچە ئەمنییانەی دروستیان کردوون و بە ئامادەکردنی پڕۆژەیەکی نوێوە خەریکن کە دەرفەت بۆ یەک ملیۆن سووری نیشتەجێی تورکیا دەڕەخسێنن بە شێوەیەکی ئارەزوومەندانە بگەڕێنەوە بۆ زێدی خۆیان.   بەگوێرەی داتاکانی کۆمەڵەی پەنابەرانی تورکیا لە ٢١ی نیسانی ٢٠٢٢ دا بڵاوکراوەتەوە، ژمارەی پەنابەرانی سووری لە تورکیا نزیکەی سێ ملیۆن و ٨٠٠ هەزار کەس بووە و لە سەری ساڵەوە زیاتر لە ٢٥ هەزار سووری هاتوونەتە تورکیا. ٩٨.٧ % ی سوورییەکان لە شارەکاندا نیشتەجێبوونە و تەنیا ١.٤ % یان لە کەمپەکاندا دەمێننەوە.   دەستەی ئاماری تورکیا لە دوایین ئاماریدا کە لەبارەی ژمارەی کۆچبەرانی سووری بڵاویکردووەتەوە ئاماژەی بەوەدابوو، تاوەکو ئێستا وڵاتینامەی تورکی دراوەتە ١٩٣ هەزار و ٢٩٣ پەنابەری سووری نیشتەجێی تورکیا.