بەپێی توێژینەوەی نیشتمانیی تەندروستیی دەروونیی، نزیکەی ٢٤ % ی خەڵکی ئێران کە تەمەنیان لەنێوان ١٥ تاوەکو ٦٤ ساڵە، کێشەی دەروونییان هەیە و دەبێت سەردانی پزیشک بکەن.  سەرەتای بەهاری ساڵی ٢٠١٩ عەلیڕەزا رەئیسی، جێگری وەزیری ئێران گوتی "نزیکەی ١٢ ملیۆن کەس لە ئێران، واتە نزیکەی ١٨ % ی خەڵکی ئێران کێشەیەکی دەروونییان هەیە. ئەمە بە مانای بەرزبوونەوەی ژمارەی نەخۆشە دەروونییەکانە لە دوو ساڵی رابردوودا".  عەلی ئەسەدی، جێگری نووسینگەی تەندروستیی دەروونیی وەزارەتی تەندروستیی ئەو وڵاتە دەڵێت "قەیرانی کۆرۆنا دەتوانێت رێژەی کێشە دەروونییەکان بەرزتر بکاتەوە، بەڵام بێگومان ئەوانەی نەخۆشیی دەروونییان هەبووە، بە هاتنی کۆرۆنا نەخۆشییەکەیان قوڵتر بووەتەوە".  ساڵی رابردووش سەعید نمەکی، وەزیری تەندروستیی ئێران لە پەیوەندیی لەگەڵ کاریگەریی نەرێنیی رێوڕەسمە ئایینییەکان لەسەر باری دەروونیی خەڵک، هۆشداریی دا. ئەو پێشتریش هۆشدارییەکی دیکەی دابوو.  خەمۆکی، دڵەڕاوکێ و نیگەرانیی بەردەوام ناسراوترین جۆرەکانی کێشە دەروونییەکانن، ئەگەر لە راپەڕاندنی کاروباری رۆژانەدا کێشەتان بۆ دروستبوو، حەزتان بۆ خواردن نەچوو، خەوتان کێشەی هەیە، بێتاقەتن یان ناتوانن بڕیاربدەن، یاخود جۆرێک کێشەی دەروونیتان هەیە، باشترە سەردانی دەروونناس بکەن.