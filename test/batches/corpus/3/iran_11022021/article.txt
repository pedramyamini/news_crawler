حەسەن رووحانی، سەرۆککۆماری ئێران رایگەیاند "سەردەمی ئەوپەڕی گوشار کۆتاییهات، سەردەمی جەنگی ئابووری کۆتاییهات، ئیدی جەنگ نەما، هەمووان دەزانن ئەوپەڕی گوشار شكستیهێنا".  ئێران کاتێکی کەمی بۆ ئیدارەی بایدن داناوە بۆئەوەی سزاکان لەسەری هەڵبگرێت و بگەڕێتەوە نێو رێککەوتنی ئەتۆمی؛ تاران بەشی زۆری پابەندییەکانی رێککەوتنی ئەتۆمیی جێهێشتووە، هەڕەشەی ئەوە دەکات ئەگەر واشنتن سزاکان هەڵنەگرێت، بەمزووانە ئاستی پیتاندنی یۆرانیۆم زیاتر دەکات کە ئێستا ٢٠ % ـە، چەکی ئەتۆم لە ٩٠ % ی یۆرانیۆمی پیتێندراو دروستدەبێت.  محەممەد جەواد زەریف، وەزیری دەرەوەی ئێران دەڵێت "بە دەستبەکاربوونی ئیدارەی نوێی ئەمریکا، دەرفەتێک هەیە تێگەیشتنێکی نوێ تاقیبکەینەوە، بەڵام ئەو دەرفەتانەی بەردەستن خەریکە نامێنن، بەمزووانە حکومەتەکەم ناچاردەبێت رێوشوێنی زیاتر وەکو وەڵامێک بۆ شکستهێنانی ئەمریکا و ئەوروپا لە پابەندبوونیان بە رێککەوتنی ئەتۆمی بگرێتەبەر".  ئیدارەی بایدن نەک تەنیا هەڕەشەی ئەوە دەکات کە ناهێڵێت ئێران ببێتە خاوەنی چەکی ئەتۆمی، بەڵکو مەرجی ئەوەی داناوە کە ئەگەر ئێران چالاکییە سەربازییەکانی لە ناوچەکە رانەگرێت، ناگەڕێتەوە رێککەوتنی ئەتۆمی.  نێد پرایس، گوتەبێژی وەزارەتی دەرەوەی ئەمریکا باس لەوە دەکات "ئەگەر ئێران بیەوێت پابەندبوونی خۆی بە رێککەوتنی ئەتۆمی دووپاتبکاتەوە، ئێمەش دەگەڕێینەوە رێککەوتنەکە. ئەوکات هەوڵدەدەین وردەکارییەکانی پێشووی رێککەوتنەکە درێژەپێبدەین و بەهێزی بکەین".  ئێران بە هیچ جۆرێک ئامادە نییە لەژێر سزاکانی سەردەمی ترەمپ لەگەڵ بایدن بێتە سەر مێزی گفتوگۆ؛ بەڵام چەند بەرپرسێکی ئەمریکی رایانگەیاندووە کە بایدن مەیلی لە رێککەوتنە لەگەڵ ئێران.  بە گوتەی ئەو بەرپرسانە، بۆئەوەی دەرفەتی رێککەوتن نەگاتە بنبەست، بایدن بیر لەوە دەکاتەوە کە واشنتن و تاران بە هەندێک خاڵ لە رێککەوتنی ئەتۆمی پابەند ببنەوە، یەکێکی دیکە لە سیناریۆکان ئەوەیە هەردوولا پێکەوە و بە پابەندبوونی تەواوەوە راستەوخۆ بگەڕێنەوە بۆ رێککەوتنی ئەتۆمی.  سیناریۆیەکی دیکەش ئەوەیە، ئەمریکا هەندێک سزای سەر ئێران هەڵگرێت بۆئەوەی ئەوانیش هەندێک پێشێلکاری بە رێککەوتنی ئەتۆمی بوەستێنن.