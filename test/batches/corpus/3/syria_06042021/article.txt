لە وەڵامی پرسیاری رۆژنامەڤانێک کە لە جێگری یاریدەدەری بەوەکالەتی وەزیری دەرەوەی ئەمریکای پرسی: بەرنامەی هاوکارییەکانی ئیدارەی بایدن وەکو ئەوەی ترەمپە کە باوەڕیان وابوو دەبێت وڵاتانی دیکە پێی هەستن نەک ئەمریکا؟  ستان براون، جێگری یاریدەدەری بەوەکالەتی وەزیری دەرەوەی ئەمریکا وەڵامیدایەوە و رایگەیاند، "چاو بە سووریا دەخشێنینەوە بۆ ئەوەی بزانین پێویستە چ جۆرە هاوکارییەک زیادبکەین. "  براون ستایشی کارەکانی ئەمریکای کرد لە سووریا و باسی لەوە کرد، ناوچە و ژێرخانێکی گەورەیان لە مین و بۆمبی چێندراو پاککردووەتەوە، ئەوەش بۆ ئەوەی خەڵکی سووریا ئەوانەی دەربەدەربوون بگەڕێنەوە وڵاتەکە. ستان براون دەشڵێت "لە عێراقیش لە چوارچێوەی پرۆسەی ئاوەدانکردنەوەدا راستەوخۆ دوای شەڕەکان دەچنە ئەو ناوچانە بەمەبەستی پاککردنەوەیان لە مین و تەقەمەنی. "  ئەوە لەکاتێکدایە کۆتایی مانگی رابردوو، نەتەوە یەکگرتووەکان هۆشداری لە زیاتر خراپبوونی بارودۆخی سووریا دا و رایگەیاندبوو، سووریا ١٠ ساڵە رووبەڕووی مردن، نەخۆشی، وێرانکاری و ئاوارەبوون بووەتەوە. ئەوەشی گوتبوو کە ١٠ ملیۆن سووری ئاوارەن و ١٠ ملیۆنی دیکەش پەنابەری وڵاتانی ناوچەکەن، ئەوانەش پێویستیان بە لانیکەم ١٠ ملیار دۆلاری ئەمریکییە و زۆرجاریش بەڵێنی وڵاتان بە پێشکێشکردنی هاوکارییە داراییەکانیان، تەنیا وەکو مەرەکەبی سەر کاخەز و میدیا دەمێنێتەوە.  دەقی وەڵامەکەی ستان براون، جێگری یاریدەدەری بەوەکالەتی وەزیری دەرەوەی ئەمریکا  "سووریا بەتایبەت لەژێر چاوپێداخشاندنەوەیە بۆ ئەوەی بزانین پێویستە چ یارمەتییەک زیادبکەین. لەرێگەی نەتەوە یەکگرتووەکانەوە پێموابێ ملیۆنێک دۆلارمان بۆ بڵاوکردنەوەی هۆشیاریی سەلامەتی لە سووریا تەرخانکردووە. بەرلەوەش ئۆپەراسیۆنی فراوانی پاککردنەوەی ناوچەکانمان لە بۆمبی چێندراو ئەنجامداوە بۆ ئەوەی ژێرخانی گرنگ بە پاکی بمێنێتەوە، دەرفەتیش بدەینە خەڵک بگەڕێنەوە سووریا. ئەم جۆرە کارانەمان لە عێراق و دوای نەمانی داعش هێشتا بەردەوامن، پێموابێ لەوێ سەرقاڵی پاککردنەوەی ٥٠٠ ناوچەین، بۆیە هێشتا سەرقاڵی ئەو کارەین کە لە چوارچێوەی ئاوەدانکردنەوەدا لە هەندێک لەو ناوچانە راستەوخۆ لەدوای شەڕ و دوای کۆتاییهاتنی شەڕیش ئەنجامدەدرێن. "