حەسەن رەحمانی، جێگری بەڕێوەبەری پارێزگاری ورمێ رایگەیاند بەپێی پلان ساڵی رابردوو لە پارێزگای ورمێ دەبووایە ٢٨ هەزار و ٤٠٠ کەس فێری خوێندنەوە و نووسین بکرێن، ٩٣ % ی ئەو ئامانجە بەدیهاتووە و ٢٧ هەزار و ٥٠٠ کەس فێری خوێندەواری کراون.  حەسەن رەحمانی دەڵێت: "شارەکانی ورمێ، نەغەدە و میاندواو زۆرترین رێژەی خوێندەوارییان لە پارێزگای ورمێدا هەیە و رێژەی نەخوێندەواریی لەواندا نزیک بە ٧ % ە".  بەپێی راپۆرتی پێشتری پەروەردەی پارێزگای ورمێ ژمارەی نەخوێندەوارەکان دەبێت زۆر لەوە زیاتر بێت.  مەهین مەنافی، بەڕێوەبەری پەروەردەی پارێزگای ورمێ، رۆژی لە دیسەمبەری ٢٠٢٠ دا گوتی: ٢ ملیۆن و ١١١ هەزار کەس لە دانیشتووانی ئەو پارێزگایە تەمەنیان لە نێوان ١٠ - ٤٩ ساڵە کە لەم ژمارەیە ١٩٥ هەزار و ٦٥٥ کەسیان نەخوێندەوارن.  عەلی ئەکبەر سەمیمی، جێگری پارێزگای ورمێی دەڵێت: "هیوادارین تاوەکوو ساڵی ٢٠٢٥ نەخوێندەواری لەنێو ئەوانەی تەمەنیان لە نێوان ١٠ - ٤٩ ساڵدایە نەهێڵین.  کێشەیەکی دیکەی نەخوێندەواری ئەوەیە بەشێک لەوانەی فێری خوێندەواریی دەکرێن، گرنگیی پێنادەن و ئەوەی خوێندوویانە بیریان دەچێتەوە و دیسان دەچنەوە ریزی نەخوێندەوارەکانەوە.