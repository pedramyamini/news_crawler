روانگەی سووریا بۆ مافەکانی مرۆڤ بڵاویکردەوە هێرشەکەی ئیسرائیل پێگەکانی سوپای سووریا و میلیشیاکانی سەر بە ئێرانی لە پارێزگای قونەیترەی باشووری وڵات کردە ئامانج. بەڵام ئیسرائیل هیچ لێدوانێکی لەوبارەوە نەداوە.  ئیسرائیل بەمدواییانە هێرشەکانی بۆ سەر پێگەی گرووپە میلیشیاکان لە سووریا چڕکردووەتەوە، ئیسرائیل بە ئاشکرا دژایەتیکردنی چەکدارانی نزیک لە ئێرانی لە وڵاتەکە راگەیاندووە، دەڵێت هەڕەشەن بۆ سەر ئاسایشی ئیسرائیل.  ١٣ی کانوونی ئەمساڵ ئیسرائیل بە مووشەک هێرشی کردە سەر کۆگاکانی چەک و تەقەمەنی لە رۆژهەڵاتی سووریا، بە گوتەی چەند سەرچاوەیەک ٥٧ کەس لەو هێرشەدا کوژراون، روانگەی سووریا بۆ مافەکانی مرۆڤ رایگەیاند لەنێو کوژراواندا چەکداری نزیک لە ئێران هەبوون.  هەروەها بەرەبەیانی رۆژی ٢٢ - ١ - ٢٠٢١ فڕۆکەکانی ئیسرائیل چەند ئامانجێكی سەربازییان لە ناوچەکانی دەوروبەری پارێزگای حەمای سووریا بۆردوومان کرد.  ئاژانسەکەی سووریا لە زاری سەرچاوەیەکی سەربازییەوە ئاماژەی بەوە کردووە، بۆردوومانکردنی ئامانجە سەربازییەکان لە حەما لەلایەن فڕۆکەکانی ئیسرائیلەوە لە ئاسمانی شاری تەرابلووسی لوبنانەوە ئەنجامدراون.  وێنەی هێرشەکەی ئیسرائیل کە ئاژانسی فەرمیی سووریا (sana) بڵاوی کردووەتەوە.