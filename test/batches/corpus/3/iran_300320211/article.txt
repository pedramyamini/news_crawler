دوای سەرکەوتنی شۆڕشی ئێران لە ساڵی ١٩٧٩، پەیوەندیی باشی نێوان دوو وڵات زۆری نەخایاند. دوو ساڵ دوای دەستپێکردنی شەڕی ئێران و عێراق، تاران پاریسی بە پشتیوانیکردن لە بەغدا تۆمەتبارکرد و پەیوەندییەکانیان بۆ کەمترین ئاست دابەزی. ئەو ناکۆکییە تاوەکو ساڵی ١٩٩٧ بەردەوام بوو. بە هاتنەسەرکاری کابینەی محەممەد خاتەمی، فەرەنسا ئامادەیی دەربڕی پەیوەندییەکانی لەگەڵ ئێران ئاسایی بکاتەوە، بەڵام لە ساڵی ٢٠٠٥ بە هاتنەسەرکاری مەحموود ئەحمەدینەژاد و ئاشکرابوونی چالاکییە نهێنییە ئەتۆمییەکانی ئێران، دووبارە دۆخەکە گۆڕا و فەرەنسا چووە بەرەی گەمارۆخستنەسەر ئێران تاوەکو ساڵی ٢٠١٣.  فەرەنسا لە یەکەم وڵاتانی ئەوروپایی بوو کە پێشوازیی لە دروشمی حەسەن رووحانی لەبارەی کرانەوە بەڕووی جیهاندا کرد. لەوانەیە هۆکارێکی سەرەکیی ئەم بڕیارە ئەوە بووبێت کە زیانێکی زۆری لە گەمارۆکانی سەر ئێران کردبوو. بەپێی راپۆرتی سێنای فەرەنسا، فەرەنسا دۆڕاوی سەرەکیی گەمارۆکانی سەر ئێران بووە. بەهۆی ئەوەی کە ئاستی پەیوەندیی بازرگانیی ئێران و فەرەنسا لە چوار ملیار یۆرۆ لە ساڵی ٢٠٠٤ بۆ ٥٠٠ ملیۆن یۆرۆ لە ساڵی ٢٠١٣ دابەزیوە.  فەرەنسا یەک لەو شەش وڵاتە بوو کە ساڵی ٢٠١٥ رێککەوتنی ئەتۆمییان لەگەڵ ئێران واژۆ کرد. دوای ئەو رێککەوتنە، پەیوەندییە ئابوورییەکانی ئێران و فەرەنسا بووژانەوە. فەرەنسا دەستی بە کڕینی نەوت، فەرش، پستە و ماددەی کانزایی لە ئێران کردەوە و وەبەرهێنان لە کەرتی پیشەسازی، ئۆتۆمبێل، کشتوکاڵ و نەوت و گازی ئەو وڵاتە دەستیپێکردەوە، بەڵام ئەو قۆناخەش زۆری نەخایاند.  ساڵی ٢٠١٨ بە هاتنەدەری ئەمریکا لە رێککەوتنی ئەتۆمی، پەیوەندیی ئابووریی فەرەنسا و وڵاتانی دیکەش لەگەڵ ئێران زۆر سنووردار بووەوە. لەوکاتەوە، فەرەنسا و هاوبەشە ئەوروپییەکانی هەوڵدەدەن ئەو رێککەوتننامەیە چالاک بکرێتەوە. ئیمانوێل ماکرۆن ساڵی ٢٠١٩ و لە پەراوێزی ٧٤ ەمین کۆڕی گشتیی نەتەوە یەکگرتووەکان هەوڵی زۆری دا حەسەن رووحانی و دۆناڵد ترەمپ چاویان بە یەکدی بکەوێت، بەڵام لایەنی ئێرانی رازی نەبوو و هەوڵەکە سەری نەگرت. بە هاتنەسەرکاری جۆ بایدن، دووبارە دەستیان بە هەوڵەکانیان کردووەتەوە تاوەکو رێککەوتننامەی ئەتۆمی زیندوو بکەنەوە.