رۆژی دووشەممە ٢٤ - ١ - ٢٠٢٢ مارک کەتس، جێگری هاوئاهەنگیکاری مرۆیی بۆ قەیرانی سووریا لە کۆنفرانسێکی رۆژنامەڤانیی ڤیدیۆیی ئۆنلایندا بە رۆژنامەڤانانی گوت، "ئەمە بە هیچ شێوەیەک پەسندکراو نییە و هیچ کەسێک نابێت لەم بارودۆخەدا بژین. "    گوتیشی کە "ئێمە زۆر نیگەرانین لەبارەی ٢.٨ ملیۆن کەسی ئاوارە لەو ناوچەیەدا".   مارک کەتس داوایشی لە کۆمەڵگەی نێودەوڵەتی کرد بۆ ئەوەی یارمەتی بگەیێنێتە ناوچەکە، دەڵێت، نزیکەی ١٠٠ هەزار کەس کەوتوونەتە ژێر کاریگەریی سەرمای بەفر و نزیکەی ١٥٠ هەزار کەسیش بەهۆی باران و کەشوهەوای سارد دەناڵێنن.   نەتەوە یەکگرتووەکان ئاماژەی بەوە کردووە، بەهۆی بارینی بەفرەوە، ژمارەیەکی زۆری خێوەتگەی ئاوەرەکان داڕماون و بەشێکی زۆری ئەوانەی لەژێریدا دەژین، رووبەڕووی سەرمایەکی تووند بوونەتەوە.   بەگوێرەی کەتس، لە ساڵی ٢٠٢١ دا نەتەوە یەکگرتووەکان داوای چوار ملیار دۆلاری بۆ وەڵامدانەوەی قەیرانی سووریای کردووە، بەڵام "تەنیا ٤٥ % ئەو بڕەی لە کۆمەڵگەی نێودەوڵەتییەوە کۆکردووەتەوە. "   مارک کەتس باسی لەوەشکرد کە بەهۆی نەبوونی ئامرازەکانی راماڵینی بەفر، خەڵکی ناچاربوون بە بەری دەستی خۆیان بەفر رابماڵن. هاوکات داوای گۆڕینی خێوەتگەکانیانی کرد.    لای خۆشیەوە، رێکخراوی هاوئاهەنگیکاری وەڵامدانەوەی سووریا کە رێکخراوێکی مرۆیی خۆجێییە، هۆشداری دەدات لەوەی ٩٠ % ـی خێوەتگەکانی باکووری سووریا "تەمەنیان بەسەرچووە" و بە کەڵکی ژیانکردن نەماون.   رێکخراوەکە لێکۆڵینەوەی لە زیانپێکەوتنی کەمپەکانی باکووری سووریا کردووە و رۆژی دووشەممە ٢٤ - ١ - ٢٠٢٢ چەند ئامارێکی بڵاوکردەوە کە تێیدا ئاماژە بەوە دەکات، لانیکەم ٤٦٧ چادر بەتەواوی تێکشکاون، ٤١١ چادریش ئاو چووەتە ناوی و ٩٨٢ چادری دیکەش زیانی دیکەیان بەرکەوتووە.