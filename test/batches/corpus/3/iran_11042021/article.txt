رۆژی شەممە ١٠ - ٤ - ٢٠٢١ بەبڕیاری حەسەن رووحانی، سەرۆککۆماری ئێران تێستی سێنتریفیوچ لە جۆری IR - ٩، کە جۆرێکی زۆر پێشکەوتووی سێنتریفیوچە و هەروەها ناوەندی مۆنتاژی نەوەی نوێی سێنتریفیوچ دەستی پێکرد.  بێهرووز کەمالوەندی، گوتەبێژی رێکخراوی ئەتۆمیی ئێران بە ئاژانسی فارس نزیک لە سوپای پاسدارانی گوتووە، رووداوەکە ئەمڕۆ یەکشەممە لە بەشی تۆڕی کارەبای دامەزراوەی پوختەکردنی یورانیۆمی ئەحمەدی رەوشەن روویداوە.  بێهرووز کەمالوەندی روونکردنەوەی لە بارەی چۆنیەتی روودانی رووداوەکە نەداوە، بەڵام گوتوویەتی: رووداوەکە زەرەر و زیانی مرۆیی لێنکەوتووەتوە. کەمالوەندیی دەڵێت: لێکۆڵینەوە لە رووداوە دەکەن.  ئاژانسی فارس لە هەواڵەکەیدا ئاماژەی بە تەقینەوەکەی سەرەتای هاوینی ساڵی رابردووی ناوەندی ئەتۆمیی نەتەنز کردووە، کە ئەمە گومانی ئەوەی دروستکردووە، رووداوەکەی ئەمڕۆش تەقینەوە بووبێت.   لەو تەقینەوەیەدا کە رۆژی ٣ی تەممووزی ٢٠٢٠ لە هۆڵی بەرهەمهێنانی سێنتریفیوچەکانی بنکەی ئەتۆمیی نەتەنزدا روویدا، بەرپرسان سەرەتا ئاماژەیان بە روودانی رووداوێک کرد، بەڵام دواتر دەرکەوت تەقینەوەیەکی گەورە بووە و زەرەر و زیانی زۆریشی بە ناوەندی بەرهەمهێنانی سێنتریفیوچی نەتەنز گەیاندووە. بەرپرسانی ئێران گوتیان تەقینەوەکە بەهۆی خراپەکارییەوە بووە، بەڵام لەبەر باری ئەمنی ناتوانن باس لە وردەکارییەکانی بکەن.  عەلی ئەکبەر ساڵحی، سەرۆکی رێکخراوی ئەتۆمیی ئێران رۆژی ١٠ی نیسانی ٢٠٢١ لە رۆژی نیشتمانیی پیشەسازیی ئەتۆمیی ئێراندا گوتی: "چەند مانگێک لەمەوبەر دوژمن هۆڵی مۆنتاژی نەوەی نوێی سێنتریفیوچی تەقاندەوە، بەڵام هۆڵێکی نوێمان بۆ قەرەبووکردنەوەی ئەو رووداوە دروستکرد".  عەلی ئەکبەر ساڵحی گوتی: شەو و رۆژ لە هەوڵدان شاخەکانی نزیک نەتەنز هەڵکۆڵن، هۆڵی لێدروست بکەن و  بەشە هەستیارەکانی ناوەندی ئەتۆمیی نەتەنزی تێدا جێگیر بکەن.