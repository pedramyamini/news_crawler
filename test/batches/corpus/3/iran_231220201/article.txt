لە میدیاکانی سەر بە حکوومەتی ئێراندا چەند وێنەیەکی کەسانێک بڵاوبوونەتەوە کە لەسەر شەقامی شەجەریانی تاران و لە بەردەم تابلۆی ناوی شەقامەکەدا وەستاون و تابلۆیەکیان بە دەستەوەیە کە تێیدا ناوی شەقامی موحسین فەخریزادە نووسراوە و بەشێوەی سیمبولیک داوا لە بەرپرسانی شارەوانی دەکەن جێگەی تابلۆکان بگۆڕدرێت.   رۆژی هەینی ٢٠٢٠/١١/٢٧ موحسین فەخریزادە، ناسراو بە باوکی ئەتۆمیی ئێران، لە شارۆچکەی ئابسەردی تاران لە هێرشێکدا کرایە ئامانج و کوژرا.   لە چەند وێنەیەکیشدا کە لە میدیاکانی سەر بە حکوومەتەوە بڵاوبوونەتەوە، تابلۆی ناوی شەقامی شەجەریان دەهێننە خوار و لە بری ئەو تابلۆی ناوی شەقامی فەخریزادە دادەنێن.   دوای مردنی محەممەد رەزا شەجەریان، شارەوانیی تاران ناوی شەقامی "فەلامەک"ـی تارانی بە شەقامی محەممەد رەزا شەجەریان گۆڕی کە ئەو ناوگۆڕینە لەنێو کاربەدەستانی حکومەتدا کاردانەوەی زۆری لێکەوتەوە.   میدیاکانی سەر بە حکومەت لە بڵاوکردنەوەی ناڕەزایەتییەکاندا چالاک بوون و ئێستاش هەوڵی ئەو کەسانە بۆ گۆڕینی ناوی شەقامەکەیان کردووەتە مانشێتی سەرەکیی ماڵپەڕ و رۆژنامەکان.   لەنێو کەسانی داواکاری گۆڕینی ناوی شەقامی شەجەریان بۆ شەقامی فەخریزادە، باوکی مستەفا ئەحمەدی رەوشەنیش دەبینرێت کە پێشتر جێگری بازرگانیی سایتی ئەتۆمیی نەتەنزی ئێران بووە و ساڵی ٢٠١١ کوژراوە.   محەممەد رەزا شەجەریان کە سەرەتای پاییزی ئەمساڵ کۆچی دوایی کرد، ساڵانێکی زۆر یەکێک بووە لە رەخنەگرانی حکومەتی ئێران و ئەوەش هۆکارێک بوو بۆ پەراوێزخستنی ئەو هونەرمەندە لەلایەن بەرپرسانی حکومەت و میدیا حکومییەکانی ئێرانەوە.