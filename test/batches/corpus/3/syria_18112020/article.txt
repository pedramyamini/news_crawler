میدیای فەرمیی سووریا رایگەیاند، کاژێر سێی بەرەبەیانی ئەمڕۆ چوارشەممە لە جۆلانەوە بەرەو باشووری سووریا بەرپەرچی هێرشی ئیسرائیلیان داوەتەوە و چەند مووشەکێکیان خستووەتە خوارەوە.  سوپای ئیسرائیل لەبارەی هێرشەکان رایگەیاند: "پێگەی سەربازی سووریا و ئێران وەکو کاردانەوەیەک بەرامبەر چاندنی بۆمب لەسەر سنووری جۆلان بۆردوومانکردووە".  سوپاکە دەڵێت: "ئێران و سووریا بە چاندنی بۆمبەکان هەوڵدەدەن سەربازانی ئیسرائیل بکەنە ئامانج، ئێمەش لە بەرامبەردا پێگەکانی فەیلەقی قودس و سوپای سووریامان کردووەتە ئامانج".  ئەفیخای ئەدرەعی، گوتەبێژی سوپای ئیسرائیل دەڵێت: "کۆگا و بارەگاکان و بنکەی سەربازی کراونەتە ئامانج، سووریا بەرپرسە لە چاندنی بۆمبەکان لەسەر سنوور، ئەوکارەش ئێرانی لە پشتە کە سەرچاوەی ناسەقامگیری رۆژهەڵاتی نێوەڕاستە. "