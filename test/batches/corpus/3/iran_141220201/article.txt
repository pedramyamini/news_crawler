راوێژکارەکەی سەرۆکی ئەمریکا کارەکەی بە ' پێشێلکارییەکی قێزەون ' بۆ مافەکانی مرۆڤ ناوبرد.  روحوڵڵا زەم، سەرنووسەری ماڵپەری ' ئامەد نیوز ' بوو لە تۆڕی تێلیگرام، لە فەرەنسا دەژیا و رەخنەی لە هەڵسوکەوتەکانی حکومەتی ئێرانی دەگرت. لە تشرینی یەکەمی ٢٠١٩ دا، سوپای پاسدارانی ئێران رایگەیاند توانیویەتی زەم، بخاتە نێو داوێکی ئاڵۆزەوە و فێڵی هەواڵگرییانەی ئەنجامداوە، بۆ دەستگیرکردنی.  بەپێی زانیارییە ئاشکراکراوەکان لە کەسە نزیکەکانی زەمەوە، ئەو لە فەرەنساوە بانگهێشتی عێراق کراوە، بۆ چاوپێکەوتنی عەلی سیستانی، رێبەری شیعەکانی عێراق، پاش گەیشتنی بەفڕۆکەخانەی بەغدا بێسەروشوێن بووە و پاشماوەیەک سوپای پاسداران دەستگیرکردنی ئەوی راگەیاند.  ئەمریکا بووە یەکێکی دیکە لە چەندین وڵاتی دونیا، کوشتنی زەمی سەرکۆنەکرد. پێشتر وڵاتانی ئەوروپا، کارەکەی ئێرانیان بەهەمانشێوە، سەرکۆنە کردبوو.  سۆلیڤان، لە تویتێکدا لەبارەی کوشتنی رۆژنامەڤانە ئێرانییەکەوە گوتی: "لەسێدارەدانی رۆژنامەڤان روحوڵڵا زەم، کە بێبەشکراوە لە هەموو رێوشوێنێکی یاسایی، هەروەها حوکمدراوە بەبێ ئەوەی پێڕەوی مافە نێودەوڵەتییەکانی بکات، پێشێلکارییەکی دیکەی قێزەونی مافەکانی مرۆڤە لەلایەن رژێمی ئێرانەوە، ئێمە لەپاڵ هاوبەشەکانماندا دەبین بۆ داواکاری رووبەڕووبوونەوەی پێشێلکارییەکانی ئێران".  زەم لەلایەن دادگای شۆڕشی ئیسلامیی ئێرانەوە بە ' بڵاوکردنەوەی بەدکاری ' لەسەر زەوی تۆمەتبارکردبوو، لە کاتێکدا نووسینگەی عەلی سیستانی، رێبەری باڵای شیعەکانی عێراق، تێوەگلان و ئاگاداربوونی لە بانگهێشتکردنی زەم بۆ عێراق، رەتکردبووەوە.  تەلەڤزیۆنی فەرمیی ئێران، رایگەیاندبوو، زەم ' دژە شۆڕشە ' بەرەبەیانی رۆژی شەممە، دوای چەند رۆژێک لە سەپاندنی سزای لەسێدارەدان بەسەریدا، سزاکەی بەسەردا سەپێنرا بەهۆی ' مەترسیداریی تاوانەکانییەوە ' کە لە دژی وڵات ئەنجامیداون.  لەلایەکی دیکەوە کۆبوونەوەی پەیوەندییە ئابوورییەکانی ئێران و یەکێتیی ئەوروپا کە بڕیاربوو بە بەشداریی هەزار و ٣٠٠ کەس لە ٤٠ وڵاتەوە لەڕێی ئۆنلاینەوە بەڕێوە بچێت، بەهۆی لە سێداردانی رووحوڵڵا زەمەوە نەکرا.  ئەنجوومەنی بەڕێوەبردنی کۆبوونەوەی ئابووریی ئەوووپا و ئێران رایگەیاندووە، ئەم کۆبوونەوەیە بۆ کاتێکی دیکە دواخراوە، کۆبوونەوەکە بڕیاربوو ئەمڕۆ دووشەممە دەستپێبکات و سێ رۆژ بخایەنێت.   بڕیاربوو باڵیۆزەکانی وڵاتانی ئەڵمانیا، نەمسا، فەرەنسا و ئیتاڵیا لە تاران و جۆزێپ بۆرێل، بەرپرسی سیاسەتی دەرەوەی یەکێتیی ئەوروپا لەم فۆرومەدا وتار پێشکەش بکەن، بەڵام ئەو وڵاتانە بۆ بەشداریی لەو فۆرومەدا پاشگەز بوونەوە.  جۆزێپ بۆرێل بڕیار بوو یەکێک لە وتارخوێنە سەرەکییەکانی ئەو کۆبوونەوەیە بێت، رۆژی یەکشەممە بەرپرسێکی یەکێتیی ئەوروپا رایگەیاند: کە وتارێکی تۆمارکراو بۆ کۆبوونەوەکە دەنێرێت.   وا بڕیار بوو لە کۆبوونەوەی بازرگانیی ئەوروپا و ئێراندا باس لە چۆنیەتی کرانەوەی پەیوەندییەکانی ئێران و یەکێتیی ئەوروپا و وەزیری دەرەوەی ئێرانیش بەشداریی بکات. سەرپەرشتیارانی کۆنفرانسەکە رایگەیاندووە، هەوڵدەدەن لە داهاتوویەکی نزیکدا کۆبوونەوەکە بکرێت.