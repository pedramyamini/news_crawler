چەنگیز عومەری، بەرپرسی ئەنجوومەنی خۆشگوزەرانیی کرێکارانی پارێزگای ورمێ دەڵێت، بەرزبوونەوەی نرخی چیمەنتۆ بووەتە هۆی بێکاربوونی ژمارەیەکی زۆر لە کرێکارانی بیناسازیی پارێزگای ورمێ.  بەپێی راپۆرتە نێوخۆییەکان و لێدوانی بەشێکی زۆر لە بەرپرسانی کەرتی بیناسازی، هۆکاری سەرەکیی گرانبوونی چیمەنتۆ دەگەڕێتەوە بۆ نەبوونی کارەبا و داخستنی ناچاریی بەشێک لە کارگەکانی بەرهەمهێنانی چیمەنتۆ.  ئیرەج مەرەندی، جێگری چاودێریی بەڕێوەبەرایەتیی پیشەسازی و بازرگانیی ورمێ، دەڵێت، پچڕانی کارەبا، داخستنی ناچاریی کارگەکانی بەرهەمهێنانی چیمەنتۆ و فرۆشی چیمەنتۆ لە بازاڕی بۆرسەدا، هۆکاری گرانبوون و دەستنەکەوتنی ئەو کەرەستەیەی بیناسازییە.  بەڵام سەندیکای بەرهەمهێنەرانی چیمەنتۆی ئێران، هۆکاری گرانبوونی چیمەنتۆ دەگەڕێنێتەوە بۆ قۆرخکاریی بازاڕی چیمەنتۆ و دەڵێت، چەند کەسێک بە ئارەزووی خۆیان یاری بە نرخەکەی دەکەن.  رەزا جەمارانیان، سەرۆکی ئەنجوومەنی بەرهەمهێنەرانی چیمەنتۆی ئێران رایگەیاند "لە هەر شوێنێک لە یاسای کڕین و فرۆشتن لاماندا و یاسایەکی دیکەمان دانا، خێرا گەندەڵی دروستدەبێت. ١٥ ساڵە کەرتی بەرهەمهێنانی چیمەنتۆ تووشی گەندەڵی بووە. بۆ نموونە پار ساڵ نرخی کیسەیەک چیمەنتۆمان لە ١٦ هەزار تمەندا جێگیرکردبوو، بەڵام تاوەکو دەگەیشتە دەست خەڵک، دەبووە ٦٠ هەزار تمەن. ئەمە دەڵاڵەکانی ئەو کەرتە دەیانکرد و تەنیا لە سێ مانگی زستاندا حەوت تریلیۆن تمەنیان دەستکەوت. پێم خۆشە ئەوە بزانن ٧٠ % ی چیمەنتۆی بەرهەمهێندراو کە دەخرێتە بازاڕی بۆرسەوە، بەدەست ١٥ کەسەوەیە و ئەوانیش بە مەیلی خۆیان نرخی لەسەر دادەنێن".  ئەم دۆخە لە زۆربەی پارێزگاکانی رۆژهەڵاتی کوردستانیش بەو شێوەیە و لە بارودۆخێکدا کە چیمەنتۆ بە کەمی دەستدەکەوێت، نرخەکانیان وەها بەرزکردووەتەوە، کە بووەتە هۆی وەستانی کەرتی بیناسازی و بێکاربوونی ژمارەیەکی زۆر لە کرێکارانی ئەو کەرتە.