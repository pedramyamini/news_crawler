پێچەوانەی ئەوەی ئیبراهیم رەئیسی پێشتر رایگەیاندبوو، کابینەکەی رەنگدانەوەی هەموو لایەنە سیاسییەکان و پێکهاتە نەتەوەیی و مەزهەبییەکان دەبێت، بەڵام وەزیرە پێشنیازکراوەکان هەموویان سەر بە نەریتخوازانن.   بەپێی ئەو لیستەی لە میدیای ئێران بڵاوکراوەتەوە، حوسێن ئەمیرعەبدوڵڵاهییان بەربژێرە بۆ پۆستی وەزیری دەرەوە. ئەمیر عەبدوڵڵاهییان ئێستا راوێژکاری باڵای سەرۆکی پەرلەمانە بۆ کاروباری وڵاتانی عەرەبی. ئەو لەدایکبووی ساڵی ١٩٦٤ ـە لە شاری دامغانی پارێزگای سمنان. کەسێکی نەریتخوازە و لە کابینەی دووەمی مەحموود ئەحمەدی نژاد کرایە جێگری وەزیری دەرەوە بۆ کاروباری وڵاتانی عەرەبی و ئەفریقایی.   بەربژێری رەئیسی بۆ وەزارەتی ناوخۆش ئەحمەد وەحیدییە. فەرماندەیەکی باڵای سوپای پاسداران کە لە کابینەی دووەمی ئەحمەدی نژاد وەزیری بەرگری بوو. پێشتریش فەرماندەی سوپای قودسی سەر بە سوپای پاسداران بووە و یەکێکە لە تۆمەتبارانی تەقاندنەوەی بنکەی هاوکاریی جووەکان لە ئەرژەنتین و پۆلیسی ئینتەرپۆل فەرمانی دەستبەسەرکردنی داوە.  هەروەها ئیسماعیل خەتیب بۆ پۆستی وەزیری ئیتلاعاتی ئێران بەربژێرکراوە. خەتیب کەسێکی نەریتخوازە و پێشتر لە نووسینگەی رێبەری کۆماری ئیسلامی ئێران کاریکردووە. لە ساڵی ٢٠١٢ تاوەکو ٢٠١٩ بەرپرسی بەشی هەواڵگری دەزگای دادی ئێران بووە و دوای ئەوەی ئیبراهیم رەئیسی کرایە بەرپرسی مەزارگەی ئیمام رەزا لە مەشهەد، ئیسماعیل خەتیب کرایە بەرپرسی کاروباری پاراستنی مەزارگەکە.  رەئیسی هەروەها ئیحسان خاندوزی بۆ پۆستی وەزارەتی ئابووری و دارایی پێشنیازکردووە. ئەو سیاسەتڤانێکی نەریتخوازە و ئێستا پەرلەمانتاری تارانە و مامۆستای بەشی ئابوورییە لە زانکۆی عەلامە تەباتەبایی تاران.  بۆ وەزارەتی نەوتیش، جەواد ئەوجی پێشنیاز کراوە. ئەو پێشتر بەڕێوەبەری گشتیی کۆمپانیای نیشتمانی گازی ئێران بووە و بەکالۆریۆسی هەیە لە ئەندازیاری نەوت.  لەو لیستەی کە رەئیسی پێشکەشی پەرلەمانی کردووە، دوو کەسی رۆژهەڵاتی کوردستانی تێدایە، کە بۆ وەزارەتەکانی پەیوەندییەکان و کار و خۆشبژێوەی کۆمەڵایەتی پێشنیاز کراون.  عیسا زارع پوور، کە کوردی شیعە مەزهەبە، پێشنیازکراوە بۆ وەزارەتی پەیوەندییەکان،  خەڵکی شاری شابادی پارێزگای کرماشانە. ئەو ساڵی ١٩٨٠ لە دایکبووە. ساڵی ٢٠٠٣ لە زانکۆی رازی کرماشان بەکالۆریۆسی لە بەشی ئەندازیاریی کۆمپیوتەر خوێندووە.  زارع پوور ساڵی ٢٠٠٦ لە زانکۆی سەنعەتی شەریف لە تاران ماستەری وەرگرتووە، هەروەها ساڵی ٢٠١٢ دکتۆرای لە زانکۆی نیوساوت وێڵز لە سیدنی ئوسترالیا بەدەستهێناوە، قۆناخی دوای دکتۆرای (٢٠١٥ - ٢٠١٦) هەر لە هەمان زانکۆ لە بەشی نەوەی نوێی تۆڕە کۆمپیوتەرییەکاندا تەواو کردووە.  ئەو ساڵی ٢٠٠٦ وەک سەرۆکی پەرەپێدانی تەکنۆلۆژیای زانیاری و راگەیاندنە دیجیتاڵەکان وەزارەتی کولتوور و ئیرشادی ئێران دیاریکرا. ئیبراهیم رەئیسی ساڵی ٢٠١٩ زارع پووری وەک سەرۆکی ناوەندی ئامار و تەکنۆلۆژیای زانیارییەکانی دەزگای داد دیاریکرد.  عیسا زارع پوور لە سەردەمی مەحموود ئەحمەدی نەژاد، سەرۆککۆماری پێشووتری ئێراندا، راوێژکاری وەزیری پەیوەندییەکان، تەندروستی بۆ بواری IT، جێگری سەرۆککۆمار بۆ بواری زانستی تەکنۆلۆژیا و چەندین بەرپرسایەتی دیکەشی هەبووە.  عیسا زارع پوور سەر بە بەرەی نەریتخوازانە و بەپێی هەڵوێستەکانی رابردووی دەبێت لایەنگری سنووردارکردنی ئینتەرنێت بێت.   ماوەیەک لەمەوبەر کە دەنگۆی دیاریکردنی وەزیری پەیوەندییەکانی بڵاوبووەوە، ژمارەیەک لە رێکخراوە پیشەییەکانی بواری IT لە نامەیەکدا بۆ ئیبراهیم رەئیسی "نیگەرانی" خۆیان دەربڕیبوو. بەڵام وادیارە گوێ بە نیگەرانی ئەوان نەدراوە.  زارع پوور باوەڕی بە ئینتەرنێتی نیشتمانی ئێرانی هەیە، بابەتێک کە محەممەد جەواد ئازەری جەهرۆمی، وەزیری پەیوەندییەکانی حەسەن رووحانی، زۆری هەوڵی بۆ دا، بەڵام بە ئاکام نەگەیشت، بۆیە گومان دەکرێ زارع پوور درێژە بەو بەرنامانە بدات و هەوڵ دات تۆڕە کۆمەڵایەتییەکانی بەرهەمی ئێران پەرەپێبدات بۆ ئەوەی جێگای تۆڕە کۆمەڵایەتییە جیهانییەکان بگرنەوە.  هەر لەم چوارچێوەیەدا ئێستا پەرلەمانی ئێرانیش کار لەسەر پرۆژە یاسایەک دەکات، بۆ ئەوەی ئینتەرنێت سنووردار بکرێت، بۆیە گومان دەکرێ ئەگەر زارع پوور دەنگی متمانەی پەرلەمان وەربگرێت بۆ سەر خستنی ئەو پرۆژە یاسایە هاوکاریی پەرلەمان بکات.  وەزیرێکی دیکە کە خەڵکی رۆژهەڵاتی کوردستانە شیعەیە  بۆ وەزارەتی کار و خۆشبژێوی کۆمەڵایەتی دەستنیشانکراوە، حوجەتوڵڵا عەبدولمەلەکییە، ئەو خەڵکی شاری قوروەی سەر بە پارێزگای سنەیە.   حوجەتوڵڵا عەبدولمەلەکی بەهاری ساڵی ١٩٦١ لە دایکبووە، ئەندامی دەستەی زانستیی زانکۆی ئیمام سادق و جێگری دامەزراوەی کۆمیتە ئیمدادی ئیمام خومەینی بۆ کاروباری رەخساندنی هەلیکارە.  عەبدولمەلەکی ماستەری لە زانکۆی ئیمام سادق لە بەشی مەعارفی ئیسلامی و ئابووری و دکتۆراشی لە بەشی ئابووریی زانکۆی ئیسفەهان وەرگرتووە.  حوجەتوڵڵا ساڵی ٢٠١٦ - ٢٠١٩ راوێژکاری وەزارەتی ئابووری و دارایی بووە. ئەو وەک یەکێک لە تیۆرسیێنەکانی "ئابووری بەرگریکارانە" دەناسرێ، کە شێوازێکە لە بەڕێوەبردنی ئابووری و رێبەری ئێران باوەڕی پێی هەیە و پێیوایە ئابووریی ئێران دەبێت پشت بەخۆی ببەستێت.  حوجەتوڵڵا عەبدولمەلەکی سەر بە نەریتخوازە تووندڕەوەکانی ناسراو بە بەرەی بەرگرییە، کە لایەنگری مەحموود ئەحمەدی نەژاد بوون، بەڵام دواتر ئەحمەدی نەژادیان بە لادەر لە قەڵەمدا و لێی جیا بوونەوە.  ئەو لە هەڵبژاردنەکانی ساڵی ٢٠١٦ پەرلەمانی ئێران لە بازنەی تاراندا خۆی بەربژێرکرد، بەڵام دەنگی نەهێنا. حوجەتوڵڵا عەبدولمەلەکی رەخنەگری رێککەوتنی ئەتۆمی و کۆنڤانسیۆنی بەرەنگابوونەوەی سپیکردنەوەی پارە  و بەرەنگاربوونەوە دارایی تیرۆریزم (FATF)یشە.   لیستی وەزیرە پێشنیازکراوەکانی ئیبراهیم رەئیسی؛  وەزارەتی دەرەوە: حوسێن ئەمیر عەبدوڵڵاهییان  وەزارەتی نەوت: جەواد ئەوجی  وەزارەتی ناوخۆ: ئەحمەد وەحیدی  وەزارەتی بەرگری: محەممەدڕەزا قەرایی ئاشتیانی  وەزارەتی ئابووری و دارایی: ئیحسان خاندوزی  وەزارەتی ئیتلاعات: ئیسماعیل خەتیب  وەزارەتی پەروەردە: حوسێن باغ گوڵی  وەزارەتی خوێندنی باڵا: محەممەدعەلی زولفی گوڵ  وەزارەتی تەندروستی: بەهرام عەینوڵڵاهی  وەزارەتی کولتوور: محەممەد مەهدی ئیسماعیلی  وەزارەتی پەیوەندییەکان: عیسا زارعپوور  وەزارەتی کار و کاروباری کۆمەڵایەتی: حوجەت عەبدولمەلکی  وەزارەتی رێگەوبان و شارسازی: رۆستەم قاسمی  وەزارەتی کشتوکاڵ: جەواد ساداتی نژاد  وەزارەتی میراتی کولتووری و گەشتیاری: عیزەتوڵڵا زەرغامی  وەزارەت وەرزش و لاوان: حەمید سەجادی  وەزارەتی پیشەسازی و بازرگانی: رەزا فاتمی ئەمین  وەزارەتی داد: ئەمین حوسێن رەحیمی  وەزارەتی وزە: عەلی ئەکبەر محرابیان