نووسینگەی سەرۆککۆماری سووریا لە راگەیێندراوێکیدا رایگەیاندووە، هیواخوازن لە رێگەی ئەو کۆنفرانسەوە هاوکاریی گەڕانەوەی پەنابەرەکان بکەن و بتوانن رێگەیەک بۆ گەڕانەوەیان بۆ وڵاتەکەیان بکەنەوەو بگەڕێنەوە ماڵەکانیان.  رۆژی دووشەممە ٢٠٢٠/١١/٠٩ بەشار ئەسەد، سەرۆکی سووریا لەبارەی کۆنفرانسەکە لە رێگەی تەلەفۆنەوە لەگەڵ ڤلادمیر پووتین، سەرۆکی رووسیا قسەی کرد و باسی لەوە کرد، زۆربەی پەنابەرانی سووریا دەیانەوێت بگەڕێنەوە وڵاتەکەیان.   ئەسەد دەڵێت، "گەورەترین کێشە گەمارۆی رۆژئاوایە بۆ سەر سووریا، بەسەر دەوڵەت و گەلی سووریا. بۆیە گەڕاندنەوەی ئەو پەنابەرانە پێویستی بە دابینکردنی بابەتە سەرەکییەکانە بۆ گوزەرانیان لە ئاو و کارەبا و قوتابخانەکان بۆ منداڵەکانیان. جگە لەوەش پێویستە جووڵەیەکی ئابووریش هەبێت تاوەکو ئاسۆیەکی روون بۆ پەنابەرەکان هەبێت تاوەکو ژیانێکی ئاساییان هەبێت، بۆیە ئێمە دەڵێین ئەو سزایانەی رۆژئاوا بە سەرۆکایەتی ئەمریکا تاکە رێگرە لە گەڕانەوەی ئەو سوورییانە بۆ وڵاتەکەیان".  لە بەرامبەردا ڤلادمیر پووتین، سەرۆکی رووسیا رایگەیاندووە، مۆسکۆ پشتیوانیی هەوڵەکانی حکومەتی سووریا دەکات بۆ گەڕانەوەی پەنابەرەکان، ئاماژەی بەوەشداوە بەشێک لە پەنابەرە گەنجەکان مەترسی ئەوەیان لەسەرە پەیوەندی بە گرووپە تیرۆرستییەکانەوە بکەن و بکەونە ژێر کاریگەریان. پووتین دەڵێت"قۆناخی بونیادنانەوەی سووریا لەدوای قەیرانەکان بابەتێکی یەکجار گرنگە و لە هەمووشیان گرنگتر کە جێگەی نیگەرانییە گەڕانەوەی پەنابەرە سوورییەکانە لە دەرەوەی وڵات و هەروەها ئاوارە ناوخۆییەکانیش، کە ئەمە یەکێکە لە مژارە سەرەکییەکانی بڕیاری ٢٢٥٤ی ئەنجوومەنی ئاسایشی نێودەوڵەتی".  بەپێی ئامارەکانی کۆمیسیۆنی پەنابەرانی سووریا، زیاتر لە ٦.٧ ملیۆن پەنابەری سووری هەن و بەسەر چەند وڵاتێک دابەشبوون و هەروەها زیاتر لە ٦.١ ملیۆن ئاوارەی نێوخۆیی سووریاش هەن، کە تاوەکو ئێستا نەگەڕاونەتەوە بۆ سەر زێدی خۆیان.  % ٨٣ی پەنابەرانی سووریا لە وڵاتانی دراوسێی سووریا نیشتەجێن.  زیاتر لە ٣.٦ ملیۆن سووری پەنابەرن لە تورکیا  نزیکەی ٩٥٠ هەزاریان لە لوبنانن  نزیکەی ٧٠٠ هەزاریان لە ئوردنن  زیاتر لە ٥٠٠ هەزاریان لە ئەڵمانیان  زیاتر لە ٢٥٣ هەزاریان لە عێراق و باشووری کوردستانن  لەگەڵ کۆنترۆڵکردنەوەی زۆربەی ناوچەکان لەلایەن حکومەتی سووریا و نەمانی شەڕ لە چەند ناوچەیەکی سووریا، بەشێک لە پەنابەرەکان گەڕاونەتەوە سووریا، بەڵام رێکخراوە نێودەوڵەتییەکان هێشتا سووریا بە وڵاتێکی ناسەلامەت و ناسەقامگیر بۆ گەڕانەوەی پەنابەران دادەنێن.