محەممەد رەزا نیکبەخت دەڵێت: مانگی ئەیلوول تووشبوون بە کۆرۆنا رووی لە هەڵکشان کرد و تاوەکو ئێستاش درێژەی هەیە. رۆژانە لە لوڕستان ٧٥٠ پشکنینی کۆرۆنا دەکرێ، کە ئەنجامی پشکنینی نیوەیان پۆزەتیڤە، واتە تووشبووی ڤایرۆسەکەن.  بەگوتەی نیکبەخت پێشتر رۆژانە دوو سێ کەس بە کۆرۆنا دەمردن، بەڵام ئێستا بۆ ٦ کەس بەرز بووەتەوە، هەرچەندە ئەوانەی دەمرن زیاتر کەسانێکن کە نەخۆشی دیکەیان هەیە.  بەپێی راپۆرتی زانکۆی زانستی پزیشکیی لوڕستان، تاوەکوو ئێستا ٢٧ هەزار و ٥٣٦ تووشبووی کۆرۆنا لەو پارێزگایە تۆمارکراون. لەو ژمارەیەش ٥٨٨ کەس گیانیان لەدەستداوە.  مەحموود سەمینی، جێگری پارێزگاری لوڕستان دەڵێت: "دۆخی کۆرۆنا لەم پارێزگایەدا هیچ باش نییە و دەبێت خەڵک رەچاوی رێوشوێنە تەندروستییەکان بکەن".  لە پارێزگای کرماشانیش مەهدی محەممەدی، بەڕێوەبەری پەیوەندییەکانی زانکۆی زانستی پزیشکیی دەڵێ: "ژمارەی تووشبووان بە کۆرۆنا رۆژ لە دوای رۆژ بەرزتر دەبێتەوە و نیگەرانی ئەوەین کە نەتوانین چیدیکە خزمەتگوزاریی پێویست پێشکەشی تووشبووان بکەین".  بەپێی راپۆرتی زانکۆی زانستی پزیشکیی کرماشان، لە ماوەی ٢٤ کاژێری رابردوودا لە پارێزگای کرماشان ١٠ کەسی دیکە بە کۆرۆنا مردوون و ژمارەی گشتی مردووان بۆ ٦١٦ کەس بەرز بووەتەوە.