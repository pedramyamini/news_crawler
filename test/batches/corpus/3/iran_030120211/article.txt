محەممەد جەواد زەریف، وەزیری دەرەوەی ئێران لە هەژماری خۆی لە تویتەر داوا لە دۆناڵد ترەمپ دەکات نەکەوێتە "تەڵەی دەزگا هەواڵگرییەکانی ئیسرائیل"، هۆشداریشدەدات کە هەر هێرشێکیان بکرێتە سەر" بەخراپی وەڵام دەدەنەوە" دەڵێت هێرشیش دەکەینە سەر نزیکترین دۆست و هاوڕێکانت.  وەزیری دەرەوەی ئێران لە کۆتایی مانگی کانوونی یەکەمی ٢٠٢٠ یش هۆشدارییەکی هاوشێوەیدا، گوتی هەر لە عێراقەوە زانیاریی هەواڵگرییان وەرگرتووە کە "پیلانی دروستکردنی پاساو بۆ شەڕێکی سەپێنراو لە ئارادایە". هەروەها زەریف رەخنە لە سەرۆکی ئەمریکا دەگرێت و دەڵێت، "لەبری ئەوەی شەڕی کۆرۆنا بکات، ترەمپ بە ملیاران دۆلاری لە فڕاندنی فڕۆکە بی ٥٢ و جێگیرکردنی هێزی سەربازی لە ناوچەکەمان خەرجکردووە".  زەریف ئەوەشی گوتووە کە ئەوان بەدوای شەڕەوە نین، بەڵام راستەوخۆ بەرگری لە خەڵکەکەیان، بەرگریی ئاسایشی نیشتمانی و بەرژەوەندییەکانی دیکەیان دەکەن.  ئەم هەواڵە لەکاتێکدایە، ئەمڕۆ ساڵیادی کوشتنی قاسم سولەیمانی، فەرماندەی پێشووی فەیلەقی قودسی سوپای پاسداران و ئەبو مەهدی موهەندیس، جێگری پێشووی سەرۆکی دەستەی حەشدی شەعبییە کە لە ٣ی کانوونی دووەمی ٢٠٢٠ لە نزیک فرۆکەخانەی نێودەوڵەتیی بەغدا بە درۆنێکی ئەمریکی کوژران.  بەدرێژایی ساڵی رابردوو ئێران چەندین جار هۆشداری داوە کە تۆڵەی کوشتنی قاسم سولەیمانی دەکەنەوە، لەو کاتەوە ئەمریکا هێزەکانی خۆی لە رۆژهەڵاتی ناوەڕاست خستووەتە ئامادەباشییەوە، هێزی زیاتری لە رۆژهەڵاتی ناوەڕاست جێگیرکردووە، سێ فرۆکەی بۆمبهاوێژی بی ٥٢ی ناردووەتە ناوچەکە، دەشڵێت: "ئەگەر هێرشبکرێتەسەر بەرژەوەندییەکانیان بەتووندی وەڵامی ئێران دەدەینەوە".