لە پارێزگاکانی گوڵستان، زەنجان، خووزستان، ئیسفەهان، ئیلام، سنە و کرماشان بەربژێرانی ١٠ بازنەی هەڵبژاردنی خولی ١١ یەمی پەرلەمانی ئێران چووبوونە قۆناخی دووەمەوە.   لە رۆژهەڵاتی کوردستان چوار بەربژێر وەکو ئەندام پەرلەمانی ئێران هەڵبژێردران.   لە پارێزگای ئیلام بازنەی دێڵوڕان، دەڕە و ئاودانان "بێهزاد عەلیزادە"، لە پارێزگای کرماشان بازنەی شاری کرماشان، "ئیبراهیم عەزیزی" و لە بازنەی ئیسلامئاوا و داڵاهوو "موجتەبا بەخشی پوور و لە پارێزگای سنە و بازنەی بیجاڕ "عەلیڕەزا زەندیان" وەکو ئەندامی خولی ١١ یەمی پەرلەمانی ئێران هەڵبژێردران.   ژمارەی کورسییەکانی رۆژهەڵاتی کوردستان لە پەرلەمانی ئێراندا ٣٨ کورسییە کە لە قۆناخی یەکەمدا کە لە مانگی ٢ی ٢٠٢٠ بەڕێوەچوو، ٣٣ کەس لە بەربژێرانی رۆژهەڵاتی کوردستان چوونە پەرلەمان و ٤ کەس لەوانەش دوێنێ هەڵبژێردران.   هەڵبژاردنی ئەندام پەرلەمانی شاری سایەنقەڵا و میاندواویش لەگەڵ هەڵبژاردنی سەرۆککۆماری ئێران لە ساڵی داهاتوودا بەڕێوەدەچێت.