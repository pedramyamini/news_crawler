مارتن گریفس و ژۆن ئارنۆو، نێردە تایبەتەکانی نەتەوە یەکگرتووەکان بۆ کاروباری یەمەن و ئەفغانستان لە بارەی ئەو دوو وڵاتەوە بە جیا گفتۆگۆیان لەگەڵ محەممەد جەواد زەریف، کرد.   بەگوێرەی راگەیێندراوێکی وەزارەتی دەرەوەی ئێران، محەممەد جەواد زەریف جەختی لە پێویستیی "لابردنی گەمارۆی سەر یەمەن" و رێگەدان بە ناردنی یارمەتییە مرۆییەکان بۆ ئەو وڵاتە کردووەتەوە.   وەزارەتی دەرەوەی ئێران هەروەها دەڵێت، مارتن گریفس وردەکارییەکانی گفتوگۆکانی خۆی لەگەڵ لایەنەکانی دیکە لە بارەی یەمەن، خستووەتەڕوو.   حوسییەکان کە لەلایەن ئێرانەوە پشتگیری دەکرێن، لە شوباتی ئەمساڵەوە هێرشەکانیان بۆ دەرهێنانی شاری مەئریب لە دەستی حکومەتی دانپێدانراوی یەمەن چڕکردوونەتەوە بۆ ئەوەی تەواوی باکووری یەمەن کۆنتڕۆڵ بکەن. بەڵام هیچ پێشڕەویێکی بەرچاویان نەکردووە و بگرە زیانی زۆریان بەرکەوتووە، ئەوەش بەهۆی بەرگریی هێزەکانی حکومەت کە لە لایەن هاوپەیمانیی عەرەبی بە سەرکردایەتیی سعودیە پشتیوانیان لێدەکرێت.   شەڕی نێوخۆی یەمەن لە ساڵی ٢٠١٤ دەستیپێکرد کاتێک حوسییەکان بەشێکی زۆری باکووری یەمەن و سەنعای پایتەختیان کۆنتڕۆڵکرد و حکومەتی دانپێدانراوی وڵاتەکەیان وەدەرنا.   ساڵێک دوای ئەوە، هاوپەیمانیی عەرەبی بە سەرکردایەتیی سعودیە بۆ بەرگریکردن لە حکومەتی دانپێدانراوی یەمەن چووە نێو شەڕەکە.  دوای کۆتایی هاتنی کۆبوونەوەکەی لەگەڵ گریفس، زەریف لەگەڵ ژۆن ئارنۆو، نێردەی تایبەتی نەتەوە یەکگرتووەکان بۆ ئەفغانستان کۆبووەوە.   کۆبوونەوەکە لە کاتێکدایە کە ئەمریکا سەرقاڵی کشاندنەوەی سەربازەکانییەتی لە ئەفغانستان و نیگەرانییەکانی وڵاتانی رۆژئاوا لە بارەی رەوشی ئەو وڵاتە دوای کشانەوەی هێزەکان، زیاتر بوون.   کشانەوەی هێزەکان بە فەرمی لە مانگی رابردوو دەستیپێکرد کە هێزەکانی ئەمریکا و ناتۆش دەگرێتەوە. ژمارەی سەربازەکانی ئەمریکا لە ئەفغانستان لە نێوان ٢ هەزار و ٥٠٠ تاوەکو ٣ هەزار و ٥٠٠ سەرباز و راوێژکاردایە؛ ناتۆش ٧ هەزار سەرباز و راوێژکاری لەو وڵاتە هەیە.   ئێران هەبوونی هێزەکانی ئەمریکا لە عێراق و وڵاتە دراوسێکانی دیکەی بە هەڕەشە بۆ سەر ئاسایشی خۆی دەزانێت و داوایان لێدەکات ئەو وڵاتانە جێبێڵن.   ئێران و ئەفغانستان ٩٤٥ کیلۆمەتر سنووری هاوبەشیان هەیە. هەر ئەمساڵ، ئێران لە تارانی پایتەخت پێشوازیی لە شاندێکی تاڵیبان کرد.