عەلی بەهادۆری، گوتەبێژی حکومەتی ئێران سەبارەت بە ئازادکردنی دوو گیراوی بەریتانی - ئێرانی لە ئێران گوتی: "بەریتانیا دوای ٤٠ ساڵ سەری بۆ ئیرادەی ئێران دانواندووە و ٥٣٠ ملیۆن دۆلار قەرزەکەی داوەتەوە".  روون نییە بەریتانیا بە چ رێگایەک پارەکەی داوەتەوە ئێران، بەڵام وەزارەتی دەرەوەی بەریتانیا گوتوویەتی: ئەو پارەیە لە چوارچێوەی یاسا نێودەوڵەتییەکان و گەماڕۆکاندا دراوەتەوە و بڕیاریشە تەنیا پێداویستی مرۆیی پێ بکڕدرێت.  راگەیاندنەکانی ئێران بڵاویانکردووەتەوە، بەریتانیا پارەکەی خستووەتە سەر ئەژماری بانکی ناوەندیی ئێران لە بانکی ناوەندیی عومان، بانکی ناوەندیی ئێرانیش وەرگرتنەوەی پارەکەی پشتڕاستکردووەتەوە.  رۆژی چوارشەممە ١٦ - ٠٣ - ٢٠٢٢ نازەنین زاغەری و ئەنوشە ئاشووری، دوو هاونیشتمانی ئێرانی - بەریتانیی ئازادکران و گەڕانەوە بەریتانیا.  نازەنین زاغەری ٥ ساڵ و ئەنوشە ئاشووری ٤ ساڵ بە تۆمەتی سیخوڕی لە ئێران لە زینداندا بوون.  ئێران لە سەردەمی حکومەتی محەممەد رەزا شا پەهلەوی لە ساڵی ١٩٧٦ دا ٥٣٠ ملیۆن دۆلاری دایە بەریتانیا، بۆ ئەوەی جۆرێکی پێشکەوتووی تانکی چیفتەنی لێبکڕێت، بەڵام ساڵی ١٩٧٩ "شۆڕش"ی ئێرانی بەسەردا هات، بەریتانیا تانکەکانی بە ئێران نەدا و پارەکەشی لەلای خۆی گلدایەوە.  هەرچەندە دانەوەی پارەکەی ئێران لەلایەن بەریتانیاوە بە ئازادکردنی ئەو دوو کەسە بەستراوەتەوە، بەڵام حوسین ئەمیر عەبدوڵڵاهیان، وەزیری دەرەوەی ئێران، گوتوویەتی: هیچ پەیوەندییەک لەنێوان ئازادکردنی نازەنین زاغەری و دانەوەی پارەکەی ئێراندا نییە.