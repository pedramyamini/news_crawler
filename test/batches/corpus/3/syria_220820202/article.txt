ئەمە حاڵی بەشێک لە دانیشتووانی پارێزگای حەسەکەی رۆژئاوای کوردستانە، کە نزیکەی ٢٢ رۆژی رەبەقە بێ ئاون و ئێستا ئاو بە پارە دەکڕن.  دانیشتوویەکی حەسەکە دەڵێت: "وەک جاران ناتوانین کاربکەین. ئاوی خواردنەوەمان نییە، ئاوی خۆشۆرینیشمان نییە. ئەوەی کە دابینیدەکەین بە پارە دەیکڕین، ژیانمان زۆر قورسە، ئاو واتای ژیانە. بێ ئاو، مرۆڤ مردووە".  تاکە سەرچاوەی ئاوی خواردنەوە و بەکارهێنانی رۆژانەی حەسەکەییەکان، وێستگەی ئاوی عەلۆک بوو، کە دەکەوێتە شاری سەرێکانیێ لە نزیک سنووری باکووری کوردستان.  ئێستا ئەو شارە لەژێر کۆنتڕۆڵی راستەوخۆی سوپای تورکیا و گرووپە چەکدارە لایەنگرەکانییەتی و وێستگەی ئاوەکەش لەژێر بەزەیی فەرماندەکانی تورکیایە.  سوزان ئەحمەد کە ئەندامی یەکەی دابەشکردنی ئاوی حەسەکەیە دەڵێت: "ئێمە ئێستا لە وەرزی هاوینداین و حەسەکە بە بەرزترین پلەکانی گەرما تێدەپەڕێت و ڤایرۆسی کۆرۆنا بڵاوە، ئاویش فاکتەری گرنگی بەرەنگاربوونەوەی کۆرۆنایە، بەڵام لەگەڵ ئەوەشدا سوپای تورکیا لە ١٣ی ئابەوە وێستگەی ئاوی عەلۆکی کوژاندووەتەوە و خەڵکی لە ئاوی خواردنەوە بێبەشکردووە. گفتوگۆ لەنێوان تورکیا، رووسیا و هاوپەیمانی نێودەوڵەتیدا هەیە، بەڵام گفتوگۆکان بەهیچ ئەنجامێک نەگەیشتوون".  وێستگەی عەلۆک لە ٥٠ بیری ئاو پێکهاتووە، لەوێوە ئاوەکە دەچێتە تانکەرەکانی نێو شارۆچکەی حممە کە ٧٥ کیلۆمەتر لێوەی دوورە، لە حممەوە کە ١٥ کیلۆمەتر لە حەسەکەوە دوورە، ئاوەکە بۆ نزیکەی یەک ملیۆن دانیشتووی پارێزگاکە دەگوازرێتەوە.  عەبدولغەفور قادر کە دانیشتووی حەسەکەیە دەڵێت: "ئاو بڕاوە، هیچ ئاو نییە بەکاریبهێنین، یەک دڵۆپە ئاوی خواردنەوە نییە. نان نییە، ئاو نییە، نەهامەتیمان زۆرە".  بەتێکڕایی مووچەی یەک کارمەند نزیکەی ٤٠ هەزار لیرەیە، لەکاتێكدا یەک تەنکی ئاو بە ٨ هەزار لیرە پڕدەکرێت و هەندێجاریش ئەوەشیان دەستناکەوێت.  حوسێن جەوهەر، بە پارەش ئاوی دەستناکەوێت، دەڵێت: "ئاو نییە، پەیوەندی بە تانکەرەکانەوە دەکەین نایێن، تەنانەت بە ٨ هەزار و ١٠ هەزاریش نایێن و دەڵێن نییە. تاکە چارەسەر ئەوەیە بیرمان بۆ لێبدەن، خۆ مەرج نییە ئاوی ناوچەکانی ژێر دەستی گرووپە چەکدارەکانمان بۆ بهێنن، با بیر لێبدەن و کێشەکە چارەسەر بکەن".  بەرێوەبەری خۆسەر تاوەکو ئێستا ٢٥ بیری گەورەی ئیرتیوازی لە ناوچەی حممە لێداوە و پێشبینیش دەکرێت لەو رێگەیەوە ئاوی زیاتر لە ٥٠٠ هەزار کەس دابینبکرێت.