ئیلیۆت ئابرامز، نێردەی کۆشکی سپی بۆ دۆسیەی ئێران، سەردانی ئیسرائیلی کرد و بە رۆژنامەڤانانی راگەیاند، بەچاوپۆشین لە ناوی سەرۆکی داهاتووی ویلایەتە یەکگرتووەکانی ئەمریکا، گەڕانەوە بۆ رێککەوتن لەگەڵ ئێران لە ئارادا نییە.  ئیسرائیل یەکێکە لەو وڵاتانەی بە تووندی دژی رێککەوتنی ئەتۆمی واژۆکراوی نێوان کۆمەڵگەی نێودەوڵەتی و ئێرانە، کە ساڵی ٢٠١٥ کراوە و لە ساڵی ٢٠١٨ دا ئەمریکا لێی کشایەوە.  ئابرامز گوتی: "گرنگ نییە کێ دەبێت ئەو کەسەی لە ٢٠ی کانوونی دووەمدا دەبێتە سەرۆک، چونکە بەهیچ شێوەیەک دانوستاندن لەگەڵ ئێراندا دەستپێناکاتەوە"، دووپاتیشیکردەوە هەڵوێستی ئیدارەی ترەمپ لەبارەی هەڵبژاردنەکانەوە، نابێتە کۆتایی تاوەکو بەفەرمی رادەگەیەنرێت.  ئەو زیاتر گوتی "ئەگەری گەڕانەوە بۆ پلانی کاری گشتگیری هاوبەش (رێککەوتنی ئەتۆمیی) تائێستا بابەتێکە گومانی لەسەرە".  جۆ بایدن، کە میدیاکانی ئەمریکا بەبراوەی هەڵبژاردنەکانی ئەمساڵی سەرۆکایەتی ئەمریکای ناودەبەن، پێشتر هیوای خواستبوو ویلایەتە یەکگرتووەکانی ئەمریکا، بگەڕێتەوە بۆ رێککەوتنی ئەتۆمی لەگەڵ ئێران، کە بەهۆیەوە ئێران رازیبووبوو چالاکییە ئەتۆمییەکانی سنووردار بکات، لە بەرامبەر هەڵگرتنی سزا نێودەوڵەتییەکان لەسەر وڵاتەکە.  دۆناڵد ترەمپ، پاش کشانەوەی ئەمریکا لە رێککەوتنەکە، سزا ئابوورییە تووندەکانی بەسەر ئێراندا سەپاندەوە، لە بەرامبەردا ئێران دەستیل ەپابەندییەکانی خۆی لە سنووردارکردنی چالاکییە ئەتۆمییەکانی هەڵگرت.  ئابرامز دەڵێت، هەموو سزاکانی ئەمریکا، لەنێویاندا ئەوەی پەیوەندی بە دۆسێیەکانی مافەکانی مرۆڤەوە هەیە، لەگەڵ پشتگیرییەکانی ئێران بۆ گرووپە تووندڕەوەکانی ناوچەکە، تا ٢٠ی کانوونی دووەمی داهاتوو بەردەوام دەبن.  ئەو زیاتر گوتی: "پڕۆگرامی ئەوپەڕی گوشارمان هەیە، لە مانگەکانی داهاتوودا بەردەوامدەبن، لەبەرئەوەی پەیوەندی بە سیاسەت و بە ئەنجامی هەڵبژاردنەکانی ئەمریکاشەوە نییە".