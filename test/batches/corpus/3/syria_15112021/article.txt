رۆژی شەممە ١٣ - ١١ - ٢٠٢١ رۆژنامەی نیویۆرک تایمز راپۆرتێکی بڵاوکردەوە و گوتی، لە ئاداری ٢٠١٨ دا و لە دوایین قۆناخی شەڕی داعش لە بەری رۆژهەڵاتی فورات، هێزێکی ئۆپەراسیۆنی تایبەتی ئەمریکی سێ بۆمبی هەڵدایە نێو دەیان کەس لە نزیک باغۆز و ئەوەش بووە هۆی گیانلەدەستدانی " ٧٠ کەس کە زۆربەیان ئافرەت و منداڵ بوون".   راپۆرتەکە دەڵێت، کارمەندێکی یاسایی ئەمریکی هێرشەکەی بە تاوانی جەنگ ناوبردووە، بەڵام سوپا چەند کارێکی کردووە کە "بووەتە هۆی ئەوە هێرشە کارەساتبارەکە بشاردرێتەوە".   فەرماندەیی ناوەندیی ئەمریکا، کە سەرپەرشتی ئۆپەراسیۆنەکانی سوپای وڵاتەکەی لە ناوچەی رۆژهەڵاتی نێوەڕاست دەکات، لەو بارەوە دەڵێت، لێکۆڵینەوەیەکیان دەریخستووە کە هێرشەکە "بەرگریی لەخۆکردنێکی رەوا و گونجاو بووە و هەنگاوی پێویستیش نرابوون بۆئەوەی خەڵکی سڤیل لە شوێنی هێرشەکە دووربخرێنەوە".   فەرماندەیی ناوەندیی ئەمریکا گوتیشی، لێکۆڵینەوەکەیان دوای ئەوە هاتووە کە راپۆرتێکی سەربازیی دەریخستووە "دەکرێت خەڵکی سڤیل بووبێتە قوربانی".   بە گوتەی فەرماندەیی ناوەندیی ئەمریکا، لێکۆڵینەوەکەیان دەریخستووە کە ١٦ چەکداری داعش لە هێرشە ئاسمانییەکەدا کوژراون؛ هاوکات ٤ کەسی سڤیل کوژراون و هەشتی دیکەش بریندار بوون.  کاپتن بیڵ ئێربن، گوتەبێژی فەرماندەیی ناوەندیی ئەمریکا گوتی: " ئێمە خۆمان لێکۆڵینەوەمان لە هێرشەکە کردووە و بەرپرسیارێتیی تەواو هەڵدەگرین لە گیانلەدەستدانی هەر کەسێک کە بێ مەبەست کوژرابێت".   راشیگەیاند، لێکۆڵینەوەکەیان نەیتوانیوە بەشێوەیەکی یەکلاکەرەوە بارودۆخی زیاتر لە ٦٠ کەسی دیکە کە بوونەتە قوربانی دیاری بکات و گوتیشی، ژمارەیەک لە ژن و منداڵ "بڕیاریانداوە بەشداری لە شەڕەکەدا بکەن و ئەوانەش ناتوانرێت وەکو کەسانی سڤیل پۆلێن بکرێن".