گیێر پیدەرسن، نێردەی تایبەتی نەتەوە یەکگرتووەکان رایگەیاند، دانووستاندنەکانی لیژنەکە وەکو پێویست جیددی نەبوون و پێویستە لایەنە بەشداربووەکان خێراتر بجوڵێنەوە بۆ دەستکردن بە نووسینەوەی رەشنووسی دەستووری نوێی سووریا.  نێردەی تایبەتی نەتەوە یەکگرتووەکان بۆ کاروباری سووریا دەشڵێت "کاتی ئەوە هاتووە هاوسەرۆکەکانی لیژنەکە شێوازی کارکردنی جیددیتر و کاریگەرتر بەکاربێنن، بۆئەوەی کۆبوونەوەکان رێکخراوتر و وردتر بن. پێویستمان بەوەیە دڵنیا ببینەوە لەوەی لیژنەکە لە ئامادەکردنی هەمواری دەستوور تەواوبێت و دەست بە نووسینەوەی دەستوورێک بکات".  بە گوتەی مایس کریدی، ئەندامی رێکخراوەکانی کۆمەڵگەی مەدەنی لە لیژنەی نووسینەوەی دەستوور، هێشتا دەست بە نووسینەوەی رەشنووسی دەستوورەکە نەکراوە، ئەوەی قسەی لەسەر کراوە بنچینە نیشتمانییەکانە، بەڵام هێشتا لایەنەکان ناکۆکن لەسەر ئاڵا، سوپای نیشتمانی و چەندین پرسی دیکە. تاکە کێشەی سەرەکی کۆبوونەوەکەش، بە گوتەی نێردەی تایبەتی نەتەوە یەکگرتووەکان، نەبوونی متمانەیە.  گیێر پیدەرسن گوتیشی "هیوام ئەوە بووە لیژنەی دەستووری بە شێوازێکی دروست مامەڵەی لەگەڵدا بکرێت، بۆئەوەی بتوانێت متمانە دروستبکات و دەرگا لەبەردەم پرۆسەیەکی سیاسیی فراوانتر بکاتەوە، بەڵام لیژنەی دەستووری ناتوانێت بەبێ لایەنەکانی دیکە کار بکات. ئێمە پێویستمان بە ئیرادەیەکی سیاسی هەیە کە لەلایەن لایەنە جیاوازەکانەوە نیشانبدرێت بۆئەوەی لیژنەکە بتوانێت لە کارەکەی بەردەوامبێت".  ئەمریکا و وڵاتانی رۆژئاوا، بەشار ئەسەد بە دروستکردنی بەربەست بۆ پرۆسەکە تۆمەتبار دەکەن، پێیانوایە سەرۆکی سووریا دەیەوێت پرۆسەکە بۆ دوای هەڵبژاردنی سەرۆکایەتیی سووریا دوابخات، لەکاتێکدا تاوەکو ئێستا حکومەتی بەشار ئەسەد ئامادەیی خۆی بۆ دەستکاریکردنی دەستوور یان نووسینەوەی دەستووری نوێ دەرنەبڕیوە.