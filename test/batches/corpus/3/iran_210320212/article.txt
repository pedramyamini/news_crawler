بەپێی راگەیێندراوی سوپای پاسداران، تەقینەوەکە بەیانی ئەمڕۆ یەکشەممە ٢١ - ٣ - ٢٠٢١ لە یەکێک لە شەقامەکانی شاری سەراواندا روویداوە، یەکێک لەو کەسانەش کە بریندار بووە، ژنێکی دووگیانە.   ماڵپەڕی رەسەدی بەلوچستان، کە گرنگی بە هەواڵەکانی بەلوچستان دەدات دەڵێت تەقینەوەکە بۆمبێکی دەنگیی بووە و لەسەر رێی ئۆتۆمبیلێکی بەسیج دانراوەتەوە.  سوپای پاسداران "گرووپێکی تیرۆریستی" بە ئەنجامدەری ئەو تەقینەوەیە ناساندووە. ماڵپەڕی رەسەدی بەلوچستان بڵاویکردووەتەوە، هیچ لایەنێک ئەو کردەوەیەی لە ئەستۆ نەگرتووە و هاوکات گومانی خستووەتە سەر ئەوەی بە پێچەوانەی رووداوە هاوشێوەکانی رابردوو، ئەمجارە سوپای پاسداران خێرا رووداوەکەی خستووەتە پاڵ جەیشولعەدل.  رێکخراوی جەیشولعەدل لە ساڵی ٢٠١٣ ەوە لە پارێزگای سیستان و بەلوچستاندا چالاکی چەکداری هەیە، ئەم رێکخراوە خۆی بە بەرگریکاری مافی بەلوچەکان دەناسێنێت. لە ماوەی یەک مانگی رابردوودا، لەو کاتەی کە سوپای پاسداران کۆمەڵێک سووتەمەنیبەری بەلووچی کوشت، چەندین تێکهەڵچوون لەنێوان جەیشولعەدل و سوپای پاسداراندا روویداوە.  هێزەکانی سوپای پاسداران رۆژی ٢٢ی شوباتی ٢٠٢١ لە سنوور پاکستان و ئێران و لەنزیک سەراوان تەقەیان لە سووتەمەنیبەرەکان کرد. بەپێی راپۆرتی کەمپەینی چالاکڤانانی بەلووچ، لانیکەم ١٠ کەس کوژراون و ٥ کەسیش بریندار بوون. ئەم رووداوە ناڕەزایەتی زۆری لە پارێزگای سیستان و بەلوچستاندا بەدوادا هات.  سووتەمەنیبەر ئەو کەسانەن، کە سووتەمەنی لە دیوی ئێرانەوە بۆ پاکستان دەگوازنەوە و ساڵانە ژمارەیەکی زۆریان بە تەقەی هێزە سەربازییەکانی ئێران دەکوژرێن یان لە کاتی گواستنەوەی سووتەمەنیدا گیان لەدەستدەدەن.