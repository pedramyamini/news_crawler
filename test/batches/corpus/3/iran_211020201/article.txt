نووسینگەی چاودێری بەرژەوەندییە بیانییەکانی سەر بە وەزارەتە ئەمریکییەکە رایگەیاند، کۆمپانیا ' ئیسکا تورکی ' کۆی ١٤٤ باری پارچە و کەرەستەی پەیوەندیدار بەبەهای ٣٨٣ هەزار و ٤٤٣ دۆلار، لە رێگەی فرۆشیارە تورکییەکانەوە لە نێوان دیسێمبەری ٢٠١٢ و یەنایەری ٢٠١٦ دا، بەلایەنێک فرۆشتووە کە زانیویەتی ئەو لایەنە، کاڵاکان بەئێران دەفرۆشێتەوە، لە نێو کڕیارە ئێرانییەکاندا، حکومەتی ئێرانیش هەبووە.  نووسینگەکە روونیکردووەتەوە، فرۆشراوەکان لەپاش رەزامەندی هەندێک لە گەورە بەڕێوەبەرەکانی کۆمپانیاکە فرۆشراون، دوای ئەوەی بەڕێوەبەری گشتی کۆمپانیا تورکییەکە وایداناوە کە بێگومان، ئەمریکا و یەکێتی ئەوروپا سزا سەپێنراوەکانی سەر ئێران هەڵدەگرن و بەوەش ئەوان، هیچ لێپێچینەوەیەکی یاساییان لەسەر فرۆشتنی ئەو کاڵایانە بە ئێرانییەکان، ناکەوێتە سەر.  بڵاوکراوەی نووسینگەکەی سەر بە وەزارەتە ئەمریکییەکە، ئەوەشی روونکردووەتەوە کە کۆمپانیا تورکییەکە، هەنگاوە فرۆشیارییەکانی بە کۆمپانیا ئێرانییەکان ' پەردەپۆش ' کردووە، هەرچەندە چەند جارێک هۆشداری دراوەتێ لەوەی کە ئەو هەنگاوە، پێشێلکاریی سزاکان و سیاسەتی گشتیی حکومەتی ئەمریکایە و رووبەڕووی لێپێچینەوەی دەکاتەوە.  روونیکردووەتەوە کۆمپانیای بێرکشایەر، خۆبەخۆ لە مایۆی ٢٠١٦ دا هەنگاوی داپۆشینی کاری کۆمپانیا تورکییەکەی پەیڕەوکردووە، پاشئەوەی لەسەرچاوەیەکی نادیارەوە زانیاری بەدەستگەیشتووە کە ئەو کۆمپانیا تورکییە، مامەڵە لەگەڵ ئێرانییەکاندا دەکات.  بەپێی ئەو نووسینگەیە، کۆمپانیای بێرکشایەر لەپاشئەوە، هەندێک لە فەرمانبەرە تێوەگلاوەکانی لە مامەڵەکردن لەگەڵ ئێرانییەکان گۆڕیوە و ئاستی ملکەچکردنی ئەندامەکانی بۆ مەرجە ئەمریکییەکان، بەرز کردووەتەوە.  ئەمریکا لە ساڵی ٢٠١٨ دا، تاکلایەنە لە رێکەوتنی ئەتۆمیی نێوان ئەندامانی هەمیشەیی ئەنجوومەنی ئاسایشی نێودەوڵەتی+ئەڵمانیا، لەگەڵ ئێران کشایەوە، پاشئەوەی سەرۆکی ئەمریکا، ئێرانی بەپێشێلکاری لە رێکەوتنە نێودەوڵەتییەکەدا تۆمەتبارکرد.