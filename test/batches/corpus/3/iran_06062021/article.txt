بەگوتەی ئاژانسی ئیرنای ئێران، لەکاتی ئاگرکەوتنەوەکەدا تەقینەوەیەکیش روویداوە. رووداوەکەش سەرلەبەیانیی ئەمڕۆ بووە.    عەلی سادقزادە، قایمقامی زەرەند بە ئاژانسی فارس نیوزی راگەیاندووە، ئاگرەکە کۆنترۆڵ کراوە و زیانی گیانیشی لێنەکەوتووەتەوە.  قایمقامی زەرەند دەشڵێت؛ ئاگرەکە بەهۆی سەرڕێژکردنی یەک لە کوورەکانی پۆڵای کارگەکە بووە و هیچ تەقینەوەیەک لە شوێنەکانی دیکەی کارگەکەدا رووینەداوە.  کارگەی پۆڵای زەرەندی کرمان یەک لە کارگە گەورەکانی پۆڵای ئێرانە کە سەربە پیشەسازیی پۆڵای ئەو وڵاتەیە و زستانی رابردوو بەشێوەی فەرمی کرایەوە. ئەو کارگەیە لە دوایەمین رۆژەکانی کابینەی دۆناڵد ترەمپدا چووە نێو لیستی گەمارۆکانی ئەمریکاوە.  لە رۆژانی رابردوودا چەندین ئاگرکەوتنەوەی گەورە لە ئێران روویانداوە کە لەوانە ئاگرکەوتنەوە لە پاڵاوگەی تۆندگوویانی باشووری تاران و کەشتیی جەنگی خارک بوو کە بووە هۆی نوقمبوونی کەشتییەکە لە دەریای عەمماندا. تاوەکو ئێستاش هۆکاری ئاگرەکە روون نەبووەتەوە.   ئەو ئاگرکەوتنەوانە لە میدیاکانی ئێراندا کاردانەوەی زۆری لێکەوتووەتەوە. ساڵی رابردووش زنجیرەیەک ئاگرکەوتنەوە بەشێک لە ناوچە پیشەسازییەکانی ئێران و هەندێک لە پیشەسازییە پێترۆکیمیاییەکانی کردە ئامانج. بەرپرسانی ئێران ئاماژەیان بەوە کردبوو کە ئەو ئاگرانە تەنیا رووداوگەلێکن، بەڵام هەندێک راپۆرت باسیان لە هەبوونی هۆکاری دیکە دەکرد، بەلانی کەم لە هەندێک لە ئاگرەکاندا.