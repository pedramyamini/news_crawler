رۆژنامەی ' جیروزالیم پۆست ' ی ئیسرائیلی ئاشکرایکرد، باوکی نەوید و برایەکی نەڤید راپێچی بەندیخانە کراون، دوای ئەوەی سەردانی گۆڕەکەیان کردووە.  ئیلهام، خوشکی نەڤید، لە ئینستاگرام، وێنەیەکی گۆڕە تێکدراوەکەی براکەی بڵاوکردەوە و نووسی: "دەتوانی هەڕەشە بکەیت، وێران بکەیت و بگریت، بەڵام چی لە ناوی نەوید دەکەیت لە نێو دڵ و یادەوەریی خەڵکدا؟ ".  سەرچاوەکان ئاشکرایانکردووە، حوسێن ئەفکاری باوکی نەڤید و حەمیدی برای نەوید، سەرقاڵی خاوێنکردنەوەی دەوروبەری گۆڕی پاڵەوانە لەسێدارەدراوەکە بوون کاتێک دەستگیرکراون، بەرلەوەی لە کاتێکی دواتری هەمان رۆژدا، ئازاد بکرێن.  ماڵپەری ' ئیران وێر ' ئاشکرایکردووە: "رێگە بە خێزانەکەی نەڤید نەدراوە سەردانی گۆڕەکەی بکەن و چاودێری گۆڕەکە و چواردەورەکەی بکەن، بەڵام باوک و براکەی سووربوون لەسەر خاوێنکردنەوە و رێکخستنەوەی گۆڕەکە".  تێکدانی گۆڕەکەی نەڤید لە تۆڕە کۆمەڵایەتییەکاندا کاردانەوەی بەدوادا هات، یەکێک لەوان نووسیوویەتی: "دوای لەسێدارەدانی نەڤید ئەفکاری، پاڵەوانی زۆرانبازی و بەندکردنی براکانی، کۆماری ئیسلامیی ئێران سووکایەتی بەگۆڕەکەی نەوید کردووە. تەنانەت لێناگەڕێن بەئارامی سەربنێتەوە".  عەلی نەژاد، رۆژنامەڤانی ئێرانی، هەڵمەتێکی پشتگیری لەژێر ناوی "یەکگرتووین لەپێناو نەڤید"دا دەستپێکرد.  ماڵپەری ' ئێران ئینتەرناشناڵ ' لە زاری پارێزگاری سیپیدان، ئەو ناوچەیەی گۆڕەکەی نەڤیدی لێیە، گواستەوە، دەسەڵاتداران شوێنی گۆڕەکەیان تێکداوە، چونکە دیوارێک لەوێدا دروستکراوە کە سەرپێچی بووە لە یاساکان. پارێزگارەکە گوتوویەتی، دیوارەکە بەدەر لە رێنوێنییەکان و بەبێ رەزامەندی لایەنە بەرپرسەکان دروستکراوە.  لە ئابی ٢٠١٨ دا، هەرسێ برا نەڤید، وەحید و حەبیب ئەفکاری، بەتۆمەتی بەشداریکردن لە خۆپێشاندانەکانی ئۆپۆزیسیۆنی وڵات لە دژی دەسەڵات دەستگیرکران، لە ئەیلوولی رابردوودا، حکومەتی ئێران نەڤیدی لە سێدارەدا و پێشتر براکانی ئازادکردبوو. رووداوەکە ناڕەزایەتی تووندی نێودەوڵەتی بەدواداهات.  دەسەڵاتدارانی ئێران دەڵێن نەڤید، لەکاتی خۆپێشاندانەکاندا، پاسەوانی کۆمپانیایەکی ئاوی کوشتووە، بەڵام خێزانەکەی و پارێزەرەکانیان ئەو تۆمەتە رەتدەکەنەوە و پێیانوایە ئەوە سزایەکە بۆ سەرکوتکردنی ناڕازییانی وڵاتەکە.