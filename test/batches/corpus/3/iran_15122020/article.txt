وەزارەتە ئەمریکییەکە ئاشکرایکرد، هەریەکە لە ئەحمەد خوزاعی و محەممەد بەسیری، تێوەگلاون لە رفاندنی کارمەندێکی پێشووی نووسینگەی لێکۆڵینەوە فیدراڵییەکانی ئەمریکا (ئێف بی ئای) بە ناوی بۆب لیڤنسۆن لە ساڵی ٢٠٠٧، لە دوورگەی کیشی باشووری ئێران.  ئەمریکا دەڵێ، لیڤنسۆن پاش رفاندنی و لەماوەی دەستبەسەرکردنیدا، گیانی لەدەستداوە.  وەزارەتی گەنجینەی ئەمریکا ئاشکرایکرد، ئەو دوو کەسایەتییە ئێرانییەی کە سەر بە وەزارەتی هەواڵگری و ئاسایشی ئێرانن، خستووەتە ناو لیستی رەشی خۆیەوە.  ستیڤن منۆچین، وەزیری گەنجینەی ئەمریکا، رفاندنی لیڤنسۆنی بە نموونەیەکی بەرچاوی ئامادەیی رژێمی ئێران بۆ کاری نادادوەرانە ناوبرد. منۆچین گوتی: "وڵاتەکەی پێشینە دەداتە سەلامەتیی گەلی ئەمریکا و ئاسایشەکەی، هەروەها بەردەوام دەبێت لە راوەدوونانی ئەوانەی رۆڵیان هەبووە لە دەستگیرکردنی لیڤنسۆن و گیانلەدەستدانی".  کریستۆڤەر رای، بەڕێوەبەری پۆلیسی فیدراڵیی ئەمریکا لە بڵاوکراوەیەکدا گوتی: "حکومەتی ئێران بەڵێنیدابوو بەئاسانکاری بۆ گێڕانەوەی لیڤنسۆن، بەڵام ئەوەی نەکرد. لە راستیدا ئەندامانی هەواڵگریی ئێران، بەڕەزامەندی بەرپرسە گەورەکان، تێوەگلاون لە رفاندن و گرتنی لیڤنسۆنەوە".  بەرپرسێکی ئەمریکی، بە میدیای وڵاتەکەی راگەیاندووە: "حکومەت بۆی روونبووەتەوە، هەموو بەڵگە بەردەستەکان دەیسەلمێنن کە بۆب لە میانی گرتیندا، گیانی لەدەستداوە".  لەئاداری رابردوودا، سەرۆکی ئەمریکا رایگەیاند، دوای ١٣ ساڵ لەبێسەروشوێنبوون، پێدەچێ لیڤنسۆن گیانیلەدەستدابێت. حکومەتی ئەمریکا پێشتر ئاشکرایکردبوو لیڤنسۆن لەکاتی دەستگیرکردنیدا، هیچ پەیوەندییەکی بە ' نووسینگەی لێکۆڵینەوە فیدراڵییەکان ' ەوە نەمابوو، ئەو بەر لە دە ساڵ لەو مێژووە، خانەنشینکرابوو.  بەڵام رۆژنامەی ' واشنتن پۆست ' ئاشکرایکردبوو، بۆب ئەوکاتەی دەستگیرکراوە، کاری بۆ دەزگای هەواڵگریی ئەمریکا (سی ئای ئەی) کردووە و لە کاتی دەستگیرکردنەکەیدا، ژووانی هەبووە بۆ بینینی کەسێک کە بڕیاربووە زانیاری بداتێ، لەبارەی پڕۆگرامە ئەتۆمییەکەی ئێرانەوە.