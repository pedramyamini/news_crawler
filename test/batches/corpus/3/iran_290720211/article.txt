مازیار تاتایی، پارێزەر دەڵێت "بەپێی ئەو پرۆژەیاسایە، چالاکیی تۆڕە کۆمەڵایەتییەکان لەوەی ئێستا، سنووردارتریش دەبێتەوە و دەبێت خێرایی ئینتەرنێت بۆ تۆڕە کۆمەڵایەتییە بیانییەکان، بۆ نیوەی تۆڕە کۆمەڵایەتییە ناوخۆییەکان کەم بکرێتەوە. دەبێت تۆڕە کۆمەڵایەتییە بیانییەکان پابەندی یاساکانی کۆماری ئیسلامی بن، ئەگینا دادەخرێن. هەروەها رێگە بە چالاکیی بانکی بە تۆڕە کۆمەڵایەتییە بیانییەکان نادرێت و بەکارهێنانیان بۆ پەیوەندی لەگەڵ بەردەنگ قەدەخە دەبێت. هەر کەسیش ئەو یاسایە بشکێنێت، بە پارە یان زیندانیکردن سزا دەدرێت. بەرهەمهێنان و بڵاوکردنەوەی فیلتەرشکێن قەدەخە دەبێت، سەرپێچیکاران بە پارە و زیندانیکردن سزا دەدرێن".  پرۆژەیاساکە بڕیارە لەلایەن کۆمیسیۆنی ئینتەرنێتی پەرلەمانەوە رادەستی ئەنجوومەنی پاراستنی دەستوور بکرێت و دوای پەسندکردنی لەلایەن ئەو ئەنجوومەنەشەوە، بەپێی ماددەی ٨٥ی دەستووری ئێران، پەرلەمان خۆی دەتوانێت پرۆژەیاساکە جێبەجێ بکات.  عادل تالبی، بەڕێوەبەری گشتیی ئەنجوومەنی کار و پیشەی ئۆنلاین رایگەیاند "ئێمە دەزانین ئاسایش لە تۆڕە کۆمەڵایەتییەکاندا گرنگە، بەڵام ئەوە نابێتە هۆکارێک بۆ داسەپاندنی کەشی ئەمنی بەسەر ئینتەرنێتدا. ئێمە نابێت کۆمسیۆنێک پێکبهێنین کە لە سەرووی سێ دەسەڵاتی سەرەکییەوە، چی پێی خۆشە بیکات و بڕیار بۆ خەڵک بدات. دەبێت خاوەنکارەکانی نێو تۆڕە کۆمەڵایەتییەکان و لە خەڵکیش پرسیار بکەن، بزانن ئەو بڕیارانە چ کاریگەرییەکی لەسەریان دەبێت".  کاردانەوەی پەسندکردنی پرۆژەیاسای پاراستنی مافەکانی بەکارهێنەرانی ئینتەرنێت کاردانەوەی زۆری لێکەوتووەتەوە و هەندێک لە کەسایەتییە سیاسییەکان و چالاکڤانان و رۆژنامەڤانانی ئەو وڵاتە هێنایە سەر هێڵ.  حەسەن خومەینی، نەوەی رێبەری پێشووی کۆماری ئیسلامی ئاماژەی بەوە کرد، "رەنگە لە سەردەمێکدا بکرایە رێگە لە هەندێک بابەت بگرن، پاراستنێک کە بە سنووردارکردن دەتانکرد. ئەگەریشی هەبوو بکرێت، بەڵام ئەمڕۆ ناکرێت. ویستتان رێگە بە سەتەلایت بگرن، نەکرا، ویستتان رێگە بە پەیوەندیی ڤیدیۆیی بگرن، پێتان نەکرا. تێلیگرامتان فیلتەر کرد، هەر هەیە. کتێبتان سانسۆر کرد، ئەوەتا بە (پیدی ئێف) بڵاودەبێتەوە و زیاتر لە ٦٠ هەزار کەس دەتوانن بیخوێننەوە. پاراستنی خەڵک بە سنووردارکردنیان جێبەجێ ناکرێت".  محەممەد باقر قالیباف، سەرۆکی پەرلەمانی ئێران دوای کاردانەوەی زۆری پەسندکردنی پرۆژەیاساکە رایگەیاند، قەدەخەکردنی ئینستاگرام و واتسەپ، لە پلانەکەدا نییە. بڕیاردان لەسەر قەدەخەکردنی ئەو پلاتفۆرمانەی ملیۆنان کار و پیشەی تێدا دەکرێت، دەبێت لێکۆڵینەوەی کارناسانەی بۆ بکرێت.   بەڵام گوتەکانی سەرۆکی پەرلەمانی ئێرانیش، لە نیگەرانیی بەکارهێنەرانی ئینتەرنێتی کەم نەکردووەتەوە و ئێستا لەڕێگەی تۆڕە کۆمەڵایەتییەکانی نێو ئێرانەوە، نامەیەک لەلایەن نیو ملیۆن کەسەوە واژۆکراوە کە داوا لە سێ سەرۆکی دەسەڵاتی حکومەتی ئێران دەکەن، ئەو پرۆژە یاسایە بوەستێندرێت.