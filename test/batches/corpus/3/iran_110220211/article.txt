بەپێی راپۆرتێکی هەفتەنامەی جۆیش کرۆنیکڵی بەریتانی، موحسن فەخریزادە، سەرۆکی رێکخراوی لێکۆڵینەوە و داهێنانی وەزارەتی بەرگریی ئێران کە بە ' باوکی بەرنامەی ئەتۆمیی ئێران ' ناسراوە، بە چەکێکی پێشکەوتووی یەک تۆنی ئیسرائیلی کوژراوە، کە بەشێوەی پارچە پارچە لە ماوەی ٨ مانگدا بە قاچاخ لەلایەن مۆسادی ئیسرائیلەوە، گواستراوەتەوە نێو ئێران.  بەپێی ئەو زانیارییانەی، کە لە لایەن هەندێک سەرچاوەی هەواڵگرییەوە دراونەتە هەفتەنامەی جۆیش کرۆنیکڵ، پلانی تیرۆری فەخریزادە لە ئاداری ٢٠٢٠ ـەوە داڕێژراوە و لەو ماوەدا فەخریزادە لە لایەن تیمێکی ٢٠ کەسی لە سیخوڕە ئێرانی و ئیسرائیلییەکانی مۆسادەوە لەژێر چاودێریدا بووە و هاموشۆیان کردووە تاوەکو ئەو رۆژەی پلانەکەیان جێبەجێکردووە.   بەپێی راپۆرتەکە، مۆساد بە باشی ئاگاداری ئەوە بووە، کە فەخریزادە رۆژانی هەینی لە تارانەوە دەچێتە ڤێلاکەی خۆی لە نزیک ئابسەرد.   موحسن فەخریزادە رۆژی ٢٧ - ١١ - ٢٠٢٠ لە جادەی ئابسەردی دەماوەند و لە دووری ٨٠ کیلۆمەتر لە شاری تاران کوژرا. دوو رۆژ پێش ئێستا مەحموود عەلەوی وەزیری ئیتلاعاتی ئێران رایگەیاند؛ ئەوان ئاگاداری پلانی تیرۆرکردنی موحسن فەخریزادە بوون، بەڵام بە کاتەکەیان نەدەزانی.  عەلەوی گوتیشی: "ئەندامێکی هێزە چەکدارەکانی ئێران دەستی لە تیرۆرکردنەکەدا هەبووە". بەڵام ئەوان دەستووریان نەبووە دەست لە کاروباری هێزە سەربازییەکە وەربدەن.