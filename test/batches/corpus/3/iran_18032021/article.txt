ئەو فڕۆکە ئۆکراینییە لە ٨ی کانوونی دووەمی ٢٠٢٠ بە دوو مووشەکی سوپای پاسداران تێکشکێندرا و بەهۆیەوە هەر ١٧٦ سەرنشینەکەی گیانیان لەدەستدا.  رێکخراوی فڕۆکەوانیی ئێران لە راپۆرتی خۆیدا گوتویەتی، سیستەمی دژە مووشەکی سوپای پاسدارانی ئێران بەهەڵە ئامانجەکەی دیاریکردووە و وازانراوە هێزەکانی دژبەرن و بەبێ وەرگرتنی مۆڵەت لە فەرماندەیی مووشەکیان ئاراستە کردووە.  دیمیترۆ کۆلبا، وەزیری دەرەوەی ئۆکراینا لە پۆستێکی ڤیدیۆیی لە فەیسبووکدا دەڵێت، لێکۆڵینەوەکانی ئێران یەکلایەنە بووە و بەڵگەکان خۆیان دیاریان کردووەم ئەنجامەکەشی بە "فریودان" ناوبردووە.  کۆلبا دەڵێت: "بەڵگەکان دۆخی زاڵبوو بەسەر رووداوەکە بەتەواوی روون ناکاتەوە و هۆکارە بنەڕەتییەکانی پشت رووداوەکە ئاشکرا ناکات. ئەمە راپۆرتێک نییە و کۆمەڵێک کاری فریودانە کە ئامانجەکەی گەیشتن بە راستی نییە، بەڵکو پاراستنی کەرامەتی کۆماری ئیسلامی ئێرانە".  مارک گارنۆ، وەزیری دەرەوە و عومەر ئەلغوبرا، وەزیری گواستنەوەی کەنەدا لە راگەیێنراوێکدا دەڵێن، ئێران بۆ وەڵامدانەوەی پرسیارە سەرەکییەکان کە چی روویداوە هیچ هەوڵێک نادات، ناتەواوە و هیچ راستی و بەڵگەیەک نییە. کەنەدا بەمزووانە ئەنجامی لێکۆڵینەوەکانی خۆی لەبارەی تێکشکانی فڕۆکە ئۆکراینییەکە لەلایەن ئێرانەوە بڵاودەکاتەوە.  هەروەها ئەنجوومەنی بنەماڵەی قوربانیانی رووداوەکە لە کاردانەوە بەرامبەر بە راپۆرتەکەی ئێران لە راگەیێنراوێکدا دەڵێن، راپۆرتەکەی ئێران کەموکوڕی هەیە و وەڵامەکان گوماناوین.  لە راگەیێندراوەکەدا هاتووە: "دوای ١٤ مانگ کۆمەڵگای نێودەوڵەتی نەیتوانیوە بەرامبەر بە رووداوێکی وا تاوانکارانە و مەترسیدار لێکۆڵینەوە لەگەڵ ئێران بکات. تاوانباران خۆیان بەرپرسی لێکۆڵینەوە لە تاوانێک بوونە، کە هیچ هاوکارییەکی بۆ دۆزینەوەی راستییەکان نەکردووە".