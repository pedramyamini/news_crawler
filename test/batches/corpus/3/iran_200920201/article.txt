ماڵپەری ' پۆلیتیکۆ ' ی ئەمریکی، هەفتەی پێشوو ئاشکرایکرد، سوپای پاسدارانی ئێران، ویستویەتی لە تۆڵەی کوشتنی قاسم سولەیمانی فەرماندەی سوپاکەدا، کە سەرەتای ئەمساڵ لە هێرشێکی ئاسمانیی ئەمریکادا لە نزیک فڕۆکەخانەی بەغدا کوژرا، باڵیۆزی واشنتن لە باشووری ئەفریقیا تیرۆر بکات.  لیوا حوسێن سەلامی، فەرماندەی سوپای پاسدارانی ئێران، رایگەیاند تۆڵەی ئێران بۆ تیرۆرکردنی ژەنەراڵ قاسم سولەیمانی، هەموو ئەوانە دەگرێتەوە کە ' تێوەگلاون ' لە کارەکەدا.  لە دوای دەنگۆکانی هەوڵی ئێران بۆ تیرۆرکردنی لانا مارکس، باڵیۆزی ئەمریکا لە باشووری ئەفریقیا، دۆناڵد ترەمپ، سەرۆکی ئەمریکا رایگەیاند وڵاتەکەی "هەزارجار تووندتر" وەڵامی هەر هێرشێکی ئێران دەداتەوە، بیکاتە سەر ئەمریکا.  فەرماندەی سوپای پاسداران، لە لێدوانەکانیدا کە ماڵپەری ' سپاه نیوز ' ی سەر بە سوپای پاسداران گواستوویەتییەوە، دەڵێ "بەڕێز ترەمپ، تۆڵەمان بۆ شەهیدکردنی فەرماندە مەزنەکەمان گومانی تێدانییە، لێبڕاوانە و راستییە، بەڵام ئێمە شەریفین و بابەتی تۆڵەکردنەوە دادوەرانە و بەویژدانەوە ئەنجامدەدەین".  ئەو زیاتر گوتویەتی "پێتوایە ئێمە باڵیۆزی وڵاتەکەت لە باشووری ئەفریقیا، وەک تۆڵەی خوێنی براکەمان دەکەینە ئامانج.. ئێمە دەست لەوانە دەوەشێنین کە بەشێوەی راستەوخۆ یان ناڕاستەوخۆ، لە شەهیدکردنی ئەو پیاوە مەزنەوە گلاون، تۆش دەبێ ئەوە بزانی کە ئێمە هەموو تێوەگلاوەکان دەکەینە ئامانج جا هەر کەسێک بێت.. ئەمە پەیامی راستیی ئێمەیە".  لە هێرشەکەی ئەمریکادا بۆ سەر کاروانی ئۆتۆمبێلەکانی سولەیمانی، لە بەرەبەیانی سێی کانوونی دووەمی ئەمساڵ، ئەبوو مەهدی موهەندیسیش کوژرا، کە جێگری سەرۆکی دەستەی حەشدی شەعبی عێراق بوو. سولەیمانی دیارترین فەرماندەی سەربازیی ئێران بوو.  لە دوای هەواڵی کوشتنی سولەیمانی، پێنتاگۆن ئاشکرایکرد، کوشتنی ئەو فەرماندە سەربازییە، راستەوخۆ بە فەرمانی ' ترەمپ ' بووە.  دوای چەند رۆژێک لە کوژرانی سولەیمانی، ئێران هێرشی مووشەکی کردە سەر بنکەی سەربازیی ' عەین ئەسەد ' لە رۆژئاوای عێراق، کە سەربازانی ئەمریکای لێنیشتەجێن.  ئاژانسی ' ئیسنا ' ی ئێرانی، بەشێکی دیکە لە لێدوانەکانی فەرماندەی سوپای پاسدارانی بڵاوکردووەتەوە، کە تێیدا دەڵێ "ئەگەر ئەمریکییەکان دەیانەوێت شەڕمان لەگەڵدا بکەن، پێویستە بێنە ئەم ناوچەیە، نەک لە دوورەوە دژایەتیمان بکەن، چونکە کاتێک لەم ناوچەیەدا نیشتەجێ دەبن، دەکەونە ژێر چاومان و ئێمەش توانای ئەوەمان هەیە، هەموو بەرژەوەندی و بنکەکانیان لە ناوچەکەدا داگیربکەین و بسووتێنین".  ئەو فراوانتر لەوە هەڕەشەی کردووە و گوتویەتی "دەتوانین ناوچەکە تێکبشکێنین. ئاماژەکان روونیدەکەنەوە، ئابووریی ئەمریکا توانای جەنگێکی نوێی نییە". هەروەها کۆمەڵگەی ئەمریکیش توانای قبوڵکردنی قوربانییە نوێیەکانی نەوەکانی نییە، لەبەرئەوەی "جەنگ لەگەڵ ئێراندا، جیاواز دەبێت".  پێشتر ماڵپەری ' پۆلیتیکۆ ' ی ئەمریکی لەزاری بەرپرسانی ناوخۆیی گواستەوە کە، تاران پلانی داناوە بۆ تیرۆرکردنی باڵیۆزە ئەمریکییەکە لە ئەفریقیای باشوور کە لە ترەمپەوە نزیکە.  بەڵام تاران لەسەر زاری گوتەبێژی وەزارەتی دەرەوە، ئەو زانیارییانەی رەتکردەوە و بە ' وروژێنەر ' ناویبردن، هاوکات دووپاتیکردەوە کە وڵاتەکەی کوشتنی سولەیمانی لەلایەن واشنتنەوە "لەیاد ناکات و لێی خۆشنابێت".