دانا ستراول، جێگری یاریدەدەری وەزیری بەرگریی ئەمریکا بۆ کاروباری رۆژهەڵاتی نێوەڕاست، لە هەڤپەیڤینێکدا لەگەڵ کەناڵی حورەی ئەمریکا رایگەیاند: "ئەمریکا دەیەوێ لە رێگەی تۆڕێکی گەورەی هاوپەیمانی و هاوبەشیی؛ کار بۆ ئامانج و بەرژەوەندییە هاوبەشەکان بکات، بەڵام ئێران تەحەددای سەرەکییە لە پێشی ئەو ئامانجانە؛ بەوەی پاڵپشتی تیرۆر دەکات لە هەموو ناوچەکە و تۆڕێکی لە میلیشیاکان و بریکارەکانی پێکهێناوە کە لەپاڵ هێرشکردنەسەر هێزەکانی ئەمریکا هێرش دەکەنەسەر هاوبەشەکانمان و هەڕەشە لە سەروەری و سەقامگیریشیان دەکەن".  جێگری یاریدەدەری وەزیری بەرگریی ئەمریکا گوتیشی: "ئەمریکا پابەندە بە هاوبەشیی لەگەڵ هەموو هاوپەیمانەکانی لە رۆژهەڵاتی نێوەڕاست بۆ پاڵپشتیکردنیان و دڵنیابوونەوە لەوەی کەرەستەی پێویستیان هەیە بۆ پاراستنی خۆیان، دەبێ هەمووان لە ناوچەکە و عێراق بزانن کە حکومەتی ' ویلایەتە یەکگرتووەکانی ئەمریکا ' ستراتیژییەکی تەواوی هەیە کە جەخت لەسەر هەوڵی دیپلۆماسی دەکات و پاڵپشتی گەل و حکومەتی عێراق دەکات، بەشێکی ئەو کارەش بەرەنگاربوونەوەی داعشە بۆیە سوپای ئەمریکا لە عێراقە؛ ئەوەش بە داواکاری حکومەتی عێراقە".  ئەو بەرپرسە ئەمریکییە باسی میلیشیاکانی عێراق دەکات و دەڵێت: "ئەو میلیشیایانەی کە ئێران پاڵپشتییان دەکات گەورەترین هەڕەشەی سەر تواناکانمانن بۆ شکستپێهێنانی داعش و دڵنیابوونەوە لەوەی چیدیکە ناتوانێ هەڕەشە لە عێراق بکات، چونکە ئەو میلیشیایانە هێرش دەکەنە سەرمان، بۆیە بەردەوام ئەمریکا مافی خۆیەتی بەرگری لە هێزەکانی بکات".  بەرپرسانی ئێران بەردەوام گوتە و لێدوانی هاوشێوەی قسەکانی دانا ستراول رەتدەکەنەوە و مانەوەی هێزەکانی ئەمریکا لەو ناوچەیە بە هۆکاری ناسەقامگیریی ناوچەکە دەزانن. بەڵام نایشارنەوە کە ئەوان پشتگیری ئەو گرووپانە دەکەن و بە بەرەی مقاوەمەش ناویان دەهێنن.  ئەوەی رەنگە حکومەتی عێراق و گرووپە چەکدارە شیعەکانی نزیک لە ئێرانەوە تووشی دڵەڕاوکێ کردبێ داواکاری و گوشاری چەند سیناتۆرێکی ئەمریکییە لە چەند رۆژی رابردوو لەسەر ئیدارەی جۆ بایدن، سەرۆکی ئیدارەی ئەمریکا بۆ ئەوەی بە تووندی وەڵامی هێرشی گرووپە چەکدارەکان بداتەوە بۆ سەر هێز و بەرژەوەندییەکانی ئەمریکا لە عێراق و سووریا.  لە دوو هەفتەی رابردوودا شەش هێرش بە مووشەک و فڕۆکەی بێفڕۆکەوان کراونەتە سەر هێزەکانی ئەمریکا لە عێراق و هەرێمی کوردستان و سووریا؛ لەوانەش هێرشێکی مووشەکی بۆ سەر بنکەی سەربازیی عەین ئەسەد لە ئەنبار؛ هەروەها هێرشەکەی رۆژی سێشەممە ٦ی تەممووزی ٢٠٢١ کە بە فڕۆکەی بێفڕۆکەوان کرایە سەر هێزەکانی هاوپەیمانان لە هەولێر.