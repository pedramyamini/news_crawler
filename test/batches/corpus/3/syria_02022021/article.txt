نێد پرایس، گوتەبێژی وەزارەتی دەرەوەی ئەمریکا لە راگەیێندراوێکدا هاوخەمی بۆ کەسوکاری قوربانیان دەردەبڕی و هیوای چاکبوونەوەی بۆ هەموو ئەوانە خواست کە لەو کردەوە تووندئاژۆییانەدا برینداربوون.  ئەمریکا دەڵێت "نیگەرانین لە زیادبوونی هێرشەکان لە ماوەی چەند مانگی رابردوو.. [لە هێرشەکانیشدا] بەردەوام ئۆتۆمبێلی بۆمبڕێژکراو بەکاردەهێنرێت".  گوتەبێژەکەی وەزارەتی دەرەوەی ئەمریکا ئاماژەی بەوەشکردووە، "ئەوانەی بەرپرسن لە نانەوەی تووندئاژۆیی، دەبێت سزابدرێن".  نێد پرایس لەکۆتایی راگەیێندراوەکە دەڵێت "ئەم کردەوانە خەڵکی سووریا دەخەنە مەترسی و ناوچەکە زیاتر بەرەو ناسەقامگیری دەبەن".  سێ رۆژ لەمەوبەر وەزارەتی بەرگریی تورکیا رایگەیاند، لە عەفرین لە ناوچەیەکی پیشەسازی تەقینەوەیەک روویدا و ئاژانسە تورکییەکان گوتیان ٦ کەس گیانیان لەدەستداوە.  تورکیا یەپەگەی بە هێرشەکە تۆمەتبارکرد، رۆژی یەکشەممەش لە شاری ئەعزاز و ئەلباب دوو ئۆتۆمبێلی بۆمبڕێژکراو تەقینەوە، ١٢ کەس گیانیان لەدەستدا.  رووانگەی مافی مرۆڤ دەڵێت، زیاتر ٨٠ کوژراو و بریندار لەنێو لە سێ تەقینەوەکانی چەند رۆژی رابردووی باکووری سووریا هەن کە بەشێکیان منداڵن.  تاوەکو ئێستا بەهۆی شەڕی سووریاوە کە لە ٢٠١١ دەستیپێکرد، زیاتر لە ٣٨٧ هەزار کەس کوژراون و ملیۆنانیش ئاوارەبوون.