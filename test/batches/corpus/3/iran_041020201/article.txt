ناوەندەکانی چارەسەرکردنی کێشەی منداڵنەبوون لە پارێزگاکانی رۆژهەڵاتی کوردستان و ئێران رایانگەیاند، هاوردەکردنی دەرمانی  چارەسەری کێشەی منداڵنەبوون راگیراوە.  مریەم نیعمەتی، سەرۆکی ناوەندی چارەسەرکردنی منداڵنەبوون لە پارێزگای چوارمەحاڵ و بەختیاری رایگەیاند، ماوەیەکە بە ناچاری دەرمانی بەرهەمی نێوخۆی ئێران دەدەنە ئەو کەسانەی منداڵیان نابێ. بەڵام وەک ئەو پزیشکە دەڵێت "دەرمانە ئێرانییەکە کاریگەری دەرمانی وڵاتانی دەرەوەی نییە و سەرکەوتوو نەبووە".   بەرپرسانی تەندروستیی ئێران بە میدیاکانی ئەو وڵاتەیان راگەیاندووە، کە حکومەت دابینکردنی دۆلاری حکومی بۆ هاوردەکردنی گیراوەی پاراستنی کۆرپە رادەگرێت، بەوەش نرخەکەی زۆر بەرزدەبێتەوە، کە لەو دۆخە خراپە ئابوورییەدا زۆربەی خەڵک توانای کڕینی دەرمانەکانیان بە نرخی زۆر نابێ.  بەپێی راپۆرتی ئەنجوومەنی باڵای شۆڕشی فەرهەنگیی ئێران، لەساڵی ٢٠١٩ ژمارەی لەدایکبوون لە ئێران ١٤.٥ منداڵ بووە بۆ هەر هەزار کەس لە دانیشتووانی ئەو وڵاتە. ئەوەش کەمترین ژمارەیە لە ٥٠ ساڵی رابردووی ئێراندا.  بەپێی دوایین داتاکانی سەرژمێریی، ژمارەی دانیشتووانی ئێران لە ساڵی ٢٠١٩ زیاتر لە ٨٠ ملیۆن کەس بووە و پێشبینی دەکرێت لە ساڵانی داهاتوو بە کەمبوونەوەی ژمارەی لەدایکبوون، گەشەی دانیشتووانی ئێران کەمببێتەوە و ئێران لە وڵاتێکی گەنجەوە ببێتە وڵاتێکی پیر.