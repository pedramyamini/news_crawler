کارێن ئەبوزەید، کۆمسیاری لیژنەکە رۆژی پێنجشەممە ٢٣ی ئەیلوول لە رێگەی پەیامێکی ڤیدیۆیی تۆمارکراوەوە، راپۆرتەکەی لە ٤٦ ـەمین کۆبوونەوەی کۆمیسیۆنی باڵای مافی مرۆڤی سەر بە نەتەوە یەکگرتووەکان خستەڕوو.  کۆمسیاری لیژنە تایبەتەکەی نەتەوە یەکگرتووەکان ئاماژەی بەوە کرد، لە ماوەی ئەم مانگانەی دواییدا، شەڕ و پێکدادانەکان لە ناوچە جیاجیاکانی سووریا زیادیان کردووە، ئەوەش وێڕای هەبوونی ئاگربەست لە هەندێک لەو شوێنانەوە.  بە گوتەی کارێن ئەبوزەید، "دامرکاندنەوەی کاتیی گرژییەکان لە باکووری رۆژئاوای سووریا، کە بەهۆی ئاگربەستەکەی ئاداری ساڵی ٢٠٢٠ی نێوان رووسیا و تورکیا هاتەکایەوە، ئێستا بەرەو نەمان دەچێت، ئەوەش بەهۆی بۆردوومانی ئاسمانی و تۆپباران. دامەزراوە تەندروستییەکان، بازاڕەکان و شوێنی نیشتەجێبوونی خەڵکی سڤیل هێرشی ئاسمانی و زەومینییان کراوەتەسەر کە هەندێکجار بوونەتە هۆی کوژرانی ژمارەیەکی زۆری خەڵکی سڤیل. لە هەمان کاتدا، باشووری وڵات هەندێک شەڕی بەخۆوە بینیوە کە لە ئاگربەستی ساڵی ٢٠١٨ وە وێنەیان نەبووە".  راپۆرتەکە باس لەوەش دەکات، چەکدارانی ئۆپۆزیسیۆنی سووریا کە تورکیا پشتگیرییان دەکات، لە عەفرین "پێشێلکاریی گەورەیان" بەرامبەر کورد ئەنجامداوە.  کارێن ئەبوزەید لەبارەی عەفرین و سەرێکانێ - وە گوتی، "سوپای سووریای ئازاد لەم ناوچەیە بە شێوەیەکی نایاسایی بەردەوام بووە لە بێبەشکردنی خەڵکی سڤیل، بەتایبەتیش ئەوانەی بە رەچەڵەک کوردن، لە ئازادییەکەیان. ژمارەیەک کەیسی دۆکیۆمێنتکراوی ئەشکەنجەدانی خەڵک تۆمارکراون، لەنێویشیاندا بەکارهێنانی تووندوتیژیی سێکسی لەکاتی دەستگیرکردنیاندا".  ئەمە ٢٤ ەمین راپۆرتە لیژنەی نەتەوە یەکگرتووەکان بۆ لێکۆڵینەوە لە دۆخی سووریا پێشکێشی دەکات، ئاماژە بەوە دەکات کە لە هەرێمەکانی عەفرین و سەرێکانیی سەر بە حەلەب، خەڵکی سڤیل بەهۆی ئۆتۆمبێلی بۆمبڕێژکراوەوە لە ترسدا دەژین، "کە زوو زوو لە ناوچە سڤیلە قەرەباڵخەکاندا دەتەقێندرێنەوە، لەوانەش لە بازاڕ و شەقامە قەرەباڵخەکان کە ژمارەیەکی زۆری خەڵک بەهۆیانەوە گیانیان لەدەستدەدەن".  کارین ئەبوزەید کە خۆی یەکێکە لە نووسەرەکانی راپۆرتەکە، بە کۆمیسیۆنی باڵای مافەکانی مرۆڤی گوتووە، ئەوان لە سەرەتای ئەمساڵەوە کوشتنی لانیکەم ٢٤٣ ژن، پیاو و منداڵیان لە حەوت هێرشی لەو شێوەیەدا تۆمارکردووە، بەڵام ئەوەشی پشتڕاستکردەوە کە "ئاماری راستەقینەی کوژرانی خەڵکی سڤیل زۆر لەوە زیاترە".  هەروەها گوتیشی، تۆپبارانکردنیش بەردەوام بووە و تۆپبارانەکەی ١٢ی حوزەیرانی بە نموونە هێنایەوە، کاتێک چەند شوێنێک لە عەفرین کرانە ئامانج، "ئەوەش بووە هۆی کوژران و برینداربوونی ژمارەیەکی زۆری خەڵک و وێرانبوونی چەند بەشێکی نەخۆشخانەی شیفا"، ئەو کات هێزەکانی تورکیا هەسەدەیان بە ئەنجامدانی هێرشەکە تۆمەتبار کرد.  کۆمسیاری لیژنەی UN بۆ لێکۆڵینەوە لە دۆخی سووریا بە رەشبینییەوە باس لە دۆخی مافی مرۆڤ لە سووریا دەکات و دەڵێت، "لایەنەکانی ململانێکە بەردەوامن لە ئەنجامدانی تاوانی جەنگ و تاوانی دژی مرۆڤایەتی و زەوتکردنی مافە سەرەتاییەکانی خەڵکی سووریا".  لە کاتێکدا کە بەشار ئەسەد پێ دەنێتە چوارەم خوولی سەرۆکایەتییەکەیەوە، بە کۆنترۆڵکردنی نزیکەی ٧٠ % ی خاکی وڵاتەکەی و ٤٠ % ی دانیشتووان، کۆمسیاری لیژنەکەی نەتەوە یەکگرتووەکان دەڵێت، "هیچ هەنگاوێک بۆ یەکخستنەوەی وڵات یان ئاشتەوایی راستەقینە دیار نییە. بە پێچەوانەوە، دەستگیرکردنی هەڕەمەکی لەلایەن هێزەکانی حکومەتەوە بە نەگۆڕی ماوەتەوە و ئێمە بەردەوامین لە تۆمارکردنی پێشێلکاریی گەورەی مافی مرۆڤ و یاسای نێودەوڵەتیی مافی مرۆڤ".  کارێن ئەبوزەید ئەوەی خستەڕوو، بە درێژایی سەرهەڵدانی پەتای کۆرۆنا، حکومەتی سووریا، بەرەی تەحریری شام، سوپای سووریای ئازاد و هێزەکانی سووریای دیموکرات - هەسەدە "بەردەوام بوون لە هێشتنەوەی ژمارەیەکی زۆری دەستبەسەرکراوان لە بارودۆخی زۆر ناخۆشدا، کە رەنگە ئەو دەستبەسەرکراوانەی تەندروستییان لاوازە، لەو شوێنانەدا لە پەتای کۆرۆنا بە زیندوویی رزگاریان نەبێت. لە کاتێکدا کە دەیەی رابردوو چەندین شەپۆلی دەستگیرکردنی هەڕەمەکیی بەخۆیەوە بینیوە، لە دەستگیرکردنی بەکۆمەڵی خۆپێشاندەران لە رۆژەکانی سەرەتاوە بگرە تاوەکو دەگاتە بەندکردنی بەکۆمەڵی پیاوان، ژنان و منداڵان لە ئەمڕۆدا، ئەو شتە بەردەوام هەبووە".  سەرۆکی لیژنەی نەتەوە یەکگرتووەکان بۆ لێکۆڵینەوە لە دۆخی سووریا، بە ئەنجوومەنی باڵای مافەکانی مرۆڤی سەر بە رێکخراوەکەی گوت، "ئەو خێزانە سووریانەی ئازیزانیان لەدەستداوە، مافی ئەوەیان هەیە راستی لەبارەی شوێن و چارەنووسی کەسوکارەکانیان بزانن".  هەروەها پێشنیاری کرد کە وڵاتانی ئەندام لە نەتەوە یەکگرتووەکان "ئاسانکاری بکەن بۆئەوەی میکانیزمێک دروستبکرێت بە بڕیارێکی نێودەوڵەتی، بۆئەوەی پشتگیری لە کەیسی بزربووان بکات و بەدواداچوونیان بۆ بکات، لەنێویشیاندا ئەو کەسانەی کە شوێنبزر کراون".  بەگوێرەی راپۆرتی لیژنەکەی سەر بە نەتەوە یەکگرتووەکان، هەسەدە بەردەوامە لە "هێشتنەوەی زیاتر لە ١٠ هەزار چەکداری پێشووی داعش لە زیندانەکانی سەرانسەری رۆژهەڵاتی سووریادا".  کارێن ئەبوزەید دەڵێت، لەو ١٠ هەزار کەسە " ٧٥٠ یان کوڕن کە لانیکەم لە ١٠ شوێندا بەند کراون".  ئەو بەرپرسەی نەتەوە یەکگرتووەکان باسی لەوەش کرد، "جێگەی سەرنجە کە چەندین ساڵ دوای تێکشکانی داعش لەسەر زەوی، هەزاران ژن و منداڵ بە شێوەیەکی نایاسایی لەو کەمپانەدا بەند کراون کە دەکەونە سەرانسەری باکووری رۆژهەڵاتی سووریا لەو ناوچەیەی کە بە سەرکردایەتیی هەسەدە لەلایەن هاوپەیمانییەکی کوردییەوە کۆنترۆڵ کراوە".  بەگوێرەی ئەو راپۆرتە "لە کەمپی هۆل و ئەوانی دیکەی کە دەکەونە نزیک سنووری عێراق لە باکووری رۆژهەڵاتی سووریا، نزیکەی ٤٠ هەزار منداڵ هێڵدراونەتەوە؛ نزیکەی نیوەیان عێراقین. حەوت هەزار و ٦٠٠ کەسیان خەڵکی ٦٠ وڵاتی دیکەن".  لە نێوەڕاستی ساڵی ٢٠١٩ وە تاوەکو ئێستا، وەکو راپۆرتەکە ئاماژەی پێدەدات، نزیکەی پێنج هەزار منداڵی سووری لەو کەمپانە "ئازادکراون و گەڕێندراونەتەوە ناوچەکانی باکووری رۆژهەڵاتی" سووریا، ئەوەش لەژێر سایەی ئەو رێککەوتنانەی کە بە رێککەوتنی خێڵەکی ناودەبرێن. هەروەها نزیکەی ١٠٠٠ منداڵی بیانییش لە کەمپەکان براونەتە دەرەوە و گەڕێندراونەتەوە وڵاتەکانیان.  بەڵام راپۆرتەکە باس لەوە دەکات، کە زۆربەی منداڵە بیانییەکان "هێشتا لە ئازادی بێبەشن، چونکە وڵاتە بنەڕەتییەکانیان رەتیدەکەنەوە وەریانبگرنەوە. زۆربەشیان لە تەمەنی خوار ١٢ ساڵیدان".  لەبارەی ئەو منداڵانەوە کارێن ئەبوزەید ئەوەی خستەڕوو، "هیچ کەس بە هیچ تاوانێک تۆمەتباریان ناکات، لەگەڵ ئەوەشدا بۆ ماوەی نزیکەی سێ ساڵە، لە بارودۆخی زۆر خراپدا هێڵدراونەتەوە و لە مافە سەرەتاییەکانیان بێبەش کراون. پێویستە ئەم منداڵانەش بەگوێرەی یاسای نێودەوڵەتیی مافەکانی مرۆڤ و یاسای مرۆیی بپارێزرێن. پاراستن هەرگیز بە واتای بەندکردنی بێ کۆتایی منداڵان نایەت. یەکەمین هەنگاوی راستکردنەوەی دەستگیرکردنی نایاسایی بریتییە لە ئازادکردن. سزادانی منداڵان بەهۆی تاوانی دایک و باوکەکانیان، هیچ پاساوێکی نییە".  لە راپۆرتەکەی لیژنەی نەتەوە یەکگرتووەکان بۆ لێکۆڵینەوە لە دۆخی سووریا، ئاماژە بەوەش کراوە، دۆخی ئابووریی سووریا بەهۆی سزاکانەوە خراپتر بووە و سەرەنجام دۆخی مرۆییش رووی لە خراپی بووە.  ئەو بەرپرسەی نەتەوە یەکگرتووەکان پێشنیازێکی خستە بەردەم وڵاتانی ئەندام لە کۆمیسیۆنی باڵای مافەکانی مرۆڤی سەر بە نەتەوە یەکگرتووەکان "کە هەموو بەربەستێکی بەردەم یارمەتیی مرۆیی لاببەن، لەنێویشیاندا ئەوانەی کە بەهۆی سزاکانەوە گەورەتربوون و وایانکردووە کە رێوشوێنی چاوپۆشیکردن لە گواستنەوەی یارمەتییە مرۆییەکان ئاڵۆزتر و زەحمەتتر بن".  ئەوەش لە کاتێکدایە، راپۆرتی ئاژانسی یونیسێف بۆ مانگی تەممووزی ئەمساڵ نیشانی دەدات، لە سووریا و رۆژئاوای کوردستان ١٣ ملیۆن و ٤٠٠ هەزار کەس پێویستیان بە هاوکاریی مرۆییە کە شەش ملیۆن و ٨٠ هەزاریان منداڵن؛ شەش ملیۆن و ٧٠٠ هەزار کەس ئاوارە بوون و دوو ملیۆن و ٥٦٥ هەزار منداڵ لە ناوچە دوورە دەستەکاندا دەژین کە گەیشتنی یارمەتیی مرۆیی پێیان زەحمەتە.  کارێن ئەبو زەید دەڵێت، "بە درێژایی ئەو ئازارچەشتن، پێشێلکاری و دەستدرێژییانەی لەم دەیەی رابردوودا ئێمە وەکو کۆمیسیۆنی باڵای مافەکانی مرۆڤ، هەوڵمانداوە شایەتییان لەسەر بدەین، ئەم ململانێ، دەستگیرکردن، شوێنبزرکردن، ئەشکەنجەدان، قەدەخەکردنی ئازادیی رادەربڕین، چەوساندنەوە، چارەسەرنەبوونی کێشەی مافی نیشتەجێبوون و سەروەت و سامان و ژمارەیەکی زۆری کێشەی دیکە، هۆکاری ریشەییان بە چارەسەرنەکراوی ماوەتەوە. تاکە جیاوازی کە ئێستا هەیە ئەوەیە، ئێستا تەنیا حکومەتی سووریا نییە، بەڵکو ژمارەیەک گرووپی جیاجیای چەکدار و تیرۆریستیش خاکیان کۆنترۆڵکردووە کە ئەوانیش چەند جۆرێکی پێشێلکاری و دەستدرێژی دژی خەڵکی ئاسایی سووریا ئەنجامدەدەن و زیانیان پێدەگەیێنن".