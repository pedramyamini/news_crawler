ئەلیاس فەتاحی، جێگری پارێزگاری ئیلام رایگەیاند، تەقینەوەی بۆری نەوتی دێلوران رووداوێکی ئەمنیی نەبووە. بەپێی راپۆرتی ئاژانسی مێهر، ئەو رووداوە ئێوارەی رۆژی سێشەممە ٠٦ - ٠٧ - ٢٠٢١ لە کاتی نۆژەنکردنەوە و خاوێنکردنەوە (Pigging)ی بۆری نەوتی دێلوران - ئەهواز روویداوە.  عەلی رەزایی، بەڕێوەبەری بەڕێوەبەرایەتیی نەوت و گازی رۆژئاوای ئێران دەڵێت: لەگەڵ ئەوەدا کە تەقینەوە لە دەزگای خاوێنکردنەوەی نێو بۆرییەکەدا بووە، بەڵام دەبێت لێکۆڵینەوەی ورد لە هۆکارەکەی بکرێت.  لەو رووداوەدا دوو کەس لە بەرپرسانی پاڵاوگەی چشمەخوەش و فەرمانبەرێکی کۆمپانیای نیشتمانیی هەڵکۆڵینی ئێران گیانیان لەدەستدا و بریندارەکانیش فەرمانبەرانی پاڵاوگەی چشمەخوەش بوون.  ئەم رووداوە بە دووری ٢٠ کیلۆمەتر لە شاری شووش لە نێو خاکی پارێزگای خوزستاندا روویدا. بیژەن نامدار زەنگەنە، وەزیری نەوتی ئێران، لە نامەیەکدا ئاماژەی بەوە کردووە، شاندی کۆمپانیا نەوتی ئێران بە هاوکاریی وەزارەتی نەوت سەردانی ئەو ناوچەیە بکەن و لێکۆڵینەوە لە هۆکاری تەقینەوە بکەن.  پاڵاوگەی نەوتی چشمەخوەش لە ناوچەی دەشت عەباسی ٥٢ کیلۆمەتر لە شاری دێلورانی سەر بە پارێزگای ئیلام دوورە. لە ساڵی ١٩٧٥ ـەوە بەکارخراوە.   پاڵاوگەی چشمەخوەش رۆژانە ١٨ هەزار بەرمیل نەوت و ١١٥ هەزار سێجا گازی سرووشتی لێ دەردەهێنرێت. بەرهەمی ئەم پاڵاوگەیە لەڕێی بۆرییەک بە درێژیی ١٥٣ کیلۆمەتر، بۆ شاری ئەهواز لە پارێزگای خوزستان دەگوازرێتەوە.  دوای پاڵاوتن لە ئەهواز بەشێکی بە پاڵاوگەکان دەدرێ و بەشێکیشی لەڕێی دوورگەی خارگەوە هەناردە دەکرێت.