محەممەدرەزا سەفیخانی، سەرۆکی رێکخراوی بازرگانی لوڕستان لەوبارەیەوە دەڵێت، تەنیا سۆپەرمارکێتەکان، نانەواخانە و گۆشتفرۆشەکان لە دوای کاژێر ٦ ەوە کراوە دەبن، ئەو داوای لە خەڵکیش کردووە لە دوای کاژێر ٦ ەوە هاتووچۆ کەم بکەنەوە و نەچنە بازاڕ.  لەلایەکی دیکەوە محەممەد ئیبراهیم زارعی، جێگری پارێزگاری سنە دەڵێت، بەشێک لە سنووردارییەکان مانگێک بەردەوام دەبن، بەڵام دووکان و بازاڕ و هەندێک لە دامودەزگا حکومییەکان لە ئەمرۆوە بۆ ماوەی ١٠ رۆژ دادەخرێن. هەر کەسێکیش سەرپێچی بکات، سزا دەدرێت.  لەو بارەیەوە عەبدولڕەزا رەحمانی فەزلی، وەزیری ناوخۆی ئێران دەڵێت، بۆ بەرەنگاربوونەوە و کۆنترۆڵکردنی کۆرۆنا پشکنینی گشتی بۆ خەڵک دەکرێت و ئەم پرۆژەیەش ئەمڕۆ لە پارێزگای کرماشانەوە دەستپێدەکات.   بەپێی بڕیاری ناوەندی بەرەنگاربوونەوەی کۆرۆنای پارێزگای سنە، لە ئەمڕۆوە بانکەکانی ئەم پارێزگایە بۆ رێگری لە زیاتر بڵاوبوونەوەی ڤایرۆسی کۆرۆنا بۆ ماوەی ١٠ رۆژ دادەخرێن.  تاوەکو ئێستا پۆلیسی لوڕستان بەهۆی رەچاونەکردنی رێوشوێنە تەندروستییەکانەوە ٥٣٤ دووکان و ٩ مۆڵی لە پارێزگاکە داخستووە، زیاتر لە هەزار دووکانیش هۆشدارییان پێدراوە کە ئەگەر پابەند نەبن دادەخرێن. مەحموود سەمینی، جێگری پارێزگاری لوڕستان دەڵیت، رۆژانە لە پارێزگای لوڕستان ٥٠٠ تاوەکو ٦٠٠ تووشبووی کۆرۆنا دەستنیشاندەکرێن، بەجۆرێک کە ئیدی نەخۆشخانەکان جێگایان بۆ نەخۆشی نوێ نەماوە.  جێگری پارێزگاری لوڕستان دەشڵێت، ئێستا ٩٤٦ تووشبووی کۆرۆنا لە نەخۆشخانەکان دەمێننە و رۆژانەش بەشێوەی مامناوەندیی ١٠ تاوەکو ١٤ کەس بەهۆی کۆرۆناوە دەمرن.  بەپێی راپۆرتی زانکۆی زانستی پزیشکی لوڕستان، تاوەکوو ئێستا ٩١٧ تووشبووی کۆرۆنا لەم پارێزگایەدا گیانیان لەدەستداوە و ٤٦ هەزار و ١٩٠ تووشبووش تۆمار کراوە.  بەپێی ئاماری وۆڵدۆمیتەر تاوەکو ئێستا لە ئێران ٦٩٢ هەزار ٩٤٩ تووشبووی کۆرۆنا دەستنیشانکراون و لەو ژمارەیەش ٣٨ هەزار و ٧٤٩ کەسیان گیانیان لەدەستداوە. لە سەرانسەری جیهانیشدا ژمارەی تووشبووان گەیشتووەتە ٥١ ملیۆن و ٢٥٩ هەزار کەس، ملیۆنێک و ٢٦٩ هەزار کەسیش بەهۆی نەخۆشییەکەوە گیانیان لەدەستداوە.