سەعید خەتیبزادە، گوتەبێژی وەزارەتی دەرەوەی ئێران رایگەیاند، "ئەوە لایەنە بەرهەڵستکارەکانن کە دەبێت بڕیاری کۆتایی خۆیان بدەن".  ئەم گوتەیەی خەتیبزادە لەکاتێکدایە، رۆژی هەینی ژان لۆدریان و ئەنتۆنی بلینکن، وەزیرانی دەرەوەی فەرەنسا و ئەمریکا داوایان لە تاران کرد کە هەندێ "بڕیاری زەحمەت" بدات و سازش بکات بۆ ئەوەی گفتوگۆکانی ڤییەننا بۆ زیندووکردنەوەی رێککەوتنی ئەتۆمی بەرەوپێش بچن.   خەتیب زادە دەڵێت، ئەوەی کە رێککەوتنەکەی بەجێهێشت ئێران نەبوو، بەڵکو ئەمریکا بوو و بۆیە پێویستە واشنتن "خۆی بڕیاری گەڕانەوە بۆ نێو رێککەوتنەکە بدات و هەموو سزا نایاساییەکان هەڵبوەشێنێتەوە. "  دوێنێ لە کۆنگرەی رۆژنامەڤانی وەزیرانی دەرەوەی ئەمریکا و فەرەنسا لەبارەی رێککەوتنی ئەتۆمییەوە هۆشداری بە ئێران درا و ئەو دوو لایەنە رایانگەیاند، خەریکە کاتی زیندووکردنەوەی رێککەوتنەکە بەسەردەچێت، هەروەها نیگەرانیی خۆشیان دەربڕی بەرامبەر ئەوەی کە ئەگەر تاران لە گفتوگۆکاندا هێواش بێت، ئەوا دەکرێت چالاکییە ئەتۆمییە هەستیارەکانی زیاتر بەرەو پێشەوە بچن.   بلینکن گوتی، "ئێمە بەرژەوەندییەکی نیشتمانیمان هەیە لە هەوڵدان بۆ گەڕاندنەوەی کێشەی ئەتۆمی بۆ نێو سندووقەکە کە ئەویش رێککەوتنی ئەتۆمییە. "  وێڕای گوشارەکانی ترەمپ، فەرەنسا لەگەڵ بەریتانیا، ئەڵمانیا، رووسیا و چین لە رێککەوتنەکەی ساڵی ٢٠١٥ دا مایەوە و ئەو وڵاتانەش گوشاریان خستە سەر ئێران بۆ ئەوەی لە پابەندبوون بە رێککەوتنەکە بەردەوام بێت.  وەزیری دەرەوەی فەرەنسا لە کۆنگرە رۆژنامەڤانییە هاوبەشەکەی لەگەڵ بلینکندا گوتی، "ئێمە چاوەڕێی ئەوە لە حکومەتی ئێران دەکەین کە بڕیارەکانی کۆتایی خۆی بدات، گومانی تێدانییە، ئەو بڕیارانە زەحمەتن، بەڵام وادەکەن گفتوگۆکان بە ئەنجام بگەن. "