ئاژانسی ' ئاسۆشێیتد پرێس ' لە زاری رافایل گرۆس، سەرۆکی ئاژانسی نێودەوڵەتیی وزەی ئەتۆم گوتی، ئێران لە دوای سووتانی وێستگەکەی سەر زەوی لە نزیک شاری ئەسفەهان، دەستی بەدروستکردنی ئەو وێستگەیەی ژێر زەوی کردووە.  گرۆس لە بەرلینەوە رایگەیاند، ئێران هەروەها بەردەوامە لە کۆگاکردنی بڕی زۆری یۆرانیۆمی نزمە پیتێنراو،، بەڵام پێدەچێت بڕی پێویستی یۆرانیۆنی بۆ دروستکردنی بۆمب، دەستنەکەوتبێت.  لە تەمووزی رابردوودا، تەقینەوەیەکی گەورە لە وێستگەی نەتەنزی ئەتۆمی، لە نزیک شاری ئەسفەهانی ناوەڕاستی ئێران روویدا، لێکۆڵینەوەکانی حکومەتی ئێران گوتیان وێستگەکە و ئامێرەکانی ناوی، چیدی بەکەڵکی بەکارهێنان نایەن و زیانی گەورەیان بەهۆی تەقینەوەکەوە پێگەیشتووە. حکومەتی ئەو وڵاتە بڕیاریدا وێستگەیەکی باشتر و پارێزراوتر لە ناوچە شاخاوییەکانی هەمان ناوچە دروست بکات.  تائێستا وێنەی مانگە دەستکردەکانی نزیک وێستگە کۆنەکە، هیچ ئاماژەیەکی دەستکردن بەبونیادنانی وێستگە نوێیەکەیان دەرنەخستووە.  سەرۆکی ئاژانسە نێودەوڵەتییەکە، گوتی: "ئەوان دەستیانپێکردووە، بەڵام کارەکان تەواو نەبووە و ئەوە پرۆسەیەکی درێژخایەنە". زانیاری زیاتری نەدرکاند و بیانووی بۆ ئەو کارە "زانیاری نهێنی" بوو. لە کاتێکدا نێردەی ئێران لە نەتەوە یەکگرتووەکان، تائێستا هیچ کۆمێنتێکی لەسەر قسەکانی سەرۆکی ئاژانسەکە، نەداوە.  مانگی پێشوو، عەلی ئەکبەر ساڵحی، سەرۆکی ئاژانسی ئەتۆمیی ئێران، بەتەلەڤزیۆنی حکومەتی وڵاتەکەی راگەیاندبوو: "وێستگە وێرانبووەکەی سەر زەوی، بە وێستگەیەک لەناو دڵی چیاکانی چواردەوری نەتەنز، گۆڕدراوە".  وێستگەی نەتەنز، گەورەترین دامەزراوەی ئێرانە بۆ پیتاندنی یۆرانیۆم، وێستگەی نەتەنز، خاڵی نیگەرانی رۆژئاوایە لە بەرامبەر پڕۆگرامە ئەتۆمییەکەی ئێران، کە لە ساڵی ٢٠٠٢ ەوە دەستپێکردووە، کاتێک وێنەی مانگە دەستکردەکان دەریانخست ئێران لە ژێر زەوی ناوچەکەدا، دەستی بەبونیادنانی وێستگەیەک کردووە لە دووری نزیکەی ٢٠٠ کیلۆمەتر لە باشووری تارانی پایتەخت.  ساڵی ٢٠٠٣ شاندی ئاژانسی نێودەوڵەتی وزەی ئەتۆم سەردانی نەتەنزی کرد. ئێران دەڵێ ئامێرەکانی دەرکردەی ناوەندی پرۆگرامە ئەتۆمییەکەی لە ژێر زەوی ناوچەکە بە قوڵایی ٧، ٦ مەتر چیمەنتۆی پتەو شاردووەتەوە، ئەمەش بۆ پاراستنی لە هەر گورزێکی ئاسمانی کە بکرێتە سەر وێستگەکە.  لە دەوروبەری وێستگەکە، ئێران سیستەمی دژە فڕۆکەشی جێگیرکردووە.  پێشتر لەرێگەی ڤایرۆسی ' ستکسنت ' ی ئەلیکترۆنییەوە، هێرشکرایە سەر وێستگەی نەتەنز. پێشبینیدەکرێت ئەو ڤایرۆسە دروستکراوی ئەمریکا و ئیسرائیل بێت، بەڵام ئێران هێشتا بەرپرسانی تەقینەوە گەورەکەی هاوینی ئەمساڵی وێستگەکەی ئاشکرا نەکردووە، لە کاتێکدا چەند کاژێرێکی کەم پاش راگەیاندنی هەواڵی تەقینەوەی وێستگەکە، کۆمەڵەیەک بەناوی ' پڵنگەکانی نیشتمان ' بەرپرسیاریەتی تەقینەوەکەی لە ئەستۆ گرت.  پڕۆگرامە ئەتۆمییەکەی ئێران، لەلایەن رۆژئاوا و ئاژانسی نێودەوڵەتیی وزەی ئەتۆمەوە، بەردەوام گومانی لەسەر دروستدەکرێت، بەهۆیەوە ئێران چەندین سزای جیاوازی بەسەردا سەپێنراوە. پڕۆگرامەکە ناکۆکی قووڵی لە نێوان کۆمەڵگەی نێودەوڵەتی و ئێراندا دروستکردووە. بەڵام ساڵی ٢٠١٥، ئەندامانی هەمیشەیی ئەنجوومەنی ئاسایشی نێودەوڵەتی+ئەڵمانیا، لەگەڵ ئێران رێککەوتن بۆ سنووردارکردنی چالاکییەکانی پیتاندنی یۆرانیۆم، لە بەرامبەر سووککردنی سزا نێودەوڵەتییەکان لەسەر ئێران.  ساڵی ٢٠١٨، حکومەتی ئەمریکا پاشەکشەی لە رێکەوتنەکە راگەیاند و سەپاندنەوەی سزاکانی بەسەر ئێراندا راگەیاند، تارانی بەپێشێلکردنی بڕگەکانی رێکەوتنەکە تۆمەتبارکرد. سزاکان کێشەی ئابووریی قووڵیان بۆ حکومەتی ئێران دروستکردووە و کاریگەریی گەورەیان لەسەر داهاتەکانی وڵاتەکە دروستکردووە.   کۆمەڵگەی نێودەوڵەتی گومانی لەوە هەیە ئێران هەوڵ بۆ بەدەستهێنانی چەکی ئەتۆمی بدات، بەڵام حکومەتی تاران بەردەوام ئەو تۆمەتانە رەتدەکاتەوە و دووپاتیدەکاتەوە پڕۆگرامە ئەتۆمییەکەی تەنیا ئامانجی ئاشتییانەی هەیە.