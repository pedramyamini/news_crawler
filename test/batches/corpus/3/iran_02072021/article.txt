لە رۆژی دووشەممەوە هەواڵی کەمبوونی بەنزین لە بەنزینخانەکانی تاران و چەندین شاری دیکەی ئێران بڵاوبووەتەوە و لە دوێنێ پێنجشەممەوە کێشەکە لە رۆژهەڵاتی کوردستانیش سەریهەڵداوە.  بەرپرسانی حکومەت سەرهەڵدانی کێشەی کەمی بەنزین لەو وڵاتە رەتدەکەنەوە، بەڵام بەپێی گرتە ڤیدیۆییەکان لە دەیان شار بەنزینی بەنزینخانەکان تەواو بووە و شۆفێران دەڵێن، بەنزینیان دەستناکەوێت.  ئەمڕۆ هەینی ئەحمەد کەریمی، سکرتێری ناوەندی خاوەن بارهەڵگر و تانکەرەکانی ئێران رایگەیاند، شۆفێری تانکەرەکانی گواستنەوەی سووتەمەنی مانیان گرتووە و ئامادەنین سووتەمەنی لە پاڵاوگەکانەوە بۆ بەنزینخانەکان بگوازنەوە.   کەریمی دەڵێت، کرێی گواستنەوەی سووتەمەنی لە ئێران زۆر کەمە و  حکومەت زۆر درەنگ کرێی گواستنەوەی سووتەمەنی دەداتە خاوەنی تانکەرەکان. دەشڵێت، وەزارەتی نەوت پێشتر بەڵێنی پێدابوون کە نرخی گواستنەوەی سووتەمەنی زیاد بکات، بەڵام پابەندی بەڵێنەکەی نەبووە، بۆیە مانیان گرتووە.  فەیز حوسێنی، بەڕێوەبەری کۆمپانیای دابەشکردنی بەرهەمە نەوتییەکانی باشووری پارێزگای ورمێ دەڵێت، چەند رۆژە کێشەی گەیاندنی سووتەمەنییان هەبووە و بڕیارە ئەمڕۆ کێشەکە چارەسەر بکرێت.  کەمبوونی بەنزین لە ئێران لەکاتێکدایە کە ١٠ رۆژە بەشێک لە کرێکارانی کەرتی وزەی ئێران مانیان گرتووە و ئامادەنین بچنەسەر کارەکانیان، بەڵام بەرپرسانی ئێران دەڵێن، مانگرتنی ئەو کرێکارانە کاریگەری لەسەر بەرهەمهێنانی بەنزین نەبووە.