بەرپرسێکی تەندروستی تارانیش دەڵێت، ئەگەری ئەوە هەیە کە ژمارەی مردووانی رۆژانەی کۆرۆنا لەو وڵاتە بگاتە ٦٠٠ کەس و داخستنی دووکان و بازاڕەکان بۆ ئەوەیە کە ژمارەی مردووانی رۆژانە نەگاتە سەرووی هەزار کەس.   بازاڕی گەورەی تاران داخراوە. ئەمە هەوڵێکە بۆ زاڵبوون بەسەر یەکێک لە قورسترین شەپۆلەکانی کۆرۆنا کە شەپۆلی چوارەمە و هەموو شارەکانی ئێران و رۆژهەڵاتی کوردستانی لەگەڵ دۆخی زۆر زۆر مەترسیدار بەرەوڕوو کردووەتەوە. داخستنی بازاڕی گەورەی تاران لەسەر پێشنیازی ناوەندی بەرەنگاربوونەوەی کۆرۆنای ئێرانە کە شوێنەکانی وەک بازاڕەکان، مۆڵەکان، ئارایشتگاکان، ریستۆرانەکان و پارکەکان لە دوو رۆژی رابردووەوە بۆ ماوەی ١٠ رۆژ داخراون.  عەلیڕەزا قەدیریان، فرۆشیاری فەرش لە بازاڕی تاران دەڵێت "داخستنی بازاڕ زۆر دووبارە بووەتەوە و تاڕادەیەک کاریگەریی هەبووە، بەڵام تاوەکوو کەی خەڵک تێچووی ئەمە بدەن؟، با حکومەتیش هەندێک هاوکاری بکات، ئێستا لە زۆربەی وڵاتان ڤاکسین هەیە، بەڵام لێرە هیچ هەواڵێک نییە".  داخرانی ئەم بازاڕە دەرەنجامی پشووەکانی نەورۆزە، کە حکومەت رێگەی لە گەشتکردنی خەڵک نەگرت و بازاڕ دانەخران. ئەمە دیسان ژمارەی تووشبوون و مردن بە کۆرۆنای زۆر بەرز کردەوە.   عەلیڕەزا رەئیسی، گوتەبێژی ناوەندی بەرەنگاربوونەوەی کۆرۆنا لە ئێران گوتی: "ئەنجامی گەشتەکانی خەڵک لە نەورۆزدا هەفتەی داهاتوو دەردەکەوێت، ئەو شتەی کە ئێستا دەبینین دەرەنجامی کڕینی شتومەکە بۆ شەوی نەورۆز و پێش نەورۆز. ئەوەی ئێستا روودەدات، بەداخەوە پێشتر نەمانبینیوە".  بەپێی ئەو شتەی گوتەبێژی ناوەندی بەرەنگاربوونەوەی کۆرۆنا باسی کرد، هەندێ لە بەرپرسان بەهۆی لێکەوتە ئابووری و ئەمنییەکانەوە بۆ داخستنی بازاڕ و قەدەخەی هاتووچۆ لەگەڵ ئەوان هاودەنگ نەبوون.  هادی مینایی، خاوەن دووکانێکی بازاڕی تاران دەڵێت: "کارێکی باشیان کردووە بازاڕیان داخستووە، ناکرێ بڵێین خراپە، بەڵام باشتر وابوو پێشتر، واتە لە نەورۆزەوە، داخرابایە. ئێستا ئەگەر چاو لێبکەی خەڵک دەیانەوێت کار بکەن".  بڕیار بوو حکومەت دوو پاکێجی هاوکاری ٢٠٠ و ٦٠٠ هەزار تمەنیی بداتە خەڵک، بەڵام بە زۆر کەس نەدراوە. سەعید وەلیزادە، کاسبکارێکی ئێرانی دەڵێت " ئەگەر هاوکاریی داراییمان بکەن بێگومان ئێمەش لە ماڵەوە دەمێنینەوە".  بەڵام هۆکاری دانەخستنی بازاڕ هەر ئەمەیە، دابینکردنی هاوکارییەکی لەوجۆرە بارگرانییەکی زۆر لەسەر حکومەت دروست دەکات، ئەویش لە دۆخێکدا کە حکومەت بە زۆری خۆی پێ بەڕێوەدەچێت. هاتووچۆ بۆ ٣٩ وڵاتی جیهانیش راگیراوە، لەوانە بۆ عێراق و تورکیا. بەڵام هەموو ئەم رێکارانە درەنگ گیراونەتەبەر.  بەرپرسێکی تەندروستیی ئێران گوتوویەتی، لەم شەپۆلەی کۆرۆنادا رۆژانە تاوەکو ٦٠٠ کەس دەمرن و ئەمەش رێگریی لێناکرێ، ئەم سنوورداریانەش تەنیا بۆ ئەوەیە کە هەندێ لە خێرایی ئەم شەپۆلە کەم بکەینەوە و مردن بە کۆرۆنا نەگاتە سەرووی هەزار کەس لە رۆژێکدا.