گۆڕانکارییەکان لەسەر ئاستی کۆمەڵایەتی، سیاسی و دەروونی رەنگدانەوەی گەورەی هەبووە. هەندێک دیاردەی باوی ناو وڵاتەکە زیاتر تەشەنەیان سەندووە، وەک بەرتیلخۆری و بەرتیلدان، ئەمە دیاردەیەک بوو سووریای کردبووە یەکێک لە وڵاتە پێشەنگەکانی ئەو خووە بەر لە شەڕ. بەڵام لە دوای شەڕەوە کۆمەڵگەیەکی دەروون شێواوتر و برسیتر دروستبووە، کە ویستی تۆڵەکردنەوە بەسەریدا زاڵە و تووڕەترە لە جاران.  شارەزایان، گۆڕانەکانی ناو کۆمەڵگەی سووریا، لە گەلێکی حەز بە ژیانەوە بۆ گەلێکی خەمۆک ناودەبەن، گەلێک کە نۆ ساڵی رەبەقە، تەنیا گوێی لە هەواڵەکانی جەنگ و کوشتن دەبێت، نەک شتێکی دیکە.  ماڵپەری ' ساسەپۆست ' لێکۆڵینەوەیەکی درێژی، لەبارەی گۆڕانکارییە کۆمەڵایەتییەکانی ناو کۆمەڵگەی سووریا، لە دوای ساڵانی شەڕ و بوونی میلیشیا بیانییەکان لەسەر خاکی ئەو وڵاتە بڵاوکردووەتەوە. ماڵپەرەکە لێکۆڵینەوەیەکی مەیدانی لەسەر سەرهەڵدانی دیاردەی ' هاوسەرگیری موتعە ' لەو وڵاتەدا ئەنجامداوە و هەڵوەستەی لەسەر وردەکارییەکانی کردووە.  رامز حومسی، کە ئامادەکاری توێژینەوە مەیدانییەکەیە، ئاوها باسی سەرهەڵدانی دیاردەکان دەکات: "گواستنەوەی کولتوور و خوو و بیرۆکەکان لە شوێنێکەوە بۆ شوێنیکی دیکە، بە گواستنەوەی گەلان لە ناوچەیەکەوە بۆ ناوچەیەکی دیکە دەستپێدەکات، لە رێگەی بازرگانی و گەشتکردن بۆ کڕینی کاڵا. هەندێکجار خووەکان بەهۆی کۆڵۆنیکردنی ناوچەیەکی لاوازەوە، لەلایەن دەسەڵاتێکی بەهێزەوە روودەدات، وەک ئەوەی فەرەنسی و بەریتانییەکان لەسەر ئەو وڵاتانە دروستیانکرد کە داگیریان کردبوون. بەڵام لە سوویا دەستتێوەردانی ئێران لە رێگەی میلیشیاکانییەوە و لە رێگەی پرۆسەی ' نیشتەجێکردنی ماڵباتە شیعییەکان ' کە دەسەڵاتی ئەو وڵاتەش لەسەری رازیبووە، لەپێناو پلاندانان بۆ گۆڕینی دیمۆگرافیای چەندین شار و گوندی سووری، وایکردووە کولتوور و باوەڕە شیعییەکان لە سووریادا بڵاوببنەوە".  دەتوانرێ بگوترێ، ' هاوسەرگیریی موتعە ' لە چەندین شاری سووریادا، تاوەکو هاتنی میلیشیا شیعەکانی ئێران  نەبوو. چونکە هەندێک لە گەنجانی کچ و کوڕ، لە رێگەی ئەو هاوسەرگیرییەوە دەرچەی خۆیان دۆزییەوە، لەبەرئەوەی پابەندیان ناکات بەسەقامگیربوون و پیاوان ناچارناکات، بەدانی پارەی زۆر لەپێناو تێچووەکانی هاوسەرگیری و دانانی ماڵ و خستنەوەی منداڵ. هەندێک لە رێکخراوە ئێرانییەکان، هانی ئەو هاوسەرگیرییە دەدەن و بەرگێکی شەرعییان بەبەردا کردووە، لە پاڵ رەزامەندییەکی بەدەستهێنراوی حکومەتی سووریا، لە کاتێکدا خانەی ' فەتوا ' بێدەنگییەکی هۆکارنەزانراوی بەرامبەری هەیە و گوتاربێژانی مزگەوتەکانیش، رەتیناکەنەوە.  نووسەرەکە دەڵێ: "هاوسەرگیریی موتعە بەشێوەی ئاشکرا لە کۆتاییەکانی ٢٠١٨ دا سەریهەڵدا، کاتێک ئاشکرابوو کە حاڵەتێکی ئەو جۆرە هاوسەرگیرییە، لە نێوان پیاوێکی خەڵکی دێرزۆر و ئافرەتێکی پارێزگای حەلەبدا ئەنجامدراوە، لە ناوچەی عەین عەلی لە رۆژهەڵاتی دێرزۆر. ئەمە پاش ئەوەی ئێران بەر لە چەند مانگێک، مەزارێکی شیعەی کردەوە لەو ناوچەیە. دواتر حاڵەتی دووەم لە گوندی سوکەریە لە باشووری ئەلبوکەمال، لە نێوان ئافرەتێکدا کە براکانی خۆبەخشی میلیشیاکانی سوپای پاسدارانن، لەگەڵ بەرپرسێکی ئەو میلیشیایانە بەناوی حاجی سلێمان، ئەنجامدرا. گرێبەستی نێوان ئەو دووانە بۆ شەش مانگ بوو".  رۆژنامەی ' لیبراسیۆن ' ی فەرەنسی ئاشکرایکردووە هاوسەرگیریی موتعە، لە ساڵانی رابردوودا، لە چەندین وڵاتی عەرەبیدا بڵاوبووەتەوە، لە نێویاندا عێراق و سووریا، بەتایبەت لەناو ئەو ناوچانەی لەژێر کۆنترۆڵی میلیشیا شیعەکانی ئێراندان. رێوشوێنی ئەو هاوسەرگیرییە بەپێی ' لیبراسیۆن ' بریتییە لە واژووکردنی گرێبەستێک لە نێوان پیاوێک و ئافرەتێکدا، بۆ ماوەیەکی دیاریکراو. کاتە دیاریکراوەکان لە کاژێرێکەوە دەستپێدەکات تا رۆژێک، یان هەفتەیەک و مانگ و ساڵێک و ئەوپەڕی ماوەی ئەو هاوسەرگیرییە، ٩٩ ساڵە.  محەممەد بەحر، کە خەڵکی شاری دێرزۆرە، بە ' ساسەپۆست ' ی راگەیاندووە، "شارەکە کولتوور و رێوشوێنە شیعییەکانی تێدا بڵاوبووەتەوە، بەهۆی نزیکییەوە لە عێراق، هەروەها نیشتەجێبوونی میلیشیا شیعە شەڕکەرەکانی ئێران، کە بۆ پشتگیری حکومەتی سووریا هاتوون. ئەو میلیشیایانە دەروازەی سنووریی ئەلبوکەمالی نێوان عێراق و سووریا بۆ هاتووچۆ بەکاردەهێنن بەبێ هیچ رێگرییەک، بەتایبەت کە ئەوان کۆنترۆڵی دیوی سووریای دەروازەکەیان کردووە، بەبێئەوەی هیچ ئەندامێکی سوپای سووریا لەوێ هەبێت".  بڵاوبوونەوەی شیعەکان لە ناوچەکەدا و چوونە پاڵی دانیشتووانی ناوچەکە، بۆ میلیشیا پشتگیریکەرەکانی رژێمی سووریا، بووەتە هۆکاری قوڵبوونەوەی ئەو بۆچوونە ئاینییانەی پێشتر لە سووریادا نەبوون. لە مانگی نیسانی رابردوودا، سێ حاڵەتی هاوسەرگیری ' موتعە ' لە نێو ئافرەتانی خوار تەمەنی هەژدە ساڵی ناوچەکە و ئەندامانی ئێرانیی لە لیوای ' مونتەزیر ' کە ناوچەکانی گەڕەکی ' ئەلجورە ' ی بەدەستەوەیە لە شاری دێرزۆر، روویانداوە. ئەم زانیارییانە محەمەد بەحر ئاشکرایکردوون، ئەوەشی دووپاتکردووەتەوە کە "باوکی کچەکان، خۆبەخشانی ئەو میلیشیایانەن".  لە ژێر ئەو ناونیشانە لاوەکییەدا، ماڵپەری ' دەنگی پایتەخت ' کە تایبەتمەندی هەواڵەکانی دیمەشقی پایتەختی سووریایە، ئاماژەی بەوەداوە کە کۆمەڵەی ' شەریعەتی '، بارەگای ' سەنتەری کولتووریی ئێران ' ی کردووەتە شوێنی خۆی، لە کۆمەڵەکەدا بەشێکی کارگێڕی هەیە، لەگەڵ بەشێکی رێکخستنی گرێبەستەکانی هاوسەرگیریی موتعە، دوای ئەوەی کچان و کوڕان، لە نێوان خۆیاندا لەسەر ماوەی گرێبەستەکە رێکدەکەون.  ماڵپەرەکە ئاشکرایکردووە، ئەو نووسینگەیە پێویستی دەکات لەسەر هاوسەرگیریکردووەکان، سەردانی بارەگاکەی بکەن تا لە ناسنامەکانیان و تەمەنی کەسەکان دڵنیا ببێتەوە و وێنە و ناو و تەمەنی ئەو کچانە بنووسێت، کە دەیانەوێت گرێبەستی هاوسەرگیریی ' موتعە ' بکەن. بەپێی ماڵپەرەکە تۆماری سەنتەرەکە تائێستا ناوی زیاتر لە ٢٠٠ کچی دیمەشقی تێدایە، کە دەیانەوێت ئەو هاوسەرگیرییە بکەن، ئەمە جیا لە تەمەن و دۆخی کۆمەڵایەتییان.  هەندێک لە دانیشتووانی ناوچەی ' حەجەر ئەلئەسوەد ' ی دراوسێی ناوچەی ' سەیدە زەینەب ' کە نەیانویستووە ' ساسەپۆست ' ناویان بڵاوبکاتەوە، بە ماڵپەرەکەیان راگەیاندووە "ئەو کۆمەڵەیە کە نامیلکەی بەسەر دانیشتووانی ناوچەکەدا دابەشکردووە بۆ ناساندنی مەزهەبی شیعە و یارمەتیدانی کەسە هەژارەکانی ناوچەکە، ئاگاداری دانیشتووانی ناوچەکەی کردووەتەوە کە داوایان لە حکومەتی سووریا کردووە بۆ رێگەدان بەکردنەوەی لقێکی رێکخراوەکەیان لە ناوچەی ' سەیدە زەینەب ' کە زۆرینەی دانیشتووانەکەی شیعەن".  رێکخراوەکە رایگەیاندووە، بەفەرمی داوایان لە حکومەت کردووە بۆ کردنەوەی ئەو لقەی رێکخراوەکەیان، کە خزمەتگوزاری پێشکێشی لاوان دەکات بەپێی شەریعەتی ئیسلام، لەپێناو رێگرتن لە لادانیان و سەرلێشێوان بەبێئەوەی بیر لە مەزهەبی ئاینیی ئەو گەنجانە بکاتەوە.  ماڵپەری ' دەنگی پایتەخت ' ئاشکرایکردووە کۆمەڵەی ' شەریعەتی '، دامەزراوەیەکی ئیسلامیی ئێرانییە، بارەگای سەرەکی لە شاری مەشهەدی ئێرانە، لە ناوەڕاستی ساڵی رابردووەوە بەفەرمی کارەکانی لە سووریا دەستپێکردووە، بەتایبەت لەو ناوچانەدا کە لە ژێر کۆنترۆڵی میلیشیا ئێرانی و شیعییەکاندان.  ماڵپەرەکە روونیکردووەتەوەکە کۆمەڵەکە، لەگەڵ چەند هوتێلێکی پایتەختدا مامەڵە دەکات، وەک ' قەیرەوان ' و ' ڤینیسیا ' لە ناوچەی بەحسە، کە لە رێگەیەوە رێکخەری گرێبەستەکەی هاوسەرگیری، لە یەکێک لەو دوو هوتێلەدا شوێنی نیشتەجێبوون تا کۆتایی هاتنی ماوەی گرێبەستەکە، بۆ کەسەکان رێکدەخات. کۆمەڵەکە لە بەغدای پایتەختی عێراقیش لقێکی هەیە، پاش ئەوەی مۆڵەتی کارکردنی فەرمی لە وەزارەتی کار و کاروباری کۆمەڵایەتی وەرگرت و دەتوانێ لە هەموو عێراقدا کاربکات، جگە لە هەرێمی کوردستان.  ئوسامە بەشیر، سەرۆکی ئەنجوومەنی سوورییە ئازادەکان، لە راپۆرتێکی ماڵپەری ' عەرەبی ٢١ ' دا قسەی کردووە و دەڵێ "هاتنەناوەوەی شیعی ئێستا ئاشکرایە و لە هەموو شارەکانی سووریادا هەستی پێدەکرێت، لە نێویدا هاوسەرگیریی ' موتعە ' کە دەستیکردووە بەبڵاوبوونەوە لە نێوان گەنجانی کچ و کوڕدا". ئەو زیاتر گوتویەتی "ئافرەتە سوورییەکان بەهۆی پێویستی پارەوە بوونەتە شیعە، چونکە زۆرینەیان بێوەژن و هاوسەری کوژراوانی رژێمی سووریان، ئەوان بەهۆی قورسیی بارودۆخەوە ئەو جۆرە هاوسەرگیرییە، ئەنجامدەدەن".  ' ساسەپۆست ' دەڵێ "لایەنە ئێرانییەکان، دەستیانکردووە بە کردنەوەی چەندین سەنتەر بۆ رێکخستنی گرێبەستەکانی هاوسەرگیریی موتعە، بۆ شەڕکەرە بیانییەکانی ئەندامی میلیشیا پشتگیریکراوەکانی ئێران کە لەپاڵ حکومەتی سووریان، لە چەندین ناوچەی وەک حەی مەساکن، هەنانۆ و فیردەوس، هەروەها شارۆچکەکانی نەبل و زەهرا و ناوچەی عەبتین لە دەوروبەری باشوور و باکووری حەلەب، ئەمەش لە ژێر سەرپەرشتی پیاوە ئاینییەکانی ئێراندا".  بەپێی ماڵپەری "World By Map"، سووریا پێشەنگی هەژارترین وڵاتی دونیایە بەرێژەی ٨٢، ٥ %، ' پرۆگرامی خۆراکی جیهانی ' سەر بەنەتەوە یەکگرتووەکان، دەڵێ لە سووریادا ٩، ٣ ملیۆن کەس بەدەست نەبوونی ئاسایشی خۆراکەوە دەناڵێنن، بەردەوامیش بەرزبوونەوەیەکی شێتانە لە نرخی کاڵاکان لە بازاڕەکانی سووریادا روودەدەن. بەرزبوونەوەکە بەشێوەیەکە لە ماوەی تەنیا یەک ساڵدا، نرخەکان دووقات بووە، مووچەش هەروەک خۆیەتی، رێکخراوەکە ئاماژەی بەوەداوە "رێژەی بەرزبوونەوەی نرخەکان لە هەموو سووریادا گەیشتووەتە ١٣٣ % ".  ئەم ژمارانە دەریدەخەن کە، دانیشتووانی وڵاتەکە توانای لە ئەستۆگرتنی هاوسەرگیریی ئاساییان نییە. دانیشتوویەکی شاری درعا بە ' ساسەپۆست ' ی راگەیاندووە "بیرکردنەوە لە هاوسەرگیریی موتعە، لە مێشکی هەر گەنجێکدا هەیە، چونکە کولتوورە سوورییەکان، گەنجان ناچار دەکات تێچووی هاوسەرگیریی ئاسایی بەتەواوی لە ئەستۆ بگرێت، بەڵام لەگەڵ دابەزینی بەهای لیرەی سووری لە بەرامبەر دۆلاردا، وایکردووە دانی مارەیی ئەستەم بێت، بەتایبەت لە ماوەی رابردوودا لە هەندێک ناوچە، مارەیی گەیشتووەتە یەک ملیۆن لیرەی سووری کە بەرامبەر ٤٥٠ دۆلاری ئەمریکییە، ئەمە جیا لە کڕینی زێڕ کە لە ماوەی رابردوودا نرخەکەی بۆ ١٢٠ هەزار لیرەی سووری بۆ هەر گرامێک بەرزبووەتەوە، بۆیە خەونی هاوسەرگیری ئاسایی لای گەنجان، لەبارچووە".  دانیشتووانی سووریا پێیانوایە، تێچووی ناوەندیی هەر پرۆسەیەکی هاوسەرگیری ئاسایی، نزیکەی ١٠ ملیۆن لیرەی سوورییە، لە کاتێکدا مووچەی هیچ فەرمانبەرێکی حکومی لە ٥٠ هەزار لیرەی مانگانە زیاتر نییە، ئەمە وایکردووە بەردەوامبوونی ژیان بەشێوەیەکی ئاسایی، ئاڵۆز بێت. چونکە دۆخی سیاسی و ئابووری کە مامەڵەی حکومەتی سووریا لەگەڵ تەنگژەکاندا دروستیدەکات، وایکردووە رێژەی قەیرەیی ٧٠ لەسەد، بەرزبوونەوە بەخۆوە ببینێت، لە کاتێکدا هاوسەرگیری دووەم بە ٤٠ لەسەد زیادیکردووە، لەگەڵ سەرهەڵدانی هاوسەرگیریی عورفی، کە بوونەتە هۆی دابەزینی رێژەی هاوسەرگیریی ئاسایی.  رۆژنامەی ' بەعس ' ی فەرمی ئاشکرایکردووە، ئەو هۆکارانە و ترسی لەدەستدانی بەخێوکردنی منداڵ، لای ئەو بێوەژنانەی منداڵیان هەیە، وایکردووە ئەوان پرۆسەی هاوسەرگیرییەکانی موتعە بەنهێنی بهێڵنەوە. رۆژنامەکە ئەوەشی راگەیاندووە کە دابەزینی ئاستی هاوسەرگیریی، دەبێتە هۆکاری سەرهەڵدانی ئاسەواری نائەخلاقی نێگەتیڤ و دەرکەوتنی جێگرەوەی هاوسەرگیری، وەک پەیوەندییە نائەخلاقی و سەرپێیەکان.  ئەسعەد عەبدوڵڵا، کە نووسەرێکی عێراقییە، پێیوایە هاوسەرگیریی موتعە، رێگەچارەیەکی گونجاوە بۆ ئەوانەی تەمەنی هاوسەرگیرییان تێپەراندووە، یان بێوەژنەکان و تەڵاقدراوەکان، بۆ ئەو کەسانەی هاوسەرگیرییەکی بەردەوامیان دەستنەکەوتووە، لەپێناو پاراستنی کەرامەتی خۆیان و پێویستیی سرووشتیی هەر مرۆڤێک بۆ سێکسکردن.  ئەو پێیوایە ئەو جۆرە هاوسەرگیرییە ' موتعە ' رێگەیەکە، بۆ تێرکردنی حەزەکان بەرێگەی شەرعی، چونکە ئەو حەزانە کۆنترۆڵ ناکرێن و دەبنە هۆی وێرانکردنی کەسەکان. هەر لەبەرئەوە ئەو جۆرە هاوسەرگیرییە، بۆ ئەوانەی ئەنجامیدەدەن رێگەیەکی باشە بۆ خۆپاراستن لەلادان و بەدەستهێنانی سەقامگیریی لەلایەنی دەروونییەوە، هەروەها چارەسەرێکی تەواوی هەموو کێشەکانە.  سەرژمێرییەکانی رۆژنامەی ' شەهروند ' ی ئێرانی، روونیدەکەنەوە کە ٨٤ لەسەدی گەنجانی ئێران، هاوسەرگیری موتعەیان تاقیکردووەتەوە. ئەو جۆرە هاوسەرگیرییە بەشێوەیەکی بەرفراوان، لە نێوان گەنجان و رواڵانی وڵاتەکەدا باوە. بەتایبەت لە پارێزگاکانی مەشهەد، تاران و ئەسفەهان. رۆژنامەکە هۆکاری پەرەسەندنی ئەو جۆرەی هاوسەرگیری بۆ هۆکارە ' ئابووری، دەروونیی و سێکسییەکان ' گەڕاندووەتەوە.  کەناڵی ' بی بی سی ' لە راپۆرتێکدا ئاشکرایکردووە، لە عێراق کە نووسینگەی تایبەت بەهاوسەرگیریی ' موتعە ' هەیە. پیاوانی ئاینی لە ناوچە نزیکەکانی مەزارگە پیرۆزەکانی ئەو وڵاتەدا سەرپەرشتی ئەو نووسینگانە دەکەن. کەناڵەکە ئاشکرایکردووە ئەو پیاوە ئاینییانەی پەیوەندی پێوەکردوون، ئامادەبوون هاوسەرگیریی موتعە بۆ ماوەی زۆر کەم، کە هەندێکجار لە کاژێرێک زیاتر ناخایەنێت، بخەنە روو لەپێناو رەخساندنی سێکسکردن، هەروەها ئامادەبوون ئاسانکاری بۆ کڕیارە کچ و کوڕەکان بکەن، تەنانەت بۆ ئەو ئافرەتانەش کە تەمەنیان ٩ ساڵ و بەرەو سەرە. کەناڵەکە گوتویەتی ئەو پیاوانە وەک دەڵاڵ کاردەکەن و رووپۆشی شەرعی بەبەر ئەو جۆرە کارانەدا دەکەن.  هەرچەندە یاساکانی مافە مەدەنییەکانی عێراق، دان بە گرێبەستەکانی هاوسەرگیریی موتعەدا نانێت، بەڵام حاڵەتەکە لە عێراقدا باوە. لە کاتێکدا کە یاسای عێراق سێکسکردنی پیاوێک لەگەڵ کچ یان ئافرەتێکدا، لەدەرەوەی چوارچێوەی هاوسەرگیری بە تاوان دادەنێت و سزاکەی لانیکەم بە ٩ ساڵ بەندکردن داناوە، بۆ ئەو حاڵەتەی ئافرەتەکە تەمەنی لە نێوان ١٥ تا ١٨ ساڵ بێت. سزاکە ١٠ ساڵ بەندکردن بەسەر تاوانکاردا دەسەپێنێت، ئەگەر کچەکە تەمەنی لە ١٥ ساڵ کەمتر بێت. وێڕای ئەوەش یاسای عێراق رێگەیداوە، دادوەرەکان هاوسەرگیری بۆ کچانی تەمەن ١٥ ساڵ بەرەو سەر رێکبخەن ئەگەر پێویست بوو، لە کاتێکدا تەمەنی دیاریکراو بۆ هاوسەرگیری لە عێراقدا، ١٨ ساڵییە.  بەپێی مەزهەبی شیعە و بۆئەوەی هاوسەرگیری موتعە نەبێتە زینا، وەکئەوەی ' ساسەپۆست ' ئاشکرایکردووە، دەبێ هاوسەرگیریی موتعە چەند مەرجێکی تێدا بێت، گرنگترینیان ئەوەیە کە ئافرەتەکە هاوسەری نەبێت، پێگەیشتوو بێت و ئەگەر کامڵ نەبووبێت، دەبێ رەزامەندی باوانی بۆ ئەو هاوسەرگیرییە وەربگیرێت. ئەمە جیا لە مەرجی هەبوونی مارەیی کە ماڵی بێت یان پارە.  هاوسەرگیریی موتعە، مافی میراتگری بە ئافرەتان نادات، لە کاتێکدا ئەو منداڵانەی لەو هاوسەرگیرییە دروستدەبن، وەک هەر منداڵێکی ئاسایی، مافیان بەسەر باوکیانەوە هەیە، لە دوای تەواوبوونی ماوەی هاوسەرگیرییەکەش، مەرجی ' بێهاوسەربوونی ناچاری '، بەسەر ئافرەتەکەدا جێبەجێدەکرێت. هاوسەرگیرییەکەش کاتێکی دیاریکراوی نییە، بۆی هەیە پێنج خولەک بێت تا ٥٠ ساڵ.  رۆژنامەی ' وەتەن ' ی حکومەتی سووریا، لە زاریدادوەر مەحموود مەعەراوی گواستووەتەوە کە هاوسەرگیریی موتعە، پێکهاتووە لە گرێبەستێکی کاتیی بۆ ماوەیەکی دیاریکراو، لەپێناو بەیەکگەیشتنی دوو کەسدا. دوو جۆر لەو هاوسەرگیرییە هەیە ' کاتی یان موتعە '، جیاوازییەکەیان تەنیا لە رووی دەربڕینی زمانەوانییەوەیە. لەو هاوسەرگیرییەدا ئەگەر پیاو بەئافرەتەکەی گوت بۆ ماوەی ساڵێک و لەسەر مارەیی ' فڵانە بڕ ' مارەت دەکەم، ئەوە دەبێتە گرێبەستێکی راستەقینە بەمەرجی بوونی دوو شاهید. هەموو مەرجەکانی دەستەبەر دەبێت، بەڵام بەمەرج بەتاڵ دەبێتەوە. ئەگەر ساڵێک بەسەر هاوسەرگیرییەکەدا تێپەڕی، ئافرەتەکە بەتەڵاقدراو دانانرێت، تەنیا ئەگەر هاوسەرەکەی ئەو هەنگاوەی نا، یان داوای یاسایی تۆمارکرد بۆ بەتاڵکردنەوەی هاوسەرگیرییەکە.  هەرچی حاڵەتی دووەمی ئەو هاوسەرگیرییەیە کە ئەنجامدەدرێت، بریتییە لەوەی کە پیاوێک بە ئافرەتەکە بڵێت، چێژم پێ ببەخشە بۆ ماوەی ئەوەندە بەرامبەر ئەوەندە پارەیە، ئەویش بڵێت چێژت پێدەبەخشم. دادوەرەکە لەوبارەیەوە دەڵێ "هاوسەرگیریی موتعە لە سووریادا بەتاڵە و دژی یاسا گشتییەکانە، هەر چوار فەقیهەکەی ئیسلام پێکەوە، هاوسەرگیریی موتعەیان حەرامکردووە، بەڵام جیاوازییان هەیە لەوەدا کە ناوی بنێن بەتاڵ، یان هەڵوەشاوە. بەڵام بەپێی یاسای باری کەسێتی، حوکمی ئەو هاوسەرگیرییە بەتاڵە، چونکە یاسا تەنیا لە یەک کاتدا هاوسەرگیری نێوان دوو کەسی بە هەڵوەشاوە داناوە، کاتێک موسوڵمانێک شوو بە ناموسوڵمانێک بکات، ئەوانیدیکە هەموویان بەتاڵن".  هەر لەبەرئەوەیە ئەگەر هاوسەرگیرییەکە موتعە بێت، هەڵوەشاوەیە، بەڵام ئەگەر کاتیی بێت، گرێبەستەکەی تەواوە و مەرجەکەی بەتاڵە. لەبەرئەوە لە سووریادا و بەپێی یاساکان، هاوسەرگیریی موتعە بوونی نییە و لە تۆمارە فەرمییەکاندا تۆمار ناکرێت لە هیچ دادگایەکدا، لەبەرئەوەی ئامانجی ئەو جۆرە هاوسەرگیرییە تەنیا تێرکردنی ویستە سێکسییەکانە.  ' ساسەپۆست ' دەڵێ، پیاوانی ئاینی سەر بە حیزبوڵڵای لوبنانی، رێگەی دیکەیان بۆ ئاسانکاری هاوسەرگیریی موتعە دۆزیوەتەوە. لە ماوەی رابردوودا لە لوبنان، حیزبوڵڵاا توانی یاساکانی هاوسەرگیریی ' موتعە ' بگۆڕێت بۆ ئاسانتر. فەتوایەکیان دەرکرد کە رێگە بە ئافرەتان دەدات، هاوسەرگیریی موتعە بکەن، بەبێئەوەی پێویستیان بە بەسەربردنی ماوەی ' بێهاوسەریی ناچاری ' هەبێت کە ماوەکەی ٤٠ رۆژە لە نێوان هاوسەرگیری لەگەڵ پیاوێک و پیاوێکی دیکەدا. (ئەو ماوەی ٤٠ رۆژە، بۆ ئەوە دانراوە تا دڵنیایی دروست بێت لەوەی ئافرەتەکە دووگیان نییە).  ئەو فەتوا نوێیە، وەک ئەوەی ' ساسەپۆست ' رایگەیاندووە، رێگری لە فڕێدانی تۆو بۆ ناو منداڵدانی ئافرەت دەکات. بەوەش لەبەرئەوەی تۆوفرێدان بۆ ناو منداڵدان لە نێوان ژن و پیاوەکەدا روونادات، ئافرەتەکە دەتوانێت دەستبەجێ هاوسەرگیری بکاتەوە لەگەڵ کەسێکی دیکەدا.