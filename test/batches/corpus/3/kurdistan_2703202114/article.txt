وەزیرانی دەرەوە دوای ئەو رێوڕەسمە لە راگەیێندراوێکدا گوتیان، ئەم بەڵگەنامەیە دوورەدیمەنی هاوکاری دوو لایەنەی نێوان ئێران و چینی تێدا باس کراوە. وەزارەتی دەرەوەی ئێران رێککەوتنەکەی بە مایەی شانازی و بە قازانجی پەیوەندییە ستراتژییەکانی دوو وڵات لە قەڵەمداوە.  وردەکارییەکان لەبارەی رێککەوتنەکە بڵاونەکراوەتەوە، بەڵام ئێران دەڵێ، هەموو بوارە سیاسی، ستراتیژی، ئابووری و فەرهەنگییەکانی لەخۆ گرتووە. بەتایبەت سەرمایەگوزاری لە ژێرخانەکانی وەک نەوت و رێگەوبان.   وانگ ئیی، وەزیری دەرەوەی چین پێشتر لەگەڵ عەلی لاریجانی، نوێنەری تایبەتی رێبەری ئێران بۆ پەیوەندییە ستراتیژییەکانی ئێران کۆبووەوە، کەسێک کە دوو ساڵە هەوڵ بۆ ئەو لێکتێگەیشتنە دەدات، لاریجانی لەوێ دڵنیایی بە لایەنی چینیدا کە ئێران پابەندی بەڵێنەکانی دەبێت، "بەپێچەوانەی وڵاتانی دیکە کە بە تەلەفۆنێک بڕیاری خۆیان دەگۆڕن. "  وەزیری دەرەوەی چینیش رایگەیاند، "پەیوەندییەکانیان لەگەڵ ئێران لەژێر کاریگەریی بارودۆخی رۆژدا نابێت، بەڵکو بەردەوام و ستراتیژییە. "  بەڵگەنامەی هاوکاریی ئێران و چین بەڵام لەگەڵ کاردانەوەی زۆریش بەرەوڕوو بووە. رەخنەگران دەسەڵاتی ئێران تۆمەتبار دەکەن کە لە دۆخێکی ناهاوسەنگدا لەگەڵ چین رێککەوتنی کردووە، کۆماری ئیسلامی کە لەگەڵ دۆخی ئەستەمی گەمارۆکان بەرەوڕوویە، ناچاربووە ئیمتیازی زۆر بە چین بدات.  وەزیری دەرەوەی چین لەگەڵ سەرۆککۆماری ئێرانیش کۆبووەوە. ئێران هیوادارە بەم رێککەوتنە، بتوانێت لەنێوان وڵاتانی زلهێزی جیهانی باڵانس رابگرێت، ژێرخانە ئابوورییەکانی ببوژێنێتەوە و خۆی لە گوشارەکان قوتار بکات، بەڵام بەشێک لە رەخنەگران ئەو رێککەوتنە بە بەستراوەیی و چوونە ژێر باڵی چین دەزانن کە لە کۆتاییدا لە دەستدانی سەربەخۆیی بڕیاردانی ئێران دەبێت. جگە لەوە لەژێر گوشاری زۆری گەمارۆکاندا، روون نییە چین چۆن دەتوانێت هاوکاریی ئێران بکات.