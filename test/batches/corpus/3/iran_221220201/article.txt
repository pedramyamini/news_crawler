عەلی موتەهەری، پەرلەمانتاری پێشوی ئێران، لە تویتێکدا نووسیویەتی: "بەهۆی ئەوەی ئێمە لە لیستی رەشی FATFداین، نەمانتوانیوە ٥٠ ملیۆن دۆلار پشکی ئێران لە کوتانی ڤایرۆسی کۆرۆنا بۆ هەشت ملیۆن ئێرانی بگوازرێتەوە و پشکی ئێران بەتاڵ بووەوە. "  لە چەند رۆژی رابردوودا لەبارەی کڕینی ڤاکسینەکان لە رێگەی کۆڤاکسەوە لێدوانی دژبەیەک دران. عەبدولناسر هیممەتی، سەرۆکی بانکی ناوەندیی ئێران رایگەیاند کە کڕینی ڤاکسینەکە و ناردنی پارە بۆ هەژماری WHO پێویستی بە مۆڵەت لە وەزارەتی خەزێنەی ئەمریکا هەیە و بەو هۆیەوە رێگرییان لێکراوە لە کڕینی پێکوتەکە.  بەڵام ناسر ریاحی، سەرۆکی کۆمەڵەی هاوردەکارانی دەرمان قسەکانی هیممەتیی رەتکردەوە و رایگەیاند کە هیچ کێشەیەکیان لە کڕینی ڤاکسینەکەدا نییە.  پێشتر وەزارەتی خەزێنەی ئەمریکا بەربەستەکانی بەردەم ئێرانی بۆ کڕینی ڤاکسینی ڤایرۆسی کۆرۆنا هەڵگرتبوو، بەڵام بەهۆی ئەوەی ئێران نەچووەتە ناو رێککەوتنی پالێرمۆ و FATF کە تایبەتە بە روونکردنەوەی سەرچاوەی دراو و بەدەستهێنانی، ئەو وڵاتە ناتونێت ٥٠ ملیۆن دۆلار بۆ هەژماری تایبەتی WHO بگوازنەوە بۆ ئەوەی پێکوتە بۆ هەشت ملیۆن دانیشتووی ئێران بکڕێت.  گروپی FATF دامەزراوەیەکی ناحکومیی تایبەت بە کاری داراییە، پێشنیاز پێشکەش بە حکومەت و بانکەکان و دامەزراوە داراییەکان دەکات بۆ بەگژداچوونەوەی سپیکردنەوەی پارە، کاتێک وڵاتێک دەچێتە لیستی رەشی ئەم گروپەکەوە، بانکەکان مامەڵەی لەگەڵدا ناکەن و کێشەی بۆ دروستدەبێت لە بواری گواستنەوەی دراودا.  ڤاکسینی کۆرۆنای بەرهەمی ئێران قۆناخی تاقیکردنەوەی ئاژەڵی تێپەڕاندووە. ناوەندی جێبەجێکردنی بڕیارەکانی ئیمام کە بەرپرسایەتیی بەرهەمهێنانی ڤاکسینی لە ئەستۆیە، ئەمڕۆ دەستی کردووە بە تۆمارکردنی ناوی ئەو کەسانە کە دەیانەوێت ئەم ڤاکسینە لەسەریان تاقی بکرێتەوە.  ڤاکسینی ئێرانی سەرەتا لەسەر کەسێک، دوای چەند رۆژ لەسەر سێ کەس و دوای ئەوەش لەسەر ٥٦ کەس تاقیدەکرێتەوە.   محەممەد موخبێر، سەرۆکی ناوەندی جێبەجێکردنی بڕیارەکانی ئیمام دەڵێت: "پێمانوایە سێ - چوار رۆژی هەفتەی داهاتوو لەسەر مرۆڤ تاقیدەکرێتەوە و هیوادارین لە ماوە چوار - پێنج مانگێکدا بگاتە دەستی خەڵک. ئەوەی کە ئێمە دەکەین، بەو مانایە نییە کە ڤاکسین هاوردە نەکرێت، ئەگەر ڤاکسینێکی جێی دڵنیایی لە جیهاندا هەیە، بێگومان دەبێت هاوردە بکرێت. هەڵبەت حکومەت و پەرلەمانی هەوڵی بۆ دەدەن. "  بەس ئەگەر ئێران بتوانێت ڤاکسینی کۆرۆناش دروست بکات، بە گوتەی حوسێن کرمانپوور، گوتەبێژی رێکخراوی پزیشکانی ئێران، ناتوانێت لە ئاستی بەربڵاودا بەرهەمی بێنێت، ئەو دەڵێت: "چونکە ٩٩ % ی کاروباری بەرهەمهێنان بە دەزگای ئۆتۆماتیک دەکرێت و ئێرانیش دەستی پێیان راناگات. "  بۆ کڕینی ڤاکسینیش جگە لە گەمارۆکان، پەیوەستنەبوونی ئێران بە FATFـیش بووەتە کێشەیەکی دیکە.   عەلی رەبیعی گوتەبێژی حکومەتی ئێران دەڵێت: "بڕێک لە پارەکەمان کە بڕیار بوو لە کۆریای باشوورەوە بۆ رێکخراوی تەندروستیی جیهانی بۆ کڕینی ڤاکسین بگوازرێتەوە، بەپێی گەمارۆکان و رێساکانی FATF چەندین جار کێشەی بۆ دروست بوو. لەو شوێنانەی کە گەمارۆکان کێشە نین، FATF کێشە دروست دەکات. "  کاتێک مەترسیی کۆرۆنا دەڕەوێتەوە کە ٧٠ % ی خەڵکی ئێران ڤاکسینیان لێبدرێت. واتە نزیکەی ٥٦ ملیۆن کەس لە ئێران، بەڵام بەو کەند و کۆسپانەی کە هەیە، کوتانی ئەو هەموو خەڵکە سەختە.