میدیاکانی تورکیا بڵاویانکردەوە، بە مووشەکی بالیستی هێرشکراوەتەسەر ناوچەی تەحرینی سەر بە شاری ئەلباب و ناوچەی حەمرانی سەر بە شاری جەرابلووس لە پارێزگای حەلەب و لە ئەنجامدا ژمارەیەک تانکەری نەوت گڕیانگرتووە و دەنگی چەندین تەقینەوەی گەورە بیستراوە.  بە گوێرەی میدیای تورکیا، لە ئەنجامی هێرشە مووشەکییەکەی ناوچەی حەمران کەسێک گیانی لەدەستداوە و ١٨ کەسی دیکەش برینداربوون؛ هیچ زانیارییەکیش لەبارەی زیانی هێرشەکەی سەر ناوچەی تەحرین رانەگەیێندراوە، هەروەها هیچ زانیارییەک بڵاونەکراوەتەوە لەبارەی ئەوەی چ لایەنێک ئەنجامدەری هێرشەکەیە.  رۆژی ٩ی شووباتیش هێرشێکی مووشەکی کرایەسەر تەحرین و لە ئەنجامدا دوو کەس گیانیان لەدەستدا و ٦ کەسی دیکەش برینداربوون.   لە ٢٤ی ئابی ٢٠١٦ دا تورکیا و گرووپە پاڵپشتیکارەکانی لە ئۆپۆزیسیۆنی سووریا ئۆپەراسیۆنێکی سەربازییان بەناوی ئۆپەراسیۆنی "قەڵخانی فورات" لە نێو خاکی سووریا دەستپێکرد.   ئۆپەراسیۆنەکە لە ٢٩ی ئاداری ٢٠١٧ کۆتاییهات و جەرابلووس و ئەلباب و چەند ناوچەیەکی دیکە کەوتنە ژێر دەسەڵاتی ئەو هێزانە و تاوەکو ئێستاش لەژێر دەسەڵاتیاندان.