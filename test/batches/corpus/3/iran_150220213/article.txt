سەرۆکی زانکۆی پزیشکیی ورمێ ئەو دەنگۆیانە رەتدەکاتەوە کە باس لە بڵاوبوونەوەی کۆرۆنای گۆڕاو لەو پارێزگایە دەکەن و دەڵێت، هیچ تووشبوونێک بە کۆرۆنای گۆڕاو تۆمار نەکراوە.  جەواد ئاقازادە، سەرۆکی زانکۆی پزیشکیی پارێزگای ورمێ دەڵێت: "خەواندنی تووشبووانی کۆرۆنا لە نەخۆشخانەکان بە بەراورد بە مانگی رابردوو ٢.٥ هێندە زیادی کردووە. هەروەها نزیکەی نیوەی ئەوانەی کە نموونەیان لێ وەردەگیردرێت تووشبوون. "  بە گوتەی جەواد ئاقازادە، کۆتایی مانگی رابردوو ئەنجامی ١٠ % ی پشکنینەکان ئەرێنی بووە، بەڵام ئێستا ئەو رێژەیە گەیشتووەتە ٤٥ %.   د. کەریم ناسری، پزیشکێکی سنەیە و دەڵێت: "لەم دۆخەدا چارەسەری سەرەکی پابەندبوونی خەڵکە بە رێنماییە خۆپارێزییەکانەوە. خەڵک بە بەکارهێنانی دەمامک و دوورکەوتنەوە لە قەرەباڵخی و کەمکردنەوەی سەردان و گەشتکردن دەتوانن ژمارەی قوربانییان کەمتر بکەنەوە. "  بەرپرسانی تەندروستیی ئێران بە پارێزەوە باسی دەستپێکردنی شەپۆلی چوارەمی کۆرۆنا دەکەن. دەڵێن، شەپۆلی چوارەمی کۆرۆنا لە شەپۆلەکانی پێشتر زۆر مەترسیدارتر دەبێت، بەتایبەت ئەوەی کە کۆرۆنای گۆڕاو لەو وڵاتە بڵاوبووەتەوە و ئەو پەتایە بە بەراورد بە کۆرۆنای دیکە، مەترسیدارترە.   محەممەد تالبپوور، سەرۆکی نەخۆشخانەی سینای تاران دەڵێت، خێرایی بڵاوبوونەوەی کۆرۆنای گۆڕاو پێنج هێندە و رێژەی مردنی تووشبووانی ئەو پەتایەیش سێ بەرامبەری کۆرۆنای دیکەیە.  تاوەکو ئێستا لە ئێران مردنی سێ تووشبووی کۆرۆنای گۆڕاو راگەیێندراوە. یەکێک لە تاران، پیاوێکی ٤٨ ساڵان لە قەزوین و ژنێکی ٤٥ ساڵان لە کاشان.   لەبارەی ژمارەی تووشبووانیشەوە ئاماری تەواو بڵاو ناکرێتەوە. وەزارەتی تەندروستیی ئێران دەڵێت، ١٢ تووشبوو تۆمارکراون، بەڵام تەنیا لە تاران و قەزوین تووشبوونی ١٤ کەس بە فەرمی راگەیێندراوە. لەم دۆخەدا، تووشبوونیش رۆژانە زیاد دەکات و نەبوونی ژێرخانی گونجاوی تەندروستی کێشەکە گەورەتر دەکات.  حوسێن کرمانپوور، بەڕێوەبەری پەیوەندییەکانی رێکخراوی پزیشکانی ئێران دەڵێت، بەهۆی پابەندنەبوونی خەڵکەوە ژمارەی خەواندنی تووشبووانی کۆرۆنا زۆر زیادی کردووە و بەشەکانی ICU خەریکە پڕ دەبن.  بەپێی راپۆرتی وەزارەتی تەندروستیی ئێران، نۆ شار لە دۆخی سوور، ٣٩ شار لە دۆخی پرتەقاڵی، ٢٢٨ شار زەرد و ١٧٢ شار لە دۆخی شیندان. هیچ کام لە شارە سوورەکان لە رۆژهەڵاتی کوردستان نین، بەڵام لەنێو شارە پرتەقاڵییەکاندا پێنج شاری پارێزگای ورمێ هەن: خۆی، سەڵماس، نەغەدە، بۆکان و میاندواو لە دۆخی مەترسیداردان.