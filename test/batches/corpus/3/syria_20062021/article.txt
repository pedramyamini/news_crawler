بەگوێرەی راپۆرتێک، کە لەلایەن تۆڕی چالاکڤانانی عەفرین بڵاوکراوەتەوە، لە رۆژانی ٧ - ١٩ی حوزەیرانی ٢٠٢١ گرووپە چەکدارەکانی سەر بە تورکیا لە هەرێمی عەفرین ٨ هاونیشتمانییان کوشتوون، کە دووانیان منداڵن و سێیان ژنن.   لە راپۆرتەکەدا باس لەو تاوان و پێشلێکارییانە کراوە، کە گرووپە چەکدارە سوورییەکان لە هەرێمی عەفرین ئەنجامیانداون و ئاماژە بەوەدراوە، هەر لەو وادەیەدا ٢٢ هاونیشتمانیی کورد لە هەرێمی عەفرین رفێنراون، کە دووانیان منداڵن و رەوانەی گرتووخانەکانی تورکیا کراون.    بەگوێرەی هەمان سەرچاوە، پرۆسەی گۆڕینی دیمۆگرافیای هەرێمی عەفرین درێژەی هەیە، لە گوندی چەقەلا سەر بە شارەدێی شیێ ٦٠٠ یەکەی نیشتەجێبوون دروستکراوە و ئەو کەسانەی تێدا نیشتەجێکراون، کە لە دەرەوەی عەفرین هاوردە کراون.   بەگوێرەی سەرچاوە خۆجێییەکانی هەواڵ لە ناوچەکە، رۆژی شەممە ١٩ی حوزەیران لە گوندەکانی ئاخجەل و چەقلاجومێ سێ هاونیشتمانیی دیکە لەلایەن گرووپە چەکدارە سوورییەکانەوە رفێنران. حەمدان حەسەنی تەمەن ٥٦ ساڵ و مستەفا حەمدانی تەمەن ٣٠ ساڵ لە گوندی ئاخجەل، سوبحی جەمیل لە گوندی چەقلاجومێ.   تۆڕی چالاكڤانانی عەفرین لە گرووپێكی رۆژنامەڤانان و چالاكڤانانی عەفرین پێكدێن. ئامانجیان گواستنەوەی دۆخی راستەقینەی عەفرین و ناوچەكانی دیكەی ئاوارەكانە لە دەشتاییەكانی باكووری حەلەب و ناوچەكانی دەوروبەری.