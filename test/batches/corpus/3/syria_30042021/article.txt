بەڕێوەبەرایەتیی خۆسەر لە راگەیێندراوێکدا رایگەیاند، ٢٤ کەس لەوانەی رادەستکراونەتەوە ژن و ٦٨ کەسەکەی دیکەشیان منداڵ بوون. عەبدولکەریم عومەر، هاوسەرۆکی فەرمانگەی پەیوەندییەکانی دەرەوەی بەڕێوەبەرایەتیی خۆسەر رایگەیاند، ٧ کەس لە منداڵەکان بێ دایک و باوک بوون کە رادەست کراونەتەوە.   بەرپرسانی بەڕێوەبەرایەتیی خۆسەر بەردەوام داوا لە حکومەتەکان دەکەن کە منداڵ و ژنی چەکدارانی پێشووی داعش بگەڕێننەوە وڵاتەکانیان، بەڵام ژمارەیەکی زۆر کەم وڵات گوێیان بۆ داواکە گرتووە.   ئۆزبەکستان یەکێکە لەو وڵاتانەی کە هاوئاهەنگییەکی زۆری لەگەڵ بەڕێوەبەرایەتیی خۆسەر هەیە بۆ گەڕانەوەی ئەو ژن و منداڵانەی داعش کە خەڵکی ئەو وڵاتەن. پێشتریش حکومەتی ئەو وڵاتە ٢٤٠ ژن و منداڵی چەکدارانی پێشووی داعشی گەڕاندبووەوە.   رووسیاش یەکێکی دیکەیە لەو وڵاتانەی ژمارەیەکی زۆر منداڵ و ژنی چەکدارانی پێشووی داعشی گەڕاندووەتەوە. رۆژی ١٨ی ئەم مانگە حکومەتی رووسیا ٣٤ منداڵی دیکەی گەڕاندەوە وڵاتەکەی.   رۆژی چوارشەممەی رابردوو ٢٨ی نیسانی ٢٠٢١، شاندێکی وەزارەتی دەرەوەی ئۆزبەکستان بە سەرۆکایەتیی بەهرمجان ئیعلایوف، باڵیۆزی ئەو وڵاتە لە کوێت لەگەڵ عەبدولکەریم عومەر، هاوسەرۆکی فەرمانگەی پەیوەندییەکانی دەرەوەی بەڕێوەبەرایەتیی خۆسەر کۆبووەوە.  شاندەکەی ئۆزبەکستان و بەرپرسانی بەڕێوەبەرایەتیی خۆسەر باسی چەند پرسێکیان کرد، لەوانەش دۆخی ئەو ژن و منداڵانە کە لە کەمپەکانی ژێر دەسەڵاتی هەسەدەدان و خەڵکی ئۆزبەکستانن. ئەوان پەیوەندییەکانی نێوان بەڕێوەبەرایەتیی خۆسەر و ئۆزبەکستان و رەوشی سووریاشیان تاوتوێکرد.   عەبدولکەریم عومەر هەڕەشە و هێرشەکانی تورکیای لە عەفرین و سەرێ کانی و گرێ سپی بە تێکدانی ئاسایش و سەقامگیری ناوچەکە ناوهێنا و بە هەوڵێک بۆ سەرلەنوێ سەرهەڵدانەوەی داعشی ناویبرد و ئاماژەی بەوەشکرد، تورکیا بەردەوامە لە پیلانەکانی بۆ گۆڕانکاریی دێمۆگرافی لە ناوچەکەدا.