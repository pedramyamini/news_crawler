رۆژی دووشەممە ٢٢ - ٢ - ٢٠٢١ ژمارەیەک کاسبکار لەبەردەم بنکەی پاسەوانی سنووری ئاسکان لە شارۆچکەی سەراوانی پارێزگای سیستان و بەلوچستان کۆبوونەوە و داوایان کرد حکومەت ئاسانکاری بۆ هاتووچۆکردنی کاسبکارانی سەر سنوور بکات و مۆڵەتی فەرمیان پێبدات تاوەکو لە ئێرانەوە بە شێوەی سنووردار سووتەمەنی بۆ پاکستان بگوازنەوە.    کەمپەینی چالاکڤانانی بەلوچ رایگەیاندووە؛ هێزەکانی پاسەوانی سنوور تەقەیان لە گردبوونەوەی کاسبکاران لە بەردەم بنکەی پاسەوانی سنووری ئاسکان لەسەر سنووری پاکستان کردووە و بەهۆیەوە لانیکەم ١٠ کەس گیانیان لەدەستداوە.    کەمپەینەکە ناوی ١٠ کەس لە کوژراوەکانی ئاشکرا کردووە و دەشڵێ؛ دەیان کەسی دیکەش لە ئەنجامی تەقەی راستەوخۆی هێزە ئەمنییەکان و ئاگرگرتنی بەشێک لە ئۆتۆمبێلەکان برینداربوونە کە تەندروستی بەشێکیان جێگیر نییە، بەشێک لە بریندارەکان بۆ نەخۆشخانەی سەراوان و شارەکانی دەوروبەری گواسترانەتەوە.   عەبدوڵا عارف، سەرۆکی رێکخراوی چالاکڤانانی بەلوچ بە (رووداو)ی راگەیاند، بە گوێرەی دوایین ئەو راپۆرتانەی بە دەستیان کەوتوون، زیاتر لە ١٠ بەلوچ  بە گوللەی راستەوخۆی سەربازانی پاسەوانی سنوور کوژراون و پێنجی دیکەش بە سەختی برینداربوون.   ئەو چالاکڤانە ئاماژەشی بەوە  کرد چاوەڕێدەکرێت ژمارەی کوژراوان زیاتریش بێت، چونکە لەسەر سنوور خەندەقێکی قووڵ لێدراوە بۆ رێگریکردن لە پەڕینەوەی ئۆتۆمبێلەکان کە تەرمی ژمارەیەک کوژراو لە نێویدا ماون و سەربازەکان رێگە نادەن دەربهێندرێن.   سەرۆکی رێکخراوی چالاکڤانانی بەلوچ ژمارەیەک ڤیدیۆ و وێنەی ساتی تەقەکردنەکەی بۆ رووداو ناردووە، هەروەها باس لەوە دەکات بڕینی خزمەتگوزاریی ئینتەرنێت لە ناوچەی سەراوان، وایکردووە پێشهاتەکان زوو بە میدیاکان نەگەن.    ژمارەیەک شاهیدحاڵ بە رێکخراوی چالاکڤانانی بەلوچیان راگەیاندووە، دوو رۆژ پێش رووداوەکە، سوپای پاسداران دەستی بەسەر ئۆتۆمبێل و بارهەڵگرەکانیاندا گرتووە و نەیهێشتووە بەنێو سنووردا هاتووچۆ بکەن، سەرەنجام شوفێرەکان بێ ئاو و خۆراک ماونەتەوە، ئەوەش وایکردووە ناڕەزایەتی دەرببڕن و داوای کردنەوەی  سنوور بکەن.  عەبدوڵا عارف، بەڕێوەبەری رێکخراوەکە دەڵێت، هێزە ئەمنییەکانی ئێران تەقەیان لە دەیان لەو هاووڵاتییە بەلووچیانە کردووە، کە کاری گواستنەوەی سووتەمەنی لە نێوان بەلوجستان و پاکستاندا دەکەن.   ئەو چالاکڤانە باس لەوە دەکات "راستیی پشت ئەم رووداوە خوێناوییە ئەوەیە سوپای پاسدارانی ئێران دەستیان بە جێبەجێکردنی پرۆژەی ' رەززاق ' کردووە کە ئامانج لێی کردنەوەی چەند وێستگەیەکی فرۆشتنی سووتەمەنییە بە درێژایی سنووری نێوان بەلوچستان و پاکستان و ئەفغانستان بۆ ئەوەی هەندێک لە دانیشتووانی گوندەکانی ئەو ناوچەیە لەسەریان دابمەزرێنن، هەروەها سوپای پاسداران تەنکەری گەورەی گواستنەوەی نەوت بۆ ئەو کرێکارانە دابین دەکات، بە پاساوی باشترکردنی بژێوی ژیانیان. بەڵام ئەو بازرگانییە بۆ خۆی قۆرخ دەکات".  ئامارە فەرمییەکان نیشانیدەدەن کە بەلووجستان لە رووی هەژاری و بێکارییەوە، لە ریزی پێشەوەی پارێزگاکانی ئێران دێت.  تاوەکو ئێستا بەرپرسانی خۆجێی هیچ لێداونێکی فەرمیان لەبارەی رووداوەکە بڵاونەکردووەتەوە بەڵام ماڵپەری فەرمی پۆلیسی ئێران رایگەیاندووە، هێزەکانی پاسەوانی سنوور دەستیان بەسەر ٣٢ هەزار لیتر سووتەمەنی قاچاخ گرتووە.