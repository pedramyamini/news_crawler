بەپێی ئاماری ناوەندی چاودێری قەیران و وشکەساڵی ئێران، ٧٢.٥ % ی بازنە ئاوییەکانی ئێران تووشی وشکەساڵی بوون. ٣٣.١ % ئەو رێژەیە بە وشکەساڵی تووند هەژمار دەکرێت کە ناوچەکانی کەنداو، ناوەند و سنوورەکانی رۆژهەڵاتی ئێران دەگرێتەوە و ماوەکەی ١٠ ساڵ دەخایەنێت.   هەروەها ٣٩.٤ % ی هەموو ناوچەکانی دیکەی ئێران، بەهۆی کەمیی بارانبارینەوە تووشی وشکەساڵی ماوەکورت واتە ١٢ مانگە بووە. ئەمساڵ بەتێکڕا ١١٠ میللیمەتر باران لە هەموو ئێران تۆمارکراوە، ئەمەش بەراورد بە ساڵی رابردوو ٣٥ % کەمترە. هەروەها ٥١ % کەمترە لە ئاستی مامناوەندی بارینەکان لە ١١ ساڵی رابردوودا. باس لەوە دەکرێت ئێران تووشی قۆناخێکی دیکەی لە وشکەساڵی بووەتەوە کە پێشبینی دەکرێ ماوەکەی ١٠ ساڵ بێ، بەڵام کاریگەرییەکانی زیاتر دەبن لە قۆناخی ٢٥ ساڵی رابردوو.   بەردەوامی وشکەساڵی و گۆڕانی کەشوهەوا مەترسییەکی جیدی و گەورەیە لەسەر داهاتووی کشتوکاڵ و ژیانی خەڵک. لە هەندێک لە پارێزگاکانی باشوور و ناوەندیی ئێران خەڵک چەند ساڵە بەهۆی وشکەساڵی و ئەنجامەکانی دەستیان بە کۆچکردن کردووە، بەڵام ئاماری وردی ژمارەی کۆچکردووان لەلایەن دەزگا پەیوەندیدارەکانی حکومەتەوە بڵاو ناکرێتەوە.  بەپێی ئاماری وەزارەتی وزەی ئێران، ٩٠ % ئاوی ئەو وڵاتە لە کەرتی کشتوکاڵ، ٧ % بۆ خواردنەوە و کاروباری رۆژانەی خەڵک و ٣ % شی لە کەرتی پیشەسازی بەکاردەهێندرێت.  رێژەی بارین لە هەموو پارێزگاکانی رۆژهەڵاتی کوردستان وەکو یەک نییە، بەڵام لە پارێزگاکانی ورمێ، سنە و بەشێک لە کرماشان و لووڕستان لە ئاستی مامناوەندی ئێران زیاترە و لە ئیلامیش ئاستەکەی کەمترە. هەروەها بەشێک لە ئاوی رۆژهەڵاتی کوردستان لە رێگەی بەنداوەوە، دەگوازرێتەوە بۆ پارێزگاکانی دیکەی ئێران. ئەوەش وایکردووە رۆژهەڵاتی کوردستانیش مەترسیی وشکەساڵی لەسەر بێت.  شارەزایانی بواری ئاو و ژینگە دەڵێن، سیاسەتەکانی حکومەتی ئێران لەبارەی ئاو زیانی زۆری بە سەرچاوەکانی ئاو گەیاندووە، بەتایبەت لە بواری دروستکردنی بەنداو، گلدانەوەی ئاو و گواستنەوەی لە شوێنێکەوە بۆ شوێنی دیکە. بەتایبەت گواستنەوەی ئاو بۆ کەرتی پیشەسازی.