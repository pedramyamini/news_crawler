رەزا ئەردەکانیان، وەزیری وزەی ئێران دەڵێت "ئەم سێ هۆکارە واتە، وشکەساڵی، کەمبوونەوەی ئاوی بەنداوەکان بۆ بەرهەمهێنانی کارەبا، بەرزبوونەوەی پلەکانی گەرما، وادەکات زووتر لە وادەی خۆی کەڵک لە ئامرازە فێنککەرەوەکان وەربگیرێت، دراوە دیجیتاڵییەکان و بابەتەکانی دیکە بوونەتە هۆی ئەوەی پێچەوانەی ساڵانی رابردوو رێژەی بەکارهێنانی کارەبا بەرزتر ببێتەوە".  بە گوتەی وەزیری وزە، ئەمساڵ تاوەکو یەک هەفتەی رابردوو بەکارهێنانی کارەبا نۆ هەزار مێگاوات زیاتر بووە و گەیشتووەتە رۆژانە ٥٤ هەزار مێگاوات، بەڵام ئەم وەڵامانە پەرلەمانتارانی رازینەکرد.  محەممەد باقر قاڵیباف، سەرۆکی پەرلەمان گوتی "ئێوە دەتانزانی کارەبا سێ هەزار مێگاوات کورتهێنانی دەبێت، خشتەی ئەزموونی دابەشکردنی کارەباتان هەیە، بۆچی لانیکەم دوو هەفتە خافڵگیربوون و خەڵک نەیاندەزانی کەی کارەبایان دەبڕێت".  فەرەیدوون عەباسی، سەرۆکی کۆمیسیۆنی وزە هەندێک هۆکاری دیکەشی بۆ بڕانی کارەبا باسکرد، لەوانە خراپیی ژێرخانەکان، کەمیی نرخی کارەبا، بەفیڕۆچوونی کارەبا لە تۆڕی گواستنەوە و لەکارکەوتنی هەندێک لە وێستگەکانی بەرهەمهێنانی کارەبا.  محەممەدڕەزا پوورئیبراهیمی، سەرۆکی کۆمیسیونی ئابووریی پەرلەمانی ئێران دەڵێت "وەزیری وزە بێ توانایی خۆی لە بەڕێوەبردنی کارەکەی بە دراوە دیجیتاڵییەکان دادەپۆشێت، ٢٦ تریلیۆن تمەن (یەک ملیار و ١٠٠ ملیۆن دۆلار) قەرزداری وێستگەکانی کەرتی تایبەتە، بەجۆرێک کە لەسەر زەرەر دەڕۆن و توانای بەرهەمهێنانیان زۆر کەم بووەتەوە".  بەپێی راپۆرتی وەزارەتی وزەی ئێران، ٦٠ % ی کارەبای ئێران لەڕێگەی کەرتی تایبەتەوە بەرهەمدێت، ئەگەر حکومەت قەرزەکەیان نەداتەوە، رەنگە چیدی نەتوانن کارەبا بەرهەمبهێنن، ئەوکات رەوشی کارەبا زۆر لە ئێستا خراپتریش دەبێت.