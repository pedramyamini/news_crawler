ئۆستن لە دانیشتنێکی کۆنگرێسدا رۆژی پێنجشەممە ١٠ - ٦ - ٢٠٢١ گوتی: "من زۆر نیگەرانم لە بڵاوکردنەوەی چەک لە دەوروبەرمان، جا هەر جۆرە چەکێک بێت. "  ریچارد بلومێنتال، سیناتۆری دیموکرات لە ئەنجوومەنی پیرانی ئەمریکا لە کۆبوونەوەکەدا گوتی، هەردوو کەشتی ماکران و سەهەند گومانیان لێدەکرێت: "ئەو چەکانەیان هەڵگرتبێت کە ئێران و ڤەنزوێلا ساڵێک لەمەوبەر گرێبەستیان لەسەر واژۆکردووە. "  بەڵام وەزیری بەرگریی ئەمریکا بە هۆشیارییەوە باسی لە باری دوو کەشتییەکە کرد و گوتی: "ئێمە نازانین جۆری چەکەکان چین، لانیکەم هێندەی من ئاگادارم. " هەروەها باسی لەوە کرد، دەنگۆی ئەوە هەیە ڤەنزوێلا مووشەک لە ئێران بکڕێت، لە نێویشیاندا مووشەکی دوورمەودا.   سیناتۆرە دیموکراتەکە گوتی: "وێنەی یەکێک لەو کەشتییانە کە لەرێگەی مانگی دەستکردەوە گیراون، ژمارەیەک بەلەمی خێرای هێرشبەر لەسەر کەشتییەکە بارکراون. بەڵام دیار نییە کە ئایا ئەو بەلەمانە لە سەرەتای گەشتەکەیەوە بارکرابوون یان نا. "  بلومێنتال دەڵێت، رێگەدان بە ئێران بۆ ناردنی چەک بۆ ناوچەکە، ئەوی "زۆر نیگەران کردووە" و لۆید ئۆستنیش جەختی لەوە کردەوە کە ئەویش بە هەمانشێوە نیگەرانە.   نێد پڕایس، گوتەبێژی وەزارەتی دەرەوەی ئەمریکا بە رۆژنامەڤانانی راگەیاند: "ئێمە ئامادەین دەسەڵاتەکانی خۆمان بەکاربێنین، لەوانەش سزاکان، لە دژی هەر لایەنێک کە رێگە بۆ ناردنی بەردەوامی چەکەکانی ئێران بۆ هاوبەشە پێشێلکارەکان و گرووپە بە وەکالەتەکانی خۆش بکات. "  هەروەها گوتیشی: "ئەگەر ئەمە هەوڵێک بێت بۆ گواستنەوەی چەک یان بۆ پێشێلکردنی ئەرکە نێودەوڵەتییەکان، ئێمە ئامادەدەبین بۆ وڵامدانەوە. "