رۆژی دووشەممە ٩ی ئایاری ٢٠٢٢ ئاژانسی سندووقی دانیشتووانی نەتەوە یەکگرتووەکان، کە کار لەسەر تەندروستیی رەگەزی دەکات، راپۆرتێکی لەبارەی رەوشی مرۆیی لە سووریا بڵاوکردەوە. لە راپۆرتەکەدا ئەوە خراوەتەڕوو، لە ئەمساڵدا ١٤.٦ ملیۆن کەس پێویستییان بە هاوکاریی مرۆییە.  ئەوەش لەکاتێکدایە کە بەگوێرەی نەتەوە یەکگرتووەکان، لە ساڵی ٢٠٢١ دا ١٣.٤ ملیۆن و لە ساڵی ٢٠٢٠ دا ١١.٧ ملیۆن کەس پێویستییان بە هاوکاریی مرۆیی هەبووە.  ئاژانسەکەی نەتەوە یەکگرتووەکان رایدەگەیێنێت، بەردەوام دەبن لە داکۆکیکردنی مافی کچان و ژنان، باسی لەوەش کردووە کە لە ساڵی ٢٠٢١ دا لە سووریا هاوکاریی ١.١ ملیۆن کەسیان کردووە و بۆ ئەمساڵیش بۆ هاکاریکردنی کچان و ژنان، پێویستییان بە ١٤٥.٢ ملیۆن دۆلارە کە تاوەکو ئێستا لەو بڕە ٤٠ % ی بۆ دابینکراوە.  ئاژانسی سندووقی دانیشتووانی نەتەوە یەکگرتووەکان ئەوەیشی خستووەتەڕوو، لە ساڵی ٢٠٢١ یارمەتیی ٦٠٠ هەزار کچ و ژن دراوە بۆ بەرەنگاربوونەوەی تووندوتیژی لەسەر بنەمای رەگەزی.  لە مانگی ئاداردا، قەیرانی سووریا پێی نایە ١٢یەم ساڵیەوە و ئاژانسەکانی نەتەوە یەکگرتووەکانیش بە بەردەوامی هۆشداری لەبارەی دۆخی مرۆیی لەو وڵاتە دەدەن.