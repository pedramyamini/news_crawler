کینۆ گابریێل، گوتەبێژی هێزەکانی سووریای دیموکرات لەبارەی دۆخی سەربازی عەین عیسا و گوندەکانی دەوروبەری بە تۆڕی میدیایی رووداوی رایگەیاند، "پێکدادان بەردەوامە و ماوەی هەفتەیەکیشە تۆپبارانی ئەو ناوچانە بەردەوامە، دەتوانم بڵێم ماوەی مانگێکیشە بە شێوەی بچڕ پچڕ تۆپباران هەیە".  بە گوتەی کینۆ گابریێل ئەو شەڕ و پێکدادانە هەوڵی دزەکردنی "چەتەکانی سەر بە تورکیایە" بۆ سەر چەند گوند و دێهاتێکی ناوچەکە و خاڵەکانی بەرەی عەین عیسا، هێزەکانی هەسەدەش بەرپەرچی ئەو هێرشانەیان داوەتەوە و رووبەڕوویان بوونەتەوە. دەشڵێت "ئێمە وەکو هێزەکانی سووریای دیموکرات هەر کاتێک لەلایەن ئەو گرووپە چەکدارییانەی سەر بە تورکیا هێرشمان بکرێتە سەر بە هەموو شێوەیەک وەڵامیان دەدەینەوە".  لەبارەی هەڵوێستی ئەمریکا، گوتەبێژی هێزەکانی سووریای دیموکرات گوتی: "لەگەڵ هێزەکانی ئەمریکا و هێزەکانی دیکەی هاوپەیمانان لە پەیوەندیداین بۆ بەرەنگاربوونەوەی تیرۆریستانی داعش لە ناوچەکانی باکوور و رۆژهەڵاتی سووریا، هاوکات هێزەکانی رووسیاش لە ناوچەکە هەن، دۆخی ناوچەکە ئاڵۆزە و هەموویان بەرژەوەندییان لە ناوچەکە هەیە".  تورکیا لە ساڵی ٢٠١٨ و لەسەر بنچینەی کۆبوونەوەکانی ئاستانە زیاتر لە ١٠ خاڵی چاودێری لە ناوچەکانی نێوان ژێر دەسەڵاتی حکومەتی سووریا و گرووپە چەکدارەکانی دژی حکومەت لە پارێزگای ئیدلب دانا. ئەنقەرە پاڵپشتی لەو هێزانە دەکات دژی ئەسەدن و رووسیا و ئێرانیش پاڵپشتیکاری ئەسەدن.   ساڵی رابردوو ژمارەیەک خاڵی چاودێریی تورکیا لە لایەن سوپای سووریاوە گەمارۆدران و حکومەتی تورکیا بەڵێنی دا هیچ کامیان چۆڵ نەکات، بەڵام لە ئۆکتۆبەرەوە دەستی بە چۆڵکردنیان کردووە.   ئەمڕۆش بەرپرسێکی باڵای سەربازیی تورکیا رایگەیاند، سوپای وڵاتەکەی ٧ خاڵی دیکەی چاودێری لە باکووری رۆژئاوای سووریا چۆڵکرد و سەربازەکانی بۆ ئەو ناوچانە گواستەوە کە لەژێر کۆنترۆڵی گرووپە چەکدارەکانی نزیک لە خۆیدان.