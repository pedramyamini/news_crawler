ئەو بەنداوە ساڵانە توانای گلدانەوەی ٧٠٠ ملیۆن مەتر سێجا ئاوی هەیە و بڕیارە ٩٠ % ی ئاوەکەی بۆ دەریاچەی ورمێ بگوازرێتەوە. بەڵام هێشتا تونێلی گواستنەوەی ئاوەکە تەواو نەکراوە.   جێگری وەزیری وزەی ئێران دەڵێت، تونێلەکە ٣٥ کیلۆمەتر و نیوە، ٣٤ کیلۆمەتری تەواو بووە و یەک کیلۆمەتر و نیوی ماوە، بەڵام بەهۆی ئەوەی کە گەیشتووەتە سەرچاوەیەکی ئاو، ناتوانن کارەکە تەواو بکەن.   پرۆژەکە بەنداوێکی خاکییە بە بەرزیی ٥٨ مەتر، درێژیی ٨٥٠ مەتر و دەریاچەیەک بە درێژیی ٢٠ کیلۆمەتر. توانای رێکخستنی سالانە ٧٠٠ ملیۆن مەتری سێجا ئاوی هەیە و زیاتر لە ٩٠ لەسەدی ئاوەکەی لە رێگەی توونێلێکی ٣٥ کیلۆمەتری و کەناڵێکی ١١ کیلۆمەترییەوە بەشێوەی نادیار دەڕژێتە نێو دەریاچەی ورمێ.  پلانی دروستکردنی بەنداوی کانی سێو لە کابینەی مەحموود ئەحمەدی نەژاددا داندرا. دواتر کە حەسەن رووحانی هاتە سەر کار، یەکەم بڕیاری کابینەکەی ژیاندنەوەی دەریاچەی ورمێ بوو. بۆیە ٧ ساڵ لەمەوپێش بڕیاری جێبەجێکردنی پلانەکە درا و لە ٢٠١٧ دا دەست بە جێبەجێکردنی پرۆژەکەکرا.   حەسەن رووحانی دەیەوێت بەرگی کردەوە بکاتە بەر یەکەم بڕیاری کابینە دوو خولییەکەی، بەڵام لەوانەیە ئەوەش سەر نەگرێت.  قاسم تەقیزادە، جێگری وەزیری وزەی ئێران رایگەیاند: "توونێلەکە ٣٥ کیلۆمەتر و نیوە کە تەنیا هەزار و ٥٠٠ مەتری ماوە، بەڵام وەک لە راپۆرتەکەمدا بۆ سەرۆککۆمارم باس کرد، کارەکە گەیشتووەتە شوێنێکی زۆر سەخت. رۆژانە ١٠٠ ملیۆن لیتر، یانی بە رادەی ئاوی پێویستی شارێکی ٤٠٠ هەزار کەسی، ئاو هەڵدەهێنجین تاوەکو ئامێری تی بی ئێن بتوانێت بەرەو پێش بچێت. هیوادارین بتوانین هەر لەم کابینەیەدا کارەکە تەواو ببێت. "  بەهۆی دروستکردنی ئەو بەنداوەوە گوندەکانی سۆغانلوو و کاسەکەران ژێر ئاو کەوتوون. ٧ گوندی دیکە لەگەڵ دەیان هێکتار باخ و زەویی کشتوکاڵیدا لە ساڵانی داهاتوودا ژێر ئاو دەکەون، بەڵام هێشتا هیچ بڕە ئاوێک بۆ کەرتی کشتوکاڵیی ناوچەکە دیاری نەکراوە.  حکومەت دەڵێت، پرۆژەکە لە کەرتی کشتوکاڵ و گەشتیاریدا بۆ خەڵکی پیرانشاریش قازانجی زۆری دەبێت، بەڵام خەڵکی ناوچەکە وای نابینن.   زۆربەی خەڵک دەڵێن، پرۆژەکانی وەک نەخۆشخانە و رێگەوبان کە بۆ خەڵک پێویستن جێبەجێ ناکرێن، بەڵام پرۆژە حکومییەکان بە پەلە تەواو دەکرێن.   ترسێکی دیکەی دانیشتووانی پیرانشار ئەوەیە کە گواستنەوەی ئاو بۆ دەریاچەی ورمێ رووی پرۆژەکە بێت و، لە ناوەڕۆکدا گواستنەوەی ئاو بۆ شارە بێئاوە گەورەکانی وەک تەورێز بێت.