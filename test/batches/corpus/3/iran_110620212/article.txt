رۆژنامەی واشنتن پۆستی ئەمریکی ئاشکرایکرد، رووسیا و ئێران رێککەوتوون لەسەر ئەوەی رووسیا مانگی دەستکردی جۆری کاناپوس - ڤی رادەستی ئێران بکات، ئەو کارەش لە چەند مانگی کەمی داهاتوودا جێبەجێ دەکرێت.  رۆژنامەکە لەزاری چەند بەرپرسێکی ئێستا و پێشووی ئەمریکی تایبەت بە کاروباری رۆژهەڵاتی نێوەڕاست ئاشکرایکردووە مانگە دەستکردەکە کامێرای ورد و پێشکەوتووی لەخۆگرتووە و دەرفەت دەداتە ئێران بەردەوام چاودێری ئامانجەکانی جێی مەبەست بکات، بە تایبەت کێڵگە نەوتییەکانی ناوچەی کەنداو، بنکە سەربازییەکانی ئیسرائیل و پێگە سەربازییە عێراقییەکان، کە ئەمریکییەکانی لێیە.  رۆژنامەکە ئاماژە بەوە دەکات لە ماوەی چەند مانگی کەمی رابردوودا، ژمارەیەک لە شارەزایانی رووسی سەردانی ئێرانیان کردووە تاوەکو راهێنان بە تیمە ئێرانییەکان بکرێت لە چۆنیەتی بەگەڕخستنی مانگە دەستکردەکە، گوتیشی بڕیارە چالاککردن و بەڕێوەبردنی کارەکانی مانگە دەستکردەکە لە دامەزراوەیەکدا بێت لە شاری کەرەج لە رۆژئاوای تاران.  تاوەکو ئێستا زانیاری لەسەر نرخ و وردەکاریی دیکەی دەستەوارەی کڕینی مانگە دەستکردەکە نەزانراوە، بەڵام رۆژنامەی واشنتن پۆست ئاماژە بەوە دەکات گرێبەستەکە لەسەر دەستی سوپای پاسدارانەوە کراوە کە لە ساڵی ٢٠١٨ وە  سەردانی مۆسکۆ دەکەن بۆ ئاسانکاری لە گەیشتن بە رێککەوتن لەگەڵ رووسیا.