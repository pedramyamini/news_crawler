ئەمڕۆ هەینی ١٨ یەمین کۆبوونەوەی هاوبەشی وڵاتانی ئەندام لە رێککەوتننامەی ئەتۆمی بەشێوەی ئۆنلاین بەڕێوەچوو. تەوەری سەرەکی کۆبوونەوەکە، چالاککردنەوەی رێککەوتننامەی ئەتۆمی بوو لەرێگەی پابەندیی ئێران بە رێککەوتننامەکە و هەروەها هەڵوەشاندنەوەی گەمارۆکانی ئەمریکا لەسەر ئێران.  بەپێی هەواڵێک کە میدیای ئێران لەبارەی ئەنجامی کۆبوونەوەکە بڵاویکردووەتەوە، عەباس عێراقچی، جێگری وەزیری دەرەوەی ئێران لەو کۆبوونەوەیەدا رایگەیاندووە، تاران ئامادەنییە پێش ئەوەی گەمارۆکانی لەسەر هەڵبگیرێت، چالاکییە ئەتۆمییەکانی کەمبکاتەوە. راشیگەیاندووە، هەرکات گەمارۆکانی لەسەر هەڵگیران، بەپەلە دەگەڕێتەوە سەر قۆناخی پابەندی بە رێککەوتننامەی ئەتۆمی.  میدیاکانی ئێران دەڵێن، دیپلۆماتکارانی رووسیا، چین، فەرەنسا، ئەڵمانیا و بەریتانیا لەبارەی لەدەستدانی کات هۆشدارییان بە ئێران داوە و رایانگەیاندووە، نابێت دەرفەتی چالاککردنەوەی رێککەوتننامەکە لەدەست بدات.  هەوڵەکان بەردەوام دەبن، بۆ ئەوەی ئێران بگەڕێتەوە نێو رێککەوتنەکە، بڕیارە هەفتەی داهاتوو لە ڤیەننا کۆبوونەوەیەکی دیکە لەو بارەیەوە بکرێت.  پێش دەستپێکردنی کۆبوونەوەکەی ئەمڕۆ، ئەمریکا کۆبوونەوەکەی بە هەنگاوێکی ئەرێنی ناوبردبوو. نێد پرایس، گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانیدا گوتی: "ئێمە لە هەفتەکانی رابردوو بە روونی گوتوومانە ئامادەی دەستپێکردنەوەی پابەندییەکانمانین بە رێککەوتنەکە، ئەگەر ئێرانیش پابەند بێت. ئەمریکا لەمبارەیەوە لەگەڵ وڵاتانی ئەندام لە رێککەوتنی ئەتۆمی گفتوگۆی کردووە".  لە بەرامبەردا ئێران سوورە لەسەر ئەوەی کە ئەمریکا دەبێت هەنگاوی یەکەم بنێت و هەموو گەمارۆکانی سەر ئەو وڵاتە هەڵبگرێت.