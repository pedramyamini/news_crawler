لە کاژێر ٩ی شەوی پێنجشەممەوە شەڕ و پێکدادان لە نێوان شەڕڤانان و چەکدارانی داعش لە گەڕەکی غوێران لە شاری حەسەکەی رۆژئاوای کوردستان بەردەوامە.  پەیامنێری رووداو لە حەسەکە رایگەیاند، هێزەکانی سووریای دیموکرات (هەسەدە) چوونەتە نێو زیندانی غوێران و ١١ شەرڤانی گەمارۆدراو  رزگارکراون. هەروەها هەسەدە ٨ چەکداری داعشی لە دەوروبەری زیندانی غوێران دەستگیرکردووە.   ناوەندی زیندانی غوێران هێشتا بەدەست داعشەوەیە، هێزە ئەمریکی و فەرەنسییەکان لە کۆنتڕۆڵکردنەوەی زیندانی غوێران بەشدارن. هەلیکۆپتەر بە ئاسمانی حەسەکەدا دەسووڕێنەوە، بەڵام ئەمڕۆ، هیچ بۆردوومانێکی نەکردووە.   نووسینگەی نەتەوە یەکگرتووەکان بۆ هاوئاهەنگیی کاروباری مرۆیی دەڵێت زیاتر لە ٧٠٠ منداڵ لە نێو زیندانەکەدا گیریان خواردووە.   ئیڤا هیندس، گوتەبێژی ئاژانسی منداڵانی سەر بە نەتەوە یەکگرتووەکان (یونیسێف) گوتی، گیرخواردنی ئەو منداڵانە کە ١٠ % یان تەمەنیان ١٥ ساڵ یان کەمترە، جێگەی "نیگەرانیی گەورەیە. "  ئاماژەی بەوەشدا کە ئەو منداڵانە کەسوکاری چەکدارانی داعشن و پێشتر لە لایەن هەسەدەوە لە شوێنێکی تایبەتی زیندانەکەدا دانرابوون، بەڵام دوای دروستبوونی شەڕەکە، ئەو منداڵانە چوونەتە نێو بەشەکانی دیکەی زیندانەکە بۆ لای دایک و باوکیان.   سارا کەیالی، لێکۆڵەر لە رێکخراوی مافەکانی مرۆڤ نیگەرانیی خۆی لە بەرامبەر گیرخواردنی منداڵان لە زیندانەکەدا خستەڕوو و رایگەیاند، "هەموو شوێنێک تەرمی لێیە. "  سارا کەیالی راشیگەیاند "روون نییە ئەگەر ئەو منداڵانە هیچ پێداویستیێکی پزیشکیان هەبێت یان نا، " باسی لەوەش کرد زۆربەی ئەو منداڵانە تەمەنیان لە نێوان ١٢ بۆ ١٨ ساڵانە.   رێکخراوی پاراستنی منداڵان، Save the Children رایگەیاند ژمارەیەک پەیامی دەنگیی پێگەییشتووە کە هەندێ لە منداڵان کوژراون یان بریندارکراون. گوتیشی منداڵانی نێو زیندانەکە خەڵکی ژمارەیەک وڵاتی بیانین، هەندێکیشیان خەڵکی سووریا و عێراقن.   هاوکات هەسەدە لە راگەیێندراوێکدا رایگەیاند داعش "بەردەوامە لە بەبارمتەگرتنی منداڵان و وەکو قەڵخانی مرۆیی بۆ پاراستنی خۆی بەکاریاندێنێت. "