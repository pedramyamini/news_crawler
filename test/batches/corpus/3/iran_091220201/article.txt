ئەمڕۆ چوارشەممە ٩ ـی کانوونی یەکەم سەرۆککۆماری ئێران لەمیانی گوتارێکیدا بۆ حکومەتی وڵاتەکەی رایگەیاند: سەرەڕای گرژییەکانی ئەم دواییەی نێوان ئێران و ئەمریکا وەکو رووداوی کوشتنی موحسین فەخریزادە، زانایەکی ئەتۆمی، ئێران ئامادەیە بگەڕێتەوە بۆ رێککەوتنی ئەتۆمی کە لە ساڵی ٢٠١٥ لە نێوان ئێران و وڵاتانی ٥+١ واژۆ کرا.  هەروەها سەرۆککۆماری ئێران ئاماژەی بەوە داوە کە راستەوخۆ دوای گەڕانەوە بۆ رێککەوتنەکە "هەموو ئامێرەکانی بنکەی ئەتۆمیی نەتەنز دەکوژێنینەوە" و بەتەواوی پابەندی رێککەوتنەکە دەبن.  هەرچەندە ئیدارەی نوێی ئەمریکا خواستی گەڕانەوەی هەیە بۆ رێککەوتنەکە، بەڵام ئیلیۆت ئابرامز، نێردەی کۆشکی سپی بۆ دۆسیەی ئێران دوای هەفتەیەک لە هەڵبژاردنی سەرۆکایەتیی ئەمریکا و لە سەردانێکیدا بۆ ئیسرائیل بە رۆژنامەڤانانی راگەیاند، بەچاوپۆشین لە ناوی سەرۆکی داهاتووی ویلایەتە یەکگرتووەکانی ئەمریکا، گەڕانەوە بۆ رێککەوتن لەگەڵ ئێران لە ئارادا نییە.  دۆناڵد ترەمپ، سەرۆکی ئەمریکا پێش هەڵبژاردنی بە سەرۆکی ئەمریکا چەندین جار ئاماژەی بەوە دابوو کە رێککەوتنەکە خراپترین رێککەوتنی ئەمریکایە و لە ساڵی ٢٠١٨ لێی کشایەوە، حەسەن رووحانی لەو بارەیەوە دەڵێت: "ترەمپ بێبایەخانە و تاکلایەنانە لە رێککەوتنەکە کشایەوە".  سەرەڕای کشانەوەی ئەمریکا لە رێککەوتنەکە، بەڵام ئێران پابەندبوو پێیەوە تاوەکو ئەو کاتەی لە ٣ ـی کانوونی یەکەمی ٢٠٢٠ درۆنەکانی ئەمریکا قاسم سولەیمانی، فەرماندەی فەیلەقی قوودسی ئێرانیان کردە ئامانج، دوو رۆژ دوای ئەو رووداوە ئەنجوومەنی ئاسایشی نیشتمانیی ئێران بۆ تاوتوێکردنی سیاسەتی ئەتۆمیی وڵاتەکەی کۆبووەوە و، تێیدا بڕیاریدا تەواوی پابەندییەکانی لە چوارچێوەی رێککەوتننامەی ئەتۆمی کۆتایی پێدەهێنێت و چیدیکە پیتاندنی یۆرانیۆم سنووردار ناکات.   جۆ بایدن، سەرۆکی هەڵبژێردراوی ئەمریکا پێش هەڵبژاردنی سەرۆکایەتیی وڵاتەکە ئاماژەی بە گەڕاندنەوە بۆ رێککەوتنەکە کردووە و، حەسەن رۆحانیش دەڵێت: "تەنیا پێویستە پارچە کاخەزێک بهێنن و واژۆی بکەن، ئێمەش دەگەڕێینەوە بۆ رێککەوتنەکە، هیچ کاتێک ناخایێنێت و پێویستی بە گفتوگۆش نییە". بەڵام جۆ بایدن و بەشێک لە وڵاتە ئەوروپییەکان پێشتر ئاماژەیان بەوە داوە کە پێویستە دووبارە گفتوگۆ لەبارەی رێککەوتنەکە بکەن.  پێشتر بەریتانیا، فەرەنسا و ئەڵمانیا لە راگەیێندراوێکی هاوبەشدا نیگەرانیی خۆیانیان لە پابەند نەبوونی ئێران بە بەشێک لە رێککەوتنەکە دەربڕی و داوایان کرد چالاکیی ئەتۆمییەکانی رابگرێت.  هەر لە چوارچێوەی رێککەوتنەکە و کاریگەریی لەسەر وڵاتانی ناوچەکە، سعودیە داوا لە ئەمریکا دەکات لە رێککەوتنی نوێی ئەتۆمی لەگەڵ ئێران راوێژیان پێبکرێت، هەفتەی رابردوو فەیسەڵ بن فەرحان، وەزیری دەرەوەی سعودیە دەڵێت: ئەوان سەرەتا چاوەڕێ دەکەن ئیدارەی نوێی ئەمریکا سەبارەت بە گفتوگۆی تایبەت بە رێککەوتنی ئەتۆمیی ئێران راوێژیان پێبکات، بەجۆرێک کە تێیدا سعودیە و هەموو هاوڕێکانی لە ناوچەکە راوێژیان پێبکرێت.   هەروەها بن فەرحان پێیوایە: "ئێمە هەموومان ئەنجامی خراپی واژۆکردنی رێککەوتنەکەمان بینی کە بەبێ تێکەڵکردنی وڵاتانی ناوچەکە واژۆکرابوو، رێککەوتنەکە بێمتمانەیی و پشتگوێخستنی بابەتە سەرەکییە جێ نیگەرانییەکانی ناوچەکە و ناسەقامگیری ئەمنی لێکەوتەوە".  لەو بارەیەوە جۆ بایدنیش ئاماژەی بەوە داوە دراوسێکانی ئێران و وڵاتانی ناوچەکە کە هاوپەیمانی ئەمریکان وەکو سعودیە، تێکەڵ بە گفتوگۆکانی تایبەت بە رێککەوتنە ئەتۆمییەکە دەکات. فەیسەڵ بن فەرحانیش دەڵێت: "هەرکاتێک ئیدارەی بایدن چوونە کۆشکی سپی، ئێمە ئامادەی هاوکاریین لەگەڵیاندا".