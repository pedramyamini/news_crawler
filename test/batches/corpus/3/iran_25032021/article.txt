نووسەرانی ئەو نامەیە دەڵێن، حکومەتی ئێستای ئێران "ئاینی و دزسالارە" و سەیدعەلی خامنەیی، رێبەری ئێرانیان وەک "بەرپرسی راستەوخۆی سەرکوتی خۆپیشاندانە ئاشتیخوازانەکان"ی ساڵانی رابردوو لە قەڵەمداوە.  حشمەت تەبەرزەدی، چالاکڤانی سیاسی، کە واژۆی لەسەر نامەکە کردووە دەڵێت: "نووسینی ئەم نامەیە دوو هۆکاری هەیە، ناکارامەبوونی دەسەڵات لە چارەسەرکردنی کێشە ئابووری و کۆمەڵایەتییەکان و هەروەها خەڵک بەم دەسەڵاتە رازی نین".   ئەو نامەیە کە ١٠٢ چالاکڤانی سیاسی لە ناوخۆی ئێران واژۆیان کردووە دەڵێن: "حکومەتی ئاینیی ئێران لەنێو خەڵکی خۆی و خەڵکی رۆژهەڵاتی ناوەڕاستیشدا رەوایەتی نەماوە".  واژۆکارانی ئەو نامەیە خۆیان وەک "بزووتنەوەی هاوپەیوەندیی نیشتمانیی بۆ گەیشتن بە دەستوورێکی سێکولار و دیموکراتیک لە ئێران" لە قەڵەمداوە.  ئەو چالاکڤانانە رزگاربوونی خەڵکی ئەفریقای باشوور لە دەیەی ١٩٩٠ی زایینی لە دەست رژیمی ئاپارتاید و گشتپرسیی شیلی لە ساڵی ١٩٧٨ یان وەک نموونە باس کردووە، کە نەتەوە یەکگرتووەکان رۆڵی تێیاندا هەبوو.  لە چوار دەیەی رابردوودا زۆر جاران دژبەران و رەخنەگرانی کۆماری ئیسلامی لە ناوخۆ و دەرەوەی ئێران داوایان کردووە، بۆ گۆڕینی دەستوور یان گۆڕینی حکومەت، گشتپرسی لەم وڵاتەدا بکرێت.  تەنانەت بۆ یەکلاکردنەوەی دۆسیەی ئەتۆمی یان پرسی ناکۆکی لەنێوان دەزگا جیاوازەکان پێشنیازی گشتپرسی هاتووەتە گۆڕێ. محەممەد خاتەمی، مەحموود ئەحمەدی نەژاد و حەسەن رووحانی سێ سەرۆککۆماری ئێران بۆ بابەتی جیاواز داوای بەڕێوەچوونی گشتپرسییان کردووە.  لەماوەی دەسەڵاتداری کۆماری ئیسلامیدا سێ جار گشتپرسی بەڕێوەچووە. بەهار و پاییزی ساڵی ١٩٧٩ بۆ دەستنیشانکردنی جۆری حکومەت لە دوای رووخانی حکومەت پاشایەتی و پەسندکردنی یاسای بنەڕەتی، هەروەها لە ساڵی ١٩٨٩ کە چاکسازی لە دەستووری ئێراندا کرا.  بەپێی دەستووری کۆماری ئیسلامی، گشتپرسی دەبێت دوو لەسەر سێی نوێنەرانی پەرلەمانی ئێران پەسندی بکەن و دواتر رێبەری ئێرانیش رەزامەندیی لەسەر بدات. گشتپرسییەکەش لەژێر چاودێری ئەنجوومەنی پاراستنی دەستووردا بەڕێوەدەچێت.  بەڵام لە ماددەی ١٧٧ی دەستووری ئێراندا هاتووە، "ئیسلامیبوونی دەسەڵات، یاسا و رێوشوێنە ئیسلامییەکان، ئامانجەکانی کۆماری ئیسلامی، ویلایەتی فەقیه، بەڕێوەبردنی وڵات بەپێی دەنگی خەڵک و ئایینی فەرمیی وڵات گۆڕانکارییان تێدا ناکرێت".