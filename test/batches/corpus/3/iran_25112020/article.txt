ژنە توێژەرەکە دوای بەشداریکردنی لە کۆنفرانسێک لە تاران، لە ساڵی ٢٠١٨ بە تۆمەتی سیخوڕیکردن دەستگیرکرابوو، لە مانگی تشرینی یەکەمی ئەمساڵەوە گوێزراوەتەوە بۆ بەندیخانەی ئەڤین لە تاران.  کەیلی مووری گیلبێرت لە دادگاییکردنێکی نهێنیدا، پێشتر بە ١٠ ساڵ بەندکردن سزادرابوو.  هاوکات بەگوێرەی میدیای ئێران، توێژەرە ئوسترالی - بەریتانییەکە لەگەڵ بازرگانێک و دوو هاووڵاتیی ئێرانی دەگۆڕدرێتەوە کە لە دەرەوەی وڵاتی خۆیان دەستگیرکراون؛ بەڵام باس لەوە نەکراوە لە چ وڵاتێک دەستبەسەرکراون.  هەروەها سوێد داوا لە ئێران دەکات سزای لەسێدارەدانی ئەحمەد رەزا جەلالی، هاووڵاتیی سوێدی رابگرێت کە ئەویش لە ساڵی ٢٠١٦ وە دوای سەردانیکردنی بۆ ئێران، بە تۆمەتی سیخوڕیکردن بەسەر دوو زانای ئەتۆمی بۆ دەزگای مۆسادی ئیسرائیلی، دەستگیرکراوە کە ئەو دوو زانا ئەتۆمییە لەنێو ئێراندا کوژرابوون.  لەوبارەیەوە نووسینگەی راگەیاندنی وەزارەتی دەرەوەی سوێد بە رووداوی راگەیاند، ئان لیندە، وەزیری دەرەوەی ئەو وڵاتە بە تەلەفۆن لەگەڵ جەواد زەریف هاوتا ئێرانییەکەی قسەی کردووە و جەختی لە هەڵوێستی وڵاتەکەی لە بەرامبەر لەسێدارەدانی جەلالی کردووەتەوە.  نووسینگەی راگەیاندنی وەزارەتی دەرەوەی سوێد بە رووداوی راگەیاند، وڵاتەکەیان داوادەکات سزای لەسێدارەدانی ئەحمەد رەزا جەلالی هەڵبوەشێنرێتەوە کە ئێستا بە گوتەی خۆیان، لە دۆخێکی هەستیاردایە.