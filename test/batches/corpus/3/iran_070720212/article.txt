بەشی کاروباری ئاسیای باشوور لە وەزارەتی دەرەوەی ئێران پێشوازی لە شاندێکی باڵای بزووتنەوەی تاڵیبان و شاندێكی حکومەتی ئەفغانستان کرد.  محەممەد عەباس ستانکیزی، جێگری سەرۆکی مەکتەبی سیاسی تاڵیبان سەرۆکایەتی شاندەکەی  تاڵیبانی کردووە و یونس قانوونی، جێگری پێشووی سەرۆکی ئەفغانستان سەرۆکایەتی شاندی حکومەتی وڵاتەکەی کردووە.  کۆبوونەوەی هەردوو شاندی تاڵیبان و حکومەتی ئەفغانستان لە تاران بە سەرۆکایەتی محەمەد جەواد زەریف، وەزیری دەرەوەی ئێران بووە کە لە دەستپێکی کۆبوونەوەکەدا رایگەیاند، ئەمریکا لە ئەفغانستان شکستی هێنا و لەدوای ٢٠ ساڵ مانەوە لەو وڵاتە جگە لە وێرانی هیچ شتێكی دیکەی نەکردووە. راشیگەیاند ئەمڕۆ  دەبێت خەڵک و رابەرانی سیاسیی ئەفغانستان بۆ داهاتووی وڵاتەکەیان بڕیاری قورس بدەن، شەڕوپێکدادان هیچ ئەنجامێکی نابێت و باشترین بژاردەی بەردەم رابەرانی سیاسی ئەفغانستان دانیشتنە لەسەر مێزی گفتوگۆکان.  زەریف جەختی لە ئامادەیی وڵاتەکەی لە هاوکاریکردنی لایەنە سیاسییەکانی ئەفغانستان کردەوە و رایگەیاند، ئێران ئامادەی هاوکاریکردنی باڵە جیاجیاکانی ئەفغانستانە تاوەکو چارەسەری کێشە و قەیرانە سیاسییەکانی بکرێن، راشیگەیاند ئێران نیازی هەیە لەدوای جێگیرکردنی ئاشتی لە ئەفغانستان پەرە بە پەیوەندییە سیاسی، ئابووری و کۆمەڵایەتییەکانی لەگەڵ ئەو وڵاتەدا بکات.  هاوکات لەگەڵ بەڕێوەچوونی گفتوگۆکانی  تاڵیبان و حکومەتی ئەفغانستان لە ئێران، هێزە چەکدارەکانی تاڵیبان لەسەر زەوی پێشڕەوی تۆمار دەکەن بە تایبەتی لە ناوچەکانی باکوور، باکووری رۆژهەڵات و باکووری رۆژئاوا.  حیسامەدین شەمس، حاکمی ویلایەتی باخدیسی رۆژئاوای ئەفغانستان رایگەیاند چەکدارانی تاڵیبان شاری قەڵای نوێ، گەورە شار و ناوەندی ویلایەتی باخدیسی لە ناوەڕاستی ویلایەتەکەیان کۆنترۆڵکردووە.  هاوکات تاریق ئارین گوتەبێژی وەزارەتی ناوخۆی ئەفغانستان بەبێ ئەوەی زانیاری زیاتر بدات رایگەیاند، هێزەکانی بەرگریی ئەفغانستان ئامادەن و توانای وەڵامدانەوەی هەر هێرشێکیان هەیە.  هەر زوو لە تۆڕە کۆمەڵایەتییەکان دیمەنی بڵاوبوونەوەی هێزەکانی تاڵیبان لەنێو شاری قەڵای نوێ بڵاوکرانەوە و تێیدا دەردەکەوێت چەکدارانی تاڵیبان کۆنترۆڵی زیندانی گەورەی شارەکەیان کردووە و سەرجەم زیندانییەکانیان ئازادکردوون.  بەگوتەی هەندێ سەرچاوە، بزووتنەوەی تاڵیبان زیاتر لە یەک لەسەر سێی خاکی ئەفغانستانیان کۆنترۆڵکردووەتەوە و پێشبینیش دەکرێت لەماوەی چەند رۆژی کەمی داهاتوو لە کابولی پایتەخت نزیک ببنەوە.