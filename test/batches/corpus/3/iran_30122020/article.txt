ئیسحاق جەهانگیری، جێگری سەرۆککۆماری ئێران لە کۆبوونەوەی لەگەڵ فراکسیۆنی سوننە مەزهەبکانی پەرلەمانی ئێران گوتی ئاماژەی بەوە دا، حکومەت لە ئاستی قایمقامیەت، باڵیۆز و جێگری وەزیردا بەرپرسیارێتیی بە سوننە مەزهەبەکان داوە و لە کارکردیشیان رازی بووە.  ئەندامانی فراکسیۆنی سوننە مەزهەبەکانی پەرلەمانی ئێران کە بەشێک لەوان کوردن، داوایان کردووە لە پێدانی بەرپرسیارێتییەکاندا گرنگیی زیاتریان پێبدرێت.  حەسەن رووحانی، سەرۆککۆماری ئێران ساڵی ٢٠١٣ لە کاتی بانگەشەی سەرۆککۆماریدا بەڵێنی بە سوننە مەزهەبەکاندا کە ئەوانیش لە بەرپرسیارێتییە باڵاکاندا بەشدار بکات.   بەڵام دواتر بەشێک لەو چالاکڤانە کوردانەی پشتیوانییان لە حەسەن رووحانی کردبوو، ئەویان بەوە تۆمەتبار کرد کە پابەندی بەڵێنەکانی نەبووە و تەنانەت جەلال جەلالیزادە، بەرپرسی هەڵمەتی بانگەشەی حەسەن رووحانی لە پارێزگای سنە لەو بارەیەوە داوای لێبوردنی لە خەڵک کرد.  هەروەها ئیسحاق جەهانگیری بارودۆخی کۆڵبەرەکانی بە مایەی نیگەرانی و ئازار لە قەڵەم داوە و گوتوویەتی: "دەبێت هەندێک رێکار بگرینەبەر بۆ ئەوەی چالاکییە بازرگانییەکان لە سنوورەکان رێکبخرێن و بژێوی ئەو خەڵکە دابین ببێت کە داهاتیان لەم رێگەیەوە دابین دەبێت. "  چەند ساڵێکە دەروازە سنوورییە کۆڵبەرەییەکانی رۆژهەڵاتی کوردستان داخراون، گوشاری ئابووری و نەبوونی سەرچاوەی داهات خەڵکی لە ناوچە سنوورییەکان تووشی نەهامەتی کردووە.  بەپێی ئامارە فەرمییەکان لە ناوچە سنوورییەکاندا زیاتر لە ٧٠ هەزار بنەماڵە لە رێگەی کۆڵبەرییەوە بژێویان دابین دەبێت. لەو رێگەیەدا ساڵانە دەیان کۆڵبەر بە تەقەی هێزە سەربازییەکانی ئێران یان بە رووداوە سرووشتییەکان دەکوژرێن و بریندار دەبن.