جۆ بایدن، سەرۆکی ئەمریکا ماوەی بڕیاری جێبەجێکاریی ژمارە ١٣٨٩٤ی تایبەت بەو "هەڕەشانە" درێژکردەوە کە لە ئەنجامی دۆخی سووریا بۆسەر "ئاسایشی نیشتمانی و سیاسەتی دەرەوەی ویلایەتە یەکگرتووەکان" دروستدەبن. بڕیارەکە لە ١٤ی ئۆکتۆبەری ساڵی ٢٠١٩ واژۆکرا.   بایدن لە نامەکەیدا کە دەبێت لە تۆماری فیدراڵیی ئەمریکا بڵاوبکرێتەوە و رادەستی کۆنگرێسیش بکرێت، دەنووسێت: "بارودۆخی نێو سووریا و پەیوەندیدار بە سووریا، بەتایبەتی ئەوەی کە پەیوەندیی بە هەنگاوەکانی حکومەتی تورکیاوە هەیە بۆ ئەنجامدانی ئۆپەراسیۆنی سەربازی لە باکووری رۆژهەڵاتی سووریا، کاریگەریی نەرێنییان لەسەر هەڵمەتەکانی تایبەت بە تێکشکاندنی دەوڵەتی ئیسلامی لە عێراق و شام - داعش دەبێت، ژیانی هاووڵاتیانی سڤیل دەخەنە مەترسییەوە، دەبنە هەڕەشەی زیاتر بۆسەر ئاشتی و ئاسایش و سەقامگیریی ناوچەکە؛ ئەو کارانە بەردەوام دەبن لەوەی هەڕەشەیەکی نائاسایی بن بۆ ئاسایشی نیشتمانی و سیاسەتی دەرەوەی ویلایەتە یەکگرتووەکان".  بایدن دەڵێت، لەبەر ئەو هۆکارانەی کە باسی کردوون، دەبێت ئەو بارە نائاساییە نیشتمانییەی لەسەر بنچینەی بڕیاری جێبەجێکاریی ژمارە ١٣٨٩٤ لە ١٤ی ئۆکتۆبەری ٢٠١٩ دەرچووە بۆ دوای ١٤ی ئۆکتۆبەری ٢٠٢١ یش بەردەوام بێت و بۆ ماوەی یەک ساڵی دیکە درێژدەکرێتەوە.   نامەکەی سەرۆکی ئەمریکا لە کاتێکدایە، لە ماوەی سێ ساڵی رابردوودا تورکیا دوو ئۆپەراسیۆنی سەربازی بۆ سەر رۆژئاوای کوردستان ئەنجامداوە.   لە کانوونی دووەمی ٢٠١٨ دا سوپای تورکیا و هێزە نزیکەکانی لە ئۆپۆزیسیۆنی سووریا هێرشیانکردە سەر هەرێمی عەفرین و دوای نزیکەی ٢ مانگ شەڕ، شاری عەفرین و بەشی زۆری هەرێمەکەیان کۆنترۆڵکرد.   هەروەها لە تشرینی یەکەمی ٢٠١٩ شدا تورکیا و هێزە نزیکەکانی لە ئۆپۆزیسیۆنی سووریا هێرشیانکردە سەر سنوورێکی دیکەی رۆژئاوای کوردستان و سەرێ کانی، گرێ سپی و گوندەکانی دەوروبەریان کۆنترۆڵکرد.