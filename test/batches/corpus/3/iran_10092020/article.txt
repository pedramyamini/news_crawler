لەبارەی ئەو پرۆژەیەوە، عەلی موسەوی، پەرلەمانتاری ئێران باس لەوە دەکات، پرۆژەکە بۆ هاندانی بنەماڵەکانە بۆئەوەی وەچەی زیاتر بخەنەوە.  بە گوتەی ئەو پەرلەمانتارە ئێرانییە، بەپێی پرۆژەکە جێگرێکی نوێ بۆ سەرۆککۆمار لەژێر ناوی بەرزبوونەوەی ژمارەی دانیشتووان پێکدەهێنرێت.  کەمبوونەوەی رێژەی لەدایکبوون لە ئێران نیگەرانیی لەنێو بەرپرسانی ئەو وڵاتەدا دروستکردووە. بەرپرسانی ئێرانی دەڵێن، ئەگەر ئەم رەوتە بەردەوامبێت تاوەکو ٢٠ ساڵی دیکە ئێران دەبێتە یەکێک لە پیرترین وڵاتەکانی جیهان.  ئێران کە لە دەیەی ٨٠ی زایینیدا لەگەڵ رێژەی بەرزی لەدایکبوون بەرەوڕووبوو، لە ساڵی ١٩٨٩ وە سیاسەتی کۆنترۆڵی ژمارەی دانیشتووانی رەچاوکرد بە دروشمی "منداڵی کەمتر، ژیانێکی باشتر".  بەڵام لە ساڵی ٢٠١٠ بەرپرسانی حکومەتی مەحموود ئەحمەدی نەژاد، سەرۆککۆماری ئەوکاتی ئێران، سیاسەتی کۆنترۆڵی ژمارەی دانیشتووانیان گۆڕی و بانگەشەیان بۆ خستنەوەی منداڵی زیاتر کرد.  دوای سەرژمێرییەکانی ساڵی ٢٠١١، ئایەتوڵڵا عەلی خامنەیی، رێبەری ئێرانیش هاتە ریزی رەخنەگرانی سیاسەتی کۆنترۆڵی ژمارەی دانیشتووانەوە و گوتی "ئەم سیاسەتە هەڵە بووە.. ژمارەی دانیشتووانی وڵاتی ئێمە دەبێت ١٥٠ ملیۆن کەس بێت".  ئەمەش لەکاتێکدایە کە بەپێی سەرژمێرییەکانی ساڵی ٢٠١٩ ژمارەی دانیشتووانی ئێران ٨١ ملیۆن و ٨٠٠ هەزار کەسە.  ناوەندی لێکۆڵینەوەی ئاماری ئێران پێشبینی دەکات، تاوەکو ٣٠ ساڵی دیکە ژمارەی دانیشتووانی ئێران بگاتە ١١٢ ملیۆن و ٤٧٥ هەزار کەس. هەندێک لە شارەزایان لەسەر ئەم بنەمایە رەتیدەکەنەوە کە ژمارەی دانیشتووانی ئێران بەو خێراییە بەرەو پیری بچێت.