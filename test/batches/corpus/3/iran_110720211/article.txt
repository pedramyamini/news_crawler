رۆژی ١٠ - ٧ - ٢٠٢١ وەزارەتی رێگا و بیناسازیی ئێران رایگەیاند، کێشە لە سیستەمی کۆمپیوتەریی ئەم وەزارەتە روویداوە و لێکۆڵینەوە لە بابەتەکە دەکرێت.  ماڵپەڕی ئینسافنیوز بڵاوی کردەوە،  زۆربەی چالاکییەکانی وەزارەتی رێگا و شارسازیی راوەستاون. رۆژی شەممە ماڵپەڕی ئەم وەزارەتە هاککرا.  بەپێی راپۆرتی راگەیاندنەکانی ئێران، هەر رۆژی شەممە ماڵپەڕی وەزارەتی دەرەوەی ئێران و ماڵپەڕەکانی بەستراوە بە ماڵپەڕی ئەو وەزارەتە، کێشەیان بۆ دروستبووە.  هەروەها بەپێی راپۆرتی ماڵپەڕی فارس نیوز، سەدان شەمەندەفەر رۆژی هەینی بەهۆی هاککردنەوە  کێشەیان بۆ دروستبوو یان راوەستان.  سادق سەکری، بەرپرسی پەیوەندییەکانی هێڵی ئاسنی ئێران گوتی: "ئەم کێشەیە لە بەشی بازرگانیدا روویداوە و هاتوچۆی شەمەندەفەرەکانی گواستنەوەی گەشتیار کێشەیان بۆ دروست نەبووە".  ماڵپەڕی مێهر لە زاری هەندێ سەرچاوەوە بڵاوی کردەوە، ماڵپەڕەکانی هەندێ لە دامودەزگا حکومییەکان، رووبەڕووی هێرشی ئەلیکترۆنی بوونەتەوە.  محەممەدجەواد ئازەری جەهرۆمی، وەزیری پەیوەندییەکانی ئێران رایگەیاند: "هێرشبەرە ئینتەرنێتییەکان هەندێ جموجۆڵی نوێیان بۆ هاککردن دەستپێکردووە". گوتیشی: "ئەو هێرشانەی کە پلانیان بۆ دادەنرێت، هاوشێوەی هێرشە ئینتەرنێتییەکانی بەهاری ساڵی ٢٠١٨ ن، کە هێرشەکان بۆ خراپ کەڵکوەرگرتن کران و هێرشەکان کرانە سەر دەرگای کۆنتڕۆڵ".  ناوەندی هاوئاهەنگی ئۆپەراسیۆنە کۆمپیوتەرییەکان، ساڵی ٢٠١٨ گوتی: "دەرگاکانی کۆنترۆڵ، دەرگایەکی سەربەخۆن، کە سێرڤەرەکان کۆنترۆڵ دەکات و چاودێرییان بەسەردا دەکات".