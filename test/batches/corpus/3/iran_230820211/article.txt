بەپێی راپۆرتی راگەیاندنە خۆجێیەکان، ئەو کەسانە سێ هەفتە لەمەبەر گیراون و بە زەبری چەک دزییان لە خەڵک و زێڕینگەرییەکان کردووە و دوای ئەوەی کە گیراون و بەرپرسانی دادگا بڕیاریان داوە پۆلیس بە شاردا بیانگێڕێت بۆ ئەوەی کە ببێتە وانەیەک بۆ ئەوانەی، کە ئاسایشی شار تێکدەدەن.  بەپێی ئەو ڤیدیۆیانەی بڵاوبوونەتەوە پۆلیس ئەو تۆمەتبارانەی سواری ئۆتۆمبیل کردووە و بە خەڵکیان دەناسێنێت، کە ئەمانە دزییان کردووە.   لە دوای شۆڕشی ئیسلامی ئێرانەوە هەندێکجار تۆمەتباران لە نێو شارەکاندا سووڕێنراونەتەوە، بەڵام ئەم دیاردەیە لە دوایین ساڵەکانی نەوەتەکان زیاتر پەرەی سەند. هەرچەندە ئەو کارە لەگەڵ رەخنە و ناڕەزایەتی داکۆکیکارانی مافەکانی مرۆڤ بەرەوڕوو بوو.  ئەم دیاردەیە دوای ساڵی ٢٠٠٥، کە ئەو کات مەحموود ئەحمەدی نەژاد بووە سەرۆککۆماری ئێران، چووە قۆناخێکی دیکەوە و پۆلیس شتی جۆراوجۆری لە ملی تۆمەتباران دەکرد، شێوازی جۆراوجۆری بۆ سووکایەتی پێکردنیان بەکاردەهێنا، یان لە کاتی دەستبەسەرکردندا زۆر تووندوتیژ دەجوڵایەوە.  رێکخراوەکانی مافەکانی مرۆڤ دەڵێن، لەم کردەوانەدا هەندێجار گیراوانی سیاسیش تێکەڵ بە گیراوانی دیکە کراون. بەپێی راپۆرتی کۆمیتەی مافی مرۆڤی رێکخراوی تەحکیم وەحدەت، کە رێکخراوێکی خوێندکارییە لە ئێران: "دوو گیراوی سیاسی کە ساڵی ٢٠٠٢ بەهۆی تێکەڵچوون لەگەڵ سوپای پاسداران گیرابوون، لەگەڵ کۆمەڵێک تۆمەتباری دیکە لە سێدارە دران".  هەندێجار سووڕاندنەوەی تۆمەتباران لەنێو شارەکاند ناڕەزایەتی لێکەوتووەتەوە. ساڵی ٢٠١٣ پۆلیس لە شاری مەریوان جلوبەرگی ژنانی لەبەر تۆمەتبارێک کرد و لەنێو شاردا سووڕاندیەوە. لەسەر ئەمە رەخنەی زۆری لێ گیرا.  ئەو کەسانەی پۆلیسی خوڕەماوا بەنێو شاردا گەڕاندوونی، ١٥ کەس بوون و پۆلیس دەڵێت دانیان بەوەدا ناوە کە بە زەبری چەک دزییان کردووە و بەگوتەی داواکاریی خوڕەماواش، سزای زۆر قورسی وەک سێدارەیان بەسەردا دەسەپێنرێت.  چەند هاووڵاتییەکی خەڵکی خوڕەماوا، کە قسەیان بۆ تەلەفزیۆنی ئێران کردووە گوتوویانە ئەو کەسانە هاتوونەتە نێو ماڵەکانیان و بە زەبری چەک هەرچی زێڕیان هەبووە، بردوویانە.