ئەیوب قادری ئازەر، باخەوانە و دەڵێت، "ئەمساڵ بەرهەمی گێلاسەکە کەمە، بەشێکیشیان باش نین و پووچن. "  بەڕێوبەرایەتی کشتوکاڵی پارێزگای ورمێ دەڵێت پێشبینی دەکرێت ئەمساڵ ١٨ هەزار و ٥٠٠ تۆن  گێلاس لەم باخانە بەرهەمبێن کە بڕی بەرهەمەکەی بەراورد بەساڵانی پێشووتر، گۆڕانکارییەکی وای بەسەردا نەهاتووە، بەڵام بەرهەمهێنەرانی گێلاس دەڵێن؛ سەرەڕای رشاندنی بەردەوامی ژار لە باخەکانیان، ئافەتی ئەمساڵ نەیهێشتووە ئەو جۆرەی کە چاوەڕێیان دەکرد، گێلاس بەرهەمبێنن.  حوسێن شەهریاری، باخەوانێکی دیکەیە و دەڵێت، سەرەتا گێلاسێکی باش بووە، بەڵام "نازانم چ دەردێک بوو لێیدا، هەمووی وەری. "  وشکەساڵی و کەمبوونی باران، کاریگەری لەسەر بازاڕی ئەم میوەیە داناوە و نزیکەی ٥٠٠ هێکتار لە باخەکانی ورمێ هیچ بەرهەمێکیان نەبووە. جووتیارانی پارێزگای ورمێ دەڵێن، ساڵانی رابردوو بەهۆی لەباریی ئاووهەوایەوە، بەرهەمهێنان باشتر بووە و ئەمساڵ گێلاسێکی کەمتر بەرهەمهاتووە. ئەوەش وایکردووە نرخی گێلاس بەراورد بەپار دوو هێندە زیاد بکات.  فەرهاد سلێمانی، میوەفرۆشە و دەڵێت، گێلاس تاوەکو زۆرتر بێت، نرخەکەی کەمترە، ئەمساڵ بۆیە نرخەکەی بەرزبووتەوە کەمترە، نرخی هەر کیلۆیەک بە ٤٠ بۆ ٤٥ هەزار دینارە.  بەشێک لە جووتیاران، لە فرۆشی بەرهەمەکانییان رازین بەڵام گلەیی لە دۆخی جووتیاری دەکەن و پێیانوایە هۆکاری بەرزبوونەوەی نرخی بەرهەمەکانیان بەراورد بەساڵانی پێشوو، دەگەڕێتەوە بۆ گرانبوونی هەموو جۆرە کەلوپەلێکی پێویست بە جووتیاری و بەرهەمهێنانی گێلاس.  ئەمساڵ ١٠ هەزار تۆن لە گێلاسی بەرهەمهێنراوی پارێزگای ورمێ، بۆ وڵاتانی دەرەوە هەناردە دەکرێت. بەشێکی زۆری گێلاسی هەناردەکراو دەچێتە وڵاتی رووسیا و ئەوەی دیکەش بۆ وڵاتانی عەرەبی، تورکیا  و هەرێمی کوردستان.