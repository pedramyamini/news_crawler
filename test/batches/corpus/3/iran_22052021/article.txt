لە میدیا حکومییەکاندا بە زنجیرە خۆکوشتنی رێزیدێنتەکان ناوی دەبرێت و لە ماوەی یەک مانگدا نۆ پزیشکی خولاو گیانیان لەدەستداوە کە خۆکوشتنی چوار کەسیان پشتڕاستکراوەتەوە.  ئیرەج خوسرەونیا، سەرۆکی کۆمەڵگەی پزیشکانی پسپۆڕی ئێران دەڵێت؛ "دۆخی دەروونی و ئابووریی پزیشکانی خولاو زۆر خراپە و پێویستە وەزارەتی تەندروستی زیاتر گرنگی بە ژیانی پزیشکانی خولاو بدات. لە چەند مانگی رابردوودا ژمارەیەکی بەرچاوی پزیشکی خولاو خۆیان کوشتووە و ئەم هەواڵە بۆ کۆمەڵگەی پزیشکیی ئێران کارەساتە. "  پزیشکان و پەرستارانی ئێرانی لە یەک هەفتەدا ٤٤ کاژێر کاردەکەن، بەڵام پزیشکانی خولاو لە هەندێک لە نەخۆشخانەکان ناچاردەکرێن زیاتر بمێننەوە و لەبری پزیشکانی سەرەکیی نەخۆشخانە خزمەت بکەن.  پزیشکێکی خولاو لە تاران دەڵێت، "زۆرترین کاژێری کارکردن لە یەک هەفتەدا ٤٤ کاژێرە، بەڵام ئێمە ناچار دەکرێین زیاتر لە ٨٠ کاژێر لە نەخۆشخانەکان بمێنینەوە، ئەویش بە کەمترین مووچە، کە تەنانەت وەک مووچەی کرێکارێکیشمان بۆ لەبەرچاو نەگیراوە. لەگەڵ ئەوەشدا ناتوانین لە شوێنی دیکە کاربکەین تاوەکو بتوانین بەشێکی بژێویمان بە کاری دیکە دابین بکەین. کێشەکانمان ئەوەندە زۆرن لەبن نایەن. "  وەزارەتی تەندروستی دەڵێت، گیانلەدەستدانی زۆری پزیشکانی خولاو بە هۆی تووشبوون بە کۆرۆنا و بەکارهێنانی ماددەی هۆشبەرەوەیە.  ئەنجوومەنی قوتابییانی زانستە پزیشکییەکانیش لە نامەیەکدا بۆ وەزیری تەندروستی ئەو دوو هۆکارە پشتڕاستدەکاتەوە و دەڵێت، بەکارهێنانی مادەی هۆشبەر لەنێو پزیشکانی خولاو و تووشبوونیان بە کۆرۆنا بەهۆی پشتگوێخستنیانەوەیە.  پزیشکێکی خولاو لە تاران کە ناوی ئاشکرا نەکردووە، دەڵێت "رێزیدێنتی مەترسیدارترین پیشەیە، لە هەمووان زیاتر لە کۆرۆنا نزیکین چونکە ماوەیەکی زیاتر لە نەخۆشخانە دەمێنینەوە. تووشی هەر نەخۆشییەکیش بین، بەهۆی ئەوەی بیمەمان نییە دەبێ لە گیرفانی خۆمان خەرج بکەین. ئەوەندەش مووچەکەمان کەمە، نازانین دەبێ چۆن چارەسەری نەخۆشی و تووشبوونمان بکەین. "  دوابەدوای دەرکەوتنی کاردانەوەکان، وەزارەتی تەندروستیی ئێران بەهۆی نیگەرانی لە بەرزبوونەوەی ژمارەی ئەو پزیشکە خولاوانەی کە خۆیان کوشتووە، دوو لیژنەی تایبەتی بۆ لێکۆڵینەوە و بەدواداچوون لە هۆکاری خۆکوشتنیان پێکهێنا.