محەممەد باقر قاڵیباف، سەرۆکی پەرلەمانی ئێران ئەمڕۆ سەردانی ناوەندی پیتاندنی ئەتۆمی "فۆردۆ" لە نزیک تارانی کرد و رایگەیاند: بڕیار بوو ساڵانە ١٢٠ کیلۆ یورانیۆمی ٢٠ % بپیتێنین، بەڵام ئێستا لەو پلانەی دانرابوو لە پێشترین.  پەرلەمانی ئێران رۆژی ١ی کانوونی یەکەمی ٢٠٢٠ وەکو کاردانەوە لەبەرامبەر گەمارۆ ئابوورییەکانی ئەمریکا یاسایەکی پەسندکرد کە بەو پێیە ئێران لە بەشێک لە پابەندییەکانی رێککەوتنی ئەتۆمی بکشێتەوە، بۆ ئەوەی وڵاتانی ئەندامی رێککەوتنی ئەتۆمی ناچار بە جێبەجێکردنی ئەو رێککەوتنە بکات.  سەرۆکی پەرلەمانی ئێران دوای سەردانی فۆردۆ رایگەیاند: ئەو یاسایە قۆناخ بە قۆناخ جێبەجێکراوە. حکومەتی حەسەن رووحانی، سەرۆکی ئێران دژی ئەو یاسایە بوو و تەنانەت ئامادەنەبوو وەک یاسایەکی کارا رایبگەیەنێت، بەو هۆیەشەوە دوای هەفتەیەک سەرۆکی پەرلەمان کاراکردنی یاساکەی رایگەیاند.  بەپێی رێککەوتننامەی ئەتۆمی، ئێران دەبێت یورانیۆم بە رێژەی ٣.٦٧ % بپیتێنێت، واتە رێژەیەک کە تەنیا بۆ بواری ئاشتیخوازانە و لێکۆڵینەوە بەکاردێت. هەروەها دەبوو بۆ ماوەی ١٥ ساڵ (واتە تاوەکو ساڵی ٢٠٣٠) پیتاندنی یورانیۆم لە فۆردۆ رابگرێت.  محەممەد باقر قاڵیباف هەروەها دەڵێت: دانانی سەنتەرفیوجەکانی RM ٢ M یش رەوتی ئاسایی خۆی دەپێوێ، بە جۆرێک کە بەشێکیان دانراون و بەشێکیان خەریکە دادەنرێن.  بێهروز کەمالوەندی، گوتەبێژی رێکخراوی ئەتۆمیی ئێران، دەڵێ: پێش ئەوەی بگاتە سێ مانگ هەزار سەنتەرفیوجی IR ٢ M دادەنرێن. ئەو جۆرە سەنتەرفیوجانە جۆرێکی پێشکەوتووترە لە جۆری IR - ١ ە، کە پێش رێککەوتنی ئەتۆمیی ئێران لە فۆردۆ بەکاریدەهێنا.   بەپێی رێککەوتنی ئەتۆمی، ئێران دەیتوانی هەزار و ٤٤ سەنتەرفیوج لە جۆری IR - ١ بەکاربێنێت. هەوڵەکانی ئێران بۆ کەمکردنەوەی پابەندییەکانی بە رێککەوتنی ئەتۆمی رووبەڕووی کاردانەوە وڵاتانی ئەوروپی بووەوە و داوایان لە ئێران کرد بگەڕێتەوە بۆ پابەندییەکانی رێککەوتنی ئەتۆمی.  لە لایەکی دیکەوە ئێران رایگەیاندووە، تاوەکو ئەمریکا گەمارۆکان هەڵنەگرێتەوە ئامادە نییە بگەڕێتەوە بۆ رێککەوتنی ئەتۆمی، بەڵام ئەنتۆنی بلینکن، وەزیری دەرەوەی ئەمریکا، دەڵێت: ویلایەتە یەکگرتووەکان کاتێک بۆ رێککەوتنی ئەتۆمی دەگەڕێتەوە کە تاران پابەندییەکانی بە رێککەوتنی ئەتۆمی بەتەواوی جێبەجێ بکات.  هەروەها ئەنتۆنی بلینکن دەڵێت: دوای ئەوە واشنتن هەوڵ بۆ رێککەوتنێکی ماوەدرێژ و قورس و قایمتر دەدات کە پرسە ئاژاوەگێڕییەکانی ئێرانیش بگرێتەوە.  محەممەد جەواد زەریف، وەزیری دەرەوەی ئێران، لە وەڵامدا سیاسەتی ئەوپەڕی گوشاری سەردەمی دۆناڵد ترەمپی بە "شکستخواردوو" لە قەڵەمدا و داوای لە وەزیری دەرەوەی ئەمریکا کرد ئەو سیاسەتە لەبیر بباتەوە.