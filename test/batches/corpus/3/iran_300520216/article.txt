موحسین رەزایی، بەربژێری ١٣ یەمین خولی هەڵبژاردنی سەرۆکایەتیی کۆماری ئێران لە گوتارێکدا ئاماژەی بەوە کرد "لە ماوەی ئەم ٢٠ ساڵەدا بیرم لەوە کردووەتەوە (ئەم کێشەیە چارەسەر بکەم) و چەند ساڵێک پێش ئێستاش هەزار تمەنییەکم بەرامبەر کلیلی یەكێک لە بەڕێزان بەرزکردەوە و گوتم، پارەی نیشتمانیی ئێمە لە مەترسیدایە؛ بۆیە بە ئەرکی خۆمی دەزانم و بەڵێن بە خەڵکی ئێران دەدەم کە حکومەتی ئێمە دراوی نیشتمانیی بەهێز بکات و نرخەکەشی جێگیر بکات".  ئەو بەربژێرەی هەڵبژاردنی سەرۆکایەتیی ئێران دەشڵێت، "ئابووریی ئێران دەبێت تەندروست بێت، ئێمە لە رووبەڕووبوونەوەی گەندەڵکارانی گەورەدا رژدین".  مەبەستی رەزایی لە "کلیلی بەڕێزێک"، حەسەن رووحانی، سەرۆککۆماری ئێرانە کە زۆرجار لەکاتی بانگەشەی سەرۆککۆماریدا کلیلێکی سیمبوولیی بەرزدەکردەوە و دەیگوت، "بەم کلیلە قوفڵی هەموو کێشەکان دەکەمەوە".  خولی سێزدەیەمی هەڵبژاردنی سەرۆکایەتیی کۆماری ئێران لە ١٨ - ٠٦ - ٢٠٢١ بەڕێوەدەچێت.  ئەنجوومەنی پاراستنی دەستووری ئێران لە ٥٩٢ کەس کە ناویان تۆمارکردبوو، شیاوبوونی تەنیا حەوت کەسی پەسندکرد و یەکێک لەوانیش رەزاییە.