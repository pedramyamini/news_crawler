نووسینگەی ئەو مەرجەعە باڵایەی شیعە لە راگەیێندراوێکدا دەڵێت، نزیکەی دوو مانگ لەمەوبەر بەرپرسی نووسینگەی سیستانی لە شاری قوم لەگەڵ ئیبراهیم رەئیسی، سەرۆکی دەزگای دادی ئێران کۆبووەتەوە و داوای روونکردنەوەی کردووە لەبارەی بەکارهێنانی ناوی سیستانی بۆ دەستبەسەرکردنی روحوڵڵا زەم.   لە راگەیێندراوەکەدا هاتووە،  سەرۆکی دەزگای دادی ئێران رەتیکردووەتەوە بەناوی نووسینگەی سیستانییەوە بانگهێشتی روحوڵڵا زەمیان کردبێت بۆ عێراق.  رۆژی ١٠ی شوباتی ٢٠٢٠ روحوڵڵا زەم، رۆژنامەڤانی ئێرانی لە دادگایەکی تاران دادگایی کرا. پێنج مانگ دواتریش دادگای شۆڕشی تاران حکومی سێدارەی بەسەردا سەپاند، دواتر دیوانی بەرزی وڵات ئەو حکومەی پەسندکرد و رۆژی ١٢ - ١٢ - ٢٠٢٠ زەم لە سێدارە درا.  رووحوڵڵا زەم، دانیشتووی فەرەنسا بوو، بەڵام مافی نشینگەی ئەو وڵاتەی نەبوو، یەکێک لەو تۆمەتانەی کە دەزگای دادی ئێران دابوویەپاڵ زەم ئەوە بوو کە سیخوڕی بۆ دەزگای هەواڵگریی فەرەنسا کردووە.  راگەیاندنەکانی ئێران رۆژی ١٤ی ئۆکتۆبەری ٢٠١٩ هەواڵی دەستبەسەرکردنی رووحولڵا زەمیان بڵاوکردەوە. دواتریش رێکخراوی ئیتلاعاتی سوپا رایگەیاند: زەم بۆ ناوخۆی ئێران رێنوێنی کراوە و گیراوە.  رووحولڵا زەم لە فەرەنسا کەناڵی تەلەگرامی ئامەدنیوزی بەڕێوەدەبرد، رێکخراوی ئیتلاعاتی سوپای پاسداران بەناوی چاوپێکەوتن لەگەڵ ئایەتوڵڵا سیستانی، مەرجەعی شیعە مەزهەبەکانی عێراق، ئەوی راکێشابوو بۆ بەغدا و لەوێشەوە رفاندبووی بۆ ئێران.