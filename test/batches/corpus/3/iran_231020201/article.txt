حامید ئیسماعیلیون، گوتەبێژی ئەنجوومەنی قوربانییانی فڕۆکە ئۆکراینییەکە و نووسەری خەڵکی کرماشان کە لەو رووداوەدا هاوژین و منداڵەکەی گیانیان لەدەستدا دەڵێت، پەیوەندیی پێوە کراوە و هەڕەشەی کوشتنی لێکراوە. ئیسماعیلیون کە نیشتەجێی شاری تۆرێنتۆی کەنەدایە باسی لەوەش کردووە، ئۆتۆمبێلی جێی گومان بە دەوروبەریدا دەسووڕێنەوە و پەیامی بۆ دەنێردرێت و هەڕەشەی لێدەکرێت.  ئەو نووسەرەی خەڵکی کرماشان دوای خستنەخوارەوەی فڕۆکەکە لە راگەیاندنەکاندا بەردەوام رەخنەی لە ئێران گرتووە و هەوڵیداوە، کەسوکاری قوربانییان هاوئاهەنگ بکات بۆ سکاڵاکردن دژی ئێران. ئەو ئێران بە هەڕەشەکردن لێی تۆمەتباردەکات و دەڵێت، ترسی لەوە نییە کە رووبەڕووی "بکوژانی سەر بە ئێران ببێتەوە".  بەرەبەیانی ٨ی کانوونی دووەمی ٢٠٢٠ هێزی بەرگریی ئاسمانیی ئێران فڕۆکەیەکی مەدەنیی ئۆکراینیی بە ١٧٦ سەرنشینەوە کردە ئامانج کە لە تارانەوە بەرەو کیف دەفڕی و تەواوی سەرنشینەکانی گیانیان لەدەستدا.  ئێران رایگەیاند، فڕۆکەکە بەهۆی کێشەی تەکنیکی خراوەتە خوارەوە، بەڵام دوای ئەوەی ئەمریکا، کەنەدا و ئۆکراینا رایانگەیاند، فڕۆکەکە بە مووشەک خراوەتەخوارەوە، ئێران دانی بەوەدانا و گوتی بە هەڵە پێکراوە.