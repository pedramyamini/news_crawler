ئەمڕۆ سێشەممە، رووسیا، چین، ئەڵمانیا، بەریتانیا و فەرەنسا لە ڤیەنای پایتەختی نەمسا لەگەڵ ئێران و ئەمریکا بە جیا کۆبوونەوە. وڵاتانی بەشدار لە رێککەوتنی ئەتۆمی دەیانەوێت ئەمریکا و ئێران رازی بکەن بگەڕێنەوە بۆ سەر پابەندبوونی تەواوەتیی بە رێککەوتنەکە.   میخائیل ئۆلیانۆڤ، نێردەی رووسیا بۆ کاروباری نێودەوڵەتی، کە بەشداری لە کۆبوونەوەکە کردبوو، لە تویتێکدا رایگەیاند، کۆبوونەوەکە سەرکەوتوو بووە، هەرچەندە چارەسەرکردنی ناکۆکییەکان کاتێکی زیاتر دەخایێنێت.   هاوکات وەزارەتی دەرەوەی ئێران رایگەیاند لە کۆبوونەوەکەدا، دیپلۆماتکارەکانی وڵاتەکەیان جەختیان لەوە کردووەتەوە دەبێت ئەمریکا وەکو یەکەمین هەنگاوی گەڕانەوە بۆ نێو رێککەوتنەکە، سزاکانی سەر تاران لاببات.   عەباس عێراقچی، جێگری وەزیری دەرەوەی ئێران کە سەرکردایەتی شاندی دانوستاندکاری ئێران دەکات، دەڵێت ئێران ئامادەیە چالاکییە ئەتۆمییەکانی رابگرێت و بە تەواوەتی پابەندی رێککەوتنەکە ببێت، ئەگەر ئەمریکا سزاکانی لەسەر لاببات. هەروەها ئەو بەرپرسە ئێرانییە گوتیشی گەڕی یەکەمی کۆبوونەوەکە بونیاتنەربووە و رۆژی هەینی دووبارە کۆدەبنەوە.  رۆبەرت مالێ، نێردەی تایبەتی ئەمریکا بۆ کاروباری ئێران رۆژی هەینی بە میدیای وڵاتەکەی گوتبوو: "ئەمریکا دەزانێت بۆ ئەوەی ئێران پابەندبێت بە رێککەوتنەکە، پێویستە سزاکانی سەری هەڵبوەشێنرێنەوە، کە لەگەڵ ناوەڕۆکی رێککەوتنەکە ناگونجێن. "  ئەو لێدوانەی مالێ لەلایەن ئێرانەوە پێشوازی لێکرا. عەلی رەبیعی، گوتەبێژی حکومەتی ئێران رۆژی سێشەممە، ٦ی نیسان لە تاران بە رۆژنامەڤانانی راگەیاند: "ئێمە پێشوازی لەو لێدوانانە دەکەین. "  هەروەها رەبیعی باسی لەوەکرد حکومەتی ئێران ئەو لێدوانانە بە "واقعی و هیوابەخش" ناودەبات و گوتی: "دەکرێت ئەوە ببێتە سەرەتایەک بۆ راستکردنەوەی ئەو رێڕەوە خراپەی کە دیپلۆماسیی بە بنبەست گەیاندووە. "  رێککەوتنی ئەتۆمی لە ساڵی ٢٠١٥ لە نێوان ئێران، ئەمریکا، رووسیا، چین، بەریتانیا، ئەڵمانیا و فەرەنسا لە ڤیەنا واژۆکرا.   ساڵی ٢٠١٨ دۆناڵد ترەمپ، سەرۆکی پێشووی ئەمریکا لە رێککەوتننامەکە کشایەوە و هەڵمەتی "ئەوپەڕی گوشار"ی لە دژی ئێران دەستپێکرد، ئێرانیش لە بەرامبەردا دەستبەرداری ئەرکەکانی خۆی بوو، کە لە نێو رێککەوتنامەکە بۆی دانرابوون.  بەڵام جۆ بایدن، سەرۆکی ئێستای ئەمریکا پێشتر رایگەیاندووە، ئەو ئامادەیە بڕیارەکەی ترەمپ پێچەوانە بکاتەوە. بەو مەرجەی ئێران پابەندی نێوەڕۆکی رێککەوتنەکە بێت.