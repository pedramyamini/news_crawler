رۆژی ١ ى حوزەیرانى ٢٠٢٢، نەهرۆ مەحموود، جێگرى سەرۆکى لیژنەى نەوت و گازى پەرلەمانى عێراق بە تۆڕى میدیایی رووداوى راگەیاند؛ لەگەڵ سێ پەرلەمانتارى دیکە نووسراوێک ئاراستەى مستەفا کازمى، سەرۆکوەزیران دەکەن و تێیدا روونکردنەوە دەدەن لەبارەى ناوەڕۆکى نووسراوێکى فالح خەزعەلی، ئەندامى لیژنەکە لەبارەى نەوتى هەرێمى کوردستانەوە.  ٣١ ى ئایارى ٢٠٢٢ فالح خەزعەلی، لە نووسراوەکەیدا ئاماژەی بەوەکردووە، رۆژێک بەر لەوە لیژنەی نەوت و گاز، میوانداری بەڕێوەبەری کۆمپانیای بەبازاڕکردنی نەوتی عێراق (سومۆ) و کادیرانی پێشکەوتووی کۆمپانیاکەیان کردووە، لەسەر بنەمای پرسیارەکانیان لەبارەی دۆسیەی هەنارکردنی نەوتی هەرێمی کوردستان بۆیان دەرکەوتووە، کە هەرێمی کوردستان پابەندی بڕیاری دادگەی باڵای فیدراڵی عێراق نەبووە بۆ رادەستکردنى نەوتەکەى بە حکومەتی عێراق. رۆژانە هەرێمی کوردستان ٤٥٠ بۆ ٤٨٠ هەزار بەرمیل نەوت هەناردە دەکات، کە ١٦ % ی دەچێتە ئیسرائیل. ئەوەشى بە جۆرێک دروستکردنی پەیوەندی لەگەڵ ئیسرائیل هەژمار کردووە.  جێگرى سەرۆکى لیژنەى نەوت و گازى پەرلەمانى عێراق ئاماژەى بەوەکرد پەیوەندى بە بەڕێوەبەرى کۆمپانیاى بەبازاڕکرددنى نەوتەوە کردووە و پێیڕاگەیاندووە کە گوتەکانى بە ئاڕاستەى تۆمەتبارکردنى هەرێمى کوردستاندا نەبووە.  جگە لە نەهرۆ مەحمود هەریەک لە پەرلەمانتاران، سەباح سوبحى و ئیخڵاس دلێمى و کافین رومانی، کە هەر چواریان لە فراکسیۆتى پارتى دیموکراتى کوردستانن ئەو نووسراوە ئاڕاستەى کازمى دەکەن.  نەهرۆ مەحمود گوتى: "لەو نووسراوەدا وردەکاریى هەناردەى نەوت دەخەینەڕوو، کە چەندى بەگوێرەى پڕۆژەیاسای بوجەى ٢٠٢١ داهاتەکەى لەلایەن حکومەتى عێراقەوە لە پشکى هەرێمى کوردستان دەبڕدرێت و چەندیشی بۆ تێچووى هەناردەکردنەکەى دەبێت".