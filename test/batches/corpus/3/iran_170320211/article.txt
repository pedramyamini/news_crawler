بەهمەن رۆستەمی، بەرپرسی پۆلیسی ئاسایشی ئابووری دەڵێت: ٣٨ کەس لەوانە بەهۆی گرانکردن و شاردنەوەی گۆشتی مریشک، ٢١ کەس بەهۆی گرانکردن و شاردنەوەی رۆن و ١٦ کەسیش بەهۆی گرانکردن و شاردنەوەی هێلکە گیراون.  لەم ماوەیەدا کاڵا سەرەکییەکانی وەک گۆشتی مریشک و رۆن زۆر گرانبوون و لە بازاڕدا بە کەمی دەستدەکەون، ئەوەش وایکردووە دەیان کەس لەبەردەم سوپەرمارکێتەکان بۆ وەرگرتنی ئەو پێداویستییانە بە نرخێکی هەرزانتر ریز ببەستن.  کیلۆیەک نرخی مریشکی حکومی بە ٢٠ هەزار و ٤٠٠ تمەنە، بەڵام لە بازاڕ بە  ٣٠ هەزار تمەنە. حکومەت دەڵێ، گۆشتی مریشک و روونی زۆر لە بازاڕدا هەیە، بەڵام خەڵکی هەلپەرست و بەرژەوەندیخواز ئەو پێداویستییانە قۆرخ دەکەن، بۆ ئەوەی بە نرخی گرانتر لە بازاڕدا بیفرۆشن.  بۆ پاراستنی هاوسەنگیی بازاڕ حکومەت ناچار بووە هەناردەی مریشک رابگرێت و رێگە بە هاوردەکردنی مریشکی بەستوو بدات و دۆلاری ٤ هەزار و ٢٠٠ تمەنی بۆ هاوردەی تەرخان کرد. لە کاتێکدا بەهای هەر دۆلارێک لە بازاڕ نزیکەی ٢٥ هەزار تمەنە.  سدیق بەیکزادە، بەڕێوەبەری نووسینگەی بازرگانی سەر بە وەزارەتی بازرگانی ئێران دەڵێ: لە رۆژانی داهاتوودا لە تورکیا و بەڕازیلەوە ٥٠ هەزار تۆن مریشکی بەستوو هاوردە دەکرێت.  بەگوتەی سدیق بەیکزادە، بازاڕی گۆشتی مریشک لە ئێران رۆژانە پێویستیی بە ٦ تاوەکو ٧ هەزار تۆن گۆشت هەیە، کە بەشێکی زۆری لەڕێی بەرهەمهێنانی رۆژانەوە دابین دەکرێت و ئەگەر بازاڕ لەگەڵ کێشە بەرەوڕوو ببێت ئەوە کەڵک لە پاشکەوتە ستراتیژییەکان وەردەگرین.  کەمبوونی خۆراکی مریشک لەلایەک و لەلایەکی دیکەشەوە بەرزبوونەوەی تێچووی بەرهەمهێنانی مریشک وایکردووە بەرهەمهێنان کەم بێتەوە و بەم هۆیەوە مریشک لە بازاڕدا کەم بووە. خاوەن کێڵگەکانی پەلەوەر دەڵێن، قازانج لە مریشک بە نرخی حکومی ناکەن.