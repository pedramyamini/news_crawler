بە گوتەی سولەیمانی دەشتەکی، بۆ ماوەی یەک هەفتە سنوورەکانی شەلەمچە و جەزابە بۆ هاتنی گەشتیار دادەخرێت تاوەکو ئەو کاتەی بتوانن دەرفەتی پشکنینی کۆرۆنا بۆ گەشتیاران لەو دەروازە سنوورییانە بڕەخسێنن، بەڵام هاتووچۆی بارهەڵگرەکان و گواستنەوەی کاڵا و کەلوپەل لەو دوو سنوورەوە بەردەوام دەبێت.  دەشتەکی رایگەیاندووە کە کۆرۆنای گۆڕاو زۆر مەترسیدارە و داوای لە هاوڵاتییان کردووە رێکارەکانی خۆپارێزی رەچاو بکەن و دامودەزگەکانی حکومەتیشی راسپاردووە رێکارەکانی خۆپارێزی بەتووندی جێبەجێ بکەن و لە بوونی هەر سەرپێچییەک بە تووندترین شێوە سزادەدرێن.  لە رۆژهەڵاتی کوردستانیش دوێنێ محەممەد کەریمیان، سەرۆکی زانکۆی پزیشکیی پارێزگای ئیلام رۆژی چوارشەممە ٢٠٢١/٠٢/١٧ رایگەیاند، تووشبوونی دوو هاوژینی نیشتەجێی شاری دێلۆرانی ئەو پارێزگایە بە پەتای کۆرۆنای گۆڕاو پشتڕاست بووەتەوە و ژنەکەیش دوو گیانە.  بە گوتەی سەرۆکی زانکۆی پزیشکیی پارێزگای ئیلام، ئەگەری ئەوە هەیە کە پەتاکە لە هەموو پارێزگاکە بڵاوببێتەوە و داوا لە خەڵک دەکات زۆر زیاتر لە رابردوو پابەندی رێنماییە خۆپارێزییەکان بن.  تاوەکو ئێستا مردنی سێ کەس بە کۆرۆنای گۆڕاو لە ئێران راگەیێندراوە. هەروەها لە پارێزگاکانی تاران و قەزوین و مازیندەران بڵاوبوونەوەی پەتاکە پشتڕاست کراوەتەوە.  نزیکەی دوو مانگە ئێران گەشتە ئاسمانییەکانی بۆ بەریتانیا راگرتووە، بەڵام بە گوتەی سەعید نمەکی، وەزیری تەندروستیی ئێران، ڤایرۆسی کۆرۆنای گۆڕاو لە هەر دۆخێکدا دەتوانێت لە ئێران تەشەنە بسێنێت.  رۆژی دووشەممە ١٥ - ٠٢ - ٢٠٢١، د. حەسەن تەمیمی، وەزیری تەندروستیی عێراق لە کۆنگرەیەکی رۆژنامەڤانیدا کە پەیامنێری تۆڕی میدیایی رووداویش ئامادەبوو رایگەیاند: "چەند تووشبوویەکی کۆرۆنای گۆڕاو لەنێو منداڵاندا دەستنیشانکراون"، بەڵام ئاماژەی بە ژمارەی تووشبووەکان نەکردووە.   مەترسیی بڵاوبوونەوەی کۆرۆنای گۆڕاو نزیکە لەوەی هەموو جیهان بگرێتەوە یێنس شپان، وەزیری تەندروستیی ئەڵمانیا رۆژی چوارشەممە ١٧ی شووبات بە رۆژنامەڤانانی راگەیاند، پێشتر تەنیا ٦ % ی تووشبووانی وڵاتەکەی هەڵگری کۆرۆنای گۆڕاو بوون، بەڵام تەنیا لە ماوەی دوو هەفتەی رابردوودا رێژەکە بۆ ٢٢ % بەرزبووەتەوە.  وەزیری تەندروستیی ئەڵمانیا دەڵێت، ئەمە ئەوە نیشاندەدات کە ژمارەی تووشبووانی کۆرۆنای گۆڕاو کە یەکەمجار لە بەریتانیا دۆزرایەوە، لە ماوەی یەک هەفتەدا دوو هێندە زیادبووە.  لە کۆتاییەکانی ساڵی ٢٠٢٠ ڤایرۆسی کۆرۆنای گۆڕاو لە بەریتانیا بڵاوبووەوە، جیاوازی ئەو جۆرە ڤایرۆسە لەگەڵ جۆرە باوەکەی کۆرۆنا ئەوەی کە خێراتر بڵاودەبێتەوە، شارەزایانی ڤایرۆسناسی پێیانوایە کۆرۆنا گۆڕاوەکە ٧٠ % خێراتر لە جۆرە باوەکە بڵاودەبێتەوە، بەڵام تاوەکو ئێستا ئەوە یەکلایی نەکراوەتەوە کە ڤایرۆسەکە کوشندەتر بێت.