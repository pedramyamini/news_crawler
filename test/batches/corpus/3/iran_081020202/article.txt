رێکارەکەی حکومەتی ئەمریکا ئەو ١٨ بانکە دەگرێتەوە کە پێشتر سزایان بەسەردا نەسەپێندرابوو.   ستیڤن منووچن، وەزیری گەنجینەی ئەمریکا رایگەیاند، سەپاندنی سزا بەسەر ئەو ١٨ بانکەی ئێراندا "پابەندبوونمان دووپاتدەکاتەوە بەوەی رێگەنەدەین" حکومەتی ئێران بەشێوەیەکی نایاسایی دەستی بە دۆلار بگات.   لە ماوەی ٢ ساڵی رابردوودا ئیدارەی ترەمپ سزای تووندی بەسەر تاراندا سەپاندووە و ئەو سزایانەش بوونەتە هۆی داڕماندنی ئابووری ئێران. سەپاندنی سزا بە سەر ئەو ١٨ بانکەشدا وادەکات ئێران لە سیستمی ئابووریی نێودەوڵەتی داببڕێت.   لە رۆژانی رابردوودا ژمارەیەک لە وڵاتانی ئەوروپا رایانگەیاندبوو، سەپاندنی سزا بەسەر تەواوی بانکەکانی ئێراندا کاریگەری نەرێنی زۆری لەسەر ئەو وڵاتە دەبێت.   بەریتانیا، فەرەنسا و ئەڵمانیا گوتبوویان، ئەگەر تەواوی بانکەکانی ئێران سزایان بەسەردا بسەپێندرێت، ئەو کاتە دەکرێت هەموو پارەی ئێران لە دەرەوە بلۆک بکرێت و ئەوەش وادەکات ئێران نەتوانێت پێداویستییە مرۆییەکانی پڕبکاتەوە.   بەڵام وەزارەتی گەنجینەی ئەمریکا دەڵێت، ئامانجی بڕیارەکە "رژێمی ئێرانە، نەوەک خەڵکی ئەو وڵاتە".   هەنگاوەکەی ئەمریکا کاردانەوەی بەرپرسانی ئێرانی بەدوادا هات.   محەممەد جەواد زەریف، وەزیری دەرەوەی ئێران رایگەیاند، حکومەتی ئەمریکا دەیەوێت ئەو کەناڵانە کۆتایی پێبهێنێت کە بۆ دابینکردنی خواردن و دەرمان لەبەردەستی ئێراندا ماون.   زەریف گوتی، پیلانگێڕی بۆ برسیکردنی خەڵک تاوانێکی دژی مرۆڤایەتییە و ئاماژەی بەوەشکرد، "ئێرانییەکان ئەم قۆناخەی دڕندەییش تێپەڕدەکەن".