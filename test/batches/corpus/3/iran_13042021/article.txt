سێرگی لاڤرۆڤ و شاندێكی باڵای وەزارەتی دەرەوەی رووسیا گەیشتنە تاران و گفتوگۆکانی هەردوولا پرسی رێککەوتنی ئەتۆمیی ئێران، سزاکانی ئەمریکا لەسەر ئەو وڵاتە و هەروەها پەرەدان بە پەیوەندییە بازرگانییەکانی نێوان تاران و مۆسکۆ، لەخۆدەگرن.  پێش گەشتەکەی بۆ ئێران، سێرگی لاڤرۆڤ لە هەڤپەیڤینێکدا لەگەڵ میدیای ئێرانی باسی لە مژارە سەرەکییەکانی کرد، کە بڕیارە لەگەڵ ئێران باسیان  بکات و رایگەیاند، پاراستنی رێککەوتنی ئەتۆمیی ئێران یەكێکە لە کارە پێشینەکانی رووسیایە و مۆسکۆ بەردەوام دەبێت لە هەوڵەکانی بۆ پاراستن و هێشتنەوەی. راشیگەیاند، سزاکانی ئەمریکا بۆسەر ئێران بابەتێكی دیکەیە کە جێگەی گرنگی سیاسەتی دەرەوەی رووسیایە؛ لەو چوارچێوەیەدا حکومەتی رووسیا پەرە بە پەیوەندییە بازرگانییەکانی لەگەڵ ئێران دەدات.  سەبارەت بە پەیماننامەی هاریکاریی نێوان رووسیا و ئێران، کە لەمانگی ئاداری ساڵی ٢٠٠١ واژۆکراوە، لاڤرۆڤ گوتی، لەمانگی ئاداری رابردوودا ٢٠ ساڵ بەسەر ئەو پەیماننامەیە تێدەپەڕێت و مۆسکۆ پابەندە بە پەرەدان بە پەیوەندییە بازرگانییەکانی لەگەڵ ئێران.