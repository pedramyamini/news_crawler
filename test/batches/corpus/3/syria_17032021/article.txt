عوبێد ئەلحەیانی، بەڕێوەبەری نووسینگەی راگەیاندنی ئەنجوومەنی ناوخۆیی عەفرین رایگەیاند، لە رۆژی ١٦ی ئادارەوە تاوەکو ٢١ی ئادار سەرجەم دەروازەکانی شاری عەفرینیان داخستووە و رێگە نادەن کەس لە دەرەوە بچێتە نێو شاری عەفرین.   ئەلحەیانی دەڵێ، بەهۆی تێپەڕبوونی ٣ ساڵ بەسەر "کۆنترۆڵکردنی عەفرین"، گومان دەکرێ لەو رۆژانەدا هێرشی تۆڵەسەندنەوە لە شارەکەدا بکرێت، بەو هۆیەوە ئەو بڕیاری قەدەخەیە دراوە و بڕیارەکە لە کاژێر ٨ی شەو تاوەکو کاژێر ٨ی بەیانی جێبەجێ دەکرێ.   رۆژی ٢٠ی کانوونی دووەمی ٢٠١٨ هێرشی تورکیا و گرووپە چەکدارە سوورییە هاوپەیمانەکانی بۆ سەر هەرێمی عەفرین لە ژێر ناوی "ئۆپەراسیۆنی چڵە زەیتوون" دەستیپێکرد. دوای ٥٨ رۆژ بەرگریی رۆژی ١٨ی ئاداری ٢٠١٨ سوپای تورکیا و گرووپەچەکدارە سوورییەکان کە تورکیا پاڵپشتییان دەکات ناوەندی شاری عەفرینیان داگیرکرد.   بەهۆی شەڕی عەفرینەوە نزیکەی ٣٠٠ هاونیشتمانی سڤیل کوژران و زیاتر لە یەک هەزار و ٥٠٠ سڤیلی دیکەش برینداربوون، هەروەها نزیکەی ٣٠٠ هەزار کوردی نیشتەجێی ئەو هەرێمە دەربەدەر و ئاوارە بوون.   زۆربەی ئاوارەکان لە رۆژهەڵاتی عەفرین لەو کامپ و گوندانەی هەرێمی شەهبا نیشتەجێن، کە لە ژێر کۆنتڕۆڵی یەکینەکانی پاراستنی گەل - یەپەگە دان.   دوای دەستبەسەرداگرتنی عەفرین، ماڵ و موڵکی هاونیشتمانیانی کورد تاڵانکران. پرۆسەی گۆڕینی دیموگرافیای ناوچەکە دەستیپێکرد و حکومەتی کاتی ئۆپۆزیسیۆنی سووریا زمانی کوردیی لە خشتەی تاقیکردنەوەکانی خوێندن دەرهێنا.  نەسر حەریری، سەرۆكی هاوپەیمانیی نیشتیمانیی سووریا، دەڵێت: "ئەو ناوچانە ئازادکراون، درۆت لەگەڵ دەکەم ئەگەر بڵێم دۆخەکە زۆر باش و  ١٠٠ % نموونەییە، لەو ناوچە ئازادکراوانە ئاڵنگاریی هەن، ئەو ناوچەیە بەرپرسیاریەتی هەیە، دامەزراوەی تازە پێگەیشتووەی هەن، کە نوێنەرایەتی حکومەتی کاتی سووریا دەکات، من بە راشکاوانە قسە دەکەم، ئێمە و برایانی تورک هاوبەشین لەو ناوچەیەدا"  بەگوێرەی راپۆتی رێکخراوی سیزفایەر کە رێکخراوێکی بەریتانییە لە بواری مافەکانی مرۆڤ کاردەکات، تورکیا رێگەی خۆشکردووە بۆ ئەوەی عەرەبی زیاتر بچنە عەفرین و بەمەش دیمۆگرافیای شارەکەی گۆڕیوە، پێش هێرشەکانی تورکیا ٩٢ % ی نیشتەجێی عەفرین کوردبوون، بەڵام ئێستا عەرەب لەگەڵ تورکمان  لە عەفرین نزیکەی ٧٠ % ی شارەکە پێکدەهێنن.  لە سەرەتای ئاداری ٢٠٢٠ وەزیری ناوخۆی تورکیا رایگەیاند، لە ١ی کانوونی یەکەمی ٢٠١٩ ەوە تاوەکو کۆتایی مانگی شوباتی ٢٠٢٠ بەهۆی شەڕی ئیدلب لە سووریا ١٨٤ هەزار و ٥٤٧ کەس لە ئیدلب و دەوروبەری چوونەتە هەرێمی عەفرین. ئەمە لەکاتێکدایە رێکخراوی مافی مرۆڤ لە عەفرین دەڵێ، لە ماوەی ئەو ٣ مانگەدا ٢٥٠ - ٣٠٠ هەزار کۆچبەر لە ئیدلب و حەلەب گەیشتوونەتە هەرێمی عەفرین.