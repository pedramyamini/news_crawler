ئێران دەیەوێت شوێنی سەنتەرفیوجی ئای ئاڕ ١ کە لە تەقینەوەکە زیانیان بەرکەوتووە بە ئای ئاڕ ٦ پڕبکاتەوە کە ٨ هێندە زیاتر لە ئای ئاڕ یەکەکان یورانیۆم پوختە دەکەن.   حەسەن رووحانی، سەرۆککۆماری ئێران لەم کۆبوونەوەی ئەنجوومەنی وەزیران ئاماژەی بەوە دا کە ئیسرائیل لە پشت رووداوەکەیە، کە ئامانجی لاوازکردنی پێگەی ئێران لە دانوستاندنەکانی ڤییەننا بۆ ژیاندنەوەی رێککەوتنی ئەتۆمییە.  هەروەها  سەرۆککۆماری ئێران دەشڵێت، "ئەگەر زایۆنییەکان هەوڵێک دژی ئێمە بدەن، وەڵامی دەدەینەوە، یەکەم وەڵامیان وەرگرت. ئەمە وەڵامی دوژمنایەتییەکانیانە. ئێوە ناتوانن دژی ئێران پیلان بگێڕن، ناتوانن لە نەتەنز تاوان بکەن، ئێمە دەستتان دەبڕین کاتێک کە تاوانتان کرد، هەر دوو دەستی ئێوەمان بڕی، یەکیان بە ئای ئاڕ شەش بڕیمان و یەکیان بە پیتاندنی ٦٠ % ـی یورانیۆم. ئێوە دەتانەوێ لە دانوستاندنەکاندا دەستمان بەتاڵ بێت، بەڵام ئێمە بەهێزتر دەچینە دانوستاندنەوە".  بەپێی رێککەوتنی ئەتۆمی ئێران دەبێت کەمتر لە ٤ % یورانیۆم پوختە بکات. ئەویش بە ئای ئاڕ یەک. ئێران دەڵێ: "پیتاندنی ٦٠ % بۆ کاروباری تاقیگە و دەرمانە"، بەڵام ئەمە هەنگاوێکی گرنگ بۆ پیتاندنی یورانیۆم بە رێژەیەکە، کە بتوانرێ چەکی ئەتۆمی پێدروست بکرێت.   لەلایەکی دیکەوە جێن ساکی، گوتەبێژی کۆشکی سپی رایگەیاند: "با سەرەتا ئەوە بڵێم، ئێمە ئەو راگەیێنراوەی ئێران بەجیددی وەردەگرین و ٥ کۆ ١ دەبێت یەکپارچە رەتی بکەنەوە. ئەم هەنگاوە پرسیار لەسەر جیددیبوونی ئێران لە دانوستاندنە ئەتۆمییەکان و پابەندبوونەوەی ئێران بە رێککەوتنی ئەتۆمی دروست دەکات".  هەروەها نووسینگەی سەرۆکایەتیی فەرەنساش، ئەو هەنگاوەی ئێرانی بە گۆڕانکارییەکی جیددی لە قەڵەمداوە و گوتوویەتی: دەبێت وڵاتانی ئەندام لە رێککەوتنی ئەتۆمی و ئەمریکا بەشێوەی هاوئاهەنگ وەڵامێک بەوە بدەنەوە.  هێشتا روون نییە کاریگەریی هەوڵەکانی ئێران لەسەر دانوستاندنەکان چی دەبێت، بەڵام لانیکەم رۆژێک دواخراون، وەفدی ئێرانی هۆکارەکەی بۆ نەخۆشکەوتنی ئەندامی یەکێک لە شاندەکان گەڕاندووەتەوە.   لە ١١ - ٠٤ - ٢٠٢١ رێکخراوی ئەتۆمیی ئێران رایگەیاند، رووداوێک لە بنکەی ئەتۆمیی نەتەنز، یەکێک لە بنکە سەرەکییە ئەتۆمییەکانی ئێران، روویداوە، بەڵام کوژراو و برینداری لێنەکەوتووەتەوە.   سەرەتا ئێران وای بڵاوکردەوە کە کێشەیەکی تەکنیکی بووە، بەڵام دواتر محەممەد جەواد زەریف، وەزیری دەرەوەی ئێران لە دانیشتنێكی تایبەتدا لەگەڵ لیژنەی ئاسایشی نەتەوەیی لە پەرلەمانی ئێران ئیسرائیلی تۆمەتبار کرد و رایگەیاند: "ئیسرائیلییەکان دەیانەوێت تۆڵەی خۆیان بکەنەوە بەهۆی سەرکەوتنی گفتوگۆکانی هەڵگرتنی سزا ئابوورییەکان".  نەتەنز ناوەندێکی گرنگی پیتاندنی یۆرانیۆمە لە ئێران کە ٣٢٠ کیلۆمەتر لە باشووری تارانەوە دوورە و بەشێکی لەژێر زەویدایە، وەزیری دەرەوەی وڵاتەکە دوای هێرشەکە دەڵێت: لە پێشتر بەهێزتر دروستی دەکەن و ئامێری نوێی سەنتەرفیوجی بۆ دەهێنن.