ئاژانسی فەرمیی سووریا - سانا ئاماژەی بەوە کردووە، لە گوندەوارەکانی شارۆچکەی مەرگەدە سەر بە پارێزگای حەسەکە، بۆمبێکی چێندراو بە هێزەکانی ئەمریکادا تەقیوەتەوە و لە ئەنجامدا چوار سەرباز کوژراون.  هاوکات وەین مەراتۆ، گوتەبێژی هاوپەیمانیی نێودەوڵەتیی دژی داعش لە تویتێکدا رەتیکردووەتەوە کە سەربازی ئەمریکی کوژرابن.  بەگوێرەی زانیارییەکانی ئاژانسی سانا، دواتر هێزەکانی ئەمریکا شوێنی تەقینەوەکەیان گەمارۆداوە و فڕۆکەکانیان بە ئاسمانی ناوچەکەدا سووڕاونەتەوە.  لە رۆژئاوای کوردستان و ناوچەکانی دیکەی ژێر دەسەڵاتی هێزەکانی سووریای دیموکرات - هەسەدە، هێزەکانی ئەمریکا جێگیرن.  ئەمریکا زیاتر لە ٥٠٠ سەرباز، ئەفسەر و راوێژکاری لە رۆژئاوای کوردستان و ناوچەکانی دیکەی ژێر دەسەڵاتی هەسەدە هەیە. هێزی ئەمریکی مەشق بە هێزەکانی سووریای دیموکرات دەکەن و بەشداری لە ئۆپەراسیۆنەکانی دژی داعشیش دەکەن و زانیاریی هەواڵگریش دەدەنە هەسەدە.