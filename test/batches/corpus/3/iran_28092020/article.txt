ئەمیندارێتی "ئەنجوومەنی نیشتمانیی بەرهەڵستکاریی ئێران" کە بارەگەکەی لە پاریسە، هەواڵەکەی راگەیاند و ڤیدیۆی سووتانەکەی بڵاوکردەوە.  ئەنجوومەنەکە کە بە باڵی سەربازیی رێکخراوی '' موجاهیدینی خەلق"ی ئۆپۆزیسیۆنی ئێران، دادەنرێت، لە گرتە ڤیدیۆییەکەدا پێشانیدەدات، دەروازەی دادگەکە بەهۆی بۆمبێکەوە دەتەقێندرێتەوە و دواتر ئاگری لێدەکەوێتەوە.  بڵاوکراوەی ئەنجوومەنەکە ئاشکرایکردووە، "بەدرێژایی دوو هەفتەی رابردوو، لە چەندین شاری ئێران و لەنێویاندا شیراز، کە شوێنی لەدایکبوونی نەڤیدە، درووشمی دژی حکومەتی وڵاتیان نووسیووە و ئەو نووسراوانەیان بڵاوکردووەتەوە، کە سەرکۆنەی ئەو کارە تاوانکارانەیەیان کردبوو".  ئەنجوومەنەکە رایگەیاندووە لە هەندێک لە درووشمەکاندا هاتبوو "بەسووتاندنتان وەڵامی لەسێدارەکانتان دەدەینەوە".  پێشتر دادگە ئێرانییەکە، دوو سزای بەسەر نەڤید ئەفکاریدا سەپاندبوو، یەکێکیان بەتۆمەتی "گەندەڵی خستنەوە لەسەر زەوی" بەهۆی بەشداریکردن لە ناڕەزایەتی و خۆپێشاندانەکانی ساڵی ٢٠١٨ی شیراز، ئەوەی دیکەشیان بریتیبوو لە تۆمەتبارکردنی نەڤید، بەکوشتنی ئەندامێکی هێزە ئەمنییەکانی ئێران.  لەسەر ئاستی نێودەوڵەتی، داوای زۆر لە ئێران کرا بۆئەوەی نەڤید لە سێدارە نەدات، تەنانەت دۆناڵد ترەمپ، سەرۆکی ئەمریکا هەمان داوای لە بەرپرسانی ئێران کرد، بەڵام ئێران گوێی بە داواکان نەدا.  رێکخراوی مافی مرۆڤی ئێران، کە بارەگاکەی لە ئۆسلۆیە، دۆسێیەکی دەنگی دانیشتنی دادگاییکردنی ئەفکاری بڵاوکردەوە، کە تێیدا نەڤید بەدادوەری دادگەکە دەڵێت، بۆ سەلماندنی ئەوەی کە من پۆلیسێکم کوشتووە، فەرموو گرتەی کوشتنەکە لێبدەنەوە. نەڤید رەتیدەکاتەوە ئەو کارەی کردبێت، بەڵام دادوەر قسەکانی نەڤید رەتدەکاتەوە و بەهەڕەشەوە پێیدەڵێت "من دادوەرم و وردەکارییەکان دەردەهێنم.. لەسەر هەموو کارەکان بەردەوام دەبم تا پەتی سێدارە لە چواردەوری ملت دەئاڵێنم".  ماڵباتی نەڤید و پارێزەرەکەی، سەرقاڵی دانووستاندن بوون لەگەڵ ماڵباتی پۆلیسە کوژراوەکەدا، بۆ ئەوەی لێخۆشبوونی ماڵباتی پۆلیسە کوژراوەکە بەدەستبهێنن و سزاکەی سەر نەڤید سووک بکەن، بەڵام دەسەڵاتدارانی ئێران لەسەر داوای دادگە، دەستبەجێ سزای سێدارەیان بەسەر گەنجە وەرزشڤانەکەی شیرازدا جێبەجێکرد.  لەسێدارەدانی نەڤید، سەرکۆنە و رەتکردنەوەی نێودەوڵەتی بەدوای خۆیدا هێنا و جارێکی دیکە، ئێران بە "پێشێلکاری مافی مرۆڤ و دادگایی کارتۆنی و سەرکوتکردنی خەڵک" تۆمەتبارکرا. لە وەڵامدا دادگای هەرێمیی لە پارێزگای فارس، لە بڵاوکراوەیەکدا، بەرگری لە بڕیار و لەسێدارەدانی خێرای نەڤید کرد.  پێنج پسپۆری مافناسی نەتەوە یەکگرتووەکان، وایان دانا کە حکومەتی ئێران تەنیا بۆ تۆقاندنی خەڵک، نەڤیدی لەسێدارەداوە. ئەوان گوتیان بڕیاری دادگاکە، کەمترین پرەنسیپە رووکەش و بابەتییەکانی دادگاییکردنی دادپەروەرانەی تێدا نەبووە.  مافناسە نێودەوڵەتییەکان، دووپاتیدەکەنەوە تاکە بەڵگە لە دژی نەڤید، "ئەو دانپێدانانە بووە کە بەزۆر و لەژێر ئەشکەنجەدا لە نەڤید وەرگیراون". رایدەگەیێنن "گومانی گەورە هەیە لەسەر راستیی بنەمای تۆمەتبارکردنەکە، کە کوشتنی بەئەنقەستە".  نەڤید لەدایکبووی شاری شیرازە، لە تەمەنی مێردمنداڵیدا نازناوی زۆرانبازیی جیهانی بەدەستهێناوە، دواتریش لەسەر ئاستی ئێران بەشداری چەندین پاڵەوانێتیی کردووە و ئەنجامی بەرچاوی بەدەستهێناوە.