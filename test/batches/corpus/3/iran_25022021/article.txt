یەک هەفتەیە ئەمریکا پێشنیازێکی داوەتە ئێران بۆ ئەوەی لە چوارچێوەی وڵاتانی ئەندام لە رێککەوتنی ئەتۆمی گفتوگۆ لەسەر رێککەوتنی ئەتۆمی بکەن، تاوەکو ئێستا ئێران وەڵامی ئەو داوایەی نەداوەتەوە.  نێد پرایس، گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانی گوتی لێدوان و قسەکردن لە بەردەم سەکۆ هیچ سوودێکی نییە، بۆیە بە پێویستی دەزانن بابەتی ئەتۆمیی ئێران لەکۆبوونەوەی راستەوخۆدا تاوتوێبکەن.  نێد پرایس گوتی رێککەوتنی ئەتۆمی کە کاری پێدەکرا، رێگربوو لەوەی ئێران ببێتە خاوەنی چەکی ئەتۆمی، پرایس گوتی ئەوە قسەی من نییە قسەی هاوبەش و هاوپەیمان و ئاژانسی نێودەوڵەتیی وزەی ئەتۆم و کۆمەڵگەی نێودەوڵەتییە.  گوتەبێژەکەی وەزارەتی دەرەوەی ئەمریکا گوتی سەرۆک جۆ بایدن باوەڕی وایە کاریگەرترین رێگە بۆ ئەوەەی ئێران لە چەکی ئەتۆمی دووربخەنەوە رێگەی دیپلۆماسییە.  ئاژانسی نێودەوڵەتیی وزەی ئەتۆم رایگەیاند، ئێران ١٤ جار هێندەی ئەو بڕەی کە لە رێککەوتنی ئەتۆمیدا بۆی دانراوە، یۆرانیۆمی پیتێنراوی بەرهەمهێناوە.   ئاژانسەکە لە نوێترین راپۆرتیدا ئاماژە بەوە دەکات، لە ١٦ی مانگی شوباتەوە، بڕی یۆرانیۆمی پیتێنراوی ئێران گەیشتووەتە ٢ هەزار و ٩٦٧ کیلۆگرام. ئەو بڕە یۆرانیۆمە بە رێژەی کەمتر لە % ٥ پیتێنراوە.   لە کاتێکدا بەگوێرەی رێککەوتنی ئەتۆمیی ساڵی ٢٠١٥، ئێران بۆی هەیە تەنیا ٣٠٠ کیلۆگرام لە یۆرانیۆمی پیتێنراو بەرهەمبهێنێت، بە مەرجێک رێژەی پیتاندنەکە لە خوار ٥ % بێت، کە ئەو رێژەیە بەسە بۆ بەرهەمهێنانی وزەی کارەبا.   دوای کوژرانی موحسین فەخریزادە، زانای ئەتۆمیی ئێران لە کۆتایی تشرینی دووەمی ساڵی رابردوو، ئێران بڕیاری دا رێژەی پیتاندنی یۆرانیۆم لە بنکەی ئەتۆمی فۆردو بۆ % ٢٠ بەرزبکاتەوە.   کۆتایی مانگی رابردوو، محەممەد باقر قالیباف، سەرۆکی پەرلەمانی ئێران رایگەیاند ١٧ کیلۆگرامیان لەو یۆرانیۆمە بەرهەمهێناوە، کە رێژەی بەپیتییەکەی % ٢٠ ـە.   ئاژانسی نێودەوڵەتیی وزەی ئەتۆم، دوای ئەوە، هۆشداری دا کە ئێران یەک هەنگاوی تەکنیکی دوورە لە گەیشتن بە یۆرانیۆمی پێویست بۆ دروستکردنی بۆمبی ئەتۆمی.   دروستکردنی یەک بۆمبی ئەتۆمی پێویستی بە لانیکەم ١٥ کیلۆگرام لەو یۆرانیۆمە هەیە کە رێژەی پیتاندنەکەی کەمتر نەبێت لە % ٩٠.   رۆژی سێشەممە، ٢٢ی شوبات، عەلی خامنەیی رابەری باڵای ئێران رایگەیاند ئەوان هەرگیز بەدوای دروستکردنی چەکی ئەتۆمییەوە نەبوون، بەڵام ئەگەر بیانەوێت، کەس ناتوانێت رێیان لێ بگرێت.   رابەری باڵای ئێران هەروەها گوتی ئەوان رێژەی پیتاندنی یۆرانیۆم لە ئاستی % ٢٠ ناهێڵنەوە و ئەگەر پێویستبکات دەیگەیێننە % ٦٠.  ئێران لە دوای کشانەوەی ئەمریکا لە رێککەوتنەکە، لە ساڵی ٢٠١٩ ـەوە قۆناخ بە قۆناخ پابەندبوونی خۆی بە رێککەوتنەکەوە کەمکردەوە.   ئێستاش تاران بڕیاریداوە کە چاودێریی ئاژانسی نێودەوڵەتی لەسەر بنکە ئەتۆمییەکانی سنووردار بکات و پشکنینەکانیشی کەمبکاتەوە، کە ئەوەش بووە هۆی نیگەرانی ئاژانسەکە و بەریتانیا، ئەڵمانیا و فەرەنساش.   تاران داوا دەکات واشنتن سزاکانی لەسەر لاببات بۆ ئەوەی ئێرانیش بە تەواوی پابەندی رێککەوتنەکە بێت، بەڵام ئەمریکا دەڵێت پێویستە هەنگاوی یەکەم لە لایەن ئێرانەوە بنرێت.