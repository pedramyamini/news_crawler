ئاهەنگی ژنهێنانی سەفا عەبدولحوسێن مالیکی کە بڕیار بوو هەینی داهاتوو سازبکرێت بووە شیوەن و ماتەمینی. ئەمجەد فاخیر موسەوی، دراوسێی ماڵی کوژراوەکە دەڵێت، "سەفا عەبدولحوسێن گەنجێکی تەمەن ٢٢ ساڵ بوو، سەرقاڵی ژنهێنان بوو، ئەم رووداوە لە کاتی ململانێی هۆزەکاندا روویدا، بەهۆی گوللەی وێڵەوە، ئەمەش ئاماژەیە کە یاسا سەروەر نییە. سەفا سەرقاڵی چاککردنەوەی ئۆتۆمبێلی باوکی بوو لەو کاتەی کە تەقە کرا و سەفا لە پێشی باوکی خوێناوی بوو".  وەزارەتی ناوخۆی عێراق مانگی رابردوو دەستی بەسەر زیاتر لە ٧ هەزار پارچە چەکدا گرت و رایگەیاند، زۆربەی ئەو چەکە لای هۆزەکان بوون. لە کاتێکدا شەڕی چەکداریی هۆزەکان لە نێوەڕاست و باشووری عێراق زۆر جار کوژراو و برینداری لێدەکەوێتەوە.  عەبدولحوسێن مالیکی، باوکی سەفا دەڵێت، "لە دەرگە وەستابووین من و کوڕەکەم زیا لەگەڵ شەهید سەفا، لەناکاو بینیم کوڕەکەم لە پێشم کەوت، گوللەی وێڵی بەرکەوت، لە کاتێکدا من ئامادەکاریم دەکرد بۆ ئاهەنگی هاوسەرگیری کە بڕیار ئەم هەینییە بیگێڕین، گواستمانەوە بۆ نەخۆشخانە و سێ رۆژ لەوێ مایەوە و گیانی سپارد. من داوای مافی کوڕەکەم دەکەم لە پارێزگار، دەمەوێ مافی وەربگرێت و سنوورێک بۆ ئەم دیاردە دابنێت".  دایکی سەفا عەبدولحوسێن دەڵێت، "کوڕەکەم ئەم هەفتە ئاهەنگی هاوسەرگیری بوو، داوا لە پارێزگار دەکەم کوڕەکەم وەکو یەکێک لە ئەندامانی هۆزەکەی خۆی هەژمار بکات، کوڕەکەی من تاوانی چی بوو؟ ئاخۆ هێزە ئەمنییەکان گوێیان لە دەنگی تەقە نەبوو؟ ".  گوللەی وێڵ لە عێراق تەنیا لێکەوتەی شەڕی هۆزەکان نییە، بەڵکو هەندێک جار بەرهەمی تەقەی خۆشییە لە ئاهەنگەکان و بۆنەکان و رووداوەکانی وەکو سەرکەوتنی هەڵبژاردەی تۆپی پێی عێراق؛ یان سەرکەوتنی تیپێکی تۆپی پێ هەر یانەیەکی بەناوبانگی ئەوروپا.