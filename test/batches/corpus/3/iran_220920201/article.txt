ئەبولفەزل شکارچی، گوتەبێژی ئەرکانی هێزە چەکدارەکانی ئێران لە هەڤپەیڤینێکدا لەگەڵ ئاژانسی فارسی نزیک لە سوپای پاسداران رایگەیاند، ئێران لەسەر داوای حکومەتی سووریا سیستەمی بەرگریی ئاسمانیی ئەو وڵاتە بەهێز دەکات و داواکارییەکەش لەکاتی سەردانی سەرۆکئەرکانی هێزە چەکدارەکانی ئێران بۆ ئەو وڵاتە هاتووەتە گۆڕێ.  محەممەد باقری، سەرۆکئەرکانی هێزە چەکدارەکانی ئێران رۆژی ٩ی تەممووزی ٢٠٢٠ سەردانی سوریای کرد. لەو سەردانەدا هەردوو وڵاتەکە رایانگەیاند، رێککەوتننامەیەکی لێکتێگەیشتنی تەکنیکی و سەربازییان پێکەوە واژۆ کردووە.  لە دەسپێکی شەڕی ناوخۆیی سووریا لە ساڵی ٢٠١١ ەوە ئیسرائیل دەیان جار هێرشی ئاسمانی و موشەکیی کردووەتە سەر سووریا و لەو هێرشانەدا بنکە و ناوەندە سەبازییەکانی ئێران، حیزبوڵڵای لوبنان و هێزە سەربازییەکانی سووریا کراونەتە ئامانج.  ئیسرائیل بەشێوەی فەرمی بەرپرسیارێتیی ئەو هێرشانەی لە ئەستۆ نەگرتووە، بەڵام زۆر جار هۆشداریی داوە کە رێگە نادات هێزەکانی ئێران و نزیک لێی لە سووریادا سەقامگیر بن.  لە ماوەی ساڵانی رابردوودا کە ئەو هێرشانە روویان داوە سیستەمی بەرگری و دژە ئاسمانیی سووریا نەیتوانیوە لە وەڵامدانەوەیاندا سەرکەوتوو بێت.  ئەبولفەزل شکارچی، گوتەبێژی ئەرکانی هێزە چەکدارەکانی ئێران لەبارەی هاوکاریی حوسییەکانی یەمەنەوە گوتوویەتی، ئێران موشەکیان پێنادات، بەڵام ئەزموون و زانستی خۆیان لە بواری بەرگریدا بەوان داوە و ئەوانیش فێربوون کە چۆن مووشەک، درۆن و چەک بەرهەم بێنن.  حوسییەکانی یەمەن لە ساڵانی رابردوودا توانایی خۆیان لە بواری بەکارهێنانی درۆندا پەرەپێداوە و بەم درۆنانە زۆر جار هێرشیان کردووەتە سەر فڕۆکەخانەکان، پاڵاوگە نەوتییەکان و ناوەندە سەربازییەکانی سعودیە کە دژی حوسییەکان پشتگیری لە حکومەتی فەرمیی یەمەن دەکات.  شارەزایانی رێکخراوی نەتەوە یەکگرتووەکان سەرەتای مانگی شوباتی ٢٠٢٠ لە راپۆرتێکدا گوتیان هەندێک لەو چەکە نوێیانەی کە هێزە حوسییەکان لە ساڵی ٢٠١٩ ەوە بەکاری دەهێنن زۆر هاوشێوەی ئەو چەکانەیە کە لە کۆماری ئیسلامیی ئێران بەرهەم هاتوون.  ئەو شارەزایانە نەیانگوتبوو کە ئەو چەکانە ئێران راستەوخۆ بە حوسییەکانی داوە یان نا. ئەوان لە ١٩ی کانوونی دووەمی ساڵی ٢٠١٩ دا لە راپۆرتێکی دیکەدا گوتیان، ئێران یاسا نێودەوڵەتییەکانی پێشێل کردووە و بەشێوەی نایاسایی هاوکاریی حوسییەکانی یەمەنی کردووە.  عەلی فەدەوی، جێگری فەرماندەی سوپای پاسداران رۆژی ٣٠ ـی ئایاری ٢٠١٩ بە تەلەفزیۆنی حکومیی ئێرانی گوت، ئێران چەندە بتوانێت یارمەتیی حوسییەکان دەدات، بەڵام بە سەرنجدان لە گەمارۆدانی یەمەن، ئەوە بە ئاسانی ناکرێت.  ساڵی ٢٠١٧ ئەمریکا پاشماوەی مووشەکێکی ئێرانی خستەڕوو کە حوسییەکان دژی سعودیە بەکاریان هێنابوو. ئێران ئەو کات رایگەیاند، ئەو بەڵگانە ساختەن.