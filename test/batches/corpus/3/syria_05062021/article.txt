بە گوێرەی فەرمانگەی پەیوەندییەکانی دەرەوەی بەڕێوبەرایەتیی خۆسەر، شەممە کاژێر ١١: ٠٠ی پێش نیوەڕۆ بەکاتی هەولێر، لە بارەگەی فەرمانگەکە لە قامشلۆ ئەو ئەندام خێزانانەی چەکدارانی پێشووی داعش رادەستی بەرپرسە هۆڵەندییەکان دەکرێنەوە.   بەرپرسانی بەڕێوەبەرایەتیی خۆسەر وردەکاریی زیاتریان نەخستووەتەڕوو، بەڵام عەبدولکەریم عومەر، هاوسەرۆکی فەرمانگەی پەیوەندییەکانی دەرەوە دەڵێت، ئەوانەی کە رادەستدەکرێنەوە هیچ چەکدارێکی داعشیان لە نێودا نییە.   لەو کاتەوەی باغۆز وەک دوایین ناوچەی ژێر دەسەڵاتی داعش لە بەری رۆژهەڵاتی فورات لە لایەن هەسەدەوە کۆنتڕۆڵکراوەتەوە، بەرپرسانی بەڕێوەبەرایەتیی خۆسەر بەردەوام داوایان لە کۆمەڵگەی نێودەوڵەتی کردووە کە ژن و منداڵی چەکدارانی پێشووی داعش لە کەمپەکان بگوازنەوە بۆ وڵاتەکانیان، بەڵام تاوەکو ئێستا تەنیا ژمارەیەکی کەمیان گوێزراونەتەوە کە بەشی هەرە زۆریان منداڵن.   ساڵی ٢٠١٩ ـش، بەڕێوەبەرایەتیی خۆسەر دوو منداڵی بێسەرپەرشتی هۆڵەندیی رادەستی هۆڵەندا کردەوە. حوزەیرانی ٢٠٢٠، دادگەی باڵای هۆڵەندا لە بڕیارێکدا رەتیکردەوە ژنە داعشەکانی کەمپی هۆل و منداڵەکانیان بگەڕێنێتەوە و رایگەیاند، ئەوە ئەرکی حکومەت نییە لە سووریا بیانگەڕێنێتەوە.  فەرمانی دادگەکە نیگەرانیی پارێزەرانی ٢٣ ژنە داعشی لێکەوتەوە کە لە کۆتایی ساڵی ٢٠١٩ ـەوە هەوڵیاندابوو کەیسەکانیان بگەیێننە دادگەکانی هۆڵەندا. پارێزەرەکانیان پێیانوابوو نەگەڕانەوەی ئەو ژنە داعشانە کاریگەریی خراپی دەبێت لەسەر ٥٦ منداڵەکانیان کە زۆربەیان تەمەنیان لە شەش ساڵ کەمترە.  هاوکات پارتەکانی نێو حکومەتی هۆڵەندا ناکۆکییان هەبوو لەسەر گەڕاندنەوەی خێزانەکانی چەکدارەکانی داعش و منداڵەکانیان.   پارتی لیبڕالی هۆڵەندا کە مارک رووتە، سەرۆکوەزیرانی ئەو وڵاتە سەرکردایەتیی دەکات لەگەڵ پارتی دیموکراتە کریستیانەکانی هاوپەیمانیان دژی گەڕاندنەوەی ئەو ژنە داعشانە بوون لەبەر بابەتی پەیوەست بە ئاسایشی نیشتمانیی هۆڵەندا، لە کاتێکدا کە هەردوو پارتی D ٦٦ و یەکێتیی کریستیانەکان لەسەر بنەمای مرۆیی داکۆکی لە گەڕاندنەوەیان دەکرد.  کەمپی هۆل دەکەوێتە رۆژهەڵاتی حەسەکە و لە لایەن هەسەدەوە بەڕێوەدەبرێت کە چەندین ئەندامی بیانی رێکخراوی داعشی تێدا لەژێر چاودێری هێڵدراونەتەوە.  زیاتر لە ٦٠ هەزار کەس لەو کەمپەدان، کە زۆربەیان منداڵ و ئافرەتن. گرووپەکانی پشتگیری لە مافەکانی مرۆڤ هۆشداری دەدەن کە دۆخی سەختی ئەو کەمپانە خەڵک لە جاران زیاتر بەرەو بیری پەڕگیری دەبات.  رۆژئاوا لە نێوان دوو روانگەی سەرەکیدا گیری خواردووە، کە یەکێکیان ژنە داعشەکان وەکو قوربانییەکی بێتاوان پیشاندەدات و ئەوەی دیکەیان دەیەوێ ئەو ژنانە وەک کۆمەڵە دێوێک دەربخات کە دەبێ لە هەموو مافێک بێبەش بکرێن. لەسەر ئەو بنەمایەش رێگەیان پێنادەن بگەڕێنەوە وڵاتەکانیان.  ئەمساڵ ژنێکی تەمەن ٣٠ ساڵانی نەرویجی کە لە نێوان ساڵانی ٢٠١٣ و ٢٠١٩ دا ژیانی هاوژینیی لەگەڵ ٣ چەکداری داعشدا پێکهێنابوو، دوای گەڕانەوەی لە کەمپی هۆل بە سێ ساڵ و نیو بەندکردن سزادرا.   لە بەریتانیا، دادگەی باڵا لە مانگی شوباتدا گەڕانەوەی شەیما بێگوم، ناسراو بە بووکی داعشی رەتکردەوە کە لە تەمەنی ١٥ ساڵیدا چووبووە ریزەکانی داعش.   لە کۆتایی ساڵی رابردوودا حکومەتەکانی ئەڵمانیا و فینلەندا رایانگەیاند، ئەوان ١٨ منداڵ و پێنج ژنیان لە کەمپەکانی ژێر دەسەڵاتی هەسەدەوە گەڕاندووەتەوە.   لە سەرەتای ئاداری ئەمساڵیشدا بەلجیکا رایگەیاند، نزیکەی ٣٠ منداڵ لەگەڵ ژمارەیەک لە دایکەکانیان لە کەمپەکانی هۆل و رۆژ دەگەڕێنێتەوە.