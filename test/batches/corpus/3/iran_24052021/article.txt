عەلی مورادی، جێگری کۆمپانیای ئاوە ناوچەییەکانی پارێزگای کرماشان دەڵێت: "ئاستی مامناوەندی بارینی ساڵانەی ئەم پارێزگایە ٤٨٥ میللیمەترە، بەڵام ئەمساڵ ٣٠١ میللیمەتر باریوە، ئەمەش وایکردووە ئاوە سازگارەکانی ئەم پارێزگایە ٦٠ % کەمببنەوە".  عەلی مورادی دەڵێت: "بارینەکان ئاوی هەندێک لە سەرچاوەکانی ئاو دابیندەکەن، بۆ نموونە رووبارەکان. بەشێک لە کانیاوە بچووکەکانیش بەهۆی نەبارینەوە وشک بوون".  عەلیڕەزا کاکاوەند، بەڕێوەبەری ئاو و ئاوەڕۆ پارێزگای کرماشان رۆژی یەکشەممە لە کۆنگرەیەکی رۆژنامەڤانیدا گوتی: ٧٠ هەزار کەس لە گوندەکانی پارێزگای کرماشان و هەروەها ٣٤١ هەزار کەسیش لە شارەکان، لەگەڵ کێشەی ئاو بەرەوڕوون.  بەپێی سەرژمێرییەکانی ساڵی ٢٠١٦ ئێران، ژمارەی دانیشتووانی پارێزگای کرماشان نزیکەی ٢ ملیۆن کەسە، کە یەک لەسەر پێنجی دانیشتووانی پارێزگاکە لەگەڵ کێشەی بێئاوی و کەمئاوی بەرەوڕوون.  عەلیڕەزا کاکاوەند لەو بارەوە دەڵێت: بارینەکانی ئەمساڵ گونجاو نەبوون، بەجۆرێک کە کانییەکان وەکو سەرچاوەی ئاوی گوندەکان، ٧٠ % کەمتر ئاویان تێزاوەتەوە و تەنانەت بیرەئاوەکانیش کەمتر لەوە ئاویان تێزاوە.  بەپێی راپۆرتی کۆمپانیای ئاو و ئاوەڕۆی پارێزگای کرماشان، ساڵی رابردوو ئاوی خواردنەوەی ٥٤ گوند بە تانکەر دابین دەکرا، بەڵام لە مانگی ئاداری ئەمساڵ ئەم ژمارەیە بۆ ١٢٨ گوند بەرزبووتەوە و چاوەڕوانیش دەکرێ وەرزی هاوین، کە مانگێکی دیکە دەستپێدەکات، ژمارەی ئەم گوندانە بگاتە ٣٠٠ گوند.  بەپێی راپۆرتی کەشناسی، رێژەی بارانبارینی ئەمساڵی پارێزگای کرماشان ٤٠ % کەمتر بووەتەوە بەراورد بە ساڵانی رابردوو.  کەمبارانی مەترسی لەسەر وشکبوونی رووبار و گۆماوەکانیش دروستکردووە. بەڕێوەبەرایەتیی پاراستنی ژینگەی کرماشان هۆشداری داوە کە گۆماوی هەشێڵان لە نزیک شاری کرماشان، مەترسیی وشکبوونیان لەسەرە.  سێیەکی ئاوی گۆماوەکە بەهۆی کەمبارینەکانی ساڵانی ٢٠٠٨ و ٢٠١٥ شەوە وشک بوون و بەو هۆیەوە هەندێ لە زیندەوەرەکانی لەنێوچوون، بۆ نموونە "سەگە ماسی"، کە بەگوتەی محەممەد حوسێن فەلاحەتی، بەرپرسی پاراستنی ژینگەی کرماشان، ئەم جۆرە ماسییە چیدیکە لەو گۆماوەدا نەبینراوە.