فرۆشیارێکی ماددەی هۆشبەر دەڵێت "دەیانگوت تووشبوونی نییە، خۆم دەمکێڵا و پەروەردەم دەکرد و لەڕێگەی تۆڕە کۆمەڵایەتییەکانیشەوە دەمفرۆشت. پارەی باشم پەیدا دەکرد. یەکەم جارە دەستبەسەر دەکرێم".  بەپێی ئاماری فەرمیی ناوەندی رووبەڕووبوونەوەی ماددە هۆشبەرەکانی ئێران، دوو ملیۆن و ٨٠٠ هەزار تووشبووی ماددە هۆشبەرەکان لەو وڵاتە هەن. ٦ % ئەو ژمارە ژنان و کچانن و ٢.١ % خوێندکارانی پۆلی ناوەندی و دواناوەندین. تەمەنی بەکارهێنانی ماددە هۆشبەرەکانیش بۆ ژێر ١٤ ساڵ دابەزیوە.  ئەوەش لەکاتێکدایە کە بەپێی راپۆرتە میدیاییەکان ژمارەی تووشبووانی ماددە هۆشبەرەکان لە ئێران بە ٤.٤ ملیۆن بۆ ١٠ ملیۆن کەس مەزەندە دەکرێت و باس لەوە دەکرێت ئامارە فەرمییەکانی حکومەت ئەو کەسانە ناگرێتەوە کە لە ماڵی خۆیان و دوور لە چاوی خەڵک، ماددە هۆشبەرەکان بەکاردەهێنن.  توورەج کازمی، فەرماندەی پۆلیسی ئینتەرنێتی تاران دەڵێت "توانیومانە دەست بەسەر چەند ماڵپەڕێکی گەورەدا بگرین کە لەڕێگەی تۆڕە کۆمەڵایەتییەکانەوە خەریکی فرۆشتن و گەیاندنی ماددەی هۆشبەر بوون بەشێوەی دیلیڤەری".  رۆژانە لە تۆڕە کۆمەڵایەتییەکانی تێلیگرام، ئینیستاگرام و فەیسبووکدا بە ئاسانی ئەم کەناڵانە بۆ فرۆشتنی ماددەی هۆشبەر چالاکییان هەیە و دوای داواکردنی ماددە هۆشبەرەکە، لە کورتترین کاتدا بەدەست کڕیارەکانی دەگەیێنن. کۆمیسیۆنی کۆمەڵایەتیی پەرلەمانی ئێران دەڵێت، کاتی دەستڕاگەیشتنی تووشبوویەک بە ماددەی هۆشبەر تەنیا شەش خولەکە. پسپۆڕانی کۆمەڵایەتیش پێیانوایە وەکو رێگرتن لە چالاکیی کەناڵە سیاسی و کۆمەڵایەتییەکانی دیکە، پۆلیسی ئینتەرنێت بە ئاسانی دەتوانێت رێگە بە چالاکیی ئەو شێوازە فرۆشتنەی ماددەی هۆشبەریش بگرێت.  ئەسکەندەر مۆئمنی، بەڕێوەبەری گشتیی ناوەندی رووبەڕووبوونەوەی ماددە هۆشبەرەکان ئاماژەی بەوە کرد "بابەتێک کە پۆلیسی ئینتەرنێت و ناوەندی رووبەڕووبوونەوەی ماددە هۆشبەرەکان و دەزگا پەیوەندیدارەکانی دیکە دەبێت گرینگیی پێبدەن، بابەتی فرۆشی ئۆنلاینی ماددە هۆشبەرەکانە. پۆلیسی ئینتەرنێت زۆر ماڵپەڕ و کەناڵی لەو بوارەدا داخستووە، بەڵام هێشتا ماون و دەبێت هەوڵی زیاتری بۆ بدەین".  فرۆشی ماددە هۆشبەرەکان لە رۆژهەڵاتی کوردستانیش بە هەمان شێوە روو لە زیادبوونە. لە چەند مانگی رابردوودا لە شارەکانی سەقز، مەریوان، کرماشان، ورمێ و دێهلۆڕان زیاتر لە ٩٠ فرۆشیاری ماددەی هۆشبەر دەستبەسەرکراون، کە لەڕێگەی تۆڕە کۆمەڵایەتییەکانەوە چالاکییان هەبووە. پسپۆڕانی کۆمەڵایەتی دەرکەوتنی ئەو دیاردەیە بە گەورەترین مەترسی لەسەر گەنجان و مێرمنداڵان دەزانن.