کەمال شەریفی ساڵی ٢٠٠٨ بە تۆمەتی هاوکاری لەگەڵ حیزبی دیموکراتی کوردستان - حدک -، دادگایی کراوە و سزای ٣٠ ساڵ بەندکردنی بەسەردا سەرپێنراوە، بۆ تەواوکردنی سزاکەشی گواستراتەوە گرتووخانەی تایبەت بە تاوانبارانی ماددە هۆشبەرەکانی شاری میناب لە پارێزگای هورموزگان.  کەمال شەریفی لە ماوەی ئەو ١٣ ساڵەدا دوو جار تووشی جەڵتەی مێشک و دڵ بووە. لە نامەکەدا باس لە نەبوونی دادوەری لە گرتووخانەی میناب دەکات و دەڵێت و کەسانێک هەن کە قاچاخچی ماددە هۆشبەرەکان بوون و سەرەڕای سەپاندنی سزای ٤٠ ساڵ زیندان، دوای ٢ ساڵ ئازاد کراون، بەڵام ئەو هێشتا دوای تێپەڕبوونی ١٣ ساڵ، مۆڵەتی چاوپێکەوتنی لەگەڵ کەسوکاری پێنەدراوە.   هەروەها لە نامەکەیدا باس لە نەبوونی هیچ جۆرە یاسایەک لەبارەی لێبووردن لە بەندکراوانی سیاسیی ئێران دەکات و دەڵێت، "سەرەڕای لێبووردنی رێبەری کۆماری ئیسلامیی ئێران لە هەندێک لە بەندکراوانی ئەو وڵاتە، بەڵام ئەو لێبووردنانە بەندکراوانی سیاسی ناگرنەوە و ئەو جۆرە بەندکراوانە بەتەواوی پشتگوێ دەخرێن".  کەمال شەریفی مانگی رابردوو لە گرتووخانەی میناب تووشی جەڵتەی دڵ بوو و لەلایەن هێزە ئەمنییەکانی زیندانەوە، بە ناوی ئەوەی بەر ماددەی خاوێنکردنەوەی گرتووخانە کەوتووە، بردراوەتە نەخۆشخانە، بەڵام لە ئەنجامی پشکنینە رادیۆلۆژییەکانی نەخۆشخانەکەدا دەردەکەوێت تووشی جەڵتەی دڵ بووە.