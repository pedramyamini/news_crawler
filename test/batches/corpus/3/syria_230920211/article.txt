منداڵپارێزی جیهان لە راپۆرتێکدا دەڵێت، ژمارەیەکی زۆر لە وڵاتانی دەوڵەمەندی جیهان منداڵی چەکدارانی پێشووی رێکخراوی داعشیان نەگەڕاندووەتەوە وڵاتەکانیان، ئەوە لە کاتێکدایە لە دوو کەمپی ژێر دەسەڵاتی بەڕێوەبەرایەتیی خۆسەردا ماونەتەوە.  منداڵپارێزی جیهان ئاماژە بەوە دەکات، نزیکەی ٤٠ هەزار منداڵ لە هەردوو کەمپی هۆل و رۆژدان لە رۆژئاوای کوردستان و ئەوانیش ژیانێکی زەحمەتیان هەیە. کەوتنەوەی ئاگر، خراپیی سیستەمی تەندروستی و کەمیی خۆراک ژمارەیەک لە کێشە جیددییەکانن منداڵان لەو دوو کەمپە رووبەڕوویان دەبنەوە.  بەگوێرەی راپۆرتەکە، لە سەرەتای ئەمساڵەوە ٦٢ منداڵ تەنیا لە کەمپی هۆل بە هۆکاری جیاواز گیانیان لەدەستداوە، ئەوەش نزیکە لەوەی کە هەفتانە دوو منداڵ گیانیان لەدەستدابێت. لە هەمان کاتدا، لە سەرەتای ئەمساڵەوە ٧٣ کەس کە دووانیان منداڵ بوون لەو کەمپە کوژراون. دواتر، تەنیا ٤٠ % ی منداڵانی نێو کەمپی هۆل دەخوێنن و ئەزموونی چەندین ساڵی رابردووش کاریگەریی گەورەی لەسەر بواری دەروونییان هەبووە. ئەوەی کە پەیوەندیی بە کەمپی رۆژەوە هەیە، ٥٥ % ی خێزانەکانی نێو ئەو کەمپە ئاماژە بەوە دەکەن، ئاگادارن منداڵانی خوار تەمەن ١١ ساڵ کاریان پێدەکرێت.  رێکخراوە نێودەوڵەتییەکە داوا لە حکومەتەکان دەکات منداڵی چەکدارانی پێشووی داعش بگەڕێننەوە وڵاتەکانیان و دەشڵێت، تاوەکو ئێستا وڵاتانی ئەندام لە یەکێتیی ئەوروپا، بەریتانیا، کەنەدا و ئوسترالیا کاری پێویستیان لەو بوارەدا نەکردووە. بۆ نموونە، حکومەتی بەریتانیا تەنیا ٤ منداڵی گەڕاندووەتەوە، لە کاتێکدا نزیکەی ٦٠ منداڵی دیکەی لە باوک یان دایکی بەریتانی لەوێ ماون. ٣٢٠ منداڵی فەرەنسی لە کەمپەکاندان و حکومەتی ئەو وڵاتە تەنیا ٣٥ی گەڕاندووەتەوە.  لەم چەند مانگەی رابردوودا وڵاتانی وەکو ئەڵمانیا، فینلاند و بەلجیکا پرۆسەی گەڕانەوەی ژمارەیەک لە دایک و منداڵەکانیان لە کەمپەکان تەواوکرد و ئەوەش واتای ئەوەیە، دەکرێت ژیانی خەڵک رزگاربکرێت، ئەگەر ویستی سیاسی هەبێت.  منداڵپارێزی جیهان ئاماژە بەوە دەکات، رۆژانە تووندوتیژی لە کەمپی هۆل روودەدات و منداڵانی نێو ئەو کەمپە ئاماژە بەوە دەکەن، زۆر کات هەست بە سەلامەتی ناکەن؛ بۆ نموونە، کاتێک سەردانی فرۆشگە دەکەن یان خۆیان دەشۆن. هەر لە کەمپەکەدا کوشتن، هێرشکردنە سەر خەڵک و ئاگرخستنەوە شتێکە کە زۆر روودەدات.