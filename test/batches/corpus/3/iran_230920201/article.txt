کامبیز سه‌ره‌تا بەهای پشکەکەی لە بۆرسه هه‌ڵده‌کشا، ئەمەش هانی دا خۆشه‌ویسته‌که‌ی ماره ببڕێ و بڕیاریشی دا چه‌ند مانگی داهاتوو بیگوازێته‌وه، به‌ڵام ئاواتەی پاش چه‌ند مانگێک کۆتاییهات و به دابه‌زینی به‌رچاوی نرخی بۆرسە، پاره‌که‌ی ئەویش زۆر که‌میکرد. ئێستا ئەو گەنجە له دۆخێکی سه‌ختدایە، نه ئۆتۆمبێلەکەی پێ ده‌کڕدرێته‌وه و نە ده‌شتوانێت ئاهه‌نگی گواستنه‌وه بۆ دەستگیرانەکەی بکات.  هه‌ره‌سهێنان و دابه‌زینی بایه‌خی بۆرسەی ئێران که له نیوه‌ی مانگی رابردووه‌وه ده‌ستیپێکردووه، هه‌ر به‌رده‌وامه و ئه‌م دۆخه زیانی لە زۆر که‌سی هاوشێوەی کامبیز داوە.   له ماوه‌ی ٩ مانگی رابردوودا و دوای دابه‌زینی نرخی تمه‌ن له به‌رامبه‌ر دۆلاری ئه‌مریکی، هاووڵاتیانی ئێران به پێشنیازی به‌رپرسانی حکومەت روویان کرده بازاڕی بۆرسەو بەلێشاو ژماره‌یه‌کی زۆر هاووڵاتی ئێرانی کۆدی بۆرسەیان وه‌رگرت بۆ مامەڵەکردن له‌و بازاڕه‌دا.  له مانگی سێی ئه‌مساڵ گه‌شه‌ی بۆرسەی ئێران به‌شێوه‌یه‌کی سه‌رسوڕهێنه‌ر به‌رزبوونه‌وه‌یه‌کی به‌رچاوی تۆمارکرد، هه‌ر ئه‌وهش وایکرد بەشێکی خەڵک خانوو و ئۆتۆمبێلەکانیان بفرۆشن و بۆ قازانجی زیاتر پارەکەی بیخه‌نه بۆرسه، به‌ڵام ئه‌م بووژانەوەیەی بۆرسە زۆری نه‌خایاند و خەڵکێکی زۆر زه‌ره‌رمه‌ند بوون.  کامبیز شه‌هابی کە دانیشتووی شاری سنه‌ی ناوه‌ندی پارێزگای کوردستانە به رووداوی ئینگلیزی گوت، ١٥٠ ملیۆن تمه‌ن، کە دەکاتە ٦ هەزار دۆلار پاشەکه‌وتی هەبووە و له‌گه‌ڵ دابه‌زینی به‌های تمه‌ن، هه‌ستی کردووە پاره‌که‌ی بێ بایه‌خ ده‌بێت، هه‌ر بۆیه پێنج مانگ پێش ئیستا به پێشنیازی هاوڕێیەکی پارەکەی دەخاتە بازاڕی بۆرسە. وەک خۆی دەڵێت "سه‌ره‌تا هه‌ڵکشانێکی باشی هەبوو، ئیتر وای لێهات ئۆتۆمبێلەکەشم به چوار هەزار دۆلار فرۆشت و ئەو پارەیەشم خستە بۆرسە".  کامبیز له کۆمپانیایه‌ک به مانگانەی ١٥٠ دۆلار کارده‌کات، به دڵه‌ڕاوکێیه‌کی هه‌ستپێکراو به‌رده‌وام به مۆبایله‌که‌یه‌وە سه‌رقاڵه و سه‌رنجی گۆڕانکارییه‌کانی بازاڕی بۆرسە ده‌دات. هه‌ناسه‌یه‌کی قووڵ هه‌ڵده‌کێشێت و وێنەی داشکانه‌کانی ئه‌مڕۆی بۆرسە، که هه‌مووی ئاماژەی سوورن پێشانمان ده‌دات.  ئەو سێ ساڵه کچێکی خۆشدەوێت، به‌ڵێنی پێداوە ئه‌مساڵ بیخوازێت. له‌گه‌ڵ هه‌ڵکشانی بۆرسە و قازانجێک که هه‌یبوو، خوازبێنی خۆشەویستەکەی دەکات و کۆتایی هاوین دیاریدەکەن بۆ ئاهەنگی گواستنەوە. بەڵام ئێستا له‌سه‌ر کورسییه‌که‌ی خۆی ناگرێت و هه‌ڵده‌سێت و دادەنیشێت. "دوای ماره‌بڕینه‌که‌مان بۆرسە هه‌ره‌سی هێنا، هه‌ر رۆژ له‌دوای رۆژ به هیوا بووم بەربێتەوە، به‌ڵام ئێستا جگه له‌وه‌ی بایه‌خی پاره‌که‌م بۆ نیوه دابه‌زیوه، ئه‌و ئۆتۆمبێلەش که فرۆشتم ئه‌وه‌نده گران بووه بۆم ناکڕدرێته‌وه، خه‌می خۆمم نییه، خۆشه‌ویسته‌که‌م چاوه‌ڕوانه، که‌چی به‌م دۆخه‌وه ناتوانم ئاهه‌نگی بووکگواستنه‌وه‌ش بکەم".  قه‌یرانی کۆرۆنا، دابه‌زینی نرخی تمه‌ن، هه‌ڵاوسانی ئابووری و به‌و دواییانه‌ش هه‌ره‌سهێنانی بازاڕی بۆرسە له ئێران، دۆخێکی ناجێگیری بۆ هاووڵاتیانی ئەو وڵاته خولقاندووه، که ته‌نانه‌ت چینی ناوه‌ندی کۆمه‌ڵگەشی رووبەڕووی مه‌ترسی له‌ده‌ستدانی پاشکه‌وته‌کانیان کردووەته‌وه.  له شه‌قامی (سه‌ید قوتب) له شاری سنه‌ی ناوندی پارێزگای کوردستان له رۆژئاوای ئێران، نووسینگەیەکی نوێنه‌رایه‌تی بۆرسە هەیە، پێشتر جمه‌ی ده‌هات له‌و هاووڵاتیانه‌ی خه‌ریکی وه‌رگرتنی کۆدی بۆرسە و رێنمایی کارناسانی ئه‌م ناوه‌نده بوون، که‌چی ئێستا له‌گه‌ڵ هه‌ره‌سهێنانی بۆرسە، نووسینگەکەش داخراوه‌و هۆکاره‌که‌شیان بۆ ڤایرۆسی کورۆنا گه‌ڕاندووەته‌وه.  سۆنیا فه‌تحی ژنێکی ٣٢ ساڵانه و مامۆستای قوتابخانه‌یه، به رووداوی ئینگلیزی راگه‌یاند "منیش وه‌ک زۆر که‌سی دیکە باوه‌ڕم به پێشنیازی به‌رپرسان کردو چوار مانگ پێش ئێستا ١٠٠ ملیۆن تمه‌نم (چوار هەزار دۆلار)، که به‌رهه‌می ١٠ ساڵ پاشەکه‌وتم بوو دوای دامه‌زراندنم  له بۆرسەدا دانا، سه‌ره‌تا باش بوو و رووی له هه‌ڵکشان بوو، به‌ڵام ئه‌وه زیاتر له مانگێکه هه‌ر داده‌به‌زێت و نرخی سه‌رمایه‌که‌ی من بۆ زیاتر له نیوه دابه‌زیوه".  سۆنیا ئاماژه بە چۆڵیی بەردەم نووسینگەی بۆرسەی سنه ده‌کات و ده‌ڵێت: "جاران له‌م ئۆفیسه ده‌بوو نۆره بگریت و بۆ جێبه‌جێکردنی کاروبارەکان چه‌ندین کاژێر چاوه‌ڕوانمان ده‌کرد تاوەکو کارناسه‌کانمان ده‌بینی، پێشنیازی ئه‌وه‌شیان ده‌کرد که خانوو و ئۆتۆمبێلیش بفرۆسین و له بۆرسەدا سه‌رمایه دابنێین، که‌چی دوای هه‌ره‌سهێنانی بۆرسە ئه‌وه‌تا هه‌موویان خۆیان شاردووەته‌وه‌و به بیانووی کورۆنا ئه‌م ئۆفیسه داخراوه".  د. کامەران که‌سرایی، ئابووریناس و مامۆستای زانکۆی سنه، به رووداوی راگه‌یاند، هه‌ر بازاڕێکی بۆرسە به‌رزونزمی تایبه‌ت به خۆی هه‌یه، به‌ڵام هه‌ڵکشان و داکشانی بۆرسەی ئێران ئاسایی نه‌بوو. دەشڵێت "حکومەت رۆڵێکی نه‌رێنی گێڕا، سه‌ره‌تا بووه هۆی به‌رزبوونه‌وه‌ی رۆژانه‌ی به‌های کۆمپانیا حکومییه‌کان له بۆرسەدا، بەڵام ئەو هەڵکشانە درۆینە بوو".  که‌سرایی پێیوایە که‌سانی شاره‌زای بازاڕی بۆرسەش رۆڵیان هه‌بووە له‌و هه‌ره‌سهێنانه، "پێش ئه‌م قه‌یرانه پشکەکانیان فرۆشت و لێی دەرچوون".  مامۆستاکەی زانکۆی سنه دەڵێت، رووداوه سیاسییه‌کانیش به‌شێوه‌ی به‌رچاو کاریگه‌رییان له‌سه‌ر بازاڕی بۆرسە ده‌بێت، نموونهی هه‌ڵبژاردنه‌کانی ئه‌م پاییزه‌ی ئه‌مریکا دەهێنێتەوە، کە "هه‌ر له ئێستاوه ئابووری ئێرانی ترساندووه". بەڵام جەختدەکاتەوە "هیچ گۆڕانکارییەک وه‌کو رۆڵی حکومەت نه‌یتوانیوه له هه‌ره‌سهێنانی بازاڕی بۆرسەی ئێران رۆڵی هه‌بێت.