کێنێس ئیکمان، جێگری فەرماندەی هێزی ئۆپەراسیۆنە هاوبەشەکان لە هاوپەیمانیی نێودەوڵەتی لە ڤیدیۆکۆنفرانسێکی رۆژنامەڤانیدا رایگەیاند هێزەکانی سووریای دیموکرات HSD بەشێوەیەکی بەرفراوان هاوکاریی هێزەکانی هاوپەیمانیی نێودەوڵەتی دەکەن بۆ لەنێوبردنی پاشماوەکانی داعش لە سووریا و دەڵێت "هاوپەیمانیی نێودەوڵەتی بۆ مسۆگەرکردنی لەنێوبردنی داعش لە سووریایە. ئێمە رۆژانە بەدوای پاشماوەکانی داعشدا دەڕۆین و بەشێکی زۆری ئەو کارەشمان بە هاوکاری هێزە سوورییە هاوپەیمانەکانمان دەکەین".  سەبارەت بە شەڕ و ناکۆکی هێزەکانی سووریای دیموکرات و تورکیا و بەگشتیی ئەگەری پێکدادانی هێز لە سووریا، کێنێس ئێکمان گوتی "تورکیا بەرژەوەندی خۆی هەیە، لە نێویشیاندا بەرژەوەندی ئەمنی لەنێو بەشی باکووری سووریا. ئامانجی ئێمەش بە راشکاوی ئەوەیە کە ناکۆکیمان لەگەڵ ئەواندا روونەدات. وەکو خۆتان دەزانن، ململانێی زۆر لە باکووری سووریا روودەدەن، ئامانجمان ئەوەیە کە هیچ جۆرە رووبەڕووبوونەوەیەک لەگەڵ ئەو هێزە سووریانە و ئەو هاوپەیمانەی ناتۆدا روونەدات. هەروەها ئێمە زۆر لە نزیکەوە چاودێری جموجووڵەکانی هێزەکانی تورکیا دەکەین بۆ ئەوەی هیچ رووداوێکی نەخوازراو لەنێوانماندا روونەدات. "  لە کۆتایی ئەیلوولی ٢٠١٥ رووسیا پێگەیەکی سەربازیی بەهێزی لە سووریا دانا، ئەوە لە کاتێکدایە، ئەمریکاش لە ناوچەکانی ژێر دەسەڵاتی بەرێوەبەرایەتی خۆسەر و ناوچەی تەنەفدا هەیە. کێنێس ئێکمان باس لەوە دەکات هاوئاهەنگی بەردەوامیان لەگەڵ هێزەکانی رووسیادا هەیە بۆ ئەوەی هیچ گرژییەک لەنێوان هێزەکانی هەردوو لادا روونەدات و رووسیاش رێز لە پڕۆتۆکۆڵە سەربازییەکانی ئەمریکا دەگرێت. دەڵێت: "بە دەگمەن گرژی لەنێوان کاروانە سەربازییەکانی ئەمریکا و رووسیا دروستدەبێت. ئەوەی کە تێبینیمان کردووە ئەوەیە کە رووسیا بەشێوەیەکی باش پابەندی ئەو پڕۆتۆکۆڵانەیە کە دامانناون. هەروەها پابەندی یاساکانی هاتووچۆ دەکەن کە لەسەر ئاستی تەکتیکی لەنێوان کاروانەکانی هەردوولامان دانراون. زۆر بە دەگمەن لێکتێنەگەییشتنی لەو جۆرە لەنێوانماندا روودەدات کە ببێتە هۆی هەڵچوون یانیش هەراسانکردن لەنێوان هێزەکانمان. "  هێزەکانی ئەمریکا لە چوارچێوەی هاوپەیمانیی نێودەوڵەتی دژی داعش کێڵگە نەوتییەکانی بەڕێوەبەرایەتی خۆسەر دەپارێزن، بۆئەوەی هێزە نەیارەکانی نەتوانن وەکو سەرچاوەی داهات سوودی لێببینن.