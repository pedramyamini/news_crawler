پۆلیسی شاری زاهیدان، ناوەندی پارێزگای سیستان و بەلوچستان لە باشووری رۆژهەڵاتی ئێران رایگەیاندووە، لەو رووداوەدا ٢ ژن، ٣ کوڕ و ٣ کچ بە گوللە کوژراون و بکوژ یان بکوژەکانیش هەڵاتوون.  خزمێکی ئەو خێزانە بە رۆژنامەی هەمشەهری گوتووە: دوای ئەوەی کە هیچ کامیان وەڵامی تەلەفۆنیان نەدایەوە، چووەتە بەردەم ماڵەکەیان، چەندجارێک لە دەرگای داوە، بەڵام کەس نەیکردووەتەوە.  هەروەها ئەو خزمەیان دەڵێت: ئەوان هەمیشە لە ماڵەوە بوون، پێی سەیر بووە کەس دەرگای نەکردووەتەوە، بۆیە لەگەڵ چەند کەسێکی دیکەدا دەرگاکەیان شکاندووە و چوونەتە ماڵەوە و بینیویانە سەرجەمیان کوژراون.  مەحموود سەعادەتی، فەرماندەی پۆلیسی زاهیدان دەڵێ: کاژێر ١٢ و ٣٠ خولەکی رۆژی سێشەممە هاووڵاتییەک لەو رووداوە ئاگاداری کردوونەتەوە و پۆلیس لێکۆڵینەوەی لە رووداوەکە دەستپێکردووە.  بەپێی راپۆرتی راگەیاندنەکانی ئێران، پشکنینی تەرمەکان نیشانی دەدات کە ئەوان نزیک بە ١٠ کاژێر پێشتر کوژراون و رەنگە تاوانە نیوەشەو روویدابێت.  دراوسێکانی ئەو بنەماڵەیە بە پۆلیسیان گوتوویانە، نیوەشەو دەنگەدەنگیان لەو ماڵەوە بیستووە، بەڵام کەس نەیوێراوە لە ماڵی خۆی بێتە دەرەوە.  بەپێی راپۆرتی راگەیاندنەکانی ئێران، باوکی ئەو بنەماڵەیە بەتۆمەتی پەیوەندیدار بە ماددە هۆشبەرەکانەوە سزای "زیندانیکردن"ی بەسەردا سەپێنراوە و رۆژی پێش لە رووداوە واتە رۆژی دووشەممە، کاژێر ١٣ و ٢٠ خولەک چووەتەوە زیندان.  زیندانەکان لە ئێران بۆ سەر چەند جۆرێک دابەش دەبن. زیندانی داخراو، نیوەکراوە، کراوە و کۆمەڵگەی فێرکاری پیشە و دەرمانی. بەپێی یاسای رێکخراوی زیندانەکانی ئێران، زیندانی کراوە بەو زیندانە دەگوترێ کە پاسەوانی و چاودێری نییە، کەسەکە ماوەی سزاکەی بە کارکردن یان خزمەتکردنەوە تێپەڕ دەکات و ناتوانێت لە زیندان بچێتە دەرەوە و شەوانەش لەوێ دەمێنێتەوە.  ساڵی ٢٠١٦ ش لە گوندێکی سەر بە شاری ئێرانشار هەشت ئەندامی خێزانێک بە کوژراوی لە ماڵەکەی خۆیاندا دۆزرانەوە و بکوژی خێزانەکە دوای ماوەیەک گیرا و سزای سێدارەی بەسەردا سەپێنرا.