گازی پێویست بۆ ئەو پاڵاوگەیە لە گێڵانەوە دەبرێت، ئەوە بەشێک لەو سەرمایەگوزارییانەیە کە بە بڕیاری وەزارەتی نەوتی ئێران لە پارێزگای کرماشاندا دەکرێت.  هوشەنگ بازوەند، پارێزگاری کرماشان رایگەیاند: "نزیکەی دوو ملیار و ٥٠٠ ملیۆن دۆلار وەبەرهێنان دەکرێت کە دوو ملیاری حکومەت دەیکات و نزیکەی ٥٠٠ ملیۆن دۆلاریش هۆڵدینگی کەنداوی فارس کە ئەمیش سەر بە وەزارەتی نەوتە. سەرمایەگوزارییەکەش لە سێ ناوچەی هەورامان، سۆنقور و ئێمە پێشنیازی کەنگاوەر دەکەین. "  سەرمایەگوزارییەکی گەورەی لەو جۆرە لە کاتێکدایە کە پرۆژەیەکی گرنگی وەک پاڵاوگەی ئاناهیتا دوای ١٥ ساڵ هێشتا هیچی دیار نییە.   هەموو ئەو سەرمایەگوزارییانەیش کە حکومەت بڕیارە بیانکات، لە مانگەکانی داهاتوودا دەست بە جێبەجێکردنیان دەکرێت؛ ئەگەر ئەوانیش بە دەردەی پاڵاوگەی ئاناهیتا نەچن.  لەگەڵ ئەوەیشدا بەرپرسانی پارێزگای کرماشان دەیانەوێت وەک دەرفەتێک بۆ پێشخستنی ئابووریی پارێزگاکە کەڵک لە پیشەسازیی نەوت و گاز وەربگرن. بە گوتەی بەرپرسان ئەگەر ئەو چەند پرۆژەیە بکەونە گەڕ، هەلی کار بۆ هەزاران کەس دەڕەخسێت.   ئیسحاق جەهانگیری، جێگری سەرۆککۆماری ئێران دەڵێت: "کرماشان یەکێک لە گرنگترین پارێزگاکانی ئەم وڵاتەیە کە سەرچاوەی سرووشتیی زۆری هەیە. بە پشتبەستن بەم سەرچاوانە دەتوانرێت بێکاری لەم پارێزگایەدا بنبڕ بکرێت. دەکرێت بە پشتبەستن بەم پیشەسازییە دەیان و سەتان کارگە دروست بکرێن. "  پارێزگای کرماشان سەرچاوەی نەوتی سنوورداری هەیە، هەر بۆیەیشە حکومەت و بەتایبەت وەزارەتی نەوت زیاتر حیسابی لەسەر پەرەپێدانی بواری گازی ئەو پارێزگایە کردووە.   ئەو بەرهەمانەی لە گاز بەرهەم دێن دەتوانرێت وەک ماددەی خاوی زۆر پیشەسازیی دیکەیش کەڵکیان لێوەربگیردرێت، بۆیەیشە دەتوانێت لە پەرەپێدانی ئابووریی پارێزگای کرماشاندا کاریگەر بێت.