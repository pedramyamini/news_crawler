بەپێی راپۆرتی چالاکڤانانی مافەکانی مرۆڤ، ئەو چوار چالاکڤانە رۆژی یەکشەممە - ٢٨ی شوباتی ٢٠٢١ لە سێدارە دراون، چەند کاژێرێک پێش جێبەجێکردنی حکومەکانیان، کەسوکاریان سەردانیان کردوون، بەڵام پێیاننەگوتراوە ئەوە دوایین دیداریان دەبێت.  ئاژانسی تەسنیم نزیک لە سوپای پاسداران بڵاوی کردووەتەوە، ٣ کەس لەوان ساڵی ٢٠١٧ هێرشیان کردووەتە سەر بنکەیەکی پۆلیس و لەوێ دوو پۆلیس کوژراون.  بەپێێ ئەو راپۆرتە، ناسر خەفاجیانزادە، حوسێن سەیلاوی ئەسڵ و عەلی خەسرەجی عەتایی، کە بە تۆمەتی "هەوڵی چەکدارانەی دژی کۆماری ئیسلامی، کردەوەی تیرۆریستی، ترساندن و تۆقاندن و تەقەیان لە بنکەی پۆلیسی ٢٢ی ئەهواز، ناوەندی پارێزگای خوزستان کردووە"، سزای لە سێدارەدانیان بەسەردا سەپابوو. بەپێی ئەو راپۆرتە، ئەو سێ کەسە ئەندامی رێکخراوی "بەرەی رزگاری ئەهواز" بوون.  بەپێی راپۆرتی ئاژانسی مافی مرۆڤی ئێران "هرانا"، هاووڵاتییەکی دیکەی عەرەب بە ناوی جاسم حەیدەری، بە تۆمەتی هاوکاری لەگەڵ حیزبێکی دژبەری ئێران لە سێدارە دراوە.  ئاژانسی میزان، زمانحاڵی دەزگای دادی ئێران رۆژی یەکشەممە بڵاویکردەوە کە هاونیشتمانییەکی دیکەی عەرەب بەناوی عيلی موتیری، رۆژی شەممە ٢٧ی شوباتی ٢٠٢١ لە سێدارە دراوە. بەپێی ماڵپەڕەکە: "عەلی موتیری ئەندامی داعش بووە و بەهاری ساڵی ٢٠١٨ هێرشی کردووەتە سەر بنکەیەکی بەسیج و بەو هۆیەوە دوو بەسیج کوژراون".