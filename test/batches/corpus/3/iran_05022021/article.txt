چەند بەرپرسێكی نزیک لە کۆشکی سپی کە نەیانویستووە ناویان ئاشکرا بکرێت رایانگەیاندووە، ئەمڕۆ لە کۆشکی سپی ئەنجوومەنی ئاسایشی نیشتمانی بە سەرۆکایەتی بایدن کۆدەبێتەوە و بڕیار لەسەر شێوازی مامەڵەکردن لەگەڵ دۆسێەی ئەتۆمی ئێران دەدەن.  ئەو بەرپرسانە ئاشکراشیانکرد، لە کۆبوونەوەکەدا بڕیار دەدرێت لەسەر گەڕانەوە بۆ رێککەوتنە ئەتۆمییەکە یاخود چاوەڕێکردن بۆ قۆناخی دوای هەڵبژاردنە سەرۆکایەتییەکەی ئێران، کە بڕیارە لە مانگی ٦ی ئەمساڵدا بەڕێوەبچێت و دواتر بەگوێرەی پێشهاتەکانی ئەو کاتەی ئێران بڕیار لەسەر ئەو دۆسیەیە بدرێت.  کۆبوونەوەی ئەنجوومەنی ئاسایشی نیشتمانی ئەمریکا لە ژووری تایبەت بە مەلەفە گەرمەکانی نێو کۆشکی سپی دەکرێت، وەزیری بەرگری و گەورە بەرپرسانی دیکەی نێو ئیدارەی بایدن تایبەت بە کاروباری ئاسایشی نیشتمانی ئەمریکا لە کۆبوونەوەکەدا بەشدارن.  هاوکات، لەچوارچێوەی گرنگیدان بە دۆسیەی ئێران، بڕیارە ئەمڕۆ ئەنتۆنی بلینکن، وەزیری دەرەوەی ئەمریکا لەڕێگەی ڤیدیۆ کۆنفڕانسەوە لەگەڵ وەزیرانی دەرەوەی هەرسێ وڵاتی بەریتانیا، فەرەنسا و ئەڵمانیا کۆدەبێتەوە و تێیدا تاوتوێی دۆسێەی ئەتۆمی ئێران دەکرێت.  رۆژی چوارشەممەی رابردوو، گوتەبێژی وەزارەتی دەرەوەی ئەمریکا رایگەیاند هێشتا زووە ئەمریکا بڕیاری کۆتایی سەبارەت بە گەڕانەوە بۆ ناو رێککەوتنی ئەتۆمی ئێران بدات.  نێد پرایس، گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانیدا رایگەیاند، ئەمریکا هێشتا بڕیاری نەداوە بۆ گەڕانەوە بۆ ناو رێککەوتنەکەی ٢٠١٥، ئاماژەی بەوەش کرد، ئەمریکا پێویستی بەوەیە گفتوگۆ لەگەڵ هاوپەیمان و هاوبەشەکانیدا بکات , هەروەها لە کۆنگرێسی وڵاتەکەشی گفتوگۆ لەسەر ئەو پرسە بکات پێش ئەوەی هیچ بڕیارێک بدات.  پرایس پێشیوایە لەو پرسەدا ئەوەی دەبێت هەنگاوی یەکەم بنێت ئێرانە و پێویستە پابەندبوونی تەواوی خۆی بە خاڵەکانی رێککەوتنەکەوە نیشان بدات، پێش ئەوەی چاوەڕێی گەڕانەوە ئەمریکا بکات.  پرایس گوتی: "ئەگەر ئێران بگەڕێتەوە بۆ پابەندبوونی تەواوەتی خاڵەکانی تایبەت بە رێککەوتنی ئەتۆمی، ئەمریکاش هەمان کار دەکات، دواتریش ئەم هەنگاوە وەک سەکۆیەک بەکاردەهێنین لەپێناو رێککەوتنێکی بەهێزتردا"  لەوەتەی ئیدارەی نوێی ئەمریکا دەستبەکار بووە، گەڕانەوەی ئەمریکا بۆ رێککەوتننامەی ئەتۆمی بووەتە رۆژەڤ. کۆتایی مانگی رابردوو کۆشکی سپی بەفەرمی دەستنیشانکردنی رۆبەرت مالی وەکو نوێنەری تایبەتیی سەرۆکی ئەمریکا بۆ کاروباری ئێران راگەیاند.  مالی، پێشتر راوێژکاری باراک ئۆباما، سەرۆکی پێشووتری ئەمریکا بووە بۆ کاروباری رۆژهەڵاتی ناوەڕاست و بە یەکێک لە ئەندازیارانی رێککەوتنی ئەتۆمیی ئێران دادەنرێت.  راسپاردنی ئەو بەرپرسە لە لایەن جۆ بایدنەوە بۆ نوێنەرایەتیکردنی وڵاتەکەی لە گفتوگۆکانی ئێراندا، نیگەرانی ئەوەی لای کۆمارییەکان دروستکردووە کە سەرۆکی نوێی ئەمریکا، نەرمی لە بەرامبەر ئێراندا بنوێنێت و بە گوتەی ئەوان، لەسەر حیسابی ئاسایشی ئیسرائیل، دووبارە ئەمریکا بگەڕێنێتەوە نێو رێککەوتننامەی ئەتۆمی.  لە کاتێکدا کە وەزیری دەرەوەی ئەمریکا جەخت لەوە دەکاتەوە تاکە مەرجی گەڕانەوەی وڵاتەکەی بۆ نێو رێککەوتنەکە، پابەندبوونی تەواوەتی ئێرانە بە رێککەوتنەکە.   پێشتر ئەنتۆنیۆ بلینکن، وەزیری دەرەوەی ئەمریکا بە رۆژنامەڤانانی گوتبوو "جۆ بایدن زۆر بە روونی گوتوویەتی، ئەگەر ئێران بگەڕێتەوە بۆ پابەندبوونی تەواوەتی بە رێککەوتنەکە، ئەوا ئەمریکا هەمان شت دەکات. دواتر ئەو رێککەوتنە وەکو سەکۆیێک بەکاردێنین بۆ ئەوەی لەگەڵ هاوپەیمانەکانمان بتوانین رێککەوتنێکی بەهێزتر پێکبێنین بە جۆرێک ژمارەیەک پرسی دیکەش بگرێتەوە کە کێشەی قووڵمان هەیە لەسەریان لەگەڵ ئێران".  بەڵام هاوتا ئێرانییەکەی، بۆچوونێکی دیکەی هەیە. محەممەد جەواد زەریف، وەزیری دەرەوەی ئێران ئاماژە بەوە دەکات "دەبێت جەخت لەوە بکەمەوە ئەمریکا ئەو وڵاتە بوو کە لە رێککەوتنەکە کشایەوە. ئێستاش ئەرکی ئەمریکایە کە بگەڕێتەوە بۆ نێو رێککەوتنەکە و پابەندبوونی خۆی جێبەجێبکات. هەر کاتێک ئەمریکا هەنگاو بە ئاراستەی پابەندبوون بە رێککەوتنەکەوە بنێت و ئێمە سوودی ئەو هەنگاوەمان بینی، ئەوا ئێمەش بە ئەرکەکانمانەوە پابەند دەبین هەروەکو چۆن باڵاترین ئاستی سەرکردایەتیی کۆماری ئیسلامی رایگەیاندووە".  ئێران، دوای کوژرانی موحسین فەخریزادە، زانای ئەتۆمی ئەو وڵاتە، رێژەی پیتاندنی یۆرانیۆمی بۆ ٢٠ % بەرزکردەوە و ئێستا ١٧ کیلۆگرام لەو ماددە ئەتۆمییەی دروستکردووە.   ئەو هەنگاوەی ئێران، ئیسرائیلی بە تەواوی نیگەرانکردووە، چونکە پێیوایە ئێران هەوڵی دروستکردنی بۆمبی ئەتۆمی دەدات و پێشتریش ئەڤیڤ کوخاڤی، سوپاسالاری ئیسرائیل راگەیاندبوو، ئیسرائیل پلانی ئامادەی هەیە و ئەگەر پێویست بکات هێرش دەکاتە سەر ناوەندە ئەتۆمییەکانی ئێران، بەڵام ئێران لەبەرامبەر ئەو هەڕەشەیە بێ وەڵام نەبوو، ئەبولفەزل شکارچی، گوتەبێژی هێزە چەکدارەکانی ئێران رایگەیاند، هێرش بۆ سەر ئێران واتە تەختکردنی حەیفا و تەلئەبیب لەگەڵ زەوی.