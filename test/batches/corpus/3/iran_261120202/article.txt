توێژە کەم داهاتەکان بەهۆی کێشە ئابوورییەکانەوە چاوپۆشییان لە زۆر پێویستیی دیکەش کردووە، کێشەگەلێک کە حکومەتی حەسەن رووحانی بۆ گەمارۆکانی دەگەڕێنێتەوە و دژبەرانیش بۆ نالێهاتوویی حکومەت.  محەممەد باقر قاڵیباف، سەرۆکی پەرلەمان ئاماژەی بەوە کردووە "دانیشتن و چاوەڕوانبوون تاوەکو کاتێک کە گەمارۆکان هەڵدەگیرێنەوە، رێگەچارە نییە. ئەو شتەی کە بۆ لابردنی گەمارۆکان دەبێت بکرێت، هەلومەرجی تایبەت بە خۆی هەیە".  عەلی خامنەیی، رێبەری کۆماری ئێران دەڵێت کێشەی ئابووریی وڵاتەکەی نەبوونی رێگەچارە یان نەزانینی رێگەچارە نییە و رێگەچارەکان روونن "ئێمە چیمان کەمە؟ ئەو شتەی پێویستمانە، هیمەت، دلێری، گرنگیدانی جیددی و بەدواداچوونە".  رێبەری ئێران گرنگیدان بە بەرهەمی ناوخۆ و تواناییە ئابوورییەکان لە ئاستی ناوخۆدا، بە هۆکاری بوژانەوەی ئابووری و ناکاریگەرکردنی گەمارۆکان دەزانێت. بەڵام حەسەن رووحانی تەنیا ئەمانە بۆ چارەسەرکردنی کێشە ئابوورییەکان بە پێویست نازانێت.  حەسەن رووحانی، سەرۆکی ئێران ئەوەی خستەڕوو "هەمیشە ئاوا بووە، ئەگەر کێشەیەک بۆ خەڵک روویداوە، بەهۆی گوشاری ناحەق و نامرۆڤانەی کۆشکی سپی بووە و هەرکات ئەوان بۆ پابەندییە نێودەوڵەتییەکان بگەڕێنەوە، ئەو بارودۆخە دەگۆڕێت. ئێران و ئەمریکا دەتوانن بڕیاربدەن کە دەگەڕێینەوە بۆ بارودۆخی ٢٠ی ژانویەی ٢٠١٧. هەم ئێمە دەگەڕێینەوە و هەم ئەمریکاش بگەڕێتەوە، ئەمە دەتوانێت چارەسەرێکی گەورە بۆ زۆر لە کێشەکان بێت و بارودۆخەکە تەواو بگۆڕێت".  گەمارۆکان بوونەتە هۆی ئەوەی حکومەت لە بەشێک لە داهاتەکانی بێبەش ببێت، نەگەڕانەوەی داهاتی هەناردە، بە گوتەی پەرلەمانتاران نەبوونی هاوئاهەنگی لەنێوان دامودەزگا حکومییەکان و کۆرۆنا کێشە ئابوورییەکانی دیکەی ئێرانیان قووڵتر کردووەتەوە.  بەشێکی زۆری هەلەکانی کار لەدەستچوون، کەلوپەل و پێداویستییەکان گران بوون و هەڵاوسان بەرزبووەتەوە، بەم هۆیەشەوە خەڵک بۆ دابینکردنی پێداویستییە سەرەکییەکانیان بەرەوڕووی کێشە بوونەتەوە.  حوسێنعەلی حاجی دلیگانی، پەرلەمانتار دەڵێت "بۆ رێگری لە گرانییەکان، پەرلەمانتاران پرۆژە یاسایەکیان ئامادەکردووە کە حکومەت ناچاردەکات نرخەکان جێگیربکات و هەڵاوسان کۆنترۆڵ بکات".  چارەسەرکردنی کێشە ئابوورییەکان ئێستا بووەتە بابەتێکی سیاسی لەنێوان باڵە جیاوازەکانی دەسەڵاتدا، ململانێیەک کە خەڵک تێچووەکەی دەدەن.