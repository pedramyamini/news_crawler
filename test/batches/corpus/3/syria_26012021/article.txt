عەبدوڵڵا ئەرین، پارێزگاری رووها لە باکووری کوردستان راگەیێندراوێکی بڵاوکردەوە کە تێیدا هاتووە: کاژێر ٠٨: ٥٥ی ئەمڕۆ سێشەممە ٢٦ی کانوونی دووەمی ٢٠٢١، کردەوەیەکی خۆکوژی لە بازاڕی شارۆچکەکە روویداوە، بەهۆیەوە سێ کەسی سڤیل کوژراون و دوو کەسی دیکەش برینداربوون.   لە بەشێک دیکەی راگەێیندراوەکەدا پارێزگاری رووها، "یەکینەکانی پاراستنی گەل (یەپەگە) تۆمەتباردەکات بە ئەنجامدانی کردەوە خۆکوژییەکە"، بەڵام تاوەکو ئێستا یەکینەکانی پاراستنی گەل هیچ روونکردنەوەیەکیان لەوبارەوە بڵاونەکردووەتەوە.  ماڵپەڕی هاواری نزیک لە پەیەدە، بڵاوی کردووەتەوە: "خۆکوژێک بە پشتێنەی بۆمبڕێژکراوەوە خۆی لە نێو بازاڕی گرێسپی تەقاندووەتەوە".  هەر بەگوێرەی راگەیێندراوەکەی پارێزگاری رووها، بریندارەکان لە نەخۆشخانەی گشتیی گرێسپی چارەسەر وەردەگرن، هێزە ئەمنییەکانیش ناوچەکەیان بەتەواوی گەمارۆداوە و پۆلیسی نێوخۆییش دەستیکردووە بە لێکۆڵینەوە لە وردەکارییەکانی رووداوەکە.   لە رێککەوتی ٢٠٢١/٠١/٠٢ لە سەرێکانی ئۆتۆمبێلێکی بۆمبڕێژکراو لە نزیک بازاڕی سەوزەفرۆشان تەقییەوە و پێنج کەس کوژران کە سیانیان سڤیلن و ژنێک و منداڵێکیشیان لەنێودایە. هەروەها لە ئەنجامی ئەو تەقینەوەیەی سەرێکانیدا چوار کەس بریندار بوون و چاوەڕێ دەکرێت ژمارەی بەرکەوتووەکان زیاتر ببێت.  هەر لەو رۆژەدا بازاڕی کرێکارانی حەسەکە چەکدارێکی میلیشیاکانی سەر بە  حکومەتی سووریا کە ناوی حوسێن عەسافە بۆمبێکی لەنێو خەڵکدا تەقاندەوە و لە ئەنجامدا ١٩ کەس بریندار بوون کە زۆربەیان ژن و منداڵ بوون و کەسێکیش کوژرا.