ئیبراهیم رەئیسی، سەرۆکی دەزگای دادی ئێران دەڵێت: "با دوژمن بزانێت، ژیان لەمەودوا بۆی زۆر زەحمەت دەبێت. بەرخۆدان وادەکات ژیان بۆ ئەو زیاتر لە هەر کاتێک زەحمەت بێت. تۆڵەسەندنەوەیەکی خوێنی شەهید سولەیمانی بریتییە لە دەرکردنی تەواوی ئەمریکییەکان لە ناوچەکەدا. یەکێکی دیکە لە شێوازەکانی تۆڵەسەندنەوە بریتی دەبێت لە سزادانی ئەوانەی تاوانەکەیان کردووە و ئەوانەیش فەرمانی جێبەجێکردنیان داوە. "   هەروەک چاوەڕوان دەکرا، ژمارەیەک لە بەرپرسانی باڵای سەربازیی ئێران لە رێوڕەسمەکەدا بەشداربوون و ئەوانیش زمانێکی تووندیان بەرامبەر ئەمریکا بەکارهێنا.   ئیسماعیل قائانی، فەرماندەی فەیلەقی قودسی سوپای پاسداران رایگەیاند: "بەو تاوانەی کە کردتان، هانی ئازادیخوازانی تەواوی جیهانتان دا. دڵنیا بن کە دەکرێت تەنانەت لەناو ماڵی خۆتاندا هەندێک کەس پەیدا ببن کە وەڵامی ئەم تاوانەتان بدەنەوە. "  حوسێن سەلامی، فەرماندەی سوپای پاسداران گوتی: "ئەمڕۆش بۆ رووبەڕووبوونەوەی هەر دوژمنێک هیچ کێشە و نیگەرانی و دوودڵییەکمان نییە. ئێمە قسەی کۆتایی خۆمان لە بەرەی جەنگدا بە دوژمنانمان دەڵێین. "  بەڵام دۆناڵد ترەمپیش هۆشداریی تووندی داوەتە ئێران و رایگەیاندووە، هەر هێرشێکی تاران و هێزە نزیکەکانی کاردانەوەی تووندی واشنتنی بەدواوە دەبێت.   پێنتاگۆن دوو فڕۆکەی بی ٥٢ی هەڵگری بۆمبی ئەتۆمی و ژێردەریاییەکی ناردووەتە ناوچەی کەنداو بە مەبەستی وەڵامدانەوەی هەر هێرشێک ئەگەر لەلایەن دۆناڵد ترەمپەوە فەرمانی پێبکرێت.