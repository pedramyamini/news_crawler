سەعید خەتیبزادە، گوتەبێژی وەزارەتی دەرەوەی ئێران رایگەیاند، دەستگیرکردنی دیپلۆماتکاری ئێرانی لە تورکیا تەنیا پرۆپاگەندەیە و هیچ کارمەندێکی کۆنسوڵخانەی ئێران دەستگیرنەکراوە و لێپێچینەوەی لەگەڵدا نەکراوە و ناشبێت کارێکی لەو جۆرە رووبدات، چونکە ئەوە بە پێچەوانەی یاساکانە.  محەممەدرەزا ناسرزادە، بەگوتەی تورکیا کارمەندێکی کونسوڵخانەی ئێرانە لە ئیستەنبووڵ لە فڕۆکەخانەی ئەو شارە لەسەر بنەمای دەستهەبوونی لە کوشتنی مەسعود مەولەوی لە کۆتایی ساڵی ٢٠١٩ لەلایەن پۆلیسەوە دەستگیراوە و لێپێچینەوەی لەگەڵدا کراوە.  پۆلیسی فڕۆکەخانەی ئیستانبول وێنەیەکی ناسرزادەی لەکاتی چوونی بۆ نێو فڕۆکەخانەی ئیستەنبووڵ بڵاوکردووەتەوە.  خەتیبزادە رایگەیاند، ئەوەی کە لە فڕۆکەخانەی ئیستەنبووڵدا لێپێچینەوەی لەگەڵدا کراوە هاووڵاتییەکی ئێرانی بووە و ئێمە لەو بارەیەوە لەگەڵ حکومەتی تورکیا لە پەیوەندیداین و ئەم بابەتە دەبێت بەڕێگەی خۆیدا بە خێرایی چارەسەر بکرێت.  بڵاوکردنەوەی وێنەکانی ناسرزادە لەدوای ئەوە هات رۆژی ١١ی ئەم مانگە، ئێران رەتیکردەوە هیچ هاووڵاتییەکی لەلایەن تورکیاوە دەستگیرکرابێت و سەرجەم هەواڵە بڵاوکراوەکان بە پروپاگەندە ناوبرد.  لەدوای بڵاوکردنەوەی وێنەکە، ئێران دانی بەوەدانا کە هاووڵاتییەکی دەستگیرکراوە، بەڵام رەتیکردەوە کە کارمەندی کونسوڵخانە بێت.