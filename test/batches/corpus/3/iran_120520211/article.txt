ئاژانسی هەواڵیی ئەلعەرەبییە رایگەیاند، میلیشیاکانی حەشدی شەعبی محەممەد خاتەمی ناسراو بە ئەبو وەفایان لە کەربەلا دەستبەسەرکردووە و شەوی ١٠/٠٥/٢٠٢١ رادەستی هێزەکانی سوپای پاسدارانیان کردووە.   بەپێی هەواڵەکە، محەممەد خاتەمی کوڕی کەسایەتییەکی ئایینی نزیکی رووحوڵڵا خومەینی، رێبەری پێشووی کۆماری ئیسلامیی ئێرانە و دوای شۆڕشی ئێران یەکێک لە دامەزرێنەرانی سوپای پاسداران بووە، بەڵام دوای لەسەرکارلادانی یەکەم سەرۆککۆماری ئەو وڵاتە لە ساڵی ١٩٨١، ئێرانی جێهێشتووە و چووەتە سووریا و لوبنان.  خاتەمی ساڵی ١٩٨٨ لە لوبنان رایگەیاند، لە بەشداریکردن لە شۆڕشی ئێران پەشیمانە و دوای ئەوە لەلایەن حیزبوڵڵای لوبنانەوە دەستبەسەر و رادەستی ئێران کرایەوە کە بە نێوبژیوانی باوکی لەلای رێبەری ئەوکاتی کۆماری ئیسلامی ئازادکرا و دواتر چووەتە بەریتانیا و وڵاتینامەی ئەو وڵاتەی وەرگرتووە.  بەپێی هەواڵەکە، محەممەد خاتەمی بۆ بەشداریکردن لە رێوڕەسمی شەوانی قەدر سەردانی شارەکانی نەجەف و کەربەلای کردووە و لەلایەن میلیشیاکانی حەشدی شەعبی دەستبەسەرکراوە.