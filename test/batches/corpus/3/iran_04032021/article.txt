ئەو کەمپەینە لە ماڵپەڕی تایبەت بەخۆیان لە رۆژی ٠٣ - ٠٣ - ٢٠٢١ بڵاویانکردووەتەوە، کە کاربەدەستانی ناوچەکە هێڵی ئینتەرنێتیان پچڕاندووە بەو هۆیەوە هەم وەرگرتنی زانیاری لەبارەی ناڕەزایەتییەکان زەحمەتە، هەمیش بووەتە هۆی ئەوەی کە هێزەکانی کۆماری ئیسلامی درێژە بە سەرکوتی بێبەزەییانەی خۆپیشاندەرەکان بدەن.  حوسێن زولفەقاری، وەزیری ناوخۆی ئێران دەڵێ: یەک کەس کوژراوە و چوار کەسیش بریندار بوون، کوژراوەکەش روون نییە، لە ناو خاکی ئێرانەوە تەقە لەو کەسە کراوە یان لە خاکی پاکستانەوە.  عەبدوڵڵا عارف، بەڕێوەبەری کەمپەینی چالاکڤانانی مافەکانی مرۆڤ رۆژی سێشەممە بە رووداوی گوت: "رۆژی ٢٢ی شوباتی ٢٠٢١ هێزەکانی سوپای پاسداران تەقەیان لە سووتەمەنیبەرە بەلوچەکان کردووە، بەوهۆیەوە ١٠ سووتەمەنیبەر کوژراون، ٥ی دیکەش بریندار بوون و کەسێکیش گیراوە. "  عەبدوڵڵا عارف گوتی، سەرچاوە خۆجێیەکان باس لە کوژرانی زیاتر لە ٣٠ کەس و برینداربوونی ٣٠ کەسی دیکە دەکەن.  ئەم رووداوە ناڕەزایەتی گەورەی لە شارە بەلوچەکانی پارێزگای سیستان و بەلوچستاندا لێکەوتەوە. عەبدوڵڵا عارف دەڵێ: "لەو ناڕەزایەتییانەشدا دوو کەس کوژراون، پێنج کەس بریندار کراون و ٥ کەسیش گیراون. "  بەکاردانەوە بەم رووداوانە رۆژی ٢ی مارسی ٢٠٢١ رێکخراوی جەیشولعەدل لە ناوچە سنوورییەکانی سیستان و بەلوچستان هێرشی کردەسەر دوو ئۆتۆمبیلی سوپای پاسداران و بەگوتەی چالاکڤانانی بەلوچ، ٥ ئەندامی سوپای پاسداران کوژراون و چەند کەسێکی دیکەشیان بەدیل گیراوە.  کەناڵی رەسەدی بەلوچستان، رایگەیاندووە سێ ئەندامی سوپای پاسداران بە دیل گیراون. بەڵام حوسێن زۆلفەقاری، جێگری وەزیری ناوخۆی ئێران دەڵێت: لەو رووداوەدا ٢ کەس بریندار بوون و کەسێکیش تاوەکو ئێستا بێسەروشوێنە.