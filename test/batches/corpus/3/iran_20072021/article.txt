بەپێی ئەو گرتە ڤیدیۆیانەی لە تۆڕە کۆمەڵایەتییەکان بڵاوبوونەتەوە، لە شاری ئەهوازی ناوەندی پارێزگای خوزستان، خۆپێشاندەران دروشم دەدەن و بەرد لە پۆلیس دەگرن، هێزە ئەمنییەکانیش بە تەقە و گازی فرمێسکڕێژ وەڵامیان دەدەنەوە. خۆپیشاندەران لە شاری ئەهواز دروشمی "خوێن و گیانم بە قوربانی تۆ ئەهواز" دەڵێنەوە.  بەپێی راپۆرتەکان، پۆلیس و هێزە ئەمنییەکان لە هەندێ شوێن بە گازی فرمێسکڕێژ و باتۆن هێرشیان کردووەتە سەر خەڵک و تەقەیان لێکردوون.   هەندێ لە رۆژنامەنووسان دەڵێن، ئینتەرنێت لە هەندێ لە شارەکانی پارێزگای خوزستاندا بڕاوە.  بەپێی راپۆرتەکان لە میانی ناڕەزایەتییەکانی شەوانی رابردوو هەندێ لە خۆپیشاندەران دەستبەسەرکراون، کە خۆپیشاندەران شەوی دووشەممە بە دروشمی "فکو، فکو اسرانا" داوایان کرد ئەو گیراوانە ئازاد بکرێن.  کەمئاوی خەڵکی پارێزگای خوزستانی، کە زۆرینەی عەرەبە، بەرەوڕووی قەیران کردووەتەوە. خەڵکی ئەم ناوچەیە کێشەی ئاوی خواردنەوە و تەنانەت ئاویان بۆ کشتوکاڵ و ئاژەڵداریش هەیە. قەیرانێک کە بە کەمتەرخەمی بەرپرسان، گواستنەوەی ئاوەکانی خوزستان بۆ پارێزگاکانی دیکە، دروستکردنی بەنداو، گۆڕینی رێڕەوی ئاوەکان و لە کۆتاییشدا گۆڕانکارییەکانی کەشوهەوا قووڵتریش بووەتەوە.  خەڵکی عەرەبی ئەهواز دەڵێن، حکومەت بەم سیاسەتەی، کە ساڵانێکە هەوڵی بۆ دەدات، دەیەوێت پێکهاتەی دانیشتووانی ناوچەکە بگۆڕێت.  لەم پارێزگایەدا رووبارێکی گەورە وەک کاروون، کە سەردەمانێک تەنیا رووبار بوو لە ئێران کەشتی پێدا دەڕۆیشت، وشکبووە.   موجتەبا مەحفوزی، نوێنەری شاری ئابادان سەر بە پارێزگای خوزستان لە پەرلەمانی ئیران، رۆژی دووشەممە لە کۆبوونەوەی پەرلەمانی ئێراندا گوتی: |هەر رۆژ لە خوزستاندا قەیرانێک روودەدات، خۆڵبارین، لافاو، کەمئاویی، وشکبوونی تاڵاوەکان و تینوێتیی خەڵک".  بەپێی راپۆرتی هرانا، ئۆرگانی چالاکڤانانی مافەکانی مرۆڤ لە ئێران، لانیکەم ١٨ کەس لە خۆپیشاندانەکاندا گیراون.  بەپێی ئەو زانیارییانەی بڵاوبوونەتەوە، چوار خۆپیشاندەریش لە ناڕەزایەتییەکاندا کوژراون، بەڵام تەنیا کوژرانی دوو کەسیان پشتڕاست کراوەتەوە. بەرپرسانی حکومەتی ئێران دەڵێن، ئەو دوو کەسە بە تەقەی "کەسانی ئاژاوەگێڕ" کوژراون.  پارێزگای خوزستان یەکێکە لە پارێزگا دەوڵەمەندەکانی ئێران لە رووی سامانی ژێر زەوی، بەو حاڵەشەوە یەکێک لە پشتگوێخراوترین پارێزگاکانە.  حەسەن رووحانی، سەرۆککۆماری ئێران، رۆژی دووشەممە گوتی: "حکومەت هەوڵی قەرەبووکردنەوەی خەڵکی خوزستان دەدات".  بەڵام موجتەبا یوسفی، نوێنەری شاری ئەهواز لە پەرلەمانی ئێران، گوتی: "ئەم حکومەتە چیدیکە هیچی لە دەست نایەت، بەڵکوو هیوادارین حکومەتی داهاتوو بتوانێت بڕیاری بە کردەوە دەربکات".