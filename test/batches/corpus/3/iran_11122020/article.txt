ئاژانسی فەرمیی کاری ئێران بە پشتبەستن بە زانیارییەکانی ناوەندی ئاماری ئەو وڵاتە رایگەیاند، لە سەرەتای ئەمساڵی هەتاوییەوە تاوەکو کۆتایی دووەم مانگی پاییز، نرخی شتومەک و پێداویستیی رۆژانەی خەڵک وەک نان، برنج، رۆن، دانەوێڵە، سەوزە و میوە، گۆشت و شیرەمەنییەکان ٦٦.١٢ % بەرز بووەتەوە.  لەلایەکی دیکەوە، فەرامەرز تۆفیقی، سەرۆکی بەشی مووچە لە ناوەندی باڵای ئەنجوومەنەکانی کار لە ئێران رایگەیاند، خێزانێکی ٣ بۆ ٤ کەسی مانگانە بۆ دابینکردنی تێچووی خواردن، شوێنی مانەوە، هاتووچۆ، تەندروستی و خوێندن بە لای کەمەوە پێویستی بە ٩ ملیۆن و ٨٠٠ هەزار تمەنە.   بە گوتەی تۆفیقی، حکومەت سەرەتای ئەمساڵ پشتڕاستی کردووەتەوە کە بە لای کەمەوە تێچووی خێزانێکی ئاسایی لەو وڵاتە ٤ ملیۆن و ٩٤٠ هەزار تمەنە، بەڵام مووچەی مانگانەی دوو ملیۆن و ٦٠٠ هەزار تمەنی بۆ کرێکارێکی ئاسایی داناوە.   حکومەتی ئێران پێشتر رایگەیاندووە، داهاتی ٦٠ ملیۆن کەس، کە دەکاتە ٧٥ % ـی دانیشتووانی ئەو وڵاتە، بەشی دابینکردنی پێداویستییەکانیان ناکات.