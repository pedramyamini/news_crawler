بەپێی ئەو ئامارانەی عەبدولڕەزا رەحمانی فەزڵی، وەزیری ناوخۆی ئێران لە کۆنگرەیەکی رۆژنامەڤانی بڵاوکردەوە، لە کۆی ٥٩ ملیۆن و ٣١٠ هەزار و ٣٠٧ دەنگدەر، ٢٨ ملیۆن و ٩٣٣ هەزار و ٤ کەس دەنگیان داوە. رێژەی بەشداریکردن ٤٨.٨ %.  بەپێی ئەنجامی کۆتایی هەڵبژاردنی سەرۆککۆماریی ئێران، ئیبراهیم رەئیسی ١٧ ملیۆن و ٩٢٦ هەزار و ٣٤٥ دەنگی بەدەستهێناوە، دوای ئەو موحسین رەزایی، بەربژێریكی دیکەی نەریتخواز بە ٣ ملیۆن و ٤١٢ هەزار و ٧١٢ دەنگ بووە دووەم لە هەڵبژاردنەکان.  عەبدولناسر هیممەتی، سەرۆکی پێشووی بانکی ناوەندی ئێران و تاکە بەربژێری ریفۆرمخوازەکان پلەی سێیەمی بەدەستهێنا و  ٢ ملیۆن و ٤٢٧ هەزار و ٢٠١ دەنگی پێدرا. دوای ئەویش قازی زادە دێت کە ٩٩٩ هەزار و ٧١٨ دەنگی بەدەستهێناوە.  رێژەی بەشداریکردنی خەڵک لە هەڵبژاردن لاواز بوو، بەپێی خشتەی کۆمیسیۆنی باڵای هەڵبژاردنی ئێران لە کۆی ٧ ملیۆن و ١٦٥ هەزار کەس لە ژمارەی دەنگدەرانی رۆژهەڵاتی کوردستان ٣ ملیۆن و ٤٣ هەزار و ٢٠٠ کەس دەنگیان داوە کە دەکاتە ٤٢.٤٧ %.   بەکۆی گشتیی ٣ ملیۆن و ٧٢٦ هەزار و ٨٧٠ دەنگی پووچەڵ خراوەتە سندووقەکانی دەنگدان.