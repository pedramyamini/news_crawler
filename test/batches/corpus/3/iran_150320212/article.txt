جەنەراڵ حوسێن سەلامی، فەرماندەی سوپای پاسدارانی دەڵێت موشەکە کڕووز و بالستیەکانیان، توانای زیاتر بە هێزی دەریایی ئێران دەبەخشن.   لەو دیمەنانەی، کە لە لایەن تەلەڤزیۆنی فەرمیی ئێرانەوە بڵاوکراونەتەوە دەردەکەوێت ژمارەیەکی زۆری مووشەک لە بنکەکەدا هەڵگیراون. تەلەڤزیۆنی فەرمیی ئێران شوێنی بنکەکە و ژمارەی ئەو مووشەکانەشی کە تێیدا هەڵگیراون، ئاشکرانەکرد.   لە ساڵی ٢٠١١ ـەوە، ئێران چەندین کۆگای تایبەت بە مووشەکەکانی لە سەرانسەری ئەو وڵاتە و لە نزیک گەرووی هورمز لە ژێر زەویدا دروستکردووە.   ئێران باس لەوە دەکات مووشەکەکانی دەتوانن دوو هەزار کیلۆمەتر ببڕن، ئەوەش وا دەکات زۆربەی رۆژهەڵاتی ناوەڕاست بە ئیسرائیلیشەوە، بکەوێتە نێو مەودای مووشەکەکانی.   ئەمریکا و هاوپەیمانە رۆژئاواییەکانی، مووشەکەکانی ئێران و بەرنامە ئەتۆمیەکەی بە هەڕەشە دەبینن، بەتایبەتیش لەو کاتەوەی ئێران دەستی بە کەمکردنەوەی پابەندبوونی بە رێککەوتنی ئەتۆمی کردووە، نیگەرانییەکانیان زیاتر بوون.   مانگی تەمووزی ساڵی رابردوو، سوپای پاسداران مووشەکە ژێرزەوییەکانی لە مانۆرێکی سەربازیدا بەکارهێنا و کەشتیێکی ساختەی فڕۆکەهەڵگریی ئەمریکای لە گەرووی هورمز پێ کردە ئامانج.   لە دوای شەڕە خوێناویەکەی ساڵانی ١٩٨٠ی نێوان ئێران و عێراق، ئێران دەستی بە بەرەوپێشبردنی بەرنامەی مووشەکە بالستییەکانی کرد، بە تایبەتیش دوای ئەوەی نەتەوە یەکگرتووەکان گەمارۆی چەکی بەسەردا سەپاند کە بەهۆیەوە ناتوانێت چەکی پێشکەوتوو بکڕێت.