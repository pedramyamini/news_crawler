دوای ئەو رووداوە بەرپرسانی ئێرانی زانیاری دژیەکی زۆریان بڵاوکردەوە کە نیشانی دەدات کوشتنی فەخریزادە، جێگری وەزیری بەرگریی ئێران، چەند ورد و بەپێی پلان کاری بۆ کراوە.  ئەو ناکۆکییانە لە دوو لێدوانی هەفتەی رابردووی وەزیری ئیتلاعاتی ئێراندا رەنگی دایەوە.  مەحموود عەلەوی، وەزیری ئیتلاعاتی ئێران هەفتەی پێشوو لە هەڤپەیڤینێکدا لەگەڵ تەلەفزیۆنی فەرمیی ئێران گوتی: "شەهید فەخریزادە ئەندامی هێزە سەربازییەکان بوو، ئەو کەسەیش کە ئامادەکارییە سەرەتاییەکانی بۆ تیرۆرەکە کردبوو، ئەندامی هێزە سەربازییەکان بوو. ئێمەیش ناتوانین کاری هەواڵگری لەنێو هێزە سەربازییەکاندا بکەین. "  رۆژی دوایی ئاژانسی تەسنیمی سەر بە سوپای پاسداران لە وتارێکدا نووسیی: "وەزیری ئیتلاعات دەیەوێت ئەو وەزارەتە لە هەڵەکان بێبەری بکات و هاوکات دامودەزگاکانی دیکە بە بێسەروبەر نیشان بدات. لەو وتارەدا دەگوترێت لە کاتێکدا کە دوژمنی سەرەکی لەو رووداوەدا مەحکوم دەکرێت، ململانێ دروستکردن لەنێوان لایەنە ناوخۆییەکاندا چ قازانجێکی هەیە؟ "  چەند رۆژ دوای ئەوە وەزیری ئیتلاعات لە هەڤپەیڤینێکی دیکەدا گوتی: "ئەو کەسەی کە پشکی سەرەکیی لە تیرۆرەکەدا هەبووە ئەندامێکی دەرکراوی هێزە چەکدارەکان بووە و بەر لە ئۆپەراسیۆنەکە لە ئێران رۆیشتووە و شوناسیشی نەناسراوە. "  کەچی پێشتر حوسێن ئەمیرعەبدوڵڵاهیان، بەڕێوەبەری کاروباری نێودەوڵەتیی پەرلەمانی ئێران گوتبووی: "هەندێک لەوانەی دەستیان لە تیرۆرەکەدا هەبووە دەستبەسەر کراون. "  هەڵبەت وەزیری ئیتلاعات گوتی: "ئەمە کاری ئیسرائیل بووە و تەنانەت ویستوویانە کەسانی دیکەیش تیرۆر بکەن، بەڵام بە هەوڵی هێزەکانی ئەم وەزارەتە پووچەڵ کراونەتەوە و لەم پەیوەندییەدا کەسانێکیش گیراون. "  هەفتەنامەی جویش کۆرۆنیکڵیشی بەریتانی دەڵێت بە پشتبەستن بە سەرچاوە هەواڵگرییەکان، ئیسرائیل دەستی لە کوشتنی فەخریزادە دا هەبووە.  بەپێی راپۆرتێکی هەفتەنامەکە تیمێکی ٢٠ کەسیی سەر بە مۆساد ٨ مانگ پلانیان داناوە بۆ ئەوەی فەخریزادە بکوژن.   ئیسرائیل سێ ساڵ لەمەوبەر و دوای ئەوەی هەزاران فایلی پەیوەندیدار بە بەرنامە ئەتۆمییەکانی ئێرانی برد، تێگەیشت کە فەخریزادە کەسایەتییەکی کاریگەری نێو بەرنامە ئەتۆمییەکەی ئێرانە.   بە گوتەی سەرچاوە ئیسرائیلییەکانیش کوژرانی فەخریزادە دەستڕاگەیشتنی ئێران بە بۆمبی ئەتۆمی بۆ ٢ تاوەکوو ٦ ساڵ دواخستووە.