بەڕێوەبەرایەتی خۆسەر لە باکوور و رۆژهەڵاتی سووریا، رایگەیاند: "بەگوێرەی بڕیارەکانی ئەنجوومەنی ئاسایشی سەر بە نەتەوە یەکگرتووەکان دەربارەی منداڵ و شەڕی چەکداری , رەفتار دەکەن، بەو هۆیەوە ١١٦ منداڵمان لە بەشی سەربازی گەڕاندووەتەوە و رادەستی دەستەی پەروەردە و فێرکردنی بەڕێوەبەرایەتی خۆسەر کراون تاوەکو خوێندنیان تەواو بکەن. "  لە حوزەیرانی ٢٠١٩ ئیدارەی خۆسەر پەیماننامەیەکی لە دژی چەکدارکردنی منداڵان لەگەڵ نوێنەری نەتەوە یەکگرووەکاندا واژۆکرد. دواتر نووسینگەی پاراستنی منداڵانی لە شەڕی چەکداری دامەزراند.   بەڕێوەبەرایەتی خۆسەر دەڵێت: "نووسینگەکە لە ساڵی ٢٠٢٠ دا ٢٨ منداڵی بۆ خێزانەکانیان گەڕاندووەتەوە. مانگی رابردووش ١١ منداڵ. "  بەشار ئەلجەعفەری، جێگری وەزیری کاروباری دەرەوەی سووریا، لە دانیشتنێکی نافەرمی ئەنجوومەنی ئاسایش باسی لە چەند مژارێک کردبوو. لەنێویاندا منداڵانی کەمپی هۆڵ و دەستبەسەرکردنیان. هێزەکانی سووریای دیموکرات و بەڕێوەبەرایەتی خۆسەری بە چەندین تاوان تۆمەتبار کردبوو. بەڕێوەبەرایەتی خۆسەریش دەڵێت؛ ئەو قسانەی بەشار ئەلجەعفەری "خراپەخوازییە. "  بەڕێوەبەرایەتی خۆسەر دەڵێت؛ "ئەلجەعفەری، راپۆرتە فەرمیەکانی نەتەوە یەکگرتووەکانی پشتگوێ خستووە، کە رژێم تێیدا وەکو بەرپرسی کوشتنی حەوت هەزار منداڵ بەهۆی سیاسەت و کردەوەکانی رژێمی سووریا باسی لێوەکراوە. "  بەپێی بڕیارەکانی ئەنجوومەنی ئاسایش لەماوەی ساڵانی ١٩٩٨ - ٢٠١١ و بڕیاری ٢١٤٣ی ساڵی ٢٠١٤ کەوا بەکارهێنانی قوتابخانەکان بۆ کاری چەکداری قەدەخە دەکات، ١٨ قوتابخانە لە حەسەکە، دێرەزوور و رەققە چۆڵکراون و رادەستی دەستەی پەروەردە کراون.  بەڕێوەبەرایەتی خۆسەر لە باکوور و رۆژهەڵاتی سووریا، ئەوەشی روونکردووەتەوە کە: "حکومەتی سووریا تاوانەکانی خۆی دەشارێتەوە، دەیەوێت رای گشتی هەڵخەڵەتێنێت، کە بەرپرسە لە تاوانەکان لەماوەی زیاتر لە ١٠ ساڵی رابردوودا لە سووریا، بەتایبەتی بابەتی تووندوتیژی، ئەشکەنجەدان و گرتن و نانەوەی پشێوی لە سووریادا. "  هەروەها بەڕێوەبەرایەتیی خۆسەر داوا لە نەتەوە یەکگرتووەکان دەکات میکانیزمێک بۆ لێپرسینەوەی حکومەتی سووریا لەوبارەوە بگرێتەبەر، بەتایبەت پەیماننامە، پێوەر و ئەو یاسایانەی کە رژێمی سووریا پێشێلیان دەکات. "