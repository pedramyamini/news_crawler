بەگوێرەی راگەیەندراوی وەزارەتی دەرەوەی ئەمریکا کە ئەمڕۆ دووشەممە ١٧ ـی ئایار بڵاوکراوەتەوە، هوود بە یاوەری ئەیمی کوترۆنا، جێگری یاریدەدەری وەزیری دەرەوە و نێردەی تایبەتی  بەوەکالەت بۆ سووریا، دەیڤد براونشتاین جێگری نێردەی ئەمریکا بۆ سووریا و  زەهرا بێڵ، بەڕێوەبەری بەشی سووریا و عێراق لە ئەنجوومەنی ئاسایشی نیشتمانی ئەمریکا چووەتە رۆژئاوای کوردستان.  لە راگەیەندراوەکەدا هاتووە، ئەو بەرپرسانە چوونەتە رۆژئاوای کوردستان بۆ کۆبوونەوە لەگەڵ بەرپرسانی باڵای هێزەکانی سووریای دیموکرات - هەسەدە و ئەنجوومەنی سووریای دیموکرات - مەسەدەو سەرکردەی هۆزەکانی رەققە،  فەرماندە سەربازییەکانی هاوپەیمانان و رێکخراوە مرۆییەکان.   وەزارەتی دەرەوەی ئەمریکا دەشڵێت، هوود لەو کۆبوونەوانەدا پابەندی ئەمریکا بۆ هاوکاریکردن و هاوئاهەنگی لەچواچێوەی هاوپەیمانیی نێودەوڵەتی دووپاتکردوەتەوە بۆ تێکشکاندنی داعش، سەقامگیری سووریا و  هاوکاریکردنی ناوچە ئازادکراوەکان لەپێناو دابینکردنی سەقامگیرییدا.  هەروەها هوود لە کۆبوونەوەکانییدا دووپاتیکردووەتەوە کە ئەمریکا پشتیوانی لە هەموو هەوڵێک دەکات لەپێناو چارەسەری سیاسییدا بۆ ململانێکانی سووریا.