رێکخراوی بەهاناوەچوونی نێودەوڵەتی لە راپۆرتێکدا کە رۆژی سێشەممە ١٥ - ٣ - ٢٠٢٢ بڵاویکردوەتەوە دەڵێت، زیاتر لە ٦٠ % ـی دانیشتووانی سووریا، واتە ١٢ ملیۆن کەس، رووبەڕووی برسێتی بوونەتەوە و بە زەحمەت خۆراکیان دەستدەکەوێت.   نرخی خۆراک لە هەموو کاتێک لە رابردوودا بەرزتر بووەتەوە، دابەزینی بەهای لیرەی سووری و لیرەی تورکیش کە لەناوچەکانی ژێر دەسەڵاتی گرووپەکانی نزیک لە تورکیا بەکاردەهێنرێت، خێزانە سوورییەکانی دووچاری دۆخێکی لەتوانابەدەر کردووەتەوە.  بە گوێرەی نووسینگەی نەتەوەیەکگرتووکان بۆ هاوئاهەنگیی کاروباری مرۆیی (OCHA)، کۆی گشتیی خەرجییەکانی خێزانە سوورییەکان، ٥٠ % لە داهاتیان بەرزتربووەتەوە، واتە ئەو پارەیەی دەستیاندەکەوێت، تەنیا نیوەی خەرجییەکانیانی پێ پڕدەکرێتەوە.   رێکخراوی بە هاناوەچوونی نێودەوڵەتی ئاماژەی بە راپرسییەکی خۆیشی کردووە کە لە ئاداری ٢٠٢١ تا شوباتی ئەمساڵ لە ناوچەکانی ژێر دەسەڵاتی بەڕێوەبەرایەتیی خۆسەر کردوویەتی و تێیدا هاتووە:  ٦٢ % ـی بەشداربووان گوتوویانە خۆراکیان زەحمەت دەستدەکەوێت  ٤٣ % یان گوتوویانە منداڵیان هەیە کە ناچێتە قوتابخانە  ٦٦ % یان رایانگەیاندووە ژنان بە زەحمەت چاودێریی تەندروستییان دەستدەکەوێت  گەورەترین بەربەستەکان لەو ناوچەیە بریتیبوون لە:  ٧٣ % یان دەڵێن تێچووی دەرمان و چارەسەر یەکێکە لە ئاستەنگە گەورەکان  ٥٧ % یان پێیانوایە نەبوونی دەرمان و چارەسەر کێشەیە  ٥٢ % یان پێیانوایە تێچووی خزمەتگوزارییە تەندروستییەکان ئاستەنگێکی گەورەیە  گەورەترین ئاستەنگەکان لە سنووری بەڕێوەبەرایەتیی خۆسەر:  تێچووی خزمەتگوزاریی تەندروستی: ٥٢ %  راپرسییەکی دیکەی رێکخراوەکە کە لە ئاداری ٢٠٢١ تا شوباتی ئەمساڵ لە ناوچەکانی باکووری رۆژئاوای سووریا کردوویەتی، دەریخستووە کە:  ٥٥ % بەشداربووان گوتوویانە کە هیچ ناوەندنێکی تایبەت بە پاراستنی ژنان نییە  ٥٩ % بەشداربووان گوتوویانە هیچ ناوەندیکی تایبەت بە پاراستنی منداڵان نییە  ٥٠ % پیاوان و ٧٤ % ـی ژنان رایانگەیاندووە ناتوانن شەوان بە تەنیا بە ئاسوودەیی لە دەرەوە پیاسە بکەن  ٣٣ % بەشداربووان پێیانوایە لە سێ مانگی داهاتوودا دۆخەکە سەقامگیرتر دەبێت  ٢٩ % یان پێیانوایە خراپتر دەبێت  ٣٨ % یان پێیانوایە وەکو خۆی دەمێنێتەوە  بۆ خۆ گونجاندن لەگەڵ دۆخەکە و رزگاربوون لە سەختییە داراییەکان:  ٢٥ % بەشداربووانی راپرسیەکە دەڵێن زوو شووکردن شتێکی باوە   ٤٦ % یان دەڵێن هێنانە دەرەوەی منداڵان لە قوتابخانە و کارپێکردنیان شتێکی باوە   ٤٥ % یان دەڵێن پەنابردنە بەر سواڵکردن شتێکی باوە