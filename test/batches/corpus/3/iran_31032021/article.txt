بەپێی راپۆرتەکە پێشێلکارییەکانی مافی مرۆڤ لە ئێران زیاتر کوشتنی نایاسایی و لەسێدارەدان بەبێ دادگاییکردنی دادپەروەرانە، شوێنبزرکردن و ئەشکەنجەدانی گیراوان لەلایەن ئاژانسەکانی حکومەتەوە، هەروەها زیندانیکردنی خەڵک و هەڕەشەی کوشتن و دۆخی خراپی زیندانەکانن.  لە راپۆرتەکەی وەزارەتی دەرەوەی ئەمریکادا هاتووە "سەدان گیراو و بەندکراوی سیاسی هەن، کێشەی جیددی لە سەربەخۆیی دادگەکاندا هەیە، بەتایبەت لە دادگەکانی شۆڕش، دەستێوەردانی هەروەها نایاسایی لە دادگەکان و سنووردارکردنی مەترسیداری ئازادیی رادەربڕین و میدیا و ئینتەرنێت، تووندوتیژی، دەستگیرکردنی نادادپەروەرانەی رۆژنامەڤانان و چالاکوانان".  سەبارەت بە جموجوڵی حوکحمەتی ئێرانیش لە بەرامبەر ئەو پێشێلکارییانەدا، وەزارەتی دەرەوەی ئەمریکا دەڵێت حکومەت هیچ هەنگاوێکی نەناوە بۆ لێکۆڵینەوە لەو پێشێلکارییانە و سزادانی ئەنجامدەرانی تاوانەکان و تەنانەت بەشێکی تاوانەکانیش وەکو سیاسەتێکی حکومەتن. یەکێک لەو نموونە دیارانەش کوشتنی ٣٠٤ کەسە لەکاتی خۆپێشاندانەکانی تشرینی دووەمی ٢٠١٩ دا.  وەزارەتی دەرەوەی ئەمریکا لە باسی هەراسانکردن و بەئامانجگرتنی پێکهاتەکانی ئێراندا ئاماژە بەوە دەکات، کورد یەکێکە لەو پێکهاتانەی رووبەڕووی کوشتن، بێسەروشوێنکردن و دەستگیرکردن دەبنەوە و پێکهاتەکانی دیکەی وەکو ئەهوازی، ئازەری و بەلوچەکانیش بە هەمان شێوە بوونەتە قوربانیی ئەو پێشێلکارییانەی ئێران. لە راپۆرتەکەدا هاتووە "گرووپە جیاوازە ئیتنیکییەکانی ئێران رووبەڕووی جیاکاریی سیاسی، کۆمەڵایەتی و ئابووری بوونەتەوە، بەتایبەت لەڕووی هاوکاریی ئابووری، بازرگانی، دارایی، هەلی کار و تەنانەت رێگەدان بە بڵاوکردنەوەی کتێبیش کێشەی گەورەیان هەیە، بەشی هەرە زۆری بەندکراوانی ئێرانیش بریتین لە کورد، ئازەری و عەرەبەکانی ئەهواز".  ئاماژە بەوەش دەکات، نزیکەی هەشت ملیۆن کورد لە ئێران لە مافی خۆیان بێبەری کراون و کاتێک کە هەوڵدەدەن دەسەڵاتێکی فراوانتر و ئۆتۆنۆمییان لە ئێران هەبێت، بەردەوام لەلایەن حکومەتەوە سەرکوت دەکرێن و یاسا بەکاردەهێنن بۆ دەستگیرکردن و چاوسانەوەیان، لەکاتێکدا ئەوان دەیانەوێت پراکتیزەی مافی ئازادی و رادەربڕینی خۆیان بکەن. دەشڵێت "حکومەت رۆژنامەی کوردی زمان، بڵاوکراوە و کتێب و ئەو رۆژنامەڤانانەش قەدەخە دەکات کە بە کوردی دەنووسن، بەتایبەت ئەو نووسەرانەی رەخنە لە سیاسەتەکانی حکومەت دەگرن".  سەبارەت بە زمانی کوردییش ئاماژەی بەوە کردووە، هەرچەندە حکومەت بە فەرمی رێگە لە زمانی کوردی ناگرێت، بەڵام خوێندن بە کوردی لە قوتابخانە گشتییەکاندا نییە.  ئاماژە بە کوژرانی کۆڵبەرانی رۆژهەڵاتی کوردستانیش دەدات و دەڵێت، لە ساڵی ٢٠١٩ کۆڵبەران رووبەڕووی هێرش بوونەتەوە و ٨٤ کۆڵبەر کوژراون و ١٩٢ی دیکەش برینداربوون، بەمەش لە ٢٠١٤ وە زیاتر لە ١٠٠٠ کۆڵبەر کوژراون.  وەزارەتی دەرەوەی ئەمریکا ئاماژە بە کەیسی مستەفا سەلیمی، خەڵکی رۆژهەڵاتی کوردستان دەکات کە لە ئاداری ٢٠٢٠ لە زیندانی ئێران هەڵات بۆ باشووری کوردستان، بەڵام دوای رادەستکردنەوەی بە ئێران لەسێدارە درا. راپۆرتەکە دەڵێت، "سەلیمی بە تۆمەتی دووژمنایەتیکردنی خودا دادگایی کراوە، چونکە ئێران پێیوابووە ئەندامی پارتە کوردییەکانی رۆژهەڵاتی کوردستانە".  لە نموونەیەکی دیکەدا باس لە گیراوێکی رۆژهەڵاتی کوردستانیش دەکات بەناوی هیدایەت عەبدولقادر، کە لە ئایاری ٢٠٢٠ لەگەڵ سێ بەندکراوی دیکەی عەرەبی ئەهوازدا گواستراونەتەوە بۆ زیندانێکی نادیار و دواتر شوێنی ئەو سێ کەسەی دیکە ئاشکرا بووە کە براونەتە زیندانێک لە خوزستان، بەڵام هیدایەت بێسەروشوێن کرا.  لەسێدارەدان یەکێکە لەو کێشانەی چەند ساڵێکە لە ئێران بەردەوامە و بووەتە جێی سەرنجی راپۆرتەکەی وەزارەتی دەرەوەش. ئەو راپۆرتە ئاماژە بەوە دەکات، زۆربەی دۆسیەکانی لەسێدارەدان بەبێ هیچ پرۆسەیەکی دادوەریی ئەنجام دەدرێن و تاوەکو ئێستاش حکومەتی ئێران زانیاریی دروست لەسەر ئاماری لەسێدارەدان لە وڵاتەکەیدا نادات و نزیکەی ٦٠ % ی کەیسەکانی لەسێدارەدان دەشارێتەوە.  بەڵام بەپێی ئەو زانیارییانەی رێکخراوەکانی تایبەت بە مافی مرۆڤ تاوەکو ئێستا ئاشکرایان کردوون، لە ساڵی رابردوودا ئێران ٢٠٠ کەسی لەسێدارە داوە، لەکاتێکدا حکومەت تەنیا ٣٦ حاڵەتی لەسێدارەدانیان ئاشکراکردووە. لەگەڵ ئەوەشدا زانیاریی تەواو لەسەر هیچکام لە کەیسەکان و کات و شوێنی لەسێدارەدانیشیان ئاشکرا ناکات.  ئەمە جگە لەوەی هەندێک جۆری لەسێدارەدان لە ئێران لەگەڵ ئەشکەنجەدان ئەنجام دەدرێت، وەکو هەڵواسینی قوربانییەکە بە کرێنەوە تا گیانی دەردەچێت.  سەبارەت بە ئەشکەنجەی نێو زیندانەکانی ئێرانیش، وەزارەتی دەرەوەی ئەمریکا ئاماژەی بەوە کردووە، لە زیندانەکانی ئێراندا چەندین جۆر ئەشکەنجە پەیڕەودەکرێت، وەکو بێبەریکردنی زیندانییەکان لە خەو، هێشتنەوەیان بە هەڵواسراوی بۆ ماوەیەکی زۆر، لێدان بە کارەبا، کارەبا لێدان لە ئەندامی زاوزێ، سووتاندنی بەشەکانی جەستە و لێدانی تووند، هەروەها هەڕەشەی دەستدرێژیی سێکسی بۆسەر ژنان و تاقیکردنەوەی پاکیزەیی ژنانیش لەنێو زیندانەکاندا جۆرێکی دیکەی ئەشکەنجەیە کە لە زیندانەکاندا ئەنجام دەدرێن.  وەزارەتی دەرەوەی ئەمریکا دەڵێت هەرچەندە بەپێی دەستوور لە ئێران خەڵک مافی ئازادیی رادەربڕین و کاری میدیایی هەیە، بەڵام بەپێی یاساکانی ئێرانیش هەرکەسێک پڕوپاگەندە دژ بە کۆماری ئیسلامیی ئێران بکات، یان پشتیوانی لە گرووپەکانی ئۆپۆزیسیۆن بکات، بەلایەنی کەمەوە سێ مانگ بۆ ساڵێک زیندانی دەکرێت؛ بەڵام کێشەکە گەورەتر دەبێت ئەگەر هاتوو پرسەکە کرا بە بابەتی دژایەتیکردنی دەوڵەت و زیانگەیاندن بە ئاسایشی نیشتمانیی ئێران یان هەراسانکردنی ئایینی ئیسلام. ئەوەش خراوەتەڕوو "حکومەت بە تووندی ئازادیی قسەکردن و میدیای سنووردار کردووە و یاسا بەکاردەهێنێت بۆ دادگاییکردنی ئەو کەسانەی راستەوخۆ رەخنە لە حکومەت دەگرن یان کێشەکانی مافی مرۆڤ لە ئێران ئاشکرادەکەن و کاری لەسەر دەکەن".  هەروەها ئاماژە بەوەش دەکات چەندین رۆژنامەنوس و چالاکوان لە ئێران هەراسان کراون، دەستگیرکراون، پێشێلکارییان بەرامبەر کراوە و تەنانەت خێزان و کەسە نزیکەکانیشیان هەراسان کراون و هەڕەشەیان لێ کراوە، بەپێی ئەو داتایانەش کە رێکخراوەکانی مافی مرۆڤ ئاشکرایان کردووە، تاوەکو مانگی تشرینی دووەمی رابردوو ٧٨ رۆژنامەڤانی ئێرانی زیندانی کراون.  یەکێک لەو رۆژنامەڤانانەش مەرزیە ئەمیرییە کە لە کۆتاییەکانی ساڵی ٢٠١٩ دەستگیرکراوە و بەهۆی رووماڵی خۆپێشاندانی کرێکارانەوە سزای پێنج ساڵ زیندانیی بەسەردا سەپێندراوە.  جگە لە رۆژنامە نووسراو و ماڵپەڕەکان، ئێران گاردی تایبەتی بە ئینتەرنێت داناوە و خەڵکی ئەو وڵاتە ناتوانن لە تۆڕە کۆمەڵایەتییەکان و گرووپەکانی ئۆنلاین ئازادانە باس لە کێشەکانی مافی مرۆڤ لە ئێران بکەن.  وەزارەتی رۆشنبیری و زانیاریی ئێران کۆنترۆڵی تەواوی بەسەر ئینتەرنێتی ئێراندا هەیە و دەتوانێت چاودێری لەسەر هەر ماڵپەڕێک یان سۆشیال میدیاکان دابنێت. هەرکاتێکیش هەست بە مەترسی بکات، هەر زوو هێڵەکانی ئینتەرنێت دادەخات وەک چۆن لە تشرینی دووەمی ٢٠١٩ لەکاتی خۆپێشاندانەکانی تاراندا هێڵەکانی ئینتەرنێتی داخست. ئەمەش جگە لەوەی هێشتا فەیسبووک، یوتیوب و تویتەر قەدەخە کراون، لەکاتێکدا کە سەرکردەکانی ئێران خۆیان ئەژماری تایبەتیان لە تویتەر هەیە.  بۆ رێگریکردنیش لە شکاندنی یاساکانی ئینتەرنێت و ئۆنلاینیش، ئێران ئەنجوومەنی سایبەری بەسیج، پۆلیسی سایبەر و هێزی سایبەری هەیە کە بەردەوام چاودێریی تۆڕە کۆمەڵایەتییەکان و ئینتەرنێت بەگشتی دەکەن.