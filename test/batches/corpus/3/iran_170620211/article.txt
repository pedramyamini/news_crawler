عەبدولناسر هیممەتی ئەمەی شەوی رابردوو لە لایڤی ئینستاگرام باس کردووە.  بێهزاد نەبەوی، سەرۆکی بەرەی ریفۆرمخوازانی ئێران، کە شەوی رابردوو لە کڵەب هاوس قسەی دەکرد، گوتی: ئاگادارم کە محەممەدجەواد زەریف، پۆستی وەزارەتی دەرەوەی لە حکومەتی عەبدولناسر هیممەتیدا قبووڵکردووە".  بەگوتەی بێهزاد نەبەوی، عەبدولناسر جێگریی سەرۆککۆمار و وەزارەتی دەرەوە بە محەممەدجەواد زەریف پێشنیاز کردووە. ئەویش دووەمیانی قبوڵکردووە.  محەممەد جەواد زەریف دووەمین بژارەی بەرەی ریفۆمخوازان بۆ هەڵبژاردنی سەرۆککۆماریی ئێران بوو. بەڵام دزەپێکردنی هەڤپەیڤینێکی زەریف، کە رەخنەی لە رۆڵی قاسم سلێمانی، فەرماندەی پێشووی فەیلەقی قودسی سوپای پاسداران دەگرت، لەگەڵ رەخنەی زۆری باڵی نەریتخواز بەرەوڕوو بوو و دوای ئەوەش رۆڵی زەریف لاوازتر بوو.  بەرەی ریفۆمخوازانی ئێران لە ٤٥ ئەندام پێکدێ، ئەم هەفتەیە دووجار کۆببووەوە بۆ ئەوەی بڕیار لەسەر پشتیوانیکردن یان نەکردن لە عەبدولناسر هیممەتی بدات، بەڵام لە هەردوو کۆبوونەوەکەدا لایەنگرانی پشتیوانیی لە هیممەتی سەرنەکەوتن.  ئەم بەرەیە ئەندامانی خۆی سەرپشک کردووە ئەگەر بیانەوێت پشتیوانی لە بەربژێرێکی تایبەت بکەن. بۆیە بەشێک لەوان پشتیوانی لە هیممەتی دەکەن.  ریفۆمخوازانی لایەنگری بەشداریی لە هەڵبژاردن لە دوو رۆژی رابردوودا هەوڵیانداوە پشتیوانی بۆ عەبدولناسر هیممەتی کۆبکەنەوە، بەڵام وادیارە هەندێک درەنگ دەستیان پێکردووە.  کاژێر ٧ی بەیانی ئەمڕۆ بانگەشەکانی هەڵبژاردن کۆتایی هات و کاژێر ٧ بەیانی رۆژی هەینی بە کاتی تاران دەنگدان دەستپێدەکات. نزیکەی ٦٠ ملیۆن کەس مافی دەنگدانیان هەیە.  بۆ هەڵبژاردنی سەرۆککۆماریی ئێران ئەنجومەنی پاراستنی دەستوور، شیاوبوونی ٧ کەسی پەسند کردبوو، بەڵام ٣ کەس لەوان کشانەوە. رۆژی چوارشەممە سەعید جەلیلی و عەلیڕەزا زاکانی، دوو بەربژێری نەریتخواز بە قازانجی ئیبراهیم رەئیسی کشانەوە.  پێشتریش موحسین مێهرعەلیزادە، بەربژێری ریفۆمخواز، کشابووەوە، ئەو لە پەیامی کشانەوەیدا نەیگوتووە، بە قازانجی هیممەتی کشاوەتەوە، بەڵام کشانەوەی بە قازانجی هیممەتی تەواو دەبێت.