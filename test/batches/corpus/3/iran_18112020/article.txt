وەزیری دەرەوەی ئێران بە میدیای وڵاتەکەی راگەیاند: "ئەگەر بەڕێز بایدن ئامادەیە پابەندیی خۆی بسەلمێنێت، ئێمەش دەگەڕێینەوە سەر پابەندیی تەواومان بە رێککەوتنەکە، دانوستاندنیش تەنیا لە رێگەی گرووپی پێنج کۆیەک بە گونجاو دەزانین".  زەریف راشیگەیاند: "ئامادەین گفتوگۆ لەسەر ئەوە بکەین چۆن ئەمریکا بگەڕێتەوە نێو رێککەوتنی ئەتۆمی، ئەو دۆخە چەند مانگێکی پێویستە، بایدن لە رێگەی سێ بڕیاری جێبەجێکردنەوە دەتوانێ سزاکانی سەر ئێران هەڵبگرێت".  زەریف پێیوایە کارەکە پێویستی بە گفتوگۆ و دانوستاندنیش نییە و دەڵێت: "یەکەم شت کە دەبێت ئۆتۆماتیکی بکرێت، پابەندبوونی ئەمریکایە بە ئەرکەکانی لە چوارچێوەی بڕیاری ٢٢٣١ ـی ئەنجوومەنی ئاسایش، ئێمەش هەموو پابەندییەکانی خۆمان لە چوارچێوەی رێککەوتنەکە جێبەجێدەکەین، ئەوە نەپێویستی بە گفتوگۆ و نە پێویستی بە مەرجیشە، شتێکی گونجاوە".  جۆ بایدن پێش هەڵبژاردنی بە سەرۆکی ئەمریکا بەڵێنی گەڕانەوەی بۆ رێککەوتنەکەی مانگی تەمموزی ٢٠١٥ ـی دابوو، بەو مەرجەی ئێرانیش پابەندی هەموو بەندەکانی رێککەوتنەکە بێت، بەڵام پێشبینی دەکرێت ئەوە بە خێرایی روونەدات، چونکە هەردوولا دەیانەوێت پابەندییەکانی سەر یەکدی لە رێککەوتنەکەدا زیاد بکەن.  ٨ ـی ئایاری ٢٠١٨ دۆناڵد ترەمپ سەرۆکی ئەمریکا بە بڕیارێک لە رێککەوتنەکە کشایەوە، ترەمپ چەندینجار رایگەیاندووە: "رێککەوتنەکە خراپترینە لە مێژووی ئەمریکا".