رۆژی پێنجشەممە ٣ - ٢ - ٢٠٢٢ مەزڵووم عەبدی، فەرماندەی گشتیی هێزەکانی سووریای دیموکرات (هەسەدە) لە تویتێکدا سوپاسی ئەمریکای کرد بۆ "پاڵپشتییە" بەردەوامەکەیان، سوپاسی جۆ بایدن، سەرۆکی ئەمریکای کرد بۆ ئەو ئۆپەراسیۆنەی ئیدلیب کە تێیدا ئەلقوڕەیشی - ی سەرکردەی داعش کوژرا.   مەزڵووم عەبدی، لە بەشێکی دیکەی تویتەکەیدا دەڵێت: "لە رێگەی هاوبەشییە بەهێزەکەمانەوە، ئێمە جارێکی دیکە لە دڵی داعشمان دا".   بەرەبەیانی رۆژی پێنجشەممە ٤ - ٢ - ٢٠٢٢ لە ئۆپەراسیۆنێکی "تایبەت"ی سوپای ئەمریکادا ئەبو ئیبراهیم ئەلهاشمی ئەلقورەیشی، سەرکردەی باڵای داعش کە لە دوای کوژرانی ئەبو بەکر بەغدادی لە ساڵی ٢٠١٩ خەلافەتی داعشی وەرگرت؛ کوژرا.  دوای ئەوەی لەلایەن سووپای ئەمریکاوە، لە زەوییەوە بە سەرباز و لە ئاسمانەوە بە هێلیکۆپتەری شەڕکەر گەمارۆدرا، خەلیفەی داعش رەتیکردەوە خۆی بەدەستەوە بدات و هەر لەنێو خانووەکەدا، خۆی و خێزانەکەی تەقاندەوە.  رۆژی پێنجشەممە ٣ - ٢ - ٢٠٢٢ جۆن کێربی، گوتەبێژی وەزارەتی بەرگریی ئەمریکا - پێنتاگۆن لە کۆنفرانسێکی رۆژنامەڤانییدا رایگەیاند: "هێزەکانی سووریای دیموکرات یارمەتیدەر بوون بۆ ئەوەی ئەم ئۆپەراسیۆنە ئەنجامبدەین".   گوتەبێژی وەزارەتی بەرگریی ئەمریکا گوتیشی، ئەبوو ئیبراهیم ئەلهاشمی ئەلقوڕەیشی دەستی لە رووداوەکەی زیندانی غوێرانی حەسەکەدا هەبوو کە بووە هۆی گیانلەدەستدانی ١٢١ کەس لە شەڕڤان، کارمەندانی زیندانەکە و خەڵکی سڤیل.