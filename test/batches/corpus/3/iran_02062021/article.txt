پەیوەندییەکانی ناوچەی دووی هێزی دەریایی سوپای ئێران لە بەندەری جاسک لە پارێزگای سیستان و بەلوچستان رایگەیاند، دوای ئەوەی کەشتیی سەربازیی "خارک" ئاگری گرت، هێزەکانی نێو کەشتییەکە رزگارکران و گوازرانەوە وشکانی.  لەو راگەیێندراوەدا هاتووە، هەوڵی کەشتییەکان و دامودەزگا سەربازی و ناسەربازییەکانی دیکە بۆ کوژاندنەوەی ئاگرەکە، بێ ئاکام بووە.  هێزی دەریایی سوپای ئێران هۆکاری ئاگرکەوتنەکەی ئاشکرانەکردووە، بەڵام گوتوویەتی: کەشتییەکە کەشتییەکی پشتیوانی و راهێنان بووە، چونکە ئاگرەکە بۆ بەشە جۆراوجۆرەکانی کەشتییەکە تەشەنەی سەندووە، کۆنترۆڵکردنی ئەستەم بووە.  کەشتیی خارک، کەشتییەکی تایبەت بە دابینکردنی سووتەمەنی و کەلوپەل بووە بۆ کەشتییە جەنگییەکان، لە ساڵی ١٩٧٧ لەلایەن بەریتانیاوە بۆ ئێران دروستکراوە. کەشتییەکە لە دوای کەشتیی مەکران، دووەم گەورەترین کەشتیی سەربازیی ئێرانە.