وەزارەتی تەندروستیی ئێران رۆژی دووشەممە ٠٩ - ٠٨ - ٢٠٢١ بڵاویکردەوە، ٥٨٨ تووشبووی دیکەی کۆرۆنا گیانیان لەدەستداوە و ژمارەی گشتیی ئەو کەسانەش کە بە کۆرۆنا گیانیان لەدەستداوە گەیشتووەتە ٩٤ هەزار و ٦٠٣ کەس.  بەپێی راگەیێندراوی وەزارەتی تەندروستیی ئێران، هەر لە ماوەی ٢٤ کاژێردا تووشبوونی ٤٠ هەزار و ٨٠٨ کەس پشتڕاستکراوەتەوە کە زیاتر لە پێنج هەزار کەسیان لە نەخۆشخانە خەوێندراون.  محەممەد رەزا زەفەرقەندی، سەرۆکی رێکخراوی پزیشکانی ئێران ئەمڕۆ لە تویتەر بڵاویکردەوە، ریکۆردی ژمارەی قوربانییان لە کاتێکدا تۆمارکرا کە ژمارەی پشکنینەکانی کۆرۆنا کەمیکردووە و ژمارەی راستەقینەی تووشبوون و گیانلەدەستدان بە کۆرۆنا لەو وڵاتە زۆر زیاترە لە ئامارە فەرمییەکان.  سەرۆکی رێکخراوی پزیشکانی ئێران لە تویتەکەیدا دەپرسێت، "ئایا ئەو کەسانەی هاوردەکردنی پێکوتەیان سنووردار کرد، ئێستا وەڵامدەری کاریگەرییەکانی بڕیارەکەیانن؟ "  ئەمەش لە کاتێکدایە، عەلی خامنەیی، رێبەری باڵای ئێران لە سەرەتای ساڵی ٢٠٢١ دا هاوردەکردنی پێکوتەی ئەمریکی و بەریتانیی قەدەخەکرد.