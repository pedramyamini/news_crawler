ناوەندی مافی مرۆڤ لە هەرێمی جزیرەی رۆژئاوای کوردستان، راپۆرتێکی لەبارەی دۆخی کەمپی هۆل بڵاوکردەوە و ئاشکرای کرد لە ١١ مانگی رابردوودا ٦٨ کەس لە کەمپی ئەلهۆل کوژراون، کە ٣٥ یان ژن و منداڵن (١١ منداڵ و ٢٤ ژن).  هەر بەپێی ئاماری ناوەندەکە ئەمساڵ ١٦٩ کەس لە نێو کەمپەکەدا دەستگیرکراون کە ٢٧ ژن لەنێو دەستگیرکراوەکانن، دوو منداڵیش لەلایەن داعشەوە رفێنراون.  سەبارەت بە رادەستکردنەوەی کەسوکاری چەکدارانی داعشی بیانی، ناوەندەکە ئاشکرایکردووە، ساڵی ٢٠٢١ دا نۆ ژنی ئۆکراینی، ١٩ کەسی ئەلبانی کە پێکهاتبوون لە ١٥ منداڵ و پێنج ژن، لەگەڵ دوو منداڵی فەلەستینی رادەستی وڵاتەکانیان کراوەتەوە.  کەمپی هۆل دەکەوێتە رۆژهەڵاتی پارێزگای حەسەکە لە هەرێمی جزیرەی رۆژئاوای کوردستان، لەلایەن ئیدارەی خۆسەرەوە بەڕێوەدەبرێت.  بەپێی ئاماری نەتەوە یەکگرتووەکان، ٦٦ هەزار و ١٠١ کەس لە کەمپەکەدان، ٢٥ هەزار و ٧٨٠ کەس لەوانە بە رەگەز سوورین. هەروەها ٣٠ هەزار و ٧٢٤ هەزار عێراقی و  نۆ هەزار و ٥٩٧ کەسیش لە ٦٦ وڵاتی جیهانەوە هاتوون.  لە کامپی هۆل ١٨ هەزار و ٢٠٨ خێزانی چەکدارانی داعش هەن، کە ٩٦ % یان ژن و منداڵن.  بەپێی ئاماری رێکخراوی نەتەوە یەکگرتووەکان بۆ منداڵان ' یونسێف ' ٢٨ هەزار منداڵ لە نێو کەمپەکەدان، لەم ژمارەیەش زیاتر لە حەوت هەزار منداڵ خەڵکی وڵاتانی جیاجیان، ٧٧ منداڵ دایک و باوکیان لە شەڕدا کوژراوە، ١٢ هەزار دەستگیرکراویش لە زیندانەکان هەن.  هێزەکانی ئاسایشی ناوخۆ لە رۆژئاوای کوردستان، ئاداری ئەمساڵ بە پاساوی زیادبوونی رووداوەکانی کوشتن و شانەی نووستووی داعش لەناو کەمپەکە و هەوڵی بڵاوکردنەوەی بیری تووندڕەویی لەناو منداڵان" ئۆپەراسیۆنی مرۆیی و ئەمنی لە کامپی هۆلدا کرد، کە ٥٠٠٠ کارمەندی هێزی ئەمنی و سەربازی بەشداریان تێداکرد.  عەلی حوسێن، گوتەبێژی هێزەکانی ئاسایشی ناوخۆ ئەوکات رایگەیاندبوو: " ٥٣ چەتەی داعش لەنێویدا پێنج بەرپرسی ئەو شانانەی کە دەستیان لە رووداوەکانی تیرۆر و تووندوتیژییەکانی نێو کەمپەکەدا هەبوو، دەستگیرکران، هەروەها چەندین تەلەفۆن و لاپتۆپ دەستیان بەسەردا گیرا کە زانیاری لەسەر تیرۆرستانی تێدابوو".