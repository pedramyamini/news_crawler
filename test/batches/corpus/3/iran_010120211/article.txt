مەسعوود شێخ، بەرپرسی وێستگەی کارەبای بێعسەتی تاران رایگەیاند: "سووتەمەنی سەرەکیی بنکەی وزەی بێعسەت گازە و گازیش خۆتان دەزانن کەشوهەوا پیس ناکات. ساڵانێکی زۆرە بە هیچ شێوەیەک یەک دڵۆپیش سووتەمەنیی شل یان گازوایل بەکارناهێنین. "  بەڵام عیسا کەلانتەری سەرۆکی رێکخراوەی ژینگەپارێزیی ئێران دەڵێت، "بەکارهێنانی سووتەمەنیی شل لە وێستگەکانی کارەبای رۆژهەڵاتی تاران رێگەپێدراوە. ئێمە لە رێگەی رێکخراوەکەمانەوە ناتوانین رووبەڕووی ئەو وێستگانە ببینەوە کە گاز بەکاردەهێنن، چونکە تووشی کورتهێنانی کارەبا دەبین. "  بە گوتەی بەرپرسانی رێکخراوی ژینگەپارێزیی ئێران، رێژەیەکی زۆری گازوایل بە دەستی ئەو وڵاتەوە ماوەتەوە کە بەهۆی گەمارۆکانەوە ناتوانن هەناردەی وڵاتانی دیکەی بکەن.   ئەوەش بووەتە هۆکارێک بۆ بەکارهێنانی ئەو سووتەمەنییە لە بری گاز و سووتەمەنییە کەم مەترسیییەکان لەسەر کەوشوهەوا.   گازوایل مەترسیدارترین سووتەمەنییە لەسەر کەشوهەوا. حکومەتی ئێران یەکێکە لەو وڵاتانەی کە بە شێوەی ناپسپۆڕانە گازوایل بەرهەم دەهێنێت و لە وێستگەکانی کارەبا و وزەی شارە گەورەکاندا بەکاری دەبات.   سەرەڕای بەربڵاوبوونەوەی گەیاندنی گاز بە خێزانەکان لە ئێران، بەڵام رووی نادیاری ئەو خزمەتگوزارییە ئەو مەترسییەیە کە بەکارهێنانی گازوایل لەسەر ژینگەی ئێران هەیەتی.  حوسێن مونتەزەر توربەتی، بەڕێوبەری کۆمپانیای نیشتمانیی گازی ئێران رایگەیاند: "کاری لەپێشینەمان دابینکردنی گازی خێزانەکانە. هەموو هەوڵیشمان ئەوەیە گەیاندنی گازی خێزانەکان نەوەستێت. بەشێکیشی لە رێگەی راگرتنی گازەوەیە بۆ وێستگەکانی وزە. بەڵام کاتێک گاز بە وێستگەکان ناگەیەنین، دەبێت سووتەمەنییەکی دیکە بخەینە جێی، بۆیە لە زۆربەی وێستگەکانی وزەدا گازوایل بەکاردەهێنین. هەڵبەت ئەوەندەش نییە کە میدیاکان گەورەیان کردووەتەوە. "  تائێستا رێژەی بەکارهێنانی گازوایل لە وێستگەکانی وزەی ئێران لەلایەن حکومەت و دەزگا پەیوەندیدارەکانەوە دیار نییە، بەڵام وەزارەتی تەندروستیی ئێران دەڵێت، ٢٠ % ـی وێستگەکانی وزەی ئەو وڵاتە بۆ کاروباری خۆیان، گازوایل بەکار دەهێنن. ئەوەش بووەتە هۆی نیگەرانیی ئەو وەزارەتە بۆ زیادبوونی شێرپەنجە و هەموو جۆرە نەخۆشییەکی سی و هەناسەدان لەنێو هاووڵاتییاندا.   عەباس شاهسوونی، سەرۆکی بەشی کەشوهەوای وەزارەتی تەندروستیی ئێران دەڵێت، دۆخی کەشوهەوای هەندێک لە ناوچەکانی نێو تاران مەترسیدارە و هۆکارەکەشی بەکارهێنانی گازوایلە لە هەندێک لە وێستگەکانی وزەی ئەو شارەدا. دۆخەکە لە هەشت شاری گەورەی دیکەشدا بەو شێوەیە و هەناسەدان لەو شارانەدا جێی مەترسییە.  لە رۆژانی رابردوودا رێژەی پیسبوونی کەشوهەوای تاران ١٦٥ پلەی تێپەڕاند و گەیشتە دۆخێکی مەترسیدار.   بەپێی ئامارەکانی کۆمپانیای کۆنترۆڵی کەشوهەوای تاران، ئەو شارە لە سەرەتای ساڵەوە تائێستا تەنیا ١٥ رۆژ کەشوهەوای باش و دروستی هەبووە. پسپۆڕانی ژینگە پێیان وایە، حکومەتی ئێران بۆ فرۆشتنی ئەو گازوایلەی بە هۆی گەمارۆکانەوە بۆی هەناردە ناکرێت، یاری بە ژینگە و ژیانی هاووڵاتییان دەکات.