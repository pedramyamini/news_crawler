شێروان دووبەردانی، سەرۆکی لێژنەی هەرێم و پارێزگاکانی ئەنجوومەنی نوێنەرانی عێراق بە تۆڕی میدیایی رووداوی راگەیاند، "لەلایەن حکومەتی عێراقەوە ئاگادارکراینەوە کە ئەو بڕیارەی بۆ گواستنەوەی ١٠٠ خێزانی چەکدارانی پێشووی داعش کە لە ٧٠٠ کەس پیکهاتبوون هەبوو، راگیراوە".  شێروان دووبەردانی گوتیشی "رۆژی چوارشەممە، حکومەتی عێراق ئەو ئۆتۆمبیلانەی لە سووریاوە گەڕاندەوە بۆ عێراق کە رۆژی سێشەممە بەمەبەستی هێنانەوەی ئەو ژن و منداڵانەی چەکدارانی پێشووی داعش رەوانەی کردبوون، کە بڕیاربوو ئەمڕۆ پێنجشەممە بگەنە کەمپی جەدعە لە پاریزگای نەینەوا".  سەرۆکی لێژنەی هەرێم و پارێزگاکانی ئەنجوومەنی نوێنەرانی عێراق گوتیشی، راگرتنی بڕیارەکە دوای گوشارەکانی ئەوان و پارێزگاری نەینەوا و ژمارەیەک پەرلەمانتار دێت و ئەوەشی گوت کە وەزیری کۆچ و کۆچبەرانی عێراقیش لەگەڵ هێنانەوەی ئەو کەسوکارانەی داعشدا نییە بۆ عێراق.  بەپێی قسەکانی دووبەردانی، هێنانەوەی ئەو منداڵ و ژنانەی چەکدارانی پێشووی داعش دەبێتە کێشە لە پارێزگای نەینەوا و بۆ هەموو عێراقیش و گوتی، "ئەوان بۆمبی تەوقیتکراودەبن و هەموو کاتێک ئەگەری تەقینەوەیان هەیە".  کەمپی هۆل لە پارێزگای حەسەکە گەورەترین کەمپی ئاوارەکانی رۆژئاوای کوردستان و سووریایە، دانیشتووانەکەی لە نزیکەی ٦٠ هەزار کەس دەبن، بەشی زۆریان هاوژین و منداڵانی چەکدارانی دەوڵەتی ئیسلامی لە عێراق و شام ناسراو بە داعشن، بەپێی نەتەوەیەکگرتووەکان، دانیشتووانی کەمپەکە هەڵگرانی وڵاتینامەی ٣٧ وڵاتن و ٣١ هەزاریان منداڵن.   شێروان دووبەردانی ئەوەشی گوت کە ٣٠ هەزار کەس لە کەسوکاری چەکدارە عێراقییەکانی داعش کە بەڕەچەڵەک عێراقیین لە کەمپی هۆلن لە پارێزگای حەسەکەی رۆژئاوای کوردستان لە ناوچەکانی ژێر دەستی بەڕێوەبەرایەتیی خۆسەر.  بەپێی ئەو ئەندامەی ئەنجوومەنی نوێنەرانی عێراق، حکومەتی عێراق و بەڕێوەبەرایەتیی خۆسەر بەسەرپەرشتی نەتەوەیەکگرتووەکان رێککەوتنیان بۆ گەڕاندنەوەی ئەو ژن و منداڵانە بۆ کەمپی جەدعە لە پارێزگای نەینەوا هەیە.  زانیاریی زیاتر لەبارەی کەمپی هۆل لەم راپۆرتە بخوێنەوە