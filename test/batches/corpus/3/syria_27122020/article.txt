' کۆمیسیۆنی باڵای کاروباری پەنابەران لە نەتەوە یەکگرتووەکان '، رایگەیاند ئاگرێکی گەورە لە کەمپی پەنابەرانی ناوچەی ' منیە ' کەوتووەتەوە و ژمارەیەک بریندار گەیێندراونەتە نەخۆشخانەی نزیک لە ناوچەکە، بەبێ ئەوەی ژمارەی بریندارەکان دیاری بکات.  خالد کبارە، گوتەبێژ بەناوی کۆمیسیۆنەکەوە گوتی: "ئاگرەکە تەشەنەی کردووە بۆ ناو هەموو خێوەتەکانی کەمپەکە" کە نزیکەی ٧٥ خێزانی سووری لە خۆ دەگرن.  زیاتر ئاشکرایکرد، ژمارەیەک خێزان لە کەمپەکە هەڵهاتن بەهۆی "ترسی دروستبوو لە ئەنجامی تەقینەوەی بوتڵەکانی غازدا". ئەوەشی روونکردەوە کە قەبارەی ئاگرەکە زەبەلاح بووە، بەهۆی ئەو مادانەی کە زوو ئاگردەگرن و ماڵەکانی نێو کەمپەکەیان پێدروستکراوە، لەگەڵ بوونی بوتڵە غاز لە ماڵەکاندا.  ئاژانسی فەرمیی لوبنان ئاشکرایکردووە، "ناکۆکی لەنێوان کەسێک لە ئال میر و هەندێک کرێکاری سووریدا سەریهەڵداوە، ئەوان دواتر لەنێوخۆیاندا بەشەڕهاتوون و سێ بریندار لە پێكدادانەکە کەوتووەتەوە".  ئاشکرایکردووە، پاش بەشەڕهاتنی سێ کەسەکە: "ژمارەیەک لە گەنجانی سەر بە ئال میر، هاتوونەتە ناو شەڕەکەوە و ئاگریان لە هەندێک خێوەتی پەنابەرە سووریەکان بەرداوە لە منیە، بەرلەوەی ئۆتۆمبێلی ئاگرکوژێنەوە بگەنە شوێنەکە و لەگەڵ هێزەکانی ئاسایشدا کۆنترۆڵی ئاگرەکە و دۆخە پشێوەکەش بکەن".  ١ ملیۆن و ٥٠٠ هەزار ئاوارەی پەنابەری سووری لە لوبنان دەژین، نزیکەی ملیۆنێکیان لەلایەن کۆمیسۆنی باڵای کاروباری پەنابەران تۆمارکراون، ئەوان لە دۆخێکی مرۆیی خراپدا دەژین، بەهۆی تەنگژەی کۆرۆناشەوە کێشەکەیان قورستر بووە، ئەمە جیا لە تەقینەوە گەورەکەی بەندەری بەیرووت.  لە ساڵانی رابردوودا، لوبنان هەڵمەتی رقلێبوونەوە و رەگەزپەرستی لە دژی پەنابەر سوورییەکان بەخۆوە دەبینێت، لە کاتێکدا لوبنان گیرۆدەی دەستی تەنگژەیەکی دارایی قووڵ بووەتەوە و زۆر کەس پێیانوایە ئاوارە سوورییەکان، هێندەی دیکە دۆخی ئابووری ئەوانیان خراپکردووە.  لە کۆتایی مانگی تشرینی دووەمی رابردوودا، نزیکەی ٢٧٠ خێزانی سووری، بەناچاری شارۆچکەی ' بشری ' یان لە باکووری لوبنان چۆڵکرد، لە ترسی تۆڵەی خەڵکی ناوچەکە، دوای ئەوەی گەنجێکی سووری بەکوشتنی کەسێکی نیشتەجێی شارۆچکەکە تۆمەتبارکرا.  دوای کۆچە ناچارییەکە، ' روانگەی ئیرۆمیدیترەینیان ' بۆ مافەکانی مرۆڤ، سەرکۆنەی ئەو کارەی کرد و داوای پاراستنی پەنابەرە سوورییەکانی کرد لە هەوڵەکانی تۆڵەکردنەوە.