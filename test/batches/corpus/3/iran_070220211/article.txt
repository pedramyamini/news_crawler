رۆژنامەی "هەمشەهری" کە یەک لە رۆژنامە ناسراوەکانی ئێران، لە راپۆرتێکی مەیدانیدا باس لە کێشەکانی زاوزێ لە ئێران دەکات و دەڵێت؛ هەندێک لەو ژنانەی منداڵیان نابێت مناڵدانی ئافرەتی دیکە بە کرێ دەگرن.   بەپێی ئەو راپۆرتە نرخی هەر منداڵدانێکی کرێ بۆ ژنانی نەزۆک، ٥٠ تاوەکو ٧٠ ملیۆن تمەنە، لە هەندێک شوێندا ئەو نرخە تاوەکو ١٠٠ ملیۆن تمەنیش بەرز دەبێتەوە. گرانترین نرخەکانیش بۆ ئەو منداڵدانانەیە کە هی ژنانی گەنج و تەندروست، باڵابەرز و جوانکیلەن.   لە راپۆرتەکەدا هاتووە؛ ئەو خێزانانەی کە بەهۆی نەزۆکی ژنەکەوە، منداڵیان نابێت، دەبێ سەرەتا بۆ نووسینی گرێبەست و کاروباری یاسایی بەکرێگرتنی منداڵدانی، ٣ تاوەکو ٥ ملیۆن تمەن خەرج بکەن، دواییش بۆ کاروباری پڕۆسەی پزیشکی وەک دۆسیەی تاقیکردنەوە و چاندنی سپێرمی پیاو و هێلکەی ژنەکە لە منداڵدانی ژنەکە، نزیکەی ١٠ ملیۆنی دیکە خەرج بکەن.   تاوەکو هەفتەی دوازدەمی دووگیانبوونی ئەو ژنەی کە مناڵدانەکەی بەکرێ داوە، مانگانە ١ ملیۆن و ٥٠٠ هەزار تێچووی ژنەکەیە. لەوە بەدوا تاوەکو کاتی لەدایکبوونی منداڵەکە، بەشێوەی قست هەموو پارەکە دەدرێتە ژنە منداڵدان بەکرێگیراوەکە.  لە چەند ساڵی رابردوودا منداڵدانی کرێ لە ئێران بازاڕی گەرم بووە. ئامارێکی فەرمی لەبارەی ژمارەی ئەو کەسانەی منداڵدانییان بەکرێ دەدەن لەبەردەستدا نییە، بەڵام بەپێی ئەو راپۆرتەی رۆژنامەی هەمشەهری، کەسانێک وەک دەڵاڵ لە تۆڕە کۆمەڵایەتییەکاندا رێکلام بۆ منداڵدانی کرێ دەکەن و هەندێکیان لە راپۆرتەکەدا دانیان بەوەدا ناوە، کە تائێستا زیاتر لە ٢٠٠ منداڵدانییان بەکرێ داوە.   هەروەها هەندێک لەو ژنانەش کە منداڵدانیان بە کرێ داوە، باسیان لەوە کردووە لە ماوەی ٤ ساڵدا ٣ جار منداڵیان بۆ ژنانی نەزۆک بەدنیا هێناوە.  لە ماوەی ٤ ساڵی رابردوودا نرخی منداڵدانی کرێ لە ئێران ٥ هێندە بەرزبووەتەوە. ساڵی ٢٠١٧ رۆژنامەکانی ئێران، نرخی هەر منداڵدانێکی کرێیان بە ١٨ ملیۆن تمەن راگەیاندبوو کە لەم ماوەدا ئەو نرخە تاوەکو ١٠٠ ملیۆن تمەن بەرزبووەتەوە.