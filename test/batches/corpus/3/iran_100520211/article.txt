ماوەی رێککەوتنی نێوان حکومەتی ئێران و ئاژانسەکەی سەر بە نەتەوە یەکگرتووەکان ١١ رۆژی دیکە بەسەر دەچێت. سەعید خەتیبزادە، گوتەبێژی وەزارەتی دەرەوەی ئێران رۆژی دووشەممە لە کۆنگرەیەکی رۆژنامەڤانی لە تاران رایگەیاند، یەکێک لە بژاردەکان دوای ٢١ی ئایار ئەوەیە کە ماوەی رێککەوتنەکە درێژبکرێتەوە "ئەگەر گفتوگۆکان لەسەر رێگەیەکی راست بەردەوام بن و تارانیش پێیان رازیبێت. "  ئەوە لە کاتێکدایە کە ماوەی چەند هەفتەیەکە وڵاتانی ٤+١، واتە ئەڵمانیا، فەرەنسا، بەریتانیا، چین و رووسیا لە ڤیەننای پایتەختی نەمسا گفتوگۆ لەگەڵ ئێران و ئەمریکادا دەکەن بۆ ئەوەی رازییان بکەن بگەڕێنەوە سەر پابەندبوونی تەواو بە رێککەوتنامەی ئەتۆمیی ساڵی ٢٠١٥.  پێشتر بەرپرسانی تاران و واشنتن ئاماژەیان بەوە کرد کە گفتوگۆکان بەرەوپێشچوونی ئەرێنییان بە خۆیانەوە بینیوە.   ساڵی ٢٠١٨ دۆناڵد ترەمپ، سەرۆکی ئەو کاتی ئەمریکا، واشنتنی لە رێککەوتنەکە کشاندەوە، چونکە پێیوابوو، پێویستی بە پێداچوونەوە هەیە، دوای ئەوەش قۆناخ بە قۆناخ سزای بەسەر تاراندا سەپاندنەوە.   لە بەرامبەر ئەوەشدا، ئێران دەستی بە وازهێنان لە ئەرکەکانی کرد و بەرە بەرە ئاستی پیتاندنی یۆرانیۆمی بەرزکردەوە، ئەوەش وەکو کارتێکی گوشار بۆ سەر وڵاتانی دیکەی بەشدار لە رێککەوتنەکە تاوەکو هاوکاریی بکەن گەمارۆ ئابوورییەکەی سەری لاببرێت.   ئێستا جۆ بایدن، سەرۆکی ئەمریکا، بە مەرجی پابەندبوونەوەی ئێران بە رێککەوتنەکە، ئامادەیی خۆی دەربڕیوە وڵاتەکەی دووبارە بگەڕێنێتەوە نێو رێککەوتنەکە.   ئێران لە رابردوودا بەردەوام جەختی لەوە کردووەتەوە کە پێویستە ئەمریکا لە سەرەتادا هەموو سزاکانی لەسەر لاببات، واشنتنیش پێیوابووە کە دەبێت هەنگاوی یەکەم لە لایەن ئێرانەوە بنرێت. وڵاتانی چوار کۆ یەک لە ڤیەننا هەوڵدەدەن هەردوو لا بگەیێننە رێککەوتن.