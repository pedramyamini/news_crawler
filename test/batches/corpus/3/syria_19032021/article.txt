بەگوێرەی میدیاکانی تورکیا شەوی رابردوو ١٨ی ئاداری ٢٠٢١ لە ناوچەی تل رەفعەت لە سووریا، کە لە ژێر کۆنتڕۆڵی یەکینەکانی پاراستنی گەل - یەپەگەدایە ٢ مووشەک ئاراستەی پارێزگای کلیسی باکووری کوردستان کراون.   بەگوێرەی راگەیێندراوی وەزارەتی بەرگریی تورکیا، ئەو مووشەکانەی کە لە سووریاوە ئاراستەکراون، لە ناوچەیەکی چۆڵ کەوتنەخوارەوە و هیچ زیانێکی گیانی لێنەکەوتووەتەوە.  وەزارەتی بەرگریی تورکیا لە راگەیێنراوەکەدا ئاماژەی بەوەدا، بۆ راگرتنی هێرشەکان رووسیایان ئاگادار کردووەتەوە و وەڵامێک بۆ هێرشەکانیش ئەو پێگانەی کە لە دیوی سووریا دیاریکراون، کراونەتە ئامانج. هەروەها ئاماژە بەوەش دراوە، یەکە سەربازییەکانیان لە ئامادەباشیدان و چاودێری پێشھاتەکان دەکرێت.   لە ئاداری ساڵی ٢٠٢٠ ـەوە رووسیا و تورکیا ئاگربەستێکیان بۆ راگرتنی شەڕ واژۆ کردووە بەتایبەتیش دوای کوژرانی ٣٦ سەربازی سوپای تورکیا لە هێرشێكی سوپای سووریا بە پشتیوانی رووسیا لە ئیدلب.