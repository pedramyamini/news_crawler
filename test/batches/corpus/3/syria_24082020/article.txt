ئاژانسی هەواڵی سووریا (سانا)، ئاشکرایکرد تەقینەوەیەک، هێڵی سەرەکی گواستنەوەی غازی لە وڵاتەکەدا کردووەتە ئامانج، بەهۆیەوە کارەبای هەموو سووریا بڕاوە.  سەرچاوە رۆژنامەڤانییە جیاوازەکانی سووریا، وێنە و گرتەی ڤیدیۆیی شوێنی رووداوەکەیان بڵاوکردەوە. لەسەر زاری محەممەد زوهێر، وەزیری نەوتی وڵاتیان گواستەوە کە تەقینەوەکە، هێڵی سەرەکی گواستنەوەی غازی وڵاتەکەی کە بە هێڵی ' عەرەبی ' ناسراوە، کردووەتە ئامانج کە پێدەچێت کارێکی تیرۆریستییانە بێت.  وەزیرەکە ئاشکرایکردووە، هێڵە بەئامانجکراوەکە گوێزەرەوەی غازە بۆ هەموو ناوچەی باشووری وڵات. وەزیری کارەباش جیا لەوەی رووداوەکەی بە تیرۆریستی ناوبرد، ئاشکرایکرد شوێنی تەقینەوەکە، دەکەوێتە نێوان هەردوو ناوچەی زەمیر و عەدرا، لە دەوروبەری دیمەشق.  وەزیری کارەبای سووریا، دواتر گەڕانەوەی وزەی کارەبای بۆ بەشێک لە شارەکان و دامەزراوە سەرەکییەکانی وڵات راگەیاند.