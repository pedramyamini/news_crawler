نووسەرێکی رۆژنامەی فاینانشل تایمزی ئەمریکی بابەتێكی بەناونیشانی "چۆن گرووپێکی کوردی بووە خاڵی ناکۆکی ئەمنیی نێوان ئەردۆگان و رۆژئاوا" بڵاوکردووەتەوە و تێیدا دەڵێت: "ماوەیەکی دوور و درێژە هێزە کوردییەکان لە سووریا بوونەتە پایەی سەرەکی وڵاتانی رۆژئاوا بۆ لە رەگوریشە هەڵکەندنی چەکدارانی داعش لەو وڵاتە، بەڵام دژایەتیکردنی ئەو هێزە کوردییانە لەلایەن تورکیاوە نەک تەنیا ئارامی سووریا دەخاتە مەترسییەوە، بەڵکو هەڕەشەش  لە پلانی رێکخراوی ناتۆ بۆ فراوانبوون و زیاترکردنی ئەندامەکانی دەکات".  رەجەب تەیب ئەردۆگان، سەرۆککۆماری تورکیا هەڕەشەی بلۆککردنی ئەندامیێتی فینلاند و سوێد لە رێكخراوی ناتۆدا کردووە، بەهۆی پەیوەندی ئەو دوو وڵاتە بەو هێزە کوردییانە کە ئەنقەرە بە "هەڕەشە لەسەر ئاسایشی ناوخۆ"ی تورکیایان دەزانێت.  یەکینەکانی پاراستنی گەل (یەپەگە) هێزێكی تەواو کوردییە بە بڕبڕەی هێزەکانی سووریای دیموکرات دادەنرێت، کە سەرووی ٨٠ % ی چەکدارەکانی پێکدەهێنن. یەپەگە رۆڵی سەرەکی و کارایان لە تێکشکاندنی داعش و پاراستنی ئاسایشی ناوچەکانی باکوور و باکووری رۆژهەڵاتی سووریادا هەبووە، بە جۆرێک کە ئەمریکا و هاوپەیمانە رۆژئاواییەکانی تەنانەت خودی ئەردۆگانیش پێی باش نییە ئەو هێزانە بە تەواوەتی لە کار بخرێن.  بابەتەکە لە بڕگەیەکیدا ئاماژە بە گوتەی سام هیلەر، شارەزای سیاسی سەر بە "دامەزراوەی سێنچری"ی لە شاری نیویۆرکی ئەمریکا دەکات کە پێیوایە " پشتگوێخستنی هێزە کوردییەکان لە سووریا، داڕمانی سەربازی و پشێوی و تووندوتیژیی هاوشێوەی ئەوەی ئەفغانستانی لە ساڵی ٢٠٢١، لێدەکەوێتەوە".  ئەو شرۆڤەکارە دەشڵێت: "پێموانییە ئەمریکا لەم قۆناخەدا ئامادە بێت ئەو بڕیارە بدات".  هیلەر پێیوایە ئەمریکا بەردەوام دەبێت لە پشتبەستن بە هێزەکانی سووریای دیموکرات بۆ درێژەدان بە ئۆپەراسیۆنەکانی رووبەڕووبوونەوەی داعش و هەروەها پاراستنی ئاسایش و سەقامگیری ناوچە رزگارکراوەکان و رێگریکردن لە دووبارە هەستانەوەی داعش.  میلەر دەڵێت: "پێموانییە ئەردۆغان بچێتە نێو رووبەڕووبوونەوەی راستەوخۆی ئەمریکا، بەڵام ئەگەری هەیە هەوڵ بدات زیان بە هێزەکانی سووریای دیموکرات بگەیێنێت و واش لە پەیوەندیی نێوان ئەو هێزانە و ئەمریکا بکات، کە ئیدارەی بایدن نەتوانێت زیاتر بەرگرییان لێبکات".  لە درێژەی بابەتەکەدا ئاماژە بە بۆچوونی دارین خەلیفە، گەورە شرۆڤەکاری سیاسی لە "گرووپی قەیرانی نێودەوڵەتی" دراوە، کە دەڵێت لەو باوەڕەدا نیم ئەمریکا لە بەرامبەر رێگەدان بە ئەندامیێتی فینلەندا و سوێد؛ چرای سەوز بۆ ئەنجامدانی هێرشەکەی تورکیا هەڵبکات.  رەجەب تەیب ئەردۆغان، سەرۆککۆماری تورکیا لە نوێترین لێدوانیدا رۆژی یەکشەممە ٢٩ - ٠٥ - ٢٠٢٢ رایگەیاند، "ئەمریکا و هاوپەیمانان پاڵپشتی لە رێکخراوە تیرۆریستییەکان دەکەن لە باکووری سووریا، " ئاماژەی بەوەش کردووە: "لە باکووری سووریا بچووکترین هەڕەشە لە دژی تورکیا بەدیبکرێت زۆر بە تووندی وەڵامیان دەدەینەوە. "  بە گوتەی رەجەب تەیب ئەردۆغان: "ئەمریکا هەزاران بارهەڵگر چەک و کەرەستەی سەربازیی وەکو هاوکاری پێشکێشی پەکەکە و پەیەدە و یەپەگە کردووە و دەکات، " هەروەها ئەمریکاش بەوە تۆمەتباردەکات کە "تەنانەت مەشق و راهێنانی سەربازی بەو تیرۆریستانە دەکات. "  دوای کۆبوونەوەی کابینەی کۆماریی تورکیا، رۆژی ٢٣ی ئایاری ٢٠٢٢ رەجەب تەیب ئەردۆغان رایگەیاند ئۆپەراسیۆن بۆسەر رۆژئاوای کوردستان دەستپێدەکەن و ئەو ناوچە ئەمنییەی پێشتر قسەیان لەسەر کردبوو، بە قووڵایی ٣٠ کیلۆمەتر تەواوی دەکەن.  تورکیا پێشتر دوو ئۆپەراسیۆنی سەربازی بۆسەر رۆژئاوای کوردستان ئەنجامداوە. یەکەمیان لە سەرەتای ساڵی ٢٠١٨ بۆ سەر عەفرین بوو و دووەمیشیان لە تشرینی یەکەمی ٢٠١٩ بۆسەر ناوچەی گرێ سپی و سەرێ کانی بوو. لە ئەنجامی هەردوو هێرشەکەدا سەتان هەزار کەس ئاوارەبوون و هەندێک لە رێکخراوەکانی بواری مافەکانی مرۆڤیش دەڵێن، لە هەردوو ناوچە گۆڕانکاری دیموگرافی روویداوە.