ئیبراهیم رەئیسی، سەرۆکی دەزگای دادی ئێران بڕیارنامەیەکی لەبارەی مافە دادوەرییەکانی هاووڵاتییانی ئەو وڵاتە بڵاوکردەوە. ئەو بڕیارنامەیە بەناوی "بەڵگەنامەی ئاسایشی دادوەری" بڵاوکراوەتەوە و ئامانج لێی، دەستنیشانکردنی سیاسەتە گشتییەکانی دەزگای دادی ئێرانە بۆ دابینکردنی ئاسایشی دادوەری هاووڵاتییان و گۆڕانکاریکردن لە سیستمی دادوەریی ئەو وڵاتە.  بەپێی ئەو بڕیارنامەیە، هەر جۆرە ئەشکەنجەیەکی جەستەیی و رووحی و ناچارکردنی بەندکراوان بە دانپێدانانی زۆرەملێ بە هەموو شێوەیەک قەدەخەیە و لە دادگاکاندا پشت بە ئەنجامەکانی ئەو ئەشکەنجە و دانپێدانانە زۆرەملییانە نابەسترێت.  لە بڕیارنامەکەدا هەروەها هاتووە، جگە لەو حاڵەتانەی کە یاسا دیاریکردووە، تەواوی دادگاکان دەبێ بە کراوەیی بەڕێوەبچن و تۆمەتباران لە سەرەتا تاوەکو کۆتایی مافی ئەوەیان هەیە پارێزەریان دەستنیشان بکەن.  ئەو بڕیارنامەیە لەکاتێکدایە کە زۆربەی بەندکراوانی سیاسی و ناڕەزایەتییەکان لە ئێران و رۆژهەڵاتی کوردستان رایدەگەیێنن، دوای دەستبەسەرکردن لەلایەن هێزە ئەمنییەکانی ئێرانەوە ئەشکەنجە و ئازار دەدرێن و بە زۆر ناچاریان دەکەن، دان بە تۆمەتە هەڵبەستراوەکان دابنێن. نەتەوە یەکگرتووەکان و رێکخراوە نێودەوڵەتییە مافی مرۆڤییەکانیش زۆرجار داوا لە ئێران دەکەن، بەندکراوان ئەشکەنجە نەدات.