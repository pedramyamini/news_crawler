موجتەبا خالیدی، گوتەبێژی رێکخراوی فریاکەوتنی ئێران دەڵێت، بەهۆی رووداو و یارییە ئاگرینەکانەوە، هەزار و ٨٩٤ کەس برینداربوون کە ١٨ % یان ژن و ٨٢ % یان پیاو بوون، ئەمە لەکاتێکدایە ساڵی رابردوو ژمارەی برینداران هەزار و ٤٦٨ کەس بووە.  لە بەشێکی دیکەی قسەکانیدا موجتەبا خالیدی ئاماژە بەوە دەدات: ٥٢٧ کەس زیان بە چاویان کەوتووە و ١٣١ کەسیش بەشێک لە جەستەیان لەدەستداوە و کەمئەندام بوون.  بەگوتەی خالیدی، ٩ کەس لەو رووداوانە گیانیان لەدەستداوە کە ئەم ژمارەیە ساڵی رابردوو ٤ کەس بوو. زۆربەی بریندارەکان لە تاران بوون، بەپێی ئامارەکانی رێکخراوی فریاکەوتنی ئێران ٥٥٣ بریندار لە تاران، ١٨٥ بریندار لە تەورێز و ١٤٠ بریندار لە کرماشان بوون.  لە ئێران و رۆژهەڵاتی کوردستان لە ئێوارەی دوایین سێشەممەی ساڵی هەتاوی، رێوڕەسمێک بەناوی چوارشەممەسووری بەڕێوەدەچێت. ئەو رێوڕەسمە لە دوانیوەڕۆوە دەستپێدەکات. خەڵک لە کۆڵان و سەرشەقامەکان یان شوێنی گشتی و بە کۆمەڵ ئاگر دەکەنەوە. لە دەوری کۆدەبنەوە و بەسەریدا باز دەدەن. لە رێوڕەسمەکەدا یاریی ئاگرین دەتەقێندرێ و خەڵک تاوەکو درەنگانی شەو لە دەرەوە دەمێننەوە.        دەسەڵاتی ئێران دژی بەڕێوەبردنی ئەو رێوڕەسمەیە و بەڕێوەبردنی قەدەخە کردووە، بەڵام خەڵک ساڵانە بەڕێوەی دەبەن. بەتایبەت ئەمساڵ بەهۆی بڵاوبوونەوەی کۆرۆنا، پۆلیسی ئێران بەڕێوەبردنی هەر جۆرە رێوڕەسمێکی لە ئێوارەی سێشەممە قەدەخە کردووە و رایگەیاندووە، لەو رۆژەدا هێزەکانیان لەنێو شار و گەڕەکەکان بڵاو دەکەنەوە و رێگە نادەن خەڵک کۆببنەوە. پۆلیس هەروەها رایگەیاندووە، دەست بەسەر هەموو ئەو ئۆتۆمبێلانەدا دەگرن کە یاریی ئاگرین دەتەقێنن و دەبنەهۆی بێزارکردنی خەڵک. تاوەکو دوای نەورۆزیش نایاندەنەوە بە خاوەنەکانیان.     چوارشەممەسووری نەریتێکی کۆنە و ساڵانێکە بەڕێوەدەچێت، بەڵام بە تێپەڕینی کات، بەڕێوەبردنیشی گۆڕانکاری بەسەردا هاتووە. بەتایبەت لە دوو سێ دەیەی رابردوودا، یاریی ئاگرینی مەترسیدار و تەقاندنەوەی تەقەمەنی دەستکرد تێکەڵ بەو رێوڕەسمە کراون کە ساڵانە دەبنەهۆی گیانلەدەستدان و برینداربوونی دەیان کەس.