ئامارەکەی ئەو بەرپرسە ئێرانییە زۆر کەمترە لەو ئامارەی رێکخراوەکان و ئاژانسەکان بڵاویان کردووەتەوە، بۆ نموونە رێکخراوی لێبووردنی نێودەوڵەتی رۆژی ٢٠ ئایاری ٢٠٢٠ بڵاویکردەوە لە ناڕەزایەتییەکانی رۆژانی ١٥ - ١٩ نۆڤەمبەری ٢٠١٩ دا کە دژی گرانکردنی بەنزین بوو،  ٣٠٤ خۆپیشاندەر کوژراون. هەروەها ئاژانسی رۆیتەرز  ٢٣ی دیسەمبەری ٢٠١٩ بڵاویکردەوە، کە نزیکەی هەزار و ٥٠٠ کەس لەو ناڕەزایەتییانەدا بە تەقەی هێزەکانی ئێران کوژراون، کە راستەوخۆ لەلایەن رێبەری ئێرانەوە فەرمانیان پێکرابوو.  حوسێن زۆلفەقاری، جێگری وەزیری ناوخۆی ئێران لە هەڤپەیڤینێک لەگەڵ ئاژانسی ئیرنا، زمانحاڵی حکومەتی ئێران ئەو ژمارانەی رەتکردەوە و رایگەیاند، هەندێ کەس لە تێکهەڵچوون لەگەڵ پۆلیس و هێزە سەربازییەکان لەبەر دەرگای بنکەی ئەو هێزانەدا کوژراون، کەسێک لە شوێنێک کوژراوە و لە شارێکی دیکە نێژراوە، بۆیە هەندێک لە ژمارەکان دووبارە بوون و چاککراون.  لەبارەی ژمارەی کوژراوانەوە حوسێن زۆلفەقاری گوتی" لە خۆپیشاندانەکانی پاییزی ساڵی ٢٠١٩ی ئێراندا ٢٣٠ خۆپیشاندەر کوژراون، کە ناڕەزایەتییەکان بە گرانبوونی بەنزین بوو".  حکومەتی ئێران رۆژی ١٥ی نۆڤەمبەری ٢٠١٩ لەناکاو نرخی بەنزینی دوو هێندە گرانکرد، ئەمە ناڕەزایەتییەکی فراوانی خەڵکی لێکەوتەوە. ناڕەزایەتییەکان زیاتر لە ١٠٠ شاری ئێران و رۆژهەڵاتی کوردستانی گرتەوە.  بەپێی ئەو گرتە ڤیدیۆییانەی ئەو کات بڵاوبوونەوە، هێزە سەربازییەکانی ئێران راستەوخۆ تەقە لە خۆپیشاندەران دەکەن، لە هەندێ حاڵەت گوللەی کۆتایی لە خۆپیشاندەران دەدەن، لە هەندێ شوێنیش کەسانێک لە دەرەوەی خۆپیشاندانەکان بەرکەوتوون و بەشداری ناڕەزایەتییەکان نەبوون.  نیویۆرک تایمز دەڵێ: سەیدعەلی خامنەیی، رێبەری ئێران فەرمانی بە هێزە ئەمنی و سەربازییەکانی ئەو وڵاتە کردبوو کە هەرکارێک کە بۆ دامرکاندنەوەی ناڕەزایەتییەکان پێویستە، بیکەن.  بەڵام حوسێن زۆلفەقاری، جێگری وەزیری ناوخۆی ئێران دەڵێ: "هەندێک کەس کەڵکی خراپیان لە ناڕەزایەتیی ئاسایی خەڵک وەرگرت، دەستیان دایە تووندوتیژی و لەگەڵ هێزە ئەمنییەکان لەناوخۆی شارەکاندا تووشی تێکهەڵچوون بوون".