بە گوتەی موحسین حاجی میرزایی، وەزیری پەروەردەی ئێران، دەبێت هەموو کارمەندانی کارگێڕیی قوتابخانەکان بچنەوە قوتابخانەکان و دەبێت قوتابییانی قۆناخی یەک و دووی بنەڕەتی بچنەوە قوتابخانە بە مەرجێک لە هەر پۆلێکدا تەنیا ١٠ قوتابیی تێدا بێت.  میرزایی دەشڵێت، تەندروستیی قوتابیان بۆیان زۆر گرنگە و بەم کارە تەندروستی و پەروەردە پێکەوە دەپارێزن.  ئەم بڕیارەی وەزیری پەروەردەی ئێران لە کاتێکدایە کە پێشتر سەعید نمەکی، وەزیری تەندروستیی ئێران دژایەتیی خۆی بەرامبەر بە کردنەوەی قوتابخانەکان راگەیاندبوو.  وەزیری تەندروستیی ئێران گوتبووی، ترسیان لەوە هەیە بەو جۆرە دۆخەکە لەلایەن هاووڵاتییانەوە بە ئاسایی وەربگیرێت و خۆپارێزیی کەم بکەن و رێژەی تووشبوون بە کۆرۆنا زیاد بکات و ئەگەر ئەمجار بکەونە داوی رابردووەوە رەنگە بە ئاسانی نەتوانن لێی دەرباز ببن.