چالاکڤانانی سۆسیال میدیا و میدیای لایەنگری حکومەتی بەشار ئەسەد، وێنەی دانانی بەردی بناخەی دروستکردنی کەنیسەی ئایاسۆفیایان لە شاری سقیلیەی سووریا بڵاوکردەوە و کە ئەنجوومەنی دۆمای رووسیا، پشتگیری تێچووی دروستکردنەکەی دەکات و هێزەکانی (بەرگری نیشتمانی) ناوخۆیی و کەنیسەی رووسیاش هاوکارن لە دروستکردنەکەیدا.  ڤیتالی میلۆنۆڤ، جێگری سەرۆکی ئەنجوومەنی دۆمای رووسی، گوتی: "کریستیانە ئارتۆدۆکسەکانی رووسیا، دەتوانن هاوکاریی سووریا بکەن لە دروستکردنی کۆپییەکی وەک خۆی لە کاتیدرائییەی پیرۆزی سۆفیا لە سقیلیە".  میلۆنۆڤ پێیوایە دروستکردنی کەنیسەکە "هەنگاوێکی باشە، چونکە سووریا بەپێچەوانەی تورکیاوە، دەوڵەتێکە بە ئاشکرا پێشانیدەدات کە بڕوای بە دیالۆگی ئاشتییانە و کاریگەرییە پۆزەتیڤەکانی هەیە".  ئەو وایدەبینێت کە "دووبارەبوونەوەی ئەو چارەنووسەی بەسەر ئایاسۆفیادا هات لە تورکیا، لە سووریادا ئەستەمە، چونکە کەنیسە دێرینەکانی سووریا دەستکارینەکراون، جیا لەوەش سەرۆک بەشار ئەسەد، تائێستا پەرستگەی ئاینێکی نەداوەتە ئاینێکی دیکە".  سەرچاوە سوورییەکان ئاشکرایدەکەن، رووسەکان هەوڵدەدەن پەیوەندییەکانیان لەگەڵ کریستیانەکانی سووریادا پەرەپێبدەن، ئەمەش بە ئامانجی ئابووری و سیاسی. هەروەها پەیوەندی باشیان لەگەڵ پیاوانی ئاینی مەسیحیدا هەیە.   رۆژنامەی ' شەرق ئەوسەت ' دەڵێ لایەنگرانی حکومەتی سووریا لە ناوچە نزیکەکانی سیقلیە، هەست بەجۆرێک لە دڵەڕاوکێ دەکەن لە دروستکردنی کەنیسەی ئایاسۆفیا لە سووریادا، چونکە ترسیان لە بەهێزبوونی پەیوەندییەکانی نێوان رووسیا و کریستیانەکانی ناوچەکەدا هەیە.  لە دوای چوونی هێزەکانی رووسیا بۆ سووریا و پشتگیریکردن و رۆڵی گەورەیان لە ململانێکانی ئەو وڵاتە، لە بەرژەوەندیی سەرۆکی سووریا، چەندین شاندی ناسەربازیی رووسیا سەردانی سووریایان کردووە، شاندە ئاینییەکان یەک لەو شاندانەن.  ئەوە یەکەمجار نییە شاندی کەنیسەی رووسیا سەردانی سیقیلیە و حەما و ناوچە کریستیاننشینەکانی وڵاتەکە دەکات. سەرچاوەکان ئەم هەنگاوەی کەنیسە رووسییەکە کە خۆی بە میراتگری کەنیسەی بێزەنتی دەبینێت کە سەنتەرەکەی کەنیسەی ئایا سۆفیایە، دەیەوێ پەیوەندییەکانی لەگەڵ کەنیسەی رۆژهەڵات کە سەنتەرەکەی دیمەشقە بەهێز بکات، بەهەنگاوی پتەوکردنی ئەو پەیوەندییانە و دڵنیاکردنەوەی رووسیا لە کریستیانەکانی ناوچەکانی شەڕ دەبینن.  رۆژی هه‌ینی ٢٤ی ته‌ممووزی ٢٠٢٠ كه هاوكاتبوو لەگەڵ ٩٨ ساڵیادی رێككه‌وتننامه‌ی لۆزان، یەکەم نوێژی هه‌ینی له مزگه‌وتی ئایاسۆفیا بەبەشداری رەجەب تەیب ئەردۆغان، سەرۆککۆماری تورکیا بەڕێوەچوو.   پێشتر و رۆژی ١٠ی ته‌ممووزی ٢٠٢٠، ده‌یه‌مین فه‌رمانگه‌ی یاسایی سه‌ر به ئه‌نجوومه‌نی دادوه‌ری توركیا، بڕیاریدا به‌كردنەوەی ئایاسۆفیا بە مزگەوت و كۆتاییهێنانی وەک مۆزەخانە. ره‌جه‌ب ته‌یب ئه‌ردۆغانیش واژووی له‌سه‌ر بڕیاره‌كه کرد و ئایاسۆفیای بەناوی مزگەوتەوە، خسته سه‌ر میلاکی بەڕێوەبەرایەتیی ئه‌وقاف و كاروباری ئایینی توركیا.   ٨٦ ساڵ پێش ئێستا، ئه‌نجوومه‌نی وه‌زیرانی توركیا له رۆژی ٢٤ی تشرینی دووه‌می ساڵی ١٩٣٤ بڕیاری دا، ئایاسۆفیا له مزگه‌وته‌وه بگۆڕێت بۆ مۆزه‌خانه، ئەمە پاشئەوەی حکومەتی ئەوکاتی تورکیا، بڕیارێکی دەوڵەتی عوسمانیی هەڵوەشاندەوە کە ئایاسۆفیای لەکەنیسەوە گۆڕیبوو بۆ مزگەوت.  ته‌مه‌نی ئایاسۆفیا نزیكه‌ی ١٥٠٠ ساڵه و له لیستی میراتی كولتووری یونیسكۆدایه. له ساڵانی نێوان ٥٢٣ بۆ ٥٣٧ له‌لایه‌ن بێزه‌نتینییه‌كانه‌وه وەک کەنیسەیەکی کریستیانەکان دروستكراوه و دواتر له‌لایه‌ن عوسمانییه‌كانه‌وه كراوه‌تە مزگه‌وت. ماوه‌ی ٩٢١ ساڵ وه‌ك كڵێسا، ٤٨٢ ساڵ وه‌ك مزگه‌وت و ماوه‌ی ٨٦ ساڵیشه وه‌ك مۆزه‌خانه به‌كارده‌هێنرێت.