سێ دیپلۆماتکاری سەر بە یەکێتیی ئەوروپا ئاشکرایان کردووە، تیمەکەی نەتەوە یەکگرتووەکان بەڵگەی نوێیان لەسەر چالاکییە ئەتۆمییەکانی ئێران دەستکەوتووە و ئەوەش بەگوتەی ئەو دیپلۆماتکارانە نیگەرانی رۆژئاوای زیاتر کردووە.  ئەو دیپلۆماتکارانە ئاماژەیان بەوە کردووە، ماددە تیشکدارەکان لەلایەن تیمی ئاژانسی نێودەوڵەتی وزەی ئەتۆمەوە لە پایزی ساڵی ٢٠٢٠ دا لە دوو وێستگەی ئەتۆمیدا دۆزراونەتەوە، بەبێ ئەوەی باسی سرووشتی پێکهاتە تیشکدارەکان و هەروەها شوێن و ناوی ئەو دوو وێستگەیە بهێنن.  ئیدارەی بایدن تاوەکو ئێستا کۆمێنتی لەسەر ئەو هەواڵانە نەداوە و پێشبینیش دەکرێت بە خێرایی کاردانەوە لەسەر ئەو بابەتە پێشان نەدات.  ساڵی رابردوو، ئێران دەرگەی دوو وێستگەی ئەتۆمی بەڕووی گەشتی تیمەکانی سەر بە ئاژانسی نێودەوڵەتی وزەی ئەتۆمدا داخست.  دەیڤید ئۆلبرایت، سەرۆکی پەیمانگەی واشنتن بۆ زانست و ئاسایشی نێودەوڵەتی رایگەیاند، هەرچەندە ئێران خۆی رەتیدەکاتەوە خواستی بەرهەمهێنانی چەکی ئەتۆمی هەبێت، بەڵام دۆزینەوەی پێکهاتە تیشکدارەکان لەو دوو وێستگەیە ئاماژەیەکن کە ئێران بەنهێنی خاوەنداریەتی کەلوپەلی تایبەت بە چەکە ئەتۆمییەکان دەکات، چالاکییە ئەتۆمییەکانیشی بەردەوامن.  بە گوتەی دەیڤید ئۆلبرایت، ئەو دۆزینەوانە رێگە دەدەنە ئاژانسی نێودەوڵەتیی وزەی ئەتۆم بەدوای وێستگەی دیکەی ئێراندا بڕۆن و داوای روونکردنەوەی زیاتریش لەو وڵاتە بکەن.  ئاژانسی نێودەوڵەتیی وزەی ئەتۆم تاوەکو ئێستا ئامادەنەبووە لەسەر بابەتەکە لێدوان بدات، داوای روونکردنەوەی لە ئێران کردووە و تارانیش تاوەکو ئێستا لەڕێگەی فەرمی و نافەرمییەوە وەڵامی ئاژانسەکەی نەداوەتەوە.