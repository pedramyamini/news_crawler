سوپای پاسداران لە راگەیێندراوێکدا دەڵێت، هێزەکانیان پێگەی "گرووپەکانی دژ بە شۆڕش" کە مەبەستیان حیزبەکانی رۆژهەڵاتی کوردستانە، لەوبەری باکووری رۆژئاوای سنووری ئێران کردووەتە ئامانج.  بەگوتەی سوپای پاسداران، ئەو تۆپبارانە قوربانی زۆری لێکەوتووەتەوە، بەڵام هیچ زانیارییەکیان لەبارەی زیانەکان بڵاونەکردووەتەوە.  پاسەوانیی سنووریی پارێزگای ورمێ رایگەیاند: کاژێر دووی دوانیوەڕۆی رۆژی هەینی ١٣ - ١١ - ٢٠٢٠ لە ناوچەی تەرگەوەڕی ورمێ شەڕ لەنێوان هێزەکانی سنوورپارێزی ئێران و "هێزە کوردییە دژبەرەکانی کۆماری ئیسلامی" روویدا و لەو شەڕەدا دوو ئەفسەر و سەربازێکیان کوژران.  یەحیا حوسێن خانی، فەرماندەی پاسەوانیی سنووری پارێزگای ورمێ بە میدیای فەرمیی ئێرانی راگەیاند، لە ناوچەی سنووریی تەرگەوەڕی ورمێ، هێزی سنوورپارێز رێی لە هاتنەناوەوەی گرووپێکی چەکداری گرت و تێکهەڵچوون روویدا.  لەو تێکهەڵچوونەدا، دوو ئەفسەر بە ناوەکانی موسلم جەهان ئارا و مالک تاهیری لەگەڵ سەربازێک بە ناوی کامەران کەرامەت کوژراون. دوو کەسی دیکەش لە هێزەکانیان بریندارن.   بە گوتەی فەرماندەی پاسەوانیی سنووری پارێزگای ورمێ تەقەیەکی زۆر کراوە، "رەنگە هێزە دژبەرەکانیشیان زیانیان بەرکەوتبێت".