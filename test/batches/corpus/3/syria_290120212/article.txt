گەڕی پێنجەمی دانوستاندنەکان لە شاری جنێفی سویسڕا لە نێوان ١٥ نوێنەری سەر بە حکومەت و ئۆپۆزسیۆنی سووریا و رێکخراوەکانی کۆمەڵگەی مەدەنی شکستیانهێنا.   گیێر پیدەرسن دەڵێت "من بە ٤٥ ئەندامەکەی لیژنەی نووسینەوەی دەستوورم گوت کە ئێمە ناتوانین بەم شێوەیە بەردەوام بین. ئەم هەفتەیە مایەی بێ هیوابوون بوو. "  نێردەی تایبەتی نەتەوە یەکگرتووەکان بۆ کاروباری سووریا دەشڵێت: "من هەندێ ئامانجم دانابوو، پێش دەستپێکردنی ئەم کۆبوونەوەیە پێموابوو بەدەستیاندێنین، بەڵام ئێمە ئەو ئامانجەمان بەدەستنەهێنا. پێموایە هۆکاری ئەوەش ئەوەیە کە لێکتێگەیشتنێکی باش نەبووە لە نێوان لایەنەکاندا کە چۆن لە نێو لیژنەکەدا بەرەوپێشدەچین. "  هەروەها پیدەرسن راشیگەیاند، ئەگەر میکانزمی کارکردنی لیژنەکە نەگۆڕدرێت، ئەوا ناتوانن درێژە بە کۆبوونەوەکانیان بدەن.   نێردەی تایبەتی نەتەوە یەکگرتووەکان بۆ کاروباری سووریا باس لەوە دەکات هیچ بەرەو پێشچوونێک لە گفتوگۆکانی لیژنەی نووسینەوەی دەستووری سووریا رووینەداوە و بۆ گەیشتن بە ئەنجام، پێویستە لایەنە بەشداربووەکانی لیژنەکە، شێوازی کارکردنیان بگۆڕن.   هەروەها راشیگەیاند لە ماوەیەکی نزیکدا سەردانی دیمەشق دەکات بۆ ئەوەی لەگەڵ حکومەتی سووریا کۆببێتەوە. هەروەها لەگەڵ رووسیا، ئێران، تورکیا، وڵاتانی عەرەبی و ئیدارەی نوێی ئەمریکاش گفتوگۆ دەکات لە بارەی چۆنیەتی جێبەجێکردنی پڕۆژە بڕیاری ٢٢٥٤ی ئەنجوومەنی ئاسایشی نەتەوە یەکگرتووەکان بۆ دۆزینەوەی چارەسەرێکی سیاسی بۆ کێشەی سووریا.   هەروەها باسی لەوە کرد کە ٩ی مانگی شوبات لە بەردەم ئەنجوومەنی ئاسایشی نەتەوە یەکگرتووەکان ئامادەدەبێت بۆ باسکردن لە ئەنجامی گفتوگۆکانی لیژنەی نووسینەوەی دەستووری سووریا.   لیژنەی نووسینەوەی دەستووری سووریا مانگی ئەیلوولی ساڵی ٢٠١٩ پێکهێنرا و مانگێک دوای ئەوە، یەکەمین کۆبوونەوەی خۆی کرد.   ئەمریکا و وڵاتانی رۆژئاوا بەشار ئەسەد بە دروستکردنی بەربەست بۆ پرۆسەی نووسینەوەی دەستووری نوێی سووریا تۆمەتبار دەکەن، پێیانوایە دەیەوێت پرۆسەکە بۆ دوای هەڵبژاردنی سەرۆکایەتیی سووریا دوابخات کە لە نیسانی ئەمساڵدا بەڕێوەدەچێت.  لیژنەی نووسینەوەی دەستووری سووریا لە ١٥٠ ئەندام پێکهاتووە. سێ پێکهاتەی سەرەکی لە لیژنەکەدا بەشدارن. ئەوانیش بریتین لە حکومەت، ئۆپۆزیسیۆن و کۆمەڵگای مەدەنی. هەریەکە لەوانە ٥٠ ئەندامی هەیە. لەناو ئەوانیشدا لیژنەیەکی بچووککراوە دروستکراوە کە لە ٤٥ ئەندام پێکدێت.  هەریەکە لە لایەنەکان ١٥ ئەندامیان لەو لیژنە بچووککراوەدا هەیە. نەتەوە یەکگرتووەکان راستەوخۆ سەرپەرشتی دەکات.  بەڕێوەبەرایەتیی خۆسەر لەو کۆبوونەوانەدا بەشدار نەبوو و هیچ ئەندامێکی نەچووە نێو گفتوگۆکان. لەنێو پارتە کوردییەکانی رۆژئاوای کوردستانیشدا تەنیا دوو ئەندامی ئەنجوومەنی نیشتیمانیی کورد لە سووریا بەشداربوون، کە یەکێک لەوانە ئەندامی ئەنجوومەنی بچووککراوە بوو..   نەتەوە یەکگرتووەکان ماوەی نزیکەی ١٠ ساڵە هەوڵدەدات چارەسەرێکی سیاسی بۆ شەڕی نێوخۆی سووریا بدۆزێتەوە.