بە زیادکردنی چەند ئامێرێکی دیکەی لەو جۆرە، ئێران دەتوانێت لە ماوەیەکی کەمدا رێژەی بەپیتیی یۆرانیۆمەکەی بۆ ٩٠ % بەرزبکاتەوە کە ئەو ماددەیە لە دروستکردنی بۆمبی ئەتۆمیدا بەکاردێت.   ئەم هەنگاوەی ئێران نیگەرانیی لایەنە بەشداربووەکانی رێککەوتنی ئەتۆمی لێکەوتەوە، چونکە بەپێی رێککەوتنەکە، ئێران مافی نییە یۆرانیۆم بە رێژەی سەرووی ٣.٦٧ % بپیتێنێت، ئەوە لە کاتێکدایە کە ئەو وڵاتانە هەوڵدەدەن لە رێگەی گفتوگۆکانی ڤییەنناوە تاران و واشنتن بگەڕێننەوە سەر جێبەجێکردنی تەواوەتیی رێککەوتنەکە.   رێکخراوێکی ئەمریکیی بواری کۆنتڕۆڵکردنی چەک دەڵێت، زیادکردنی پیتاندنی یۆرانیۆم لەلایەن تارانەوە بۆ ئەوەیە لە گفتوگۆکاندا وەکو کارتێکی گوشار بەکاری بهێنێت.  داریڵ جی کیمباڵ، بەڕێوەبەری جێبەجێکاری رێکخراوی کۆمەڵەی کۆنتڕۆڵکردنی چەک دەڵێت، "بڕیاری ئێران بۆ بەرزکردنەوەی رێژەی پیتاندنی یۆرانیۆم بۆ ٦٠ % بێزارکەرە. پێموایە ئەوە ئاماژەیەکە بۆ ئیسرائیل و جیهان کە ئێران بە هێرشکردنەسەر بنکە ئەتۆمییەکانی کۆنترۆڵ ناکرێت. ئێران هەوڵدەدات هێزی خۆی لە گفتوگۆکانی ڤییەننادا زیادبکات. "  ئێران بەردەوام باسی لەوە کردووە کە بەرنامە ئەتۆمییەکەی بۆ مەبەستی ئاشتییانەیە، بەڵام ئیسرائیل دەڵێت تاران نیازی دروستکردنی چەکی ئەتۆمی هەیە و تەلئەڤیڤیش هەرگیز رێگە نادات تاران ببێتە خاوەنی ئەو جۆرە چەکە.   گابی ئەشکێنازی، وەزیری دەرەوەی ئیسرائیل لەو بارەوە دەڵێت: "ئێمە هەرچیمان لە دەستبێت دەیکەین بۆئەوەی رێگە لە سەرکەوتنی ئەو تووندڕەوانە بگرین و گومانی تێدانییە کە رێگە لەم رژێمە دەگرین لە بەدەستهێنانی چەکی ئەتۆمی".  لە ماوەی رابردوودا چەندینجار بنکە و زانا ئەتۆمییەکانی ئێران لە نێوخۆی ئەو وڵاتەدا کراونەتە ئامانج. لە ٢٧ی تشرینی دووەمی رابردوودا، موحسین فەخریزادە، گەورە زانای ئەتۆمی ئەو وڵاتە لە هێرشێکدا لە تاران کوژرا.   هەروەها لە نێوان ساڵانی ٢٠١٠ و ٢٠١٢ دا چوار زانای گەورەی ئێران هەر لە نێو ئەو وڵاتەدا کوژران و لە ساڵی ٢٠١٠ یشدا سەنتەرفیوجەکانی بنکەی نەتەنز کەوتنە بەر هێرشێکی ئەلیکترۆنی کە بووە هۆی لە کارکەوتنیان و چوونە دواوەی بەرنامەی ئەتۆمیی ئەو وڵاتە بە چەندین ساڵ.