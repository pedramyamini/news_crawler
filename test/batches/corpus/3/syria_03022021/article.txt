تائێستاش دۆسیەی سووریا بە یەکێك لە ئاڵۆزترین دۆسیەکانی بەردەم کۆمەڵگەی نێودەوڵەتی دادەنرێت.  بۆیە ئەنجوومەنی ئاسایشی نێودەوڵەتی هەوڵ دەدات تیشک بخاتە سەر پرسی سووریا و چەند بڕیارێکی پێشووی تایبەت بەو وڵاتە تاوتوێ بکات.  لە کۆبوونەوەی رۆژی چوارشەممەدا ئەنجوومەنی ئاسایشی نێودەوڵەتی چەند بڕیارێكی پێشووی ئەنجوومەنەکە تایبەت بە سووریا تاوتوێ دەکات.  بڕیاری ٢١١٨ی ساڵی ٢٠١٣ی تایبەت بە کۆنترۆڵکردن و چاودێریکردنی چەکی کیمیایی لە سووریا.  بڕیاری ٢٢٦٨ ساڵی ٢٠١٦ی تایبەت بە جێبەجێکردنی رێککەوتنی ئاگربەست لە سووریا و پێشێلکارییەکانی.  بڕیاری ٢٢٥٤ ساڵی ٢٠١٥ی تایبەت بە ئاگربەست و رێککەوتنی سیاسی لە سووریا لەنێویاندا سازدانی هەڵبژاردن و گواستنەوەی دەسەڵاتی سیاسی بە شێوەیەکی ئاشتییانە.  یەکێک لە بابەتە گرنگەکانی تایبەت بە سووریا کە ئەنجوومەنەکە تاوتوێ دەکات پرسی ئاوارە و پەنابەرانی سووریایە.  ئەو پرسە وڵاتانی یەکێتیی ئەوروپای خستووەتە ژێر گوشارەوە و زۆر جار لە ئاستیدا دەستەوەستان بوون.  محەمەد عەبدوڵڵا، بەڕێوەبەری جێبەجێکاری ناوەندی بەرپرسیارێتی و دادوەریی سووریا دەڵێت: "ئێمە هیوادارین بە تیشکخستنە سەر پرسی پەنابەران، وڵاتانی یەکێتیی ئەوروپا کە ئێستا سەرقاڵی چاوخشاندنەوەن بە سیاسەتەکانی تایبەت بە پەنابەرانی سووریا، ئاگاداری ئەو پێشێلکارییانە بن کە دەرهەق بە پەنابەرە سوورییەکان دەکرێن. بارودۆخی سووریا زۆر خراپ و ناجێگیرە و بەهیچ شێوەیەک ناکرێت و نابێت پەنابەرە سوورییەکان بگەڕێنرێنەوە بۆ سووریا، چونکە لەوێ بە دڵنیاییەوە رووبەڕووی کوشتن و زیندانیکردن و ئەشکەنجەدان دەبنەوە. سووریا وڵاتێك نییە کە تێیدا ئاسایش هەبێت... سووریا وڵاتێک نییە کە تۆ پەنابەرە هەڵاتووەکانی بۆ بنێریتەوە. "  بە گوێرەی بەرنامەی ئەنجوومەنی ئاسایشی نێودەوڵەتی سەرجەم مەلەفە تاوتێکراوەکان لە رێگەی راپۆرتی سکرتێری گشتیی نەتەوە یەکگرتووەکانەوە پێشکەش بە ئەنجوومەنەکە دەکرێت و تێیدا دوایین پێشهاتەکان و ئەو کارانەی کە کراون و ئەوانەشیان کە شکستیان هێناوە دەخرێنە بەر باس و لێکۆڵینەوە.  ئەم کۆبوونەوەیە لە کاتێکدا بەڕێوەدەچێت لە کۆتایی مانگی رابردوودا بەسەرپەرشتیی نەتەوە یەکگرتووەکان لیژنەی نووسینەوەی دەستووری سووریا لە جنێڤ کۆبووەوە بەبێ ئەوەی هیچ بەرەوپێشچوونێک رووبدات.  لایەنی حکومەت و ئۆپۆزیسیۆنی سووریا نەیانتوانی لەسەر نووسینەوەی رەشنووسی دەستووری وڵاتەکەیان رێکبکەون.  ئەمە یەکەمین کۆبوونەوەی ئەنجوومەنی ئاسایشی نێودەوڵەتییە کە لە سەردەمی ئیدارەی بایدندا دەکرێت.  پێشتر بایدن لە هەڵمەتی هەڵبژاردنەکاندا بەڵێنی دا هاوئاهەنگییەکانی لەگەڵ کۆمەڵگەی نێودەوڵەتی بە مەبەستی جێبەجێکردنی بڕیارەکانی ئەنجوومەنی ئاسایشی نێودەوڵەتی چڕتر بکات، بەڵام هێشتا نازانرێت رادەی راستیی ئەو بەڵێنانەی بایدن تا چەند لە گۆڕەپانی نێودەوڵەتیدا و لە بەردەم ڤیتۆکانی چین و رووسیادا کارا و چالاک دەبن.