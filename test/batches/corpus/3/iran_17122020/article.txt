مایک پۆمپەیۆ، وەزیری دەرەوەی ئەمریکا لە راگەیێندراوێکدا دەڵێت سزا بەسەر کۆمپانیای گواستنەوەی گاز و کیمیاییەکانی ڤێتنام دەسەپێنین کە ٥ی نۆڤەمبەری ٢٠١٨ بەرهەمی کۆمپانیا پیترۆکیماییەکانی ئێرانیان گواستووەتەوە دەرەوەی وڵاتەکە. سزاکان ڤۆ فونگ، سەرۆکی کۆمپانیاکەش دەگرنەوە.  وەزارەتی گەنجینەی ئەمریکاش سزای بەسەر چوار کۆمپانیای دیکەدا سەپاندووە کە بەرهەمە کیمیاییەکانی کۆمپانیای Triliance Petrochemical Companyیان گواستووەتەوە، لەنێویاندا کۆمپانیای چینی و ئیماراتی هەن.  کۆمپانیای تڕیلیانس پیترۆکیمیکال سەرەتای ئەمساڵیش لەلایەن ئەمریکاوەوە سزای قورسی بەسەردا سەپێندرا.  ئەم هەواڵە لەکاتێکدایە، دۆناڵد ترەمپ لە سەرووبەندی جێهێشتنی کۆشکی سپییە بۆ جۆ بایدن، سەرۆکی هەڵبژێردراو.  شیکارانی سیاسی دەڵێن وایلهێاتووە ئەگەر هەموو رۆژێکیش نەبێت، ترەمپ رۆژێک نا رۆژێک سزا بەسەر ئێران یاخود ئەو کۆمپانیا و لایەنانە بسەپێنێت کە مامەڵە لەگەڵ ئێران دەکەن بۆ ئەوەی دانوستاندن لەگەڵ تاران لەسەر دۆسیەی ئەتۆمی ئاڵۆزتر بێت.  بەهۆی سزاکانی ئەوپەڕی گوشاری ئەمریکا، بودجەی خەمڵێندراوی سەربازی ئێران بۆ ساڵی داهاتوو بە رێژەی ٢٤ % کەمیکردووە. ئەمریکا دەڵێت ئەو سزایانە تواناکانی رژێمی ئێرانیان بۆ پێشێلکردنی مافەکانی مرۆڤ و هەڵکوتانە سەر خەڵکی لاواز کردووە.  وەزارەتی دەرەوەی ئەمریکا دەڵێت دووپاتی دەکەینەوە کە تەنیا بە گۆڕینی هەڵسوکەوتەکانی، ئێران دەتوانێت سزاکانی سەری نەهێڵێت.