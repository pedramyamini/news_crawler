ئاژانسی فەرمیی هەواڵی سووریا ناسراو بە سانا، ئەمڕۆ چوارشەممە ٢٠ - ١٠ - ٢٠٢١ بڵاویکردەوە: "بەرەبەیانی ئەمڕۆ پاسێکی سوپا لە کاتی تێپەڕبوونی لە نزیکی پردی سەرۆک لە شاری دیمەشق بە کردەوەیەکی تیرۆریستی لە رێگەی دوو بۆمبی چێندراو کرایە ئامانج و رووداوەکە ١٣ کوژراو و ٣ برینداری لێکەوتەوە".  ئاژانسی سانا دەڵێت: "تیمەکانی ئەندازیاری بۆمبێکی دیکەیان پووچەڵکردەوە کە لە شوێنی کردەوە تیرۆریستییەکە چێندرابوو".  لە ئابی ٢٠٢١ یش پاسێکی دیکەی سوپای سووریا لە دیمەشق تەقییەوە، بەڵام ئەو کات حکومەتی سووریا بڵاویکردەوە، تەقینەوەکە بەهۆی شۆرتی کارەباوە روویداوە کە بووە هۆی گڕگرتنی تانکی سووتەمەنی پاسەکە؛ رووداوەکەش ئەوکات کوژرانی شۆفێری پاسەکە و برینداربوونی سێ کەسی دیکەی لێکەوتەوە.  لە دیمەشق تەقینەوە کەم روودەدەن، سەرەڕای ئەوەی لە ساڵی ٢٠١٠ ـەوە دۆخی ئەو وڵاتە خراپە و بەهۆی تووندوتیژی و شەڕەوە زیاد لە نیو ملیۆن کەس کوژراون.