رەسووڵ ئوستوار، لە فەرماندەکانی سوپای پاسداران و لە کەسە نزیکەکانی قاسم سلێمانی، فەرماندەی پێشووی فەیلەقی قودسی سوپای پاسداران بوو و لە ماوەی ساڵانی رابردوودا لە سووریا و عێراقدا چالاک بووە.  بەپێی هەواڵی راگەیاندنەکانی ئێران، ئەو لە دوایین ئەرکی پێسپێردراویدا بۆ عێراق تووشی کۆرۆنا بووە و زەرەر و زیانی زۆری بە سییەکانی گەیاندووە، چونکە بەرکەوتەی کیمیایش بووە، بۆیە مردووە.  رەسووڵ ئوستوار خەڵکی شیراز بوو و لە شەڕی هەشت‌ساڵەی ئێران و عێراق و لە شەڕەکانی رۆژهەڵاتی کوردستاندا بۆ گرتنەوەی ناوچە ئازادکراوەکان لە دەیەی ١٩٨٠ی زایینییدا بەشدار بووە.  ئەو لەو شەڕانەدا چەندین جار بریندار بووە و بەرکەوتەی چەکی کیمیایی بووە.  ئوستوار لە کۆتاییەکانی دەیەی ١٩٩٠ی زایینیدا هێزێکی سەربازیی تایبەتی بە ناوی "سابیرین بۆ بەرەنگاربوونەوەی تیرۆرزیم" پێکهێنا. ئەو هێزە لە بەرەنگاربوونەوەی هەوڵە چەکدارییەکانی لایەنەکانی رۆژهەڵاتی کوردستاندا رۆڵی گرنگی هەبووە.   پێکدادانەکانی ئەو هێزە لەگەڵ پژاک تاوەکوو ساڵی ٢٠١١ ش بەردەوام بووە.  هەروەها رەسووڵ ئوستوار فەرماندەی قەرارگای حەمزەی سەیدوشوهەدای باکووری رۆژئاوای ئێران (رۆژهەڵاتی کوردستان) بووە.   قەرارگای حەمزە سەرەتای دەیەی ١٩٨٠ی زایینی لە گەرمەی شەڕی کۆماری ئیسلامی دژی حیزبەکانی رۆژهەڵاتی کوردستان و بۆ بەرەنگاربوونەوەی ئەوان پێکهات.   ئەو قەرارگایە لە پارێزگاکانی سنە و ورمێدا چالاکی دەکات و گرنگترین ئەرکی تاوەکو ئێستاش بەرەنگاربوونەوەی حیزبەکانی رۆژهەڵاتی کوردستانە.  ساڵی ٢٠٠٩ کە سەید عەلی خامنەیی، رێبەری کۆماری ئیسلامیی ئێران سەردانی شاری سنەی کرد، رەسووڵ ئوستواریشی لەگەڵ بوو.  هێزی سابیرین لە ساڵی ٢٠١٣ وە بەرپرسیارێتیی پاراستنی باری ئەمنیی ناوچە سنوورییەکانی بەلووچستان لە باشووری رۆژهەڵاتی ئێرانی گرتە ئەستۆ و لەوێیش بەرەنگاری رێکخراوی جەیشولعەدل، کە رێکخراوێکی بەلووچەکانە، بووەوە.  دوای سەرهەڵدانی داعشیش، هێزی سابیرین وەکو هێزێکی تایبەتی سوپای پاسداران رەوانەی عێراق و سووریا کرا.