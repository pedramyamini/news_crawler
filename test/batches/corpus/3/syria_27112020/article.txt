لە راپۆرتێكیدا، ئاژانسی هاوئاهەنگیی نەتەوە یەکگرتووەکان بۆ هاوکارییە بەپەلەکان ئاشکرایکرد، دوا شەپۆلی بارانی بە لێزمەی کە ناوچەکانی ئیدلب و حەلەبی باکووری سووریای گرتەوە، خێوەتەکانی کەمپەکانی ئەو ناوچانەی وێرانکرد و کارەساتێكی مرۆیی گەورەی لێکەوتووەتەوە.  راشیگەیاند: یەک لەسەر سێی کۆی ٦.٧ ملیۆن پەنابەر و ئاوارەکانی سووریا رووبەڕووی کەمی پێداویستییە سەرەکییەکان بوونەتەوە لە نەبوونی جلوبەرگ، سووتەمەنی و بەتانی.  رۆژی چوارشەممەش، ٢٥ی ئەم مانگە، رامەش راجاسینگام، جێگری هەماهەنگیکاری پێشکەشکردنی هاوکارییە بە پەلەکان لە سووریا، لە نامەیەکدا کە ئاراستەی ئەنجوومەنی ئاسایشی نێودەوڵەتی کردبوو ئاماژەی بەوە کرد، زیاتر لە ٩.٣ ملیۆن کەس لە سووریا لەسەر لێواری برسیەتی و نەبوونی ئاسایشی خۆراکدان، ئەو ژمارەیەش بە بەراورد لەگەڵ ساڵانی پێشوو، ١.٤ ملیۆن کەس زیاترە.  رێکخراوی منداڵپارێزی سەر بە نەتەوە یەکگرتووەکانیا رایگەیاند: لە ماوەی شەش مانگی رابردوودا ژمارەی ئەو منداڵانەی کە رووبەڕووی برسیەتی بوونەتەوە بۆ زیاتر لە ٤.٦ ملیۆن کەس بەرزبووەتەوە.  هەروەها ئاژانسی بەرنامەی خۆراکی جیهانی سەر بە نەتەوە یەکگرتووەکان رایگەیاند: لە سەرانسەری سووریادا هەزار و ٦٠٠ ناوەندی بڵاوکردنەوەی هاوکارییەکان هەن. لەماوەی چەند رۆژی رابردوودا ژمارەی ئەو کەسانەی کە داوای خۆراک و هاوکاری دەکەن هەڵکشاوە و گوشاری زیاتریان خستووەتەسەر ناوەندەکانی سەر بە ئاژانسەکە.  لەدوای نزیکەی ١٠ ساڵ لە بەرپابوونی شەڕی ناوخۆیی سووریا و لەگەڵ داتەپینی ئابووری ئەو وڵاتە، نرخی خۆراک و کاڵا و پێداویستییە سەرەکییەکان بەرزبوونەوە. لە بەرامبەردا حکومەت هاوکارییە داراییەکانی تایبەت بە چین و توێژە مامناوەند و هەژارەکانی کەمکردەوە، ئەوەش قەیرانێکی گەورەی دروستکردووە.