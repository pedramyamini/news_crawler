فەدا حوسێن مالکی، نوێنەری زاهیدان لە پەرلەمانی ئێران رایگەیاند "هەر ئەو رۆژەی کە ئێوە لە تیڤی راتانگەیاند (ئەوەی لەسەر دۆخی کۆرۆنای سیستان و بەلووچستان دەگوترێت هەمووی چەواشەکاریی میدیاییە، ئەگینا ئەمڕۆ تەنیا پیرەپیاوێکی ٨٦ ساڵە لەو پارێزگایە بە کۆرۆنا مردووە)، هەر ئەو رۆژە ٣٢ کەس لێرە بە کۆرۆنا مردوون و نەخۆشخانەکانیش جێگەی خەواندنی تووشبووی کۆرۆنایان نەبوو. کەواتە هەواڵەکانی ئێوە چەواشەکاریی میدیاییە و دەبێت داوای لێبووردن لە خەڵکی سیستان و بەلووچستان بکەن".  هەفتەی رابردوو وەزیری تەندروستیی ئێران، هاوکات لەگەڵ سەردانکردنی پارێزگای ورمێ، باسی لەو ژمارانە کردبوو کە رۆژانە لەسەر تووشبوون و گیانلەدەستدان بە کۆرۆنا لە سیستان و بەلووچستان، لە میدیاکانی ئێراندا بڵاودەبوونەوە و بە چەواشەکاریی میدیایی ناوی بردبوون؛ لەکاتێکدا رۆژانە لەلایەن میدیا فەرمییەکانەوە، دۆخی کۆرۆنای ئەو پارێزگایە باسدەکرێت.  زەهرا موشتاق، رۆژنامەڤان رایگەیاند "بێگومان ئاگادارن بارودۆخی کۆرۆنا لە سیستان و بەلووچستان بە جۆرێکە کە هەموو شوێنە گشتییەکان داخراون. دۆخی پارێزگاکە سوورە و ژمارەی گیانلەدەستدان ئەوەندە زۆرە کە لەسەر شەقامەکان، کفنی ئامادە دانراوە بۆ فرۆشتن. ئەمانە کفن و کەلوپەلی مردووشۆرن کە لەسەر ئەم شەقامانە بە ئاسانی دەستدەکەوێت".  پەرلەمانتارانی پارێزگای سیستان و بەلووچستان باسی نەبوونی پێداویستی و کەلوپەلی پێویست بە تووشبووان لە نەخۆشخانەکانی ئەو پارێزگایە دەکەن. فەدا حوسێن مالکی نوێنەری زاهیدان هەر لەو کۆبوونەوەدا لەگەڵ وەزیری تەندروستی گلەیی لە نەبوونی پزیشکی چاودێری لە نەخۆشخانەکان کردبوو، بەڵام وەزیر هەموو ئەو کێشانەی رەتکردبووەوە.  هاووڵاتییەک دەڵێت "ئەمە برای منە و با بزانن کوشتوویانە. کۆرۆنا نەیکوشتووە، دۆخی نەخۆشخانە کوشتوویەتی. نەبوونی پزیشک لە نەخۆشخانەی ئیمام عەلی کوشتوویەتی. چۆن دەکرێت نەخۆشخانەیەک تەنیا یەک پزیشکی هەبێت؟ بەڕێز وەزیر دەڵێت؛ ئەم نەخۆشخانەیە ٤٥٠ تەختی هەیە، بۆ درۆ دەکەیت؟ چوار رۆژە من لە بەرپرسانی نەخۆشخانە دەپاڕێمەوە تەختێک بدەن بە براکەی من. دوێنێ شەو کاژێر ١٢: ٠٠ پێیاندام کە هیچ سوودی نەبوو؛ براکەی من نەخۆشخانە کوشتی".  لەکاتێکدا کە دەمەقاڵەی بەرپرسان بووەتە هۆی فەرامۆشکردنی دۆخی مەترسیداری سیستان و بەلووچستان، رۆژ بە رۆژ خەڵک زیاتر لە کەرتی تەندروستی بێئومێد دەبن.