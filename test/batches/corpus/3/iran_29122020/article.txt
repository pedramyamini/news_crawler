زەینەب سولەیمانی، لە پەیامێکدا میدیای ناوخۆیی ئێران بڵاویکردووەتەوە، کە هاوکاتە لەگەڵ نزیکبوونەوەی ساڵیادی یەکەمی کوژرانی باوکی، لە هێرشێکی فڕۆکەکانی ئەمریکادا لە نزیک فڕۆکەخانەی نێودەوڵەتی بەغدا، داوای لەو گرووپەی کچان و ژنانی وڵاتەکەی کرد کە ناویناون ' کچەکانی حاجی قاسم '، پابەندی سەرپۆش بەستن ببن.  زەینەب  دەڵێت رێبەری باڵای شۆڕشی ئیسلامیی ئێران، عەلی خامنەیی، "زۆر تەنیایە"، بۆیە داوای لێکردوون "هەمووان ببنە سەربازی خامنەیی".  زەینەب قاسم سولەیمانی، هەفتەی پێشوو لە چاوپێکەوتنێکی تەلەڤزیۆنیدا گوتبووی سەرۆکی هەڵبژێردراوی ئەمریکا، جۆ بایدن، هیچ جیاوازی لەگەڵ دۆناڵد ترەمپ، سەرۆکی ئێستای وڵاتەکە نییە، پێشبینی ناکات هەڵبژاردنی ئەو، ببێتە هۆکاری گۆڕانکاری لە سیاسەتەکانی واشنتن بەرامبەر تاران.  زەینەب دەڵێت: "راستە ترەمپ فەرمانی کوشتنی باوکمی دەرکردووە، بەڵام بایدن پشتگیری ئەو هەنگاوەی کرد، بۆیە هیچ جیاوازییەک لە نێوانیاندا ناکەم".  زەینەب لە دوای کوژرانی باوکییەوە لە عێراق لەسەرەتاکانی ئەمساڵدا، لەلایەن میدیای ئێرانییەوە تیشکی زۆری دەخرێتە سەر، ئەو پێیوایە بڕیاری ترەمپ بە کوشتنی ' سولەیمانی ' لەو راستییەوە سەرچاوەی گرتووە، کە "باوکم پلانەکانی ئەمریکای لە ناوچەکەدا خستبووە مەترسییەوە، ئەوەش بووە هۆکاری تووڕەبوونی ئەمریکا لێی".  زەینەب لە رێوڕەشمی بەخاکسپاردنی باوکیدا بۆ یەکەمجار دەرکەوت، کاتێک لە شەشی کانوونی دووەمی رابردوودا، وتەیەکی پێشکێشکرد و داوای لە هەریەکە لە، حەسەن نەسروڵڵا، ئەمینداری حیزبوڵڵای لوبنانی، ئیسماعیل هەنییە، سەرۆکی مەکتەبی سیاسی بزووتنەوەی حەماس، زیاد نەخالە، ئەمینداری گشتی بزووتنەوەی جیهادی ئیسلامی فەلەستینی، بەشار ئەسەد، سەرۆکی سووریا، هادی عامری، سەرۆکی رێکخراوی بەدر و عەبدولمەلیک حوسی، سەرۆکی میلیشیاکانی حوسی لە یەمەن کرد، تۆڵەی کوژرانی باوکی بکەنەوە.  بەرلەو وتارە بەڕۆژێک، زەینەب سڵاوی تایبەتی بۆ حەسەن نەسروڵڵا نارد و گوتی: "سڵاوی تایبەتم بۆ مامی خۆشەویستم حەسەن نەسروڵڵا، کە دەزانم تۆڵەی خوێنی باوکم دەکاتەوە".  زەینەب دواتر لە باشووری بەیرووتی پایتەختی لوبنان، کە پێگەی سەرەکی حیزبوڵڵای لوبنانییە دەرکەوت لە کۆتاییەکانی مانگی شوباتی رابردوودا، لەوێ دووپاتیکردەوە حیزبوڵڵا باڵێکە لە باڵەکانی فەیلەقی قودسی سوپای پاسداران.  زەینەب لە حوزەیرانی رابردوودا هاوسەرگیری لەگەڵ رەزا سەفیەدین، کوڕی سەرکردەی حیزبوڵڵا، هاشم سەفیەدین کرد.