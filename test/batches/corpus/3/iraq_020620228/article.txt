رێوڕەسمی رادەستکردنى مامەڵەى فەرمى متمانەى دەستبەکاربوونى باڵیۆزى نوێى ئەمریکا ئەمڕۆ پێنجشەممە ٢ ـى حوزەیران لە کۆشکى سەلام لە بەغدا بەڕێوەچوو.  بەگوێرەى راگەیێندراوێکی سەرۆکایەتیى کۆمار، ئەلینا رۆمانۆسکى لەو رێوڕەسمەدا جەختى لەوەکردووەتەوە کە ویلایەتە یەکگرتووەکانى ئەمریکا پابەندە بە پاڵپشتیکردنى عێراقێکى ئاسایش و ئارام و گەشەسەندوو بۆ سەرجەم هاووڵاتییان و خوازیارى پتەوکردنى پەیوەندیی نێوان هەردوو وڵاتە.    رۆمانۆسکى تەمەن ٦٧ ساڵان بەر لەوەى بکرێتە باڵیۆزى ویلایەتە یەکگرتوەکانى ئەمریکا لە عێراق، لە ساڵى ٢٠٢٠ ـەوە باڵیۆزى ئەو وڵاتە بوو لە کوێت.  ویلایەتە یەکگرتووەکانى ئەمریکا لە ساڵى ١٩٣١ یەکەم نێردەى دیپلۆماسی لە عێراق کردەوە؛ تاوەکو ئێستا ٢٦ نوێنەرى دیپلۆماسی لە عێراق هەبووە، لەوانەش باڵیۆز و هەڵسوڕێنەرى کاروبارى باڵیۆزخانە.  - ٢٩/٩/١٩٥٥ لە ئەمریکا لەدایکبووە  - ٢٠٢٠ - ٢٠٢٢ باڵیۆزى ئەمریکا بوو لە کوێت  - ٢٠١٦ - ٢٠٢٠ هاوئاهەنگیکاری وەزارەتى دەرەوەی ئەمریکا بۆ کاروبارى رووبەڕووبوونەوەی تیرۆر  - ٢٠١٥ - ٢٠١٦ هاوئاهەنگیکاری وەزارەتى دەرەوەی ئەمریکا بۆ کاروباری ئەوروپا و ئۆراسیا  - ٢٠١١ - ٢٠١٥ جێگرى یاریدەردەى بەڕێوەبەرى نووسینگەى رۆژهەڵاتی نێوەڕاست لە ئاژانسى ئەمریکا بۆ گەشەپێدانى نێودەوڵەتى  - ٢٠٠٥ - ٢٠١١ جێگرى یاریدەدەرى وەزیرى دەرەوەی ئەمریکا بۆ کاروبارى خوێندن و کاروباری کولتووری  - ٢٠٠٤ - ٢٠٠٥ جێگرى یاریدەدەرى وەزیرى دەرەوەی ئەمریکا بۆ کاروبارى رۆژهەڵاتی دوور   - ٢٠٠٣ لە وەزارەتى دەرەوە دەستی بەکار کردووە