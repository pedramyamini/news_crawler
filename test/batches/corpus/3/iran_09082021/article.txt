ئەمڕۆ دووشەممە ٠٩ - ٠٨ - ٢٠٢١ سەعید خەتیب زادە، گوتەبێژی وەزارەتی دەرەوەی ئێران لە کۆنگرەیەکی رۆژنامەڤانیدا رایگەیاند، وەزیری دەرەوەی عێراق بەمزووانە سەردانی ئێران دەکات، هەروەها ئاماژە بەوەش دەدات، ئێران داوای گفتوگۆکردن لەبارەی کێشەکانی ناوچەکە دەکات و عێراقیش دەتوانێت لە گفتوگۆکاندا رۆڵی هەبێت.  ئەحمەد سەحاف، گوتەبێژی وەزارەتی دەرەوەی عێراق بە رووداوی راگەیاند کە تاوەکو ئێستا هیچ زانیارییەکی لەبارەی سەردانەکەوە نییە و وەزارەتی دەرەوەی عێراقیش هیچ راگەیێندراوێکی لەو بارەوە نییە.  رۆژی ٠٥ - ٠٨ - ٢٠٢١ نێچیرڤان بارزانی، سەرۆکی هەرێمی کوردستان و بەرهەم ساڵح، سەرۆککۆماری عێراق بە مەبەستی بەشداریکردن لە رێوڕەسمی سوێندخواردنی ئیبراهیم رەئیسی، سەرۆککۆماری ئێران چوونە سەردانی تارانیان کرد.  یەکێکی دیکە لە تەوەرەکانی کۆنگرەکەی خەتیب زادە لەبارەی دۆخی نێوخۆی ئەفغانستان بوو، کە ماوەیەکە بەهۆی کشانەوەی هێزە بیانییەکان بۆشاییەکی ئەمنی دروستبووە و بزووتنەوەی تاڵیبان دەستی بەسەر بەشێکی زۆری وڵاتەکە گرتووە، خەتیبزادە لەو بارەوە دەڵێت، تاکە رێگەچارەی ئەفغانستان دروستکردنی حکومەتێکی گشتگیرە کە هەموو لایەنەکان بەشداریی تێدا بکەن.  پێشتر حکومەتی ئەفغانستان و بزووتنەوەی تاڵیبان لە دەوحە بە سەرپەرشتیی ئەمریکا کۆبووبوونەوە و رێککەوتبوون، بەڵام حکومەتی ئەفغانستان پێیوایە تاڵیبان رێککەوتنەکەی پێشێل کردووە، خەتیبزادە دەڵێت، "هەوڵدەدەین میوانداری دراوسێکانی ئەفغانستان بکەین بۆ ئەوەی نیگەرانییە هاوبەشەکانمان چارەسەر بکەین، گرنگترین بابەتیش پاراستنی مافی مرۆڤە لە ئەفغانستان".  تاڵیبان تاوەکو ئێستا زیاتر لە ٥٠ % ـی خاکی ئەفغانستانی کۆنترۆڵکردووە، لە چەند رۆژی رابردووش ناوەندی شەش پارێزگای کۆنترۆڵکردووە، ئەوە جگە لە چەندین دەروازەی سنووری کە سەرچاوەیەکی گرنگی داهاتی حکومەتی وڵاتەکە بوو. بەشێک لە دەروازەکانیش لەسەر سنووری ئێرانن. خەتیبزادەش دەڵێت، "ئاسایشی ئەفغانستان، ئاسایشی ئێمەیە".