مانی لەگەڵ دایک و خوشکە ١٠ ساڵانەکەی لە گوندی شمشێری سەر بە پاوە دەژین. دایک و باوکی جیابوونەتەوە. دایکی بۆ بەخێوکردنی منداڵەکانی چەند ساڵە کاری وەک نانکەری و کۆڵبەری دەکات. بە گەورە بوونی، مانی ویستوویەتی لە پەیداکردنی بژێوی ژیانیان، هاوکاری دایکی بکات.  رووناک رۆستەمزادە، دایکی مانی هاشمی دەڵێت: "چەند مانگ بوو لەگەڵ کوڕەکەم پێکەوە دەچووینە کۆڵبەری، بەوە دۆخی ژیانمان باشتر ببوو، بەڵام هێشتا نەمتوانیبوو مۆبایل یان تابلێت بۆ مانی بکڕم تاوەکو وانەکانی پێ بخوێنێت".  مانی لە خوێندن زیرەکە و ساڵی رابردوو کۆنمرەکەی نزیکەی ١٩ لەسەر ٢٠ بووە. ئەمساڵ زۆربەی وانەکانیان بەشێوەی ئۆنلاین پێدەگوترێتەوە، بۆیە مانی دەیویست پێش دەستپێکردنی وانەکان، بە کۆڵبەری پارە بۆ کڕینی مۆبایل یان تابلێت کۆبکاتەوە.  لە دوایین سەفەریشیاندا، دایکی لەگەڵ کوڕەکەی بووە. ئەوان لەگەڵ کاروانێکی کۆڵبەران کاژێر دووی بەرەبەیان ٤ کارتۆن لۆبیایان لە شمشێرەوە هەڵگرتووە و بەشێک لە رێگەکەیان بە ئۆتۆمبێل بڕیوە تاوەکو نزیکی سنوور، دواتر لەناکاو ئۆتۆمبێلێکی هێزەکانی سنووری ئێران پێشیان پێدەگرن و بارەکانیان لێدەستێنن و ناچاریان دەکەن بگەڕێنەوە، بەڵام مانی بە دایکی دەڵێت، دوو کارتۆنەکەی خۆی شاردووەتەوە و رادەستی هێزەکانی ئێرانی نەکردووە.   لەو کاتەدا کە دەچێت بارەکەی هەڵبگرێ، هێزەکانی ئێران دەگەڕێنەوە و مانی لە ترسی ئەوەی بارەکەی لێ بستێنن، هەڵدێ و لە چیا دەکەوێتە خوارەوە.   دایکی  مانی دەڵێت، لەگەڵ خلۆربوونەوە، هاواری دەکرد، دایە دایە فریام کەوە، بەڵام دایک جگە لە گریان و لەخۆدان هیچی لەدەست نەهاتووە. بەهۆی کەوتنەخوارەوە، چەند جێی جەستەی مانی بریندار دەبێ. لوتی شکاوە و چاوی زیانی زۆری پێگەیشتووە و مەترسی لەسەر بینینی هەیە.   مانی ئێستا بۆ چارەسەری، لە نەخۆشخانەیەکی تاران کەوتووە. ئەو نەک نەیتوانی مۆبایل و تابلێت بکڕێ، بەڵکو ئێستا نیگەرانی ئەوەیە کە هەم خەرجییەکی لەسەر دایکی زیادکردووە و هەمیش لە وانەکانی دواکەوتووە.