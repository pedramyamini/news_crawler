زەینەب سولەیمانی، کچی قاسم سولەیمانی لەمیانی چاوپێکەوتنێکی لەگەڵ میدیای رووسی ئاماژەی بەوە کردووە، "ئەمریکا قاسم سولەیمانییان شەهید کرد، چونکە سولەیمانی ئەو تیرۆریستانەی لەناودەبرد کە ئەمریکا دروستی کردبوون".  کچەکەی قاسم سولەیمانی دەشڵێت "باوکم شەڕی داعش و قاعیدەی دەکرد لە عێراق و سووریا، بەڵام ئەمریکا نەیدەویست ئاژاوە لە رۆژهەڵاتی ناوەڕاست کۆتایی بێت".  زەینەب لە ستایشی کارەکانی باوکیدا گوتی "لە یاریی شەڕی تیرۆریستان ئەو براوە بوو، تیرۆریستانی لەناوبرد، ئەوکاتەی شەهید کرا میوانی عێراقییەکان بوو.. عێراقییەکان قاسم سولەیمانییان بانگهێشتکردبوو بۆئەوەی یارمەتییان بدات".  ئەمریکا لە ٣ی کانوونی دووەمی ٢٠٢٠ قاسم سولەیمانی، فەرماندەی فەیلەقی قودسی سوپای پاسداران و ئەبو مەهدی موهەندیس،  جێگری سەرۆكی دەستەی حەشدی شەعبیی لە فڕۆکەخانەی نێودەوڵەتیی بەغدا کوشت، رووداوەکەش ئەمریکا و ئێرانی خستە سەر لێواری شەڕێکی ناوچەیی.  دۆناڵد ترەمپ لەسەر کوشتنی سولەیمانی لە گوتارێکدا باسی لەوە کرد، رێگرییان کردووە لە سەرهەڵدانی شەڕێک و لە تویتێکیشدا گوتی، دەبوو زووتر بمانکوشتبایە.  مایک پۆمپەیۆ، وەزیری دەرەوەی ئەمریکا دوای ئەو رووداوە لە لێدوانێکیدا بۆ کەناڵی CNNی ئەمریکی گوتی "قاسم سولەیمانی پلانی دادەڕشت بۆ ئەنجامدانی هێرشێک لە ناوچەکەدا".