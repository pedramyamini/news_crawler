لە ناوچەکانی نزیک بیابانی بادیەی سووریا لە باشووری رۆژهەڵاتی ئەو وڵاتە و نزیک لە شاری مەیادین، چەند چەکدارێکی داعش هێرشیان کردە سەر کاروانێکی سەربازیی سووپای سووریا و چەکدارانی نزیکی سوپا؛ بە گوتەی سەرچاوە خۆجێییەکان، ١١ سەربازی سووریا و چەکداری نزیک لە حکومەت کوژراون کە یەکێکیان فەرماندەیەکی سوپا بووە.  هەر لەو هێرشەی داعشدا، ١١ سەرباز و چەکداری دیکەی نزیک لە حکومەتی دیمەشق برینداربوون.  لە ئاداری ساڵی ٢٠١٩ وە بەهۆی جێگیربوونی ژمارەیەک چەکداری داعش لە ناوچەکانی بادیە، چەندینجار هێرشکراوەتە سەر هێزەکانی سووریا و گرووپە چەکدارییە هاوپەیمانەکانی، بەو هۆیەوە تاوەکو ئێستا نزیکەی ٩٨٠ سەربازی سووری، ١٤٠ چەکداری سەر بە گرووپەکانی نزیک لە ئێران کوژراون، لە بەرامبەریشدا ٥٣٠ چەکداری داعش لە ٢٠ مانگی رابردوودا لەو ناوچەیە کوژراون.  بە گوتەی سەرچاوە خۆجێییەکان، چەکدارانی داعش لە چەند مانگی رابردوودا دەستیان بە سەرانە وەرگرتن لە دانیشتووانی ناوچەکە کردووە و هەر کەسێکیش رەتیبکاتەوە پارەیان پێبدات، رووبەڕووی ئەشکەنجە و سزا دەبێتەوە.