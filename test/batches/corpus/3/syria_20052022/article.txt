رۆژی پێنجشەممە، ١٩ ـی ئایاری ٢٠٢٢ رێکخراوی تەندروستیی جیهانی راپۆرتێکی لەبارەی رەوشی تەندروستیی لە سووریا بڵاوکردەوە و تێیدا هاتووە کە لە ماوەی مانگی کانوونی دووەمی ٢٠٢١ تاوەکو شوباتی ٢٠٢٢، کۆی ١٠٩ هەزار و ١٩١ پاکێجی خۆراکیان پێشکەشی ٧٢ ناوەندی تەندروستی لە ناوچەکانی ژێر دەسەڵاتی هەسەدەدا کردووە.  تەندروستیی جیهانی ئاماژەی بەوەش کردووە کە لە ماوەی ١١ ساڵی رابردوودا، باکووری رۆژهەڵاتی سووریا بەهۆی قەیرانە یەک لەدوای یەکەکان رووبەڕووی ئاڵنگاریی زۆر بووەتەوە؛ لەنێویدا، لاوازبوونی کەرتی تەندروستی، قەیرانی ئابووری، کەمبوونەوەی کارەبا و ئاڵنگاریی لە دەستکەوتنی ئاوی پاک بۆ خواردنەوە.  رێکخراوی تەندروستیی جیهانی هۆشداریش دەدات لەوەی لە ماوەی ساڵەکانی ٢٠٢٢ تاوەکو ٢٠٢٣ نزیکەی ٥.٥ ملیۆن دایک و منداڵ لە سووریا پێویستییان بە هاوکاریی خۆراک دەبێت کە وەکو خۆی دەڵێت ٥٠ % ـیان لە ناوچەکانی ژێر دەسەڵاتی هەسەدە لە باکووری رۆژهەڵاتی وڵاتەکە دەبن کە هەریەکە لە شارەکانی دێرەزۆر، رەقە و حەسەکە لەخۆدەگرێت.   تەندروستیی جیهانی دەڵێت رێکخراوەکە بەردەوام دەبێت لە پێدانی پاڵپشتیی خۆراک بە ناوچەکانی ژێر دەسەڵاتی هەسەدە، ئەوەش لەرێگەی بەرفراوانکردنی پڕۆگرامەکانی هاوکاریی خۆراکی لە ٦٦ ناوەندەوە بۆ ٩٥ ناوەند، دابینکردنی کەلوپەل و کەرەستەی لۆجیستی بۆ ناوەندی نوێی تەندروستی، پێدانی مەشق و راهێنان بە ٦٦ ناوەندی تەندروستی و پێدانی راهێنان بە دوو نەخۆشخانەی منداڵان لەسەر چۆنیەتی رێگەگرتن لە بەدخۆراکی.