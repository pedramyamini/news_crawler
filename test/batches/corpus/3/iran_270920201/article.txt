عەلی شەمخانی، سکرتێری ئەنجوومەنی ئاسایشی نیشتمانیی ئێران و فوئاد حوسێن، وەزیری دەرەوەی عێراق ئەمڕۆ کۆبوونەوە. نێوەڕۆکی کۆبوونەوەکە میدیا فەرمییەکانی ئێران بڵاویان کردووەتەوەو شەمخانی گوتوویەتی: "بچووکترین سزای بکوژانی قاسم سلێمانی و ئەبومەهدی موهەندیس ئەوەیە، دەستبەجێ ناوچەکە و بەتایبەت عێراق بەجێبهێڵن". هەر لەو کۆبوونەوەیەدا شەمخانی رایگەیاندووە، چاوەڕوانن عێراق لەڕێی کۆنفرانسە نێودەوڵەتییەکانەوە "بەجیددی" بەدواداچوون بۆ کوژرانی قاسم سولەیمانی بکات.  دوو رۆژ دوای کوژرانی قاسم سولەیمانی و ئەبو مەهدی موهەندیس، ئێوارەی رۆژی یەکشەممە ٠٥ - ٠١ - ٢٠٢٠ بە ئامادەبوونی ١٦٨ پەرلەمانتار دانیشتنی پەرلەمانی عێراق دەستیپێکرد و لەگەڵ دەستپێکردنی دانیشتنەکەش عادل عەبدولمەهدی، سەرۆکوەزیرانی ئەوکاتەی عێراق گەیشتە هۆڵی پەرلەمان و گوتارێکی لەبارەی دەرکردنی هێزە بیانییەکان لە عێراق خوێندەوە. دواتر نامەیەکی هەشت خاڵی موقتەدا سەدر خوێندرایەوە و داوای هەڵوەشانەوەی رێککەوتننامەی نێوان ئەمریکا و عێراقی کرد. لە کۆتاییشدا پەرلەمان پرۆژەبڕیاری دەرکردنی هێزەکانی ئەمریکای لە عێراق پەسندکرد.  لە ساڵی ٢٠٠٨ ـەوە رێککەوتنێکی ئەمنیی ستراتیژی لەنێوان ئەمریکا و عێراق هەیە، کە بە رێککەوتنی سۆفا ناسراوە، لە رێگەی ئەو رێککەوتنەوە جێگیربوونی هێزە سەربازییە ئەمریکییەکان لەسەر خاکی عێراق رێکخراوە.  فوئاد حوسێن لەگەڵ محەممەد باقر قاڵیباف، سەرۆکی پەرلەمانی ئێرانیش کۆبووەوە. لەو کۆبوونەوەیەشدا باسی کوژرانی سولەیمانی کراوە. هەمان سەرچاوە فەرمییەکانی ئێران دەڵێت، قاڵیباف گووتوویەتی "هێرشی ئەمریکا بۆ سەر فەرماندەی پێشووی سوپای قودسی ئێران و فەرماندەی پێشووی حەشدی شەعبی عێراق، سووکایەتی بووە بە سەرەوەریی عێراق و پێشێلکردنی سەربەخۆییەکەی".  قاڵیباف جەختی لە سەرەوەریی ئاسایش، سەربەخۆیی و یەکپارچەیی عێراق کردووەتەوە و رۆڵی ئێستای عێراقی لە ناوچەکە بە "ئەرێنی، گرنگ و کاریگەر" ناوبردووە.  رۆژی ٣ - ١ - ٢٠٢٠ سوپای پاسداران و پێنتاگۆن رایانگەیاند کە قاسم سولەیمانی، فەرماندەی سوپای قودسی سوپای پاسدارانی ئێران لە هێرشێکی ئەمریکادا لە نزیک فڕۆکەخانەی بەغدا کوژراوە، دوای ئەوەی لە گەشتێکدا لە سووریاوە هاتبووە عێراق. هێرشەکە دوو ئۆتۆمبێلی لە فڕۆکەخانەی نێودەوڵەتیی بەغدا کردبووە ئامانج. حەشدی شەعبی رایگەیاند کە هاوکات مەهدی موهەندیس، جێگری سەرۆکی دەستەی حەشدی شەعبییش لەو هێرشەدا کوژرا. ئەمریکا ئەوکات رایگەیاند، قاسم سولەیمانی بەرپرس بووە لە هێرشەکەی حەشدی شەعبی بۆ سەر بنکەی سەربازیی کەی وەن لە کەرکووک و خۆپێشاندانەکەی سەر باڵیۆزخانەی ئەمریکا لە بەغدا.  چەند رۆژێک لەمەوبەریش حوسێن سەلامی، فەرماندەی سوپای پاسداران گوتی: "ئەو کەسانەی راستەوخۆ و ناڕاستەوخۆ لە کوژرانی قاسم سولەیمانیدا رۆڵیان هەبووە، دەکرێنە ئامانج و تۆڵەکردنەوەکەش لێبڕاوانە، جیددی و راستەقینە دەبێت".  ٢١ ـی تەمموزی ئەمساڵ مستەفا کازمی سەرۆکوەزیرانی عێراق سەردانی ئێرانی کرد و لە کۆبوونەوەیدا لەگەڵ عەلی خامنەیی، رێبەری باڵای کۆماری ئیسلامیی ئێران باسی ئەو بڕیارەی پەرلەمانی عێراقیان کرد. بەپێی راگەیێندراوی نووسینگەکەی، خامنەیی گوتوویەتی "چاوەڕێی ئەوەین بڕیاری دەرکردنی ئەمریکییەکان جێبەجێ بکرێت، چونکە بوونی ئەمریکا هۆکاری نەمانی ئاسایشە".   عەلی خامنەیی رووداوی کوژرانی قاسم سولەیمانی لەبیر نەکردووە و بە کازمی گوتووە "ئەوان [ئەمریکییەکان] میوانەکەتانیان لە ماڵی خۆتاندا کوشت و راشکاوانەش دانیان بەم تاوانەدا نا، ئەوەش بابەتێکی بچووک نییە". جەختیشی کردووەتەوە، "کۆماری ئیسلامیی ئێران هەرگیز ئەو بابەتەی لەبیرناچێتەوە و بە دڵنیاییەوە زەبری هاوشێوە لە ئەمریکییەکان دەدات".