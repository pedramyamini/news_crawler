ئاژانسی تەسنیم نزیک لە سوپای پاسدارانی ئێران بڵاوی کردووەتەوە، "ئەو سێ کەسە ساڵی ٢٠١٧ لە ئەهواز هێرشیان کردووەتەسەر بنکەیەکی پۆلیس و دوو پۆلیس کوژراون".  کەسی چوارەمیان جاسم حەیدەرییە، ئەندامی بزووتنەوەی خەباتگێڕی ئازادیخوازی ئەلئەهواز. ئاژانسی تەسنیم، تۆمەتی "کاری تیرۆیستی و چەکدارانەی داوەتە پاڵ ئەو چوار کەسە"، چالاکڤانە عەرەبەکان ئەو تۆمەتانە رەتدەکەنەوە.  کەریم دەحیمی، چالاکڤانێکی عەرەب لەو بارەیەوە دەڵێت: "ئەوان لە ژێر ئەشکەنجەدا دانپێدانی ناڕاستیان لێوەرگیراوە، بەجۆرێک کە هەندێکیان دەست و قاچیان شکابوو، نیشانەی ئەشکەنجە بە جەستەیانەوە دیار بوو و بە دەست نەخۆشییەوە دەیانناڵاند. رێکخراوەکانی مافەکانی مرۆڤ داوایان لە ئێران کرد پێداچوونەوە بە حوکمەکانیاندا بکرێت، بەڵام لەجیاتی وەڵامدانەوە، لە سێدارەدران".  هاوکات لە پارێزگای سیستان و بەلوچستان رەوشێکی ئەمنیی تووند زاڵە. ئەوەش لە ئەنجامی ناڕەزایەتیی بەلوچەکان بە کوژرانی لانیکەم ١٠ کاسبکار و برینداربوونی ژمارەیەکی دیکە کە هەفتەی رابردوو لەو پارێزگایەدا روویدا.   بەپێی راپۆرتی کەمپەینی چالاکڤانانی بەلووچ، ١٦ کاسبکار و ١٤ خۆپێشاندەریش کوژراون، بریندارن یان دەستبەسەر کراون. لە راپۆرتی کەمپەینەدا هاتووە: "ژمارەکان زۆر لەوە زیاتریشن".  بەپێی راپۆرتی رێکخراوی لێبووردنی نێودەوڵەتی لە ٣ مانگی رابردوودا، ئێران لانیکەم ٢١ گیراوی بەلوچیشی لە سێدارە داوە. هەروەها لە مانگەکانی رابردوودا گوشار بۆ سەر کورد، عەرەب و بەلوچەکان زیادی کردووە. لە ماوەی دوو مانگی رابردوودا نزیکەی ١٠٠ چالاکڤانی کورد لەلایەن هێزە ئەمنییەکانی ئێرانەوە بەبێ هیچ هۆکارێکی روون گیراون.  میشێل باشلێ، کۆمیسیاری تایبەتی مافەکانی مرۆڤ لە نەتەوە یەکگرتووەکان، هەفتەی رابردوو لە راپۆرتێکدا ئاشکرای کرد: حکومەتی ئێران، لە پارێزگاکانی سیستان و بەلوچستان، خوزستان و پارێزگاکانی رۆژهەڵاتی کوردستاندا هەوڵێکی هاوئاهەنگی دژی کەمینە نەتەوەییەکان وەگەڕخستووە. چالاکڤانانی مافەکانی مرۆڤ دەڵێن "حکومەت دەیەوێت خەڵک چاوترسێن بکات و رێگری لە ناڕەزایەتیی پەنگخواردووی خەڵک بکات".