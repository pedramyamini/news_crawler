ماوەی چەند ساڵێکە پرسی هەڵگرتنی ڤیزا لەنێوان ئێران و عێراق تاوتوێ دەکرێت، رەسوول موهاجر لەو بارەوە رایگەیاند، لە کۆبوونەوەی ئەنجوومەنی وەزیرانی ئێران کە هەفتەی رابردوو بەرێوەچوو بڕیاردراوە ئەگەر لایەنی عێراقی ئامادەبێت، ئەوا ئێران ئامادەیە هەموو چەشنە ڤیزایەک لەگەڵ عێراق هەڵبگرێت بۆ ئەوەی بازرگانان و هاووڵاتیانی عێراقی بتوانن بەئاسانی سەردانی ئێران بکەن.  لەلایەکی دیکەوە مەهدی شوشتەری، کۆنسوڵی ئێران لە سلێمانی رایگەیاندووە قەبارەی ئاڵوگۆڕی بازرگانی لەنێوان عێراق و ئێران دەتوانن بەرزبکەنەوە بۆ ساڵانە ٢٠ ملیار دۆلار.  لە بەشێكی دیکەی قسەکانیدا شوشتەری رایگەیاند، عێراق گەورەترین هاوبەشی بازرگانی ئێرانە و لە ساڵی رابردووی هەتاوییدا قەبارەی ئاڵوگۆڕی بازرگانی نێوان دوو وڵاتە ٧.٤ ملیار دۆلار بووە.     لە ئاداری ٢٠١٩ حەسەن رووحانی، سەرۆککۆماری ئێران سەردانی بەغدای کرد و، لەسەر ئەوە رێککەوتن لە نیسانی ئەو ساڵەدا ڤیزا لەنێوان هەردوو وڵات بەخۆڕایی بێت. بەڵام دواتر بەهۆی پەتای کۆرۆناوە رێکارەکانی جێبەجێکردنی دواکەوتن.