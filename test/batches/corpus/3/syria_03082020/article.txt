وەزارەتی دەرەوەی تورکیا بۆچوونی خۆی لە بارەی رێککەوتنی نێوان کۆمپانیایەکی نەوتی ئەمریکی و ئیدارەی خۆسەر لە رۆژئاوای کوردستان ئاشکرا کرد و رایگەیاند: "بەداخەوە پێشوازی لە رێککەوتنی نێوان کۆمپانیای "دەلتا کرێسینت ئینێرجی"ـی ئەمریکی و هێزەکانی سووریای دیموکرات دەکەن لە سووریا  کە لەبارەی دەرهێنانی نەوت و بازرگانیکردنە بەو نەوتەوە".   وەزارەتی دەرەوەی تورکیا لە راگەیێنراوەکەدا کە لە ماڵپەڕی وەزارەتەکە بڵاوکراوەتەوە، هێرش دەکاتە سەر یەپەگە و دەڵێت: "رێکخراوی تیرۆی پەکەکە / یەپەگە بەم هەنگاوە دەستیگرتووە بەسەر سەرچاوە سروشتییەکانی خەڵکی سووریا و هیواکانی خۆی بۆ دابەشکاری زیاتر بەرەوپێش بردوون و خستوونیەتییەڕوو. سەرچاوە سروشتییەکانی سووریا موڵکی خەڵکی سووریایە".   وەزارەتی دەرەوەی تورکیا رەخنە لە کۆشکی سپی دەگرێت کە پشتگیری لە گرێبەستەکە کردووە: "بەداخەوە پێشوازی لە هەڵوێستی ئیدارەی ئەمریکا دەکەن لە پاڵپشتیکردنی بۆ ئەم رێککەوتنە کە هیچ حیسابێکی بۆ یاسا نێودەوڵەتییەکان نەکردووە. یەکپارچەیی خاکی سووریا و یەکێتی و سەروەری ئەو وڵاتەی کردووەتە ئامانج. ئەمە دەکەوێتە خانەی پاڵپشتیکردنی تیرۆر لە رووی ماددییەوە، بۆیە بەهیچ شێوەیەک جێگەی قبوڵ نییە".   بەڕێوەبەرایەتیی خۆسەر هەفتەی رابردوو رێککەوتنی لەگەڵ کۆمپانیای "دەلتا کرێسینت ئینێرجی"ی ئەمریکی  لە بواری نەوت واژۆکرد. ئەم کارەش بە ئاگاداری و هاندانی واشنتن بووە.   بەگوێرەی رێککەوتنەکە کۆمپانیا ئەمریکییەکە توانای بەرهەمهێنانی لە کێڵگە نەوتییەکانی رۆژئاوای کوردستان و ناوچەکانی دیکەی ژێر دەسەڵاتی بەڕێوەبەرایەتیی خۆسەردا زیاددەکات و نەوتەکەش دەفرۆشێت.   یەکێک لەو خاڵانەی کە تایبەتمەندییەک دەداتە رێککەوتنەکە بریتییە لە ئاگاداربوونی ئیدارەی دۆناڵد ترەمپ و ژمارەیەک لە ئەندامانی کۆنگرێس و هاندان و پاڵپشتیکردن لێی لەلایەن واشنتنەوە.   رۆژی ٢٩ی مانگی رابردوو لیندزی گراهام، سیناتۆری ناسراوی کۆمارییەکان و کەسایەتیی نزیک لە دۆناڵد ترەمپ لەو بارەوە لەگەڵ مەزڵووم عەبدی، فەرماندەی گشتیی هێزەکانی سووریای دیموکرات (هەسەدە) قسەیکرد.   مەزڵووم عەبدی وردەکاریی لەبارەی رێککەوتنەکەوە بە گراهام راگەیاند و داوای لێکرد سەرۆکی ئەمریکاش لەو وردەکارییە ئاگاداربکاتەوە.   لیندزی گراهام، سیناتۆری کۆمارییەکان گوتی: "لەگەڵ ژەنەڕاڵ مەزڵووم لە هەسەدە قسەمکرد. وادیارە ئەوان بە مەبەستی پەرەدان بە بیرە نەوتەکان لە باکووری رۆژهەڵاتی سووریا رێککەوتنیان لەگەڵ کۆمپانیایەکی ئەمریکی واژۆکردووە.  لیندزی گراهام لەبارەی رێککەوتنەکەوە ئاماژەی بەوە دا، "ئەوە بۆ یارمەتیدانی هەموو کەس لە باکووری رۆژهەڵاتی سووریا رێگەیەکی باش دەبێت".   ئەو بابەتە رۆژی ٣٠ ـی مانگی رابردووش لە کۆنگرێس تاوتوێکرا، ئەوەش کاتێک مایک پۆمپەیۆ، وەزیری دەرەوەی ئەمریکا لەبەردەم لیژنەی پەیوەندییەکانی دەرەوەی ئەنجوومەنی پیرانی وڵاتەکەی قسەیکرد.   مایک پۆمپەیۆ، وەزیری دەرەوەی ئەمریکا باسی لەوە کرد: "واژۆکردنی رێککەوتنەکە کەمێک لەوە زیاتری پێچوو کە ئومێدمان دەکرد، بەڵام ئێستا لە قۆناخی جیبەجێکردندایە و دەکرێت زۆر باشیش بێت".   ئەمریکا تەنیا پاڵپشتی لە رێککەوتنی نێوان کۆمپانیاکە و بەڕێوەبەرایەتیی خۆسەر ناکات، بەڵکو خۆیشی هەندێک هەنگاو دەنێت، لەوانەش دابینکردنی دوو پاڵاوگە بۆ بەڕێوەبەرایەتیی خۆسەر.   پێش دەستپێکردنی شەڕی ناوخۆی سووریا لە ساڵی ٢٠١١ دا حکومەتی سووریا نزیکەی ٣٨٠ هەزار بەرمیلی لە رۆژێکدا بەرهەم دەهێنا. بەشی زۆری نەوتی ئەو وڵاتە لە ناوچەی رمێلان لە رۆژئاوای کوردستان و دێرەزووری ژێر دەستی بەرێوەبەرایەتیی خۆسەردایە.  بەرپرسانی ئەمریکاش چەندینجار رایانگەیاندووە، سوپای وڵاتەکەیان لە نزیک کێڵگە نەوتییەکانی ناوچەکانی ژێر دەسەڵاتی بەڕێوەبەرایەتیی خۆسەر دەبن و رێگەنادەن ئەو بیرە نەوتانە بکەونەوە دەستی داعش یان ئەسەد یان هێزی دیکە.