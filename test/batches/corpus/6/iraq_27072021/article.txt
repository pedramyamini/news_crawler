جێن ساکی، گوتەبێژی کۆشکی سپی دوایین دیالۆگی ستراتیژیی نێوان ئەمریکا و عێراق و نێوەڕۆکەکەی بۆ رۆژنامەڤانان روونکردەوە، گوتی، ئێستا گەیشتوونەتە قۆناخێک کە ئەرکی هێزەکانی ئەمریکا لە شەڕکردنەوە بۆ مەشق و راوێژ و هاریکاریکردن گۆڕانکاری بەسەرداهاتووە.  ساکی بیری هەمووانی هێنایەوە کە لەو هاوبەشی و پەیوەندییە "تووندوتۆڵە" لەگەڵ عێراق بەردەوام دەبن کە لە رابردوودا هەیان بووە.  ئەمریکا رایگەیاندووە لەسەر داوای حکومەتی عێراق تاوەکو کۆتایی ئەمساڵ هێزەکانیان چیدی ئەرکی شەڕ و رووبەڕووبوونەوە ناگرنە ئەستۆ، بەڵکو ئەو ئەرکەی دەمێنێتەوە لە مەشق و راهێنان و هاریکاریکردنی هێزە ئەمنییەکانی عێراق خۆی دەبینێتەوە.  لە راگەیێندراوی هاوبەشی ئەمریکا و عێراق لەبارەی گفتوگۆی ستراتیژی کە شاندەکەی عێراق نوێنەرانی حکومەتی هەرێمی کوردستانیشی تێدابوو، هاتووە، هەردوو وڵات وتوێژەکانیان لە رێگەی لیژنەی هاوئاهەنگی پەیوەست بە رێكکەوتننامەی ستراتیژی درێژەپێدەدەن، هاوکات ئەمریکا رێزگرتنی بۆ سەروەریی عێراق و یاساکانی عێراق دووپاتکردووەتەوە و بەڵێنی بە دابینکردنی ئەو یارمەتیانە داوە کە عێراق پێویستی پێیانە.  ئەمریکا بە بڕیاری دۆناڵد ترەمپی سەرۆکی ئەمریکا ژمارەی سەربازانی لە سەرووی ٣٠٠٠ سەربازەوە کەمکردەوە بۆ ٢٥٠٠ سەرباز، بایدن ئاماژەی بەوەنەداوە کە چەند سەربازیان لە عێراق دەمێننەوە، بەڵام بەرپرسێکی باڵای ئیدارەی بایدن کە نەیویستووە ناوی ئاشکرا بکرێت بە ئاژانسی ئەسۆشیەیتد پرێسی گوتووە کە لەوانەیە بۆ مەشق و راهێنان کردن پێویست نەکات ژمارەی سەربازان لەوە کەمتربێتەوە.  دەقی راگەیێندراوەکەی گەڕی چوارەمی دانوستاندنی ستراتیژیی نێوان عێراق و ویلایەتە یەکگرتووەکانی ئەمریکا بخوێنەوە  هەریەک لە فوئاد حوسێن، وەزیری دەرەوەی عێراق و ئەنتۆنی بلینکن، وەزیری دەرەوەی ویلایەتە یەکگرتووەکانی ئەمریکا سەرۆکایەتیی شاندی هەردوو وڵاتی کۆماری عێراق و ئەمریکایان لە کۆبوونەوەی گەڕی چوارەم و کۆتایی دانوستاندنی ستراتیژییان کرد کە لە رۆژی ١١ی حوزەیرانی ٢٠٢٠ وەکو بەشێک لە رێککەوتننامەی ستراتیژیی ساڵی ٢٠٠٨ بۆ پەیوەندیی دۆستایەتی و هاوئاهەنگیی نێوان ویلایەتە یەکگرتووەکانی ئەمریکا و کۆماری عێراق دەستیان پێکرد.   دەقی قسەکانی جێن ساکی، گوتەبێژی کۆشكی سپی لە وەڵامی پرسیاری رۆژنامەڤانێکدا:    "تەنیا دەمەوێ بڵێم گرنگترین شت ئەمەیە کە ئەمە گۆڕانکارییە لە ئەرکەکەمان، واتا ئەرکمان لە عێراق گۆڕانکاری بەسەردادێت، پشت بەوە دەبەستین کە چیمان پێویستە بۆ ئەو ئەرکە. من وردەکارییە کردارییەکەت بۆ ئاشکراناکەم، بۆ ئەمە داوات لێدەکەم پرسیار لە وەزارەتی بەرگری بکەی، بەڵام یەکەم هەنگاو گۆڕانکارییە لە ئەرکەکەمان، کۆتایی بە شەڕکردن دێت، کۆتایی بە رۆڵی شەڕکردن دێت لە عێراق و بەرەو رۆڵێک دەڕۆین کە زۆرتر خۆی لە مەشق و راوێژکاری و هاریکاری دەبینێتەوە. سەرکردایەتیی عێراقی ئەو داوایەیان کردووە کە دەیانەوێ ئەم گۆڕانکارییە بەڕاستی ببینن... بەرەو قۆناخێک هەنگاو دەنێین کە بەمانای کۆتاییهایهێنان بە هاوبەشیی نێوانمان نایێت، پێگەمان لە عێراق دەهێڵینەوە، بەڵام بۆ مەبەستێکی دیکە، بەدڵنیاییەوە ئەمەش بە هاوئاهەنگی لەگەڵ سەرکردایەتیی عێراق، بەجۆرێک بتوانین لە شەڕی داعش و بەرەنگاربوونەوەی هەڕەشە مەترسیدارەکان کە لەلایەن ئێرانەوە دێن، سوود بگەیێنین. ئەمە گۆڕانکاریێکە لە ئەرکەکەمان. ئەمە بەواتای نەمانی هاوبەشیمان نییە یاخود نەهێشتنی پێگەمان یاخود پەیوەندی تووندوتۆڵمان لەگەڵ سەرکردە عێراقییەکان. "