فاتن ئەلحلفی، ئەندامی كۆمیسیۆنی مافەكانی مرۆڤ لە عێراق بە تۆڕی میدیایی رووداوی راگەیاند، "بەهۆی ئەو واقیعەی ئەمڕۆ وڵات پێیدا تێدەپەڕێت، چالاكوانان و زۆربەی هاووڵاتییانی عێراق گومانیان هەیە هەڵبژاردنی داهاتوو بە شێوەیەكی پاك و ئازاد ئەنجامبدرێت، هەروەها هاووڵاتییان بەهۆی ئەو گوشار و هەڕەشانەی رووبەڕوویان دەبنەوە متمانەیان بە پرۆسەی هەڵبژاردن و پرۆسەی سیاسیی وڵات نەماوە، ئەمەش لە بەشداریكردن لە هەڵبژاردنەكان ساردیان دەكاتەوە".  بە گوتەی فاتن ئەلحلفی، دەبێت كاری جیددی بكرێت بۆئەوەی هەڵبژاردنەكانی داهاتوو پاك، ئازاد و بێگەرد بن و دەڵێت، "ئەگەر هەڵبژاردن لەژێر چاودێریی رێكخراوە نێودەوڵەتی و نێوخۆییەکان بەڕێوەبچێت، دەتوانین بڵێین پاك و بێگەرد دەبێت. بڕیارە لە تشرینی یەكەمی داهاتوودا هەڵبژاردن ئەنجامبدرێت، بەڵام نازانین تاوەكو ئەوكات چی روودەدات، چونكە رەوشی عێراق سەقامگیر نییە".  هاوكات ژمارەیەك پارتی نوێ كە لە خۆپێشاندەران پێكهاتوون دەڵێن، بژاردەی بەشداریكردن لە هەڵبژاردنەكانی داهاتوو تاوتوێ دەكەن.  بڕیارە رۆژی ١٠ی تشرینی یەکەمی ٢٠٢١ هەڵبژاردنی پێشوەخت لە عێراق بەڕێوەبچێت، هەرچەندە زۆربەی لایەنەکان باس لەوە دەکەن کە پشتگیریی بەڕێوەچوونی هەڵبژاردنن لەکاتی خۆیدا، بەڵام لەپشت ئەم پاڵپشتییانەش دەنگۆیەک هەیە بۆ دواخستنی هەڵبژاردنەکە.