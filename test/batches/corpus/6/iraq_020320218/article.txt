د. عەلی عەللاوی، وەزیری دارایی عێراق لە هەڤپەیڤینێکدا لەگەڵ ئاژانسی هەواڵیی عێراقی راگەیاندووە، هیچ بابەتێکی تەکنیکی نییە ئاستەنگ لەبەردەم دەنگدان بە پرۆژە یاسای بودجە دروستبکات، بەڵکو بابەتەکە پەیوەندیی بە پشکی هەرێمی کوردستانەوە هەیە.  وەزیری دارایی عێراق داوایکردووە بودجە لەلایەن پەرلەمانەوە پەسند بکرێت تاوەکو نەخشەڕێگەی کۆتایی وڵات بزانێت، گوتیشی ئەوەی تاوەکو ئێستا لەوبارەیەوە هەیە "تەنیا هەڵوێستی حکومەت و رای حکومەتە لە بودجەدا و خستوومانەتە بەردەم پەرلەمان. وەزارەتی داراییش بەشێک نییە لەو دانووستانەی، کە ئێستا لەئارادایە".  لەبارەی زیادکردنی نرخی فرۆشتنی دۆلار لە بەرامبەر دیناری عێراقی، وەزیری دارایی عێراق ئاماژەی بەوە کرد، "نرخی فرۆشتنی دۆلار بڕیاری حکومەتە و گرێدراوە بە وەزارەتی دارایی و بانکی ناوەندی. ئەو نرخەی کە دانراوە دوای چەندین مانگ لە تاوتوێکردن و گفتوگۆکردن و مشتومڕ بووە لەگەڵ لایەنە ناوخۆیی و نێودەوڵەتییەکان، ئەو نرخە زۆر گرنگە و ناکرێت رۆژانە بەپێی ئارەزوو گۆڕانکاریی تێیدا بکرێت. گفتوگۆ و لێکۆینەوە کراوە لەگەڵ بانکی ناوەندی، سندوقی دراوی نێودەوڵەتی، لایەنە عێراقییەکان لەوانەش سەرۆک کوتلەکان و پەرلەمان".  بە گوتەی د. عەلی عەللاوی، "ئەو نرخە گونجاوە و وەڵامدانەوەیەکی گەورەش هەیە سەبارەت بە داهاتی حکومیی و رێکخستنی فرۆشتنی دراو و زیادکردنی یەدەگی بانکی ناوەندی، ئەویش دوای ئەوەی عێراق رووبەڕووی ئەگەری روودانی قەیرانێکی گەورە بوویەوە".  وەزیری دارایی دەڵێت  هەندێک لایەن لە گۆڕینی نرخی دراو سوومەند و هەندێکی دیکە زیانمەند بوون، "حکومەت هەوڵدەدات زیانەکانی تایبەت بە بەڵێندەرەکان کەمبکاتەوە، کە بە دینار گرێبەستی لەگەڵدا کردوون، هاوکات هەندێک بەڵێندەریش هەیە بە دۆلار گرێبەستی لەگەڵ کراوە. دەبێت لەمەدا هاوسەنگییەک هەبێت".  سەبارەت بە قەرزی ناوخۆیی و دەرەکیی سەر عێراق، د. عەلی عەللاوی روونیکردەوە، عێراق پابەندە بەوەی قەرزەکانی دەرەکی لە وادەی دیاریکراوی خۆیدا بداتەوە، عێراقیش قەرزێکی زۆری لەسەر نییە، وەکو ئەوەی هەندێک لایەن باسی دەکەن، بەڵکو قەرزی دەرەکی قەبارەیەکی ئابووریی گونجاوە.  قەرزە دەرەکییەکانی عێراق، بە گوتەی وەزیری دارایی "گەیشتووەتە ٦٠ ملیار دۆلار، ئەوەش قەرزی چەندان ساڵەیە و لەسەری کەڵەکە بووە، زۆربەی قەرزەکانی عێراق، قەرزی حکومەتەکانی رابردووە و هی دامەزراوە نێودەوڵەتییەکانە نەک کۆمپانیا یاخود دامەزراوەی بازرگانی. قەرزەکانی ناوخۆش زۆربەیان بەدەست دامەزراوە حکومییەکانە، وەکو بانکەکان و بانکی ناوەندی، کە دەکرێت بە خشتەیەک ئەو قەرزانە بدرێنەوە"، راشیگەیاند،  قەرزەکانی ناوخۆ گەیشتوونەتە ٧٠ تریلیۆن دینار و دەدرێنەوە.  هەر لە درێژەی قسەکانیدا، وەزیری دارایی عێراق گوتی، بەهۆی زیادبوونی نرخی نەوت، داهات زیاتر بووە، ئەمەش وادەکات پێدانی مووچە سەقامگیربێت و لە وادەی خۆی مووچە دابەشبکرێت، عەللاوی پێیوایە لە مانگی ئادار مووچە بەپێی وادەی خۆی دابەشدەکرێت.  هەروەها راشیگەیاند، تاوەکو ئێستا شێوەی کۆتایی بودجەی گشتی ساڵی ٢٠٢١ نازانن، تاوەکو ئێستا نەخراوەتەوە دەنگدان، "بەڵام بەپێی ئەو پەیوەندییانەی کردوویانە، بەندەکانی بودجە گۆڕانکاریی زۆریان بەسەردا نەهاتووە، بەتایبەتی دوای رێککەتنیان لەگەڵ لیژنەی دارایی پەرلەمان. کورتهێنان بۆ نزیکەی ٣٠ تریلیۆن دینار کەمکراوەتەوە. نرخی بەرمیلێک نەوت، کە حکومەت بە ٤٢ دۆلار پێشکێشی کردبوو، ئێستا کراوەتە ٤٥ دۆلار، ئەمەش نرخێکی زۆر گونجاو و کۆتاییە".  د. عەلی عەللاوی دەشڵێت، پێشبینی دەکەن پەرلەمان باجی داهات دابنێت بەسەر سەرجەم مووچە و دەرماڵەکان، "ئێمەش کێشەمان لەمەدا نییە. وەزارەتی دارایی رەشنووسی بودجەی پێنەداون، بەڵکو هەندێک بیروبۆچوون و پێشنیاز و خەڵکی پێداون، کە گفتوگۆی لەسەرە".