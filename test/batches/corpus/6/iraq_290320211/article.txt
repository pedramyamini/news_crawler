موقتەدا سەدر، کە رەوتەکەی خاوەنی فراکسیۆنی سائیروونە لە پەرلەمانی عێراق، ئەمڕۆ دووشەممە، لە هەژماری خۆیدا لە تۆڕی کۆمەڵایەتیی تویتەر رایگەیاند: "جارێکی دیکە بینیمان پەرلەمان نەیتوانی دەنگ لەسەر بودجە بدات، بەهۆی ناکۆکییە سیاسی، حزبی، تائیفی و نەتەوەییەکان، لەگەڵ لەبیرکردنی نەهامەتی گەل، بۆیە لێرەوە ئامۆژگارییان دەکەم ناکۆکییەکانیان لەبیر بکەن و زوو بودجە پەسند بکەن، هۆشداریش دەدەم لە دواخستنی، هەروەها سوپاسی هەڵوێستی فراکسیۆنی سائیروون دەکەم و داوای زیاتریان لێدەکەم".  هەرچەندە بڕیار بوو پەرلەمانی عێراق دوێنێ کۆببێتەوە بۆ پەسندکردنی پرۆژە یاسای بودجەی فیدراڵی ساڵی ٢٠٢١، بەڵام بەهۆی ناکۆکیی لایەنە سیاسییەکان لەبارەی بڕگەی نرخی فرۆشتنی دۆلار بەرامبەر دینار، لەگەڵ ناکۆکی لەبارەی وەرگرتنی زیاتر لە ٥ تریلیۆن دینار قەرز بۆ پێشخستنی کەرتی بەرهەمهێنانی کارەبا، پەرلەمان کۆبوونەوەکەی بۆ کاتێکی نادیار دواخست.  ئەوە لە کاتێکدایە، لە کۆبوونەوەی سەرۆکایەتیی پەرلەمانی عێراق و سەرۆک فراکسیۆنەکانی نێو پەرلەمان، کە دوێنێ بەڕێوەچوو، رێککەوتن کرا لەبارەی بەشە بودجەی هەرێمی کوردستان و جێگیرکردنی گەڕاندنەوەی ٣٠ هەزار کارمەندی حەشدی شەعبی کە گرێبەستی دامەزراندنیان هەڵوەشێندراونەتەوە.  حکومەتی عێراق لە ٢٨ - ١٢ - ٢٠٢٠ دا پرۆژەیاسای بودجەی ٢٠٢١ی رەوانەی پەرلەمان کرد، هەرچەندە بەشێک لە بڕگە و ماددەکانی لەلایەن پەرلەمانەوە دەستکاریکراون، خوێندنەوەی دووەمیشی بۆ کراوە و تەنیا دەنگدان لەسەری ماوە، بەڵام بەهۆی رێککنەکەوتنی لایەنەکانەوە، نەتوانراوە لە کۆبوونەوەی پەرلەماندا دەنگی لەسەر بدرێت.  دوێنێ یەکشەممە ٢٨ - ٠٣ - ٢٠٢١ دوای زیاتر لە چوار کاژێر لە کۆبوونەوەی لیژنەی دارایی پەرلەمانی عێراق، د. ئەحمەد سەفار، بڕیاردەری لیژنەی دارایی پەرلەمان بە رووداوی راگەیاند، "لە کۆبوونەوەکەدا دەنگ بە پشکی هەرێمی کوردستان درا و لایەنەکانیش لەسەر بودجەی ٢٠٢١ی عێراق رێککەوتن".