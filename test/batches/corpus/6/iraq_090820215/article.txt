موحسین کازم کە هەڕەشەی دەرکردنی لە ماڵەکەیدا لەسەرە، بە تۆڕی میدیایی رووداوی راگەیاند، "دەیانەوێت دەرمانبکەن لێرە، باشە بۆکوێ بچین؟ بەسە ماندووبووین، بەخوا سەیرکەن ئەمە گوزەرانمانە، ھێشتاش پێمان رەوا نابینن، ئەمە حاڵی ھەژارانە،  ئەوانیش دێن و دەڵێن دەبێت چۆڵی بکەن، باشە بۆ، ئەی ئێمەش مرۆڤ نین؟ ئێمەش عێراقی نین؟ "    لە عێراق زیاتر لە سێ ملیۆن و ٥٠٠ ھەزار کەس لە زیاتر لە چوار ھەزار کۆمەڵگە و خانووی زێدەڕۆدا دەژین، حکومەت پلانی دەرکردن و رووخاندنی ئەو شوێنانەی داناوە کە بەتایبەتی سەر بە وەزارەتەکانن.  دایکی محەممەد، دانیشتوویەکی دیکەی گەڕەکی قاھیرەیە و دەڵێت، "باشە ئێمە دەردەچین بەسەرچاو، ھی حکومەتە باشە دەردەچین، بەڵام با قەرەبوومان بدەنێ، قەرەبوویەکی باش، ئێمە ھەژارین، بەس با کەرامەتمان بمێنێت. "  وەزارەتی پلاندان چاوەڕێی پەسندکردنی پرۆژەیاسایەک دەکات لە پەرلەمان کە تێیدا چارەسەری زێدەڕۆیی دەکات، ئەویش بە پێدانی پارچەیەک زەوی یانیش ئەو خانوو و کۆمەڵگایانەی رێگرییان نەکردووە رێکبخرێنەوە و تێیدا بمێننەوە، حەوت ساڵە ئەم پرۆژەیاسایە لە پەرلەمانە و رێکناکەون لەسەری تێیپەڕێنن.   عەبدولزەهرە هنداوی، گوتەبێژی وەزارەتی پلاندانانی عێراق بە رووداوی گوت، "سەرەتا دەبێت سنوورێک دابنرێت زێدەڕۆیی زیاتر دروست نەکرێت، پاشان چارەسەرێک بدۆزرێتەوە، لە راستیدا بۆ ئەوەی ئەمە بەشێوەیەکی گونجاو چارەسەر بکرێت، پێوستمان بە چوارچێوەیەکی یاسایی ھەیە، وەزارەتی پلاندانان رەشنووسی پرۆژەیەکی پێشکێشی پەرلەمان کردووە، ئەمڕۆ ئێمە چاوەڕێی تێپەڕاندنی ئەو یاسایە دەکەین، ئەو یاسایە دەتوانێت چارەسەرێکی دروست و بنەڕەتی ئەو کێشەیە بکات. "  لە دوای ٢٠٠٣ وە سەتان گەڕەکی زێدەڕۆ لە شارەکانی عێراق دروستکران و خەڵک تێیاندا نیشتەجێبوون، لەوکاتەوە بەردەوام ئەوانەی دەستڕۆشتوو بوونە، ئەو ھەلەیان قۆستووەتەوە و دەستیان بەسەر زەویوزاری دەوڵەتدا گرتووە، پاشان بە خەڵکیان فرۆشتووەتەوە، ئەوەش قەیرانی زێدەڕۆی زیاترکردووە.