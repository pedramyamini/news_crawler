ئەگەرچی کۆبوونەوەکەی شەوی رابردوو لەماڵی سەرۆککۆماری عێراق ئەو پەیامەی دەدا کە فراکسیۆنە کوردستانییەکان لەبارەی پرۆژەیاسای دادگەی فیدرالی و دواتر بودجەی عێراق رێککەوتوون یەکدەنگ بن، بەڵام راگەیێندراوەکەی ئەمڕۆی پارتی و وەڵامدانەوەکەی یەکێتی پێچەوانەی ئەوە دەردەخات و یەكێتیی دەڵێت، ئێمە "تەحەمولی ئاکامەکانی" هەڵوێستە تاکلایەنەکانی پارتی ناکەین.  لەهەمانکاتدا د. مەیادە نەجاڕ، ئەندامی لیژنەی دارایی و ئابووریی پەرلەمانی عێراق لە هەڤپەیڤینێک لەگەڵ تۆڕی میدیایی رووداو رایگەیاند: "هێز لە یەکگرتندایە بۆیە دەمانەوێت ئەو مافانەی هەرێمی کوردستان کە لە پرۆژەیاسای دادگەی فیدرالیدا هەیە بە یەکگرتوویی بیچەسپێنین و بۆ یاسای بودجەش هەمان بۆچوونمان هەبێت و خاوەن یەک بڕیار بین بۆ ئەوەی مافەکانی هەرێمی کوردستان لەو دوو پرۆژە گرنگە جێگیربکەین".  فراکسیۆنی پارتی: ھاوبەشی نیشتمانیی بەخۆسەپاندنی ئیرادە بەسەر لایەنێکی دیکە نایەتەدی  فراکسیۆنی پارتی لە پەرلەمانی عێراق ئەمڕۆ راگەیێندراوێکی بڵاوکردەوە و تێیدا بە ئاماژەدان بەوەی کە دادگەی فیدرالی یەکێکە لە گرنگترین دامەزراوە فیدراڵییەکانی وڵات رایگەیاند، بژاردەی پێکەوەژیانی ئاشتیخوازانە، بنەمای دەستوور پێکدەھێنێت و ھاوبەشی نیشتمانیش بەخۆسەپاندنی ئیرادە بەسەر لایەنێکی دیکە نایەتەدی و خوانەخواستە بەرەو شکست و داڕمان دەچێت.  دەقی راگەیێندراوی فراکسیۆنی پارتی لە پەرلەمانی عێراق لەبارەی پرۆژەیاسای دادگەی فیدرالی  سەرۆکی ئەنجوومەنی نوێنەران  یاریدەدەری یەکەمی سەرۆکی ئەنجوومەنی نوێنەران   یاریدەدەری سەرۆکی ئەنجوومەنی نوێنەران   پەرلەمانتارانی فراکسیۆنەکان   بابەت / یاسای دادگای فیدراڵی    سڵاوێکی نیشتمانپەروەرانە:   داوا لە ھەمووان دەکەین لەم رۆژانەی مانگی ئاداردا کە پڕن لە رووداوە مێژووییەکان، ھەڵوێستی عێراقیانەی مێژوویی و نیشتمانپەروەرانە تۆماربکەن لە رێگەی ئەم خاڵانەوە:   یەکەم: بەجێگەیاندنی پرەنسیبی ھاوبەش و ھاوسەنگ و سازان لە بڕیاردان لەبارەی ھەمواری یاسای دادگای باڵای فیدراڵی، کە یەکێکە لە گرنگترین دامەزراوە فیدراڵییەکانی وڵات. برایانتان لە پێکھاتەی کورد ھەوڵێکی زۆریاندا بەمەبەستی جێبەجێکردن و شوێنکردنەوەی لە دەستوور. بەروونی داوا دەکەین متمانەی ھاوبەش بچەسپێنین لە نێوان سەرجەم لایەنە سیاسییەکان لەپێناو بەرژەوەندیی باڵای نیشتمانیی عێراق. ھەل و دەرفەتێکی گەورەمان لەبەردەمدایە تاوەکو بۆ ھەموو جیھان و گەلی عێراق بەھەموو رەنگ و دەنگ و پێکھاتەکانیانەوە بسەلمێنین کە سەرکردە و نوێنەرانی گەل بنەمایەکی بەھێز و تۆکمەی سازانی نیشتمانی دامەزراندووە کە پشتئەستوورە بەئینتیما بۆ نیشتمان و زامنکردنی ماف و دەستکەوتەکانی بۆ تەواوی پێکھاتەکانی گەلی عێراق.   دووەم: خوشک و براکانتان لە پێکھاتەی کورد ھاوبەشی راستەقینەن لەم وڵاتە رەسەنەدا، مێژووی نزیکیش دووپاتیدەکاتەوە کە ھیچ گومانێک لەوەدانییە کورد فاکتەری سەقامگیری نیشتمانییە و ناکرێت ھیچ جۆرە سیاسەتێک بگیرێتەبەر و نکۆڵییان لێبکات یان مافەکانیان پشتگوێ بخات، گومان لەوەدانییە کە بەھیچ شێوەیەک خزمەتی عێراقییەکان ناکات. بەھاوبەشەکانمان لەم نیشتمانە دەڵێین، بژاردەی پێکەوەژیانی ئاشتیخوازانە، بنەمای دەستوور پێکدەھێنێت و ھاوبەشی نیشتمانیش بەخۆ سەپاندنی ئیرادە بەسەر لایەنێکی دیکە نایەتەدی و خوانەخواستە بەرەو شکست و داڕمان دەچێت.   سێیەم: ئێمە داوای زامنکردنی مافەکانمان دەکەین بەو پێیەی دامەزراندن و پێکھێنانی دادگەکە بە ئیجماعی دادوەرە رەسەنەکان بکرێت و بەپێچەوانەوە بەرپرسیارێتیی مێژوویی دەکەوێتە ئەستۆی ئەو لایەنانەی کە پشت لە ھاوبەشییەکە دەکەن و خوای گەورە شایەتمانە ئێمە ھەوڵ بۆ ھاوبەشیی راستەقینەدا دەگەڕێین کە ماف و کەرامەتی ھاووڵاتییانمان بەبێ جیاوازی دەپارێزێت. ئەمە دەرفەتێکی مەزرنە بۆ بەدەستھێنانی کارێکی یاسایی کە بەھۆی رێگرییەکانەوە زۆر دواکەوت.    لەم سۆنگەیەدا داوا لە ھەموو لایەک دەکەین کارێک بکەن لە رووی یاسایی و دەستوورییەوە پێکەوەژیان و ھاوبەشی راستەقینەی نێوان ھاووڵاتییانی گەلی عێراق بەسەرجەم پێکھاتەکانییەوە زامن و جێگیربکرێن و مەترسییەکان بڕەوێننەوە لەپێناو ھەنگاونان بەرەو قۆناخێکی نوێ لە سازان و ھاوسەنگی نیشتمانی بەپێی دەستوور.  فراکسیۆنی یەکێتی لەبەغدا: فراکسیۆنی پارتی پێشوەختانە لە ئیجماعی کوردی دەردەچێت  راگەیێنراوەکەی فراکسیۆنی پارتی نیگەرانی لای فراکسیۆنی یەکێتی دروستکردووە و پێیانوایە تاکلایەنەیە و دەرچوونی پێشوەختەی پارتییە لە ئیجماعی کوردی.  فراکسیۆنی یەکێتی لە بەغدا بە ئاماژەدان بە کۆبوونەوەکەی ماڵی سەرۆککۆماری عێراق بۆ یەکخستنی هەڵوێستی فراکسیۆنە کوردستانییەکان و دروستکردنی یەکڕیزی کورد رایدەگەیێنێت "دوو کاژێر بەر لەئەنجامدانی کۆبونەوەی ئەنجوومەنی نوێنەران، لەکەناڵەکانی راگەیاندنەوە پەیامێکی تاکلایەنەی فراکسیۆنی پارتیمان بینی کەسەبارەت بە پرۆژە یاسای فیدراڵی دەریانکردبوو بەبێ گەرانەوەیان بۆ رای فراکسیۆنە کوردستانییەکان".  فراکسیۆنی یەکێتی رایدەگەیێنێت "ئەم کارەی فراکسیۆنی پارتی دەرچوونی پێشوەختەیانە لەنێو ئیجماعی کوردی و تێکدانی یەکڕیزییە، و بۆ مێژوو ئێمە تەحەمولی ئاکامەکانی ناکەین".  دەقی راگەیێندراوەکەی فراکسیۆنی یەکێتی  حیزبە سیاسی و فراکسیۆنە پەرلەمانیەکانی کوردستان و عیراق  دوێنێ ئێوارە لەماڵی سەرۆککۆمار بەئامادەبونی (سەرۆک کۆمار، جێگری سەرۆکی ئەنجومەنی وەزیرانی هەرێم و شاندەکەی، وەزیری دەرەوەی عیراق، جێگری سەرۆکی ئەنجومەنی نوێنەران، سەرۆکی فراکسیۆنە کوردیەکان، ئەندامانی کورد لەلیژنەی یاسایی و دارایی) کۆبوینەوە  ئامانجی کۆبونەوەکە بۆ یەکخستنی هەڵوێستی فراکسیۆنە کوردیەکان و دروستکردنی یەکڕیزی کورد بوو سەبارەت بەهەردوو پرۆژەیاسای دادگای باڵای فیدراڵی و پرۆژە یاسای بودجە.  لەکۆتایی کۆبونەوەکە بڕیاردرا کە ژوورێکی عەمەلیات دروست بکرێت و هەماهەنگی لەنێوانمان هەبێت و هەموومان پێکەوە هەوڵی هەمواری پرۆژە یاسای دادگای باڵای فیدراڵ بدەین و ئەوەی لەبەرژەوەندی خەڵکی کوردستانە جێبەجێی بکەین.  بەڵام بەدوو کاتژمێر بەر لەئەنجامدانی کۆبونەوەی ئەنجومەنی نوێنەران، لەکەناڵەکانی راگەیاندنەوە پەیامێکی تاکلایەنەی فراکسیۆنی پارتیمان بینی کەسەبارەت بە پرۆژە یاسای فیدراڵی دەریانکردبوو بەبێ گەرانەوەیان بۆ رای فراکسیۆنە کوردستانیەکان  لێرەوە بەهەموو لایەکی رادەگەیەنین، کەئەم کارەی فراکسیۆنی پارتی دەرچونی پێشوەختیانە لەناو ئیجماعی کوردی و تێکدانی یەکڕیزییە و بۆ مێژوو ئێمە تەحەمولی ئاکامەکانی ناکەین.  فراکسیۆنی یەکێتیی لەئەنجومەنی نوێنەرانی عیراق  د. مەیادە نەجاڕ: هێز لە یەکگرتندایە بۆ وەرگرتنی مافەکانمان  د. مەیادە نەجاڕ، ئەندامی لیژنەی دارایی و ئابووریی پەرلەمانی عێراق یەکگرتوویی و یەکهەڵوێستیی فراکسیۆنە کوردستانییەکان بە پێویست دەزانیت بۆ دەستەبەرکردنی مافەکان و دەڵێت، دادگەی فیدرالی دادگەیەکی زۆرگرنگ و باڵایە و بەقەدەر دەستوور گرنگە. بۆیە دەبیت ئێمە خاوەن یەک بڕیار و یەک هەڵوێست بین.  رووداو: تا چ رادەیەک فراکسیۆنە کوردستانییەکان لەسەر پرۆژەیاسای دادگەی فیدرالی یەکدەنگن؟  د. مەیادە نەجاڕ: ئێمە دەمانەوێت هەموو فراکسیۆنە کوردستانییەکان خاوەن یەک بڕیار و یەکهەڵوێست بین لەبەر ئەوەی هێز لە یەکگرتندایە بۆیە دەمانەوێت ئەو مافانەی هەرێمی کوردستان کە لە پرۆژەیاسای دادگەی فیدرالیدا هەیە بە یەکگرتوویی بیچەسپێنین و بۆ یاسای بودجەش هەمان بۆچوونمان هەبێت و خاوەن یەک بڕیار بین بۆ ئەوەی مافەکانی هەرێمی کوردستان لەو دوو پرۆژە گرنگە جێگیربکەین.  رووداو: بۆچی هێندە گرنگیی بە دادگەی فیدرالی دەدرێت؟  د. مەیادە نەجاڕ: پرۆژەیاسای دادگەی فیدرالی زۆرگرنگە و دەبێت زۆر بایەخی پێبدەین. دادگەی فیدرالی دادگەیەکی زۆرگرنگ و باڵایە و بەقەدەر دەستوور گرنگە. بۆیە دەبیت ئێمە خاوەن یەک بڕیار و یەک هەڵوێست بین و بۆ مێژووش دەست و پەنجەی فراکسیۆنە کوردستانییەکانی تێدابێت.  رووداو: هیچ گەرنتییەک هەیە بۆ یەکدەنگبوونی فراکسیۆنە کوردستانییەکان کە تاوەکو ئەم ساتەش یەکێتی و پارتی و هاوپەیمانیی هیوا لەسەر بۆچوونەکانی خۆیان سوورن؟  د. مەیادە نەجاڕ: دەبێت لەگەڵ هاونیشتمانیان راشکاوبین. لەسەر خاڵە نەتەوەییەکان کۆکین و بۆچوونمان یەکە. ئەو خاڵانەی کە لەنێو پرۆژەیاساکەدا لەسەری کۆکین سێ خاڵن:  ٢ - چۆنیەتیی دەنگدان لەنێو دادگەکە   ٣ - چۆنیەتیی هەڵبژاردنی دادوەرەکان  ئەگەر ئەنجوومەنی باڵای دادوەریی هەرێمی کوردستان نەتوانێت دادوەرەکانی خۆی بەربژێر بکات و ئەنجوومەنی باڵای دادوەریی عێراق بەربژێریان بکەین ئەوە قابیلی قبووڵ نییە و نابێت هیچ فراکسیۆنێک ئەوە قبووڵ بکات. ئەوە مافی حەسریی ئەنجوومەنی باڵای دادوەریی هەرێمی کوردستانە کە خۆی کەسەکان بەربژێر بکات.  رووداو: ئێستا ئەوە لە پرۆژەیاساکەدا دەرکراوە. هەڵوێستتان چی دەبێت؟  د. مەیادە نەجاڕ: ئەگەر ئەوە دەرکرابێت ئێمە دەنگی لەسەر نادەین. ئەگەریش دەیانەوێت بەبێ رێککەوتن ئەم دادگە گرنگە تێپەڕێنن بەدڵنیاییەوە دەستووری و یاسایی نییە. دەبێت دوو بەسەر سێ دەنگی لەسەر بدەن. تەنانەت ئەگەر ئەم یاسایەش هەمواریش بکرێتەوە (یاسای ژمارەی ٣٠ ساڵی ٢٠٠٥) بەهەمانشێوە دەبێت دوو لەسەر سێی ئەندامانی پەرلەمان دەنگی لەسەر بدەن. ئەگەر لە ٢٢٠ ئەندامی پەرلەمان کەمتر بێت، ئەو یاسایە بە یاسایی و دەستووریی تێنەپەڕێندراوە.  رووداو: شەوی رابردوو لەماڵی سەرۆککۆمار رێککەوتن و گوتیان ژوورێکی ئۆپەراسیۆن پێکدەهێنن، بەڵام لەدوای ئەوان بۆچوونێکی جیاوازتری فراکسیۆنی یەکێتیی دەبینین، ئەمە چۆن دەبینن؟  د. مەیادە نەجاڕ: بەدڵنیاییەوە خراپ تێگەیشتنێک هەیە، ئومێد بەخوا چارەسەری دەکەین. لێرەوە دڵنیایی دەدەینە خەڵکی هەرێمی کوردستان لە یەک مافی هەرێمی کوردستان خۆش نابین، رێگەنادەین بەبێ فراکسیۆنە کوردستانییەکان تێپەرێت. ئەگەر تێشپەڕێت ئەوە بەبێ رێککەوتنە و ئەوە دەبێتە هۆکاری ناسەقامگیریی سیاسی و ئابووریی و ئەمنی لە عێراقدا.  رووداو: مەترسیی ئەوەتان نییە هاوشێوەی یاسای قەرز بە زۆرینە تێیپەڕێنن؟ یان بەشێکی سوننەکان لەگەڵ ئێوە هاوبڕیارن؟  د. مەیادە نەجاڕ: ئەگەر سەیری رووداوەکان بکەین لە نزیکەوە، هەم پرۆژەیاسای بودجە و هەم پرۆژەیاسای دادگەی فیدرالی، زۆرینەی شیعەکان خودی خۆشیان باوەڕیان بەو قسانە نییە کە بۆ راگەیاندنەکانی دەکەن. بەڵکو خۆشیان نایانەوێت تێپەڕێت و عێراق ببێتە دەوڵەتێکی رادیکاڵی. لە راگەیاندنەکان جۆرێک قسە دەکرێت و لە پشتەوەی کامێراش شتێکی دیکە دەڵێن. بەڵام دەبیت ئێمە ئەو دۆخە بەکاربهێنین و بیقۆزینەوە بۆ بەرژەوەندیی هەرێمی کوردستان. تاوەکو بتوانین مافەکانی هەرێمی کوردستان دەستەبەر بکەین هەم لە بودجەی عێراق و هەم لە پرۆژەیاسای دادگەی فیدرالی.  رووداو: بەپێی زانیارییەکان ئەمڕۆ هەموارەکە کۆنەکە تێدەپەڕێندرێت. ئەمە دەکرێت یان ئەگەری هەیە کۆبوونەوەکە نەکرێت؟  د. مەیادە نەجاڕ: خۆی هەردوو یاساکە مەترسیی خۆی هەیە بەڵام ئەگەر بزانین کامە مەترسیی کەمترە ئەوە هەموارکراوەکە باشترە. ئەوە فەقیهە ئیسلامییەکانی تێدا زیادناکرێن و مافی دەنگدانیشیان نابێت. لەبەر ئەوەی ئەوە دادگەیەکی سەربەخۆی باڵای عێراقی فیدرالە. هەر دۆسییەک هەبێت دەتوانن یاساناسەکان و دادوەرەکان بینێرنە لای لیژنەی تایبەت تاوەکو بۆچوونی ئەوان وەربگرن. ناکرێت فەقیهی یاسایی لەنێو ئەو دادگەیە بوونی هەبێت. لەوکاتەدا دەبێنت نوێنەری حیزبەکان و نوێنەری مەزهەبیشمان لەو دادەگەی هەبێت. ئەمە عێراق بەرەو کوێ دەبات؟.