د. ئەحمەد سەفار، بڕیاردەری لیژنەی دارایی پەرلەمانی عێراق بە رادیۆی رووداوی راگەیاند: "هەندێک لە لایەنە شیعەکان دەڵێن دەبێت حکومەتی هەرێمی کوردستان ٤٦٠ هەزار بەرمیل نەوت رادەستی سۆمۆ بکات. ئەوە زۆرتر رێکلامی هەڵبژاردن و پرسێکی سیاسییە. "  لەبارەی سەردانی شاندی حکومەتی هەرێمی کوردستانەوە ئەحمەد سەفار رایگەیاند، "شاندی هەرێمی کوردستان هەموو کارێکی خۆی کرد و پەرلەمانتارە کوردەکان هەموویان پابەندی دەقە حکومییەکانن. ئەو لایەنانەی بە دەقە حکومییەکان رازی نین دەبێت شوێنگرەوەیەک پێشکەش بکەن. شاندی هەرێمی کوردستان گفتوگۆی لەگەڵ لیژنەی داراییدا نابێت و هەموو گفتوگۆکانی لەگەڵ ئەواندا تەواو کردووە. "  بەرەبەیانی رۆژی سێشەممە پەرلەمانی عێراق لەبارەی پرۆژەیاسای دادگەی فیدراڵیی عێراقەوە کۆبووەوە و فراکسیۆنە کوردییەکان نەچوونە دانیشتنەکەوە و بایکۆتیان کرد.  بڕیاردەری لیژنەی دارایی پەرلەمانی عێراق ئاماژەی بەوە کرد "ئێمە لەبەر پێکهاتە کەمینەکان نەچووینە کۆبوونەوەکەوە، چونکە یاساکەی دادگەی فیدراڵی رێزی بۆ ئەوان دانەنابوو، کەچی ئەوان چوونە ژوورەوە و ئێمەیان جێهێشت، بەڵام جێی خۆشحاڵییە هەموو فراکسیۆنە کوردییەکان لەبارەی پرۆژەیاسای دادگەی فیدراڵییەوە هاودەنگن و یەک بۆچوونیان هەیە. "  لایەنە شیعەکان، لەنێویاندا، فراکسیۆنی سائیروونی سەر بە رەوتی سەدر پەسندکردنی پرۆژەیاسای بودجەیان بەستووەتەوە بە پەسندکردنی پرۆژەیاسای دادگەی فیدراڵیی عێراق، ئەمەش بۆ ناچارکردنی لایەنە سیاسییەکان بەوەی پرۆژەیاسای دادگەی فیدراڵی پەسندبکەن و رێگە بۆ بەڕێوەچوونی هەڵبژاردنی پێشوەختی پەرلەمانی عێراق لەمساڵدا کراوە بێت.  دادگەی باڵای فیدراڵی عێراق لە نۆ ئەندام پێکهاتووە؛ سێ شیعە، دوو کورد، دوو سوننە و تورکمانێک و کریستیانێک، بەڵام ئێستا دوو ئەندامی دادگاکە نەماون، بۆیە دادگاکە ناتوانێت کۆببێتەوە و بڕیاربدات، چونکە بەپێی یاسای دادگاکە، دادگای فیدراڵ دەبێ بە ئامادەبوون و بەشداربوونی سەرۆک و هەموو ئەندامانی کۆببێتەوە و بڕیاربدات.   بەپێی ماددەی ٩٣ ـی دەستووری عێراق، دادگەی فیدراڵ ٨ ئەرکی سەرەکی هەیە، کە دیارترینیان پەسندکردنی ئەنجامی کۆتایی هەڵبژاردنی پەرلەمانی عێراقە، کە بڕیارە هەڵبژاردنی ئەمساڵی لە ١٠ ـی ئۆکتۆبەری داهاتوودا بەڕێوەبچێت.