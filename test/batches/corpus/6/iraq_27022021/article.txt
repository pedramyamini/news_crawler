مستەفا کازمی، سەرۆکوەزیران و فەرماندەی گشتی هێزە چەکدارەکانی عێراق رێوشوێنەکانی ئەم دواییانەی تایبەت بە پارێزگای زیقار لەوانە راسپاردنی پارێزگاری نوێ و پێکهێنانی ئەنجوومەنی راوێژکاریی گرێدراو بە سەرۆکوەزیران و لێکۆڵینەوەی فراوان لەبارەی بەرپرسانی رووداوەکانی ئەم دواییانە بە سەرەتای "دەستکردن بە هەڵمەتێکی گەورەی ئاوەدانکردنەوەی پارێزگاکە" ناو دەبات.   مستەفا کازمی، سەرۆکوەزیرانی عێراق داوا لە دانیشتوان و هۆزەکانی زیقار دەکات "بەشداربن لە هێورکردنەوەی دۆخەکە، تاوەکو دەرفەتی پێویست بدرێتە ئیدارەی نوێ بۆ ئەوەی ئەرکی خۆی ئەنجامبدات لە خزمەتکردنی دانیشتووانەکەی".  سەرۆکوەزیرانی عێراق دووپاتیدەکاتەوە، حکومەت هەموو پشتوانییەک پێشکێشی عەبدولغەنی ئەسەدی پارێزگاری زیقار و ئەنجوومەنی راوێژکاریی دەکات بۆ باشترکردنی دۆخی پارێزگەکە و پێشکێشکردنی خزمەتگوزاریی بە هاووڵاتیان.  هاوکات مستەفا کازمی سەرۆکوەزیرانی عێراق، بڕیاریدا عەبدولغەنی ئەسەدی، سەرۆکی دەزگای ئاسایشی نیشتمانی عێراق، جگە لە ئەرکەکەی خۆی، ئەرکی پارێزگاری زیقار بەڕێوەببات و ئەنجوومەنێکی راوێژکاری پێکبهێنێت لە کەسایەتییەکانی پارێزگاکە بەو مەرجەی راستەوخۆ سەر بە سەرۆکوەزیران بێت و ئەرکیان چاودێریکردنی دۆخی ئاوەدانکردنەوە و بوژاندنەوە و چارەسەرکردنی کێشە کەڵەکەبووەکانی پارێزگاکە بێت.   چەند رۆژێکە دانیشتووانی شاری ناسرییە خۆپێشاندانیان دەستپێکردووەتەوە. لە چوارچێوەی خۆپێشاندان و ناڕەزایەتییەکانی زیقار، نازم وائیلی، پارێزگاری زیقار نامەی دەستلەکارکێشانەوەی خۆی رادەستی سەرۆکوەزیرانی عێراق کرد، کازمیش پارێزگارێکی نوێی دیاریکرد.   ئەنەس عەزاوی، ئەندامی کۆمیسیۆنی باڵای مافەکانی مرۆڤ لە عێراق بە تۆڕی میدیایی رووداوی راگەیاند: "پێکدادانی نێوان خۆپێشاندەران و هێزە ئەمنییەکان لە زیقار لە ٢٢ ـی ئەم مانگە تاوەکو رۆژی هەینی ٢٦ ـی شوبات، بووەتە هۆی شەهیدبوونی ٥ خۆپێشاندەر و برینداربوونی ٣١٤ کەس".  بە گوتەی عەزاوی، لە کۆی ٣١٤ بریندارەکەی گرژییەکانی ناسرییە، ١٤٧ یان کارمەندی هێزە ئەمنییەکانن، ٧٧ برینداریشیان خۆپێشاندەرن، ٩٠ بریندارەکەی دیکەش کەسانی سڤیل و ئاسایین.  سەبارەت بە هۆکاری برینداربوونی ئەو ژمارە زۆرە لە خۆپێشاندەران و هێزە ئەمنییەکان لە خۆپێشاندانەکانی شاری ناسرییە، کۆمیسیۆنی باڵای مافەکانی مرۆڤ لە عێراق، لە راگەیێندراوێکدا ئاماژەی بەوە کرد، "برینداربوونی ئەو ژمارە زۆرەی خۆپێشاندەران و کارمەندانی هێزە ئەمنییەکان لە ناسرییە، بەهۆی بەکارهێنانی فیشەکی راستەقینە و گازی فرمێسکڕێژەوەیە، هەروەها بەرد و چەقۆ و هاوشێوەکانی. هەروەها باڵەخانەی ئیدارەی پارێزگای زیقار سووتاوە و پردەکانی زەیتوون و کەرامە لە رێگەی سووتاندنی تایەوە داخراون".  کۆمیسیۆنەکە باسی لەوە کردبوو، لە ئەگەری بەردەوامبوونی شڵەژانی ئەمنی و چارەنەکردنی کێشەکان لە زیقار و کەمتەرخەمیی حکومەت و دەزگا ئەمنییەکان، ئەوا پشێوی سەرهەڵدەدات و رەوشەکە قوربانی زیاتری لێدەکەوێتەوە.  سەبارەت بە داواکارییەکانی خۆپێشاندەران لە ناسرییە، حازم سەعیدی، جێگری پارێزگاری زیقار بە تۆڕی میدیایی رووداوی راگەیاند، "خۆپێشاندەران لە ناسرییە داوای دوورخستنەوەی نازم وائیلی، پارێزگار و تەواوی ئیدارەی پارێزگای زیقار دەکەن، هەروەها داوای سزادانی بکوژانی خۆپێشاندەران و گەندەڵکاران دەکەن".  لە سەرەتای دەستپێکردنی خۆپێشاندانەکان لە شاری بەغدا و پارێزگاکانی ناوەڕاست و باشووری عێراقیش لە ئۆکتۆبەری ساڵی ٢٠١٩ تاوەکو ئێستا، نزیکەی ٦٠٠ کەس کوژراون و نزیکەی ٢٠ هەزار کەسی دیکەش برینداربوون، کە زۆربەیان لە خۆپێشاندەرانن.