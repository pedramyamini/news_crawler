عەمید کەریم حەسەن، بەڕێوەبەری بەشی پەیوەندییەکان و راگەیاندنی بەڕێوەبەرایەتیی پۆلیسی هاتووچۆی بەغدا بە میدیای فەرمیی عێراقی راگەیاند، کەمکردنەوەی قەرەباڵخیی هاتووچۆی ئۆتۆمبێل لە بەغدا پێویستی بە دروستکردنی رێگە و بەرزەپردە، بەتایبەتی لە دەروازەکانی بەغدا.  بەڕێوەبەری بەشی پەیوەندییەکان و راگەیاندنی بەڕێوەبەرایەتیی پۆلیسی هاتووچۆی بەغدا ئاماژەی بەوە کرد، بۆ کەمکردنەوەی ئەو قەرەباڵخییە چەند پێشنیازێک هەن، لەوانەش دروستکردنی تونێل و پرد، فراوانکردنی رێگە و شەقامەکان، هاندانی خەڵک بۆ بەکارهێنانی ئامرازی گواستنەوەی بەکۆمەڵ و رێکخستنی دەوامی وەزارەتەکان.  عەمید کەریم حەسەن ئەوەی خستەڕوو، ئێستا نزیکەی سێ ملیۆن ئۆتۆمبێل لە بەغدا هەن، ئەمەش بارگرانیی بۆ هاووڵاتییان دروستکردووە و بووەتە هۆی دروستبوونی جەنجاڵییەکی زۆریش.  هاوکات لیوا تارق ئیسماعیل، بەڕێوەبەری گشتیی هاتووچۆی عێراق رایگەیاند، پلانیان بۆ کەمکردنەوەی قەرەباڵخیی هاتووچۆی بەغدا هەیە.  بەڕێوەبەری گشتیی هاتووچۆی عێراق باسی لەوە کرد، ٥٠ بازگە لە بەری رەسافە و ٥٠ بازگەش لە بەری کەرخ هەن، ئێستاش تیمێک پێکهێندراوە بەمەبەستی هەڵگرتنیان.  عەمید ئەنوەر وەلید، بەڕێوەبەری پێشووی پەیوەندییەکان و راگەیاندنی بەڕێوەبەرایەتیی پۆلیسی هاتووچۆی عێراقیش بە تۆڕی میدیایی رووداوی راگەیاند، بۆ کەمکردنەوەی ئەو جەنجاڵییەی لە بەغدا و پارێزگاکانی دیکە هەیە، پێویستە چەند هەنگاوێک بگیرێنەبەر، لەوانەش کردنەوەی رێگەکان، هەڵگرتنی بازگەکان، دروستکردنی رێگە و بەرزەپرد لە بەغدا و شارەکانی دیکە.