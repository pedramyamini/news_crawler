شێخمووس ئەحمەد، بەرپرسی کاروباری ئاوارە و پەنابەران لە بەڕێوەبەرایەتیی خۆسەر بە تۆڕی میدیایی رووداوی راگەیاند "بەرپرسانی بەڕێوەبەرایەتیی خۆسەر لەگەڵ بەرپرسانی عێراق رێککەوتوون کە ٥٠٠ خێزانی عێراقی دانیشتووی کەمپی هۆل بۆ عێراق بگەڕێندرێنەوە، کە لەنێویاندا ژن و منداڵانی داعش هەن. ئەو بڕیارەش دەبوایە دەمێک پێش ئێستا جێبەجێ بکرابایە، بەڵام هۆکاری دواکەوتنەکەی پەیوەندیی بە حکومەتی عێراقەوەیە".  بەرپرسی کاروباری ئاوارە و پەنابەران لە بەڕێوەبەرایەتیی خۆسەر ئاماژەی بەوە کرد، "بڕیارە هەر جارەی ١٠٠ خێزان لەو ٥٠٠ خێزانە بگەڕێندرێنەوە. وەکو هەنگاوی یەکەم ٣٨٠ عێراقی لە کەمپی هۆلەوە بۆ عێراق دەگەڕێندرێنەوە، کە بەشی زۆریان لە ژن و منداڵ پێکهاتوون و ژمارەیەک پیاوی بەتەمەنیشیان لەنێودان. حکومەتی عێراق خۆی بڕیار دەدات لە کوێ نیشتەجێیان دەکات، ئەمەش بابەتێکە پەیوەندیی بەوانەوە هەیە".  شێخمووس ئەحمەد گوتیشی "بە گونجاوی نازانم ئەو کەسانە دووبارە بۆ کەمپێكی دیکە بگوازرێنەوە. بەڵکو باشتروایە بۆ زێدی خۆیان بگەڕێندرێنەوە و کار لەسەر ئەوە بکرێت تێکەڵ بە کۆمەڵگە ببنەوە تاوەکو دەستبەرداری هزری تووندئاژۆیی ببن".  بەرپرسی کاروباری ئاوارە و پەنابەران لە بەڕێوەبەرایەتیی خۆسەر گوتیشی "ئێستا لە کەمپی هۆل و کەمپی رۆژ بەگشتی ٣١ هەزار کەسی عێراقی هەن، کە لە نزیکەی هەشت هەزار خێزان پێکهاتوون. تەنیا لە کەمپی هۆل نزیکەی ٦٠ هەزار کەس هەن، کە لە ١٦ هەزار خێزان پێکهاتوون و هەشت هەزار خێزانیان عێراقی، دوو هەزار و ٥٠٠ خێزانی بیانی و ئەوانی دیکەش سووری و خەڵکی ناوچەکەن".