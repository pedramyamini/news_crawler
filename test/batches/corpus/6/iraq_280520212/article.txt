وەزارەتی پەروەردەی عێراق لە راگەیێندراوێکدا دەڵێت: "دوای کۆبوونەوەی عەلی حەمید دلێمی، وەزیری پەروەردە لەگەڵ لیژنەی پەروەردە لە پەرلەمانی عێراق، کاتی ئەنجامدانی تاقیکردنەوەکانی قۆناخەکانی کۆتایی ئەمساڵی خوێندنمان دیاریکرد؛ کە بەم شێوەیە دەبێت: تاقیکردنەوەکانی قۆناخی شەشی سەرەتایی رۆژی یەکشەممە ١٣ی حوزەیرانی ٢٠٢١ دەستپێدەکەن، تاقیکردنەوەکانی قۆناخی سێی بنەڕەتی رۆژی یەکشەممە ٤ی تەممووزی ٢٠٢١ دەستپێدەکەن، تاقیکردنەوەکانی قۆناخی شەشی ئامادەیی بە هەردوو بەشی وێژەیی و زانستی رۆژی سێشەممە ٢٧ی تەممووزی ٢٠٢١ دەستپێدەکەن".  وەزارەتی پەروەردەی عێراق راشیگەیاند: "لە رۆژانی داهاتوودا خشتەکانی تاقیکردنەوەکانی ئەو قۆناخانەی خوێندن بڵاودەکەینەوە، بەڵام بەشێوەیەکی گشتی ئەگەر لە رۆژانی تاقیکردنەوەکاندا پشووی فەرمی بوو، تاقیکردنەوەکە رۆژی دوای پشووەکە دەکرێت".  قوسەی یاسری، سەرۆکی لیژنەی پەروەردە لە پەرلەمانی عێراق لە هەژماری خۆیدا لە تۆڕی کۆمەڵایەتیی فەیسبووک رایگەیاند: "لە کۆبوونەوەکەماندا لەگەڵ وەزارەتی پەروەردە جەختمان کردەوە کە خوێندنی ئەلیکترۆنی قۆناخە ناکۆتاکانی پەروەردە تاوەکو ١ی تەممووزی ٢٠٢١ بەردەوام بێت، واتا ١ی تەممووز کۆتایی ساڵی خوێندن بێت".