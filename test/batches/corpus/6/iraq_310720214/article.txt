بە نیشانشکێن و دواتریش دەستڕێژی گوللەی هەڕەمەکی، چەکدارەکانی داعش حەوت بەشداربووی پرسەکەیان کوشت و یازدەی دیکەشیان بریندارکرد.  ماهر مەحموود، کەسوکاری بەشێک لە کوژراوەکان بە تۆڕی میدیایی رووداوی راگەیاند، "گەیشتنە نزیک ئەو ئۆتۆمبێلەی بەرامبەرمان و دەستیان بە تەقە کرد لێمان، تەقەیەکی زۆریان کرد، دوای ١٠ خولەک فەوجێک فریامان کەوت، چوار بۆ پێنج کەس زیاتر نەبوون، ئەوانەیشی کوژران ئامۆزاکانم بوون. "  بەشێک لە بریندارەکان لەو نەخۆشخانەیە کە لە ڤیدیۆکەدا دیارە چارەسەر دەکرێن و بەشێکی دیکەشیان بەهۆی سەختیی برینەکانیان رەوانەی بەغدا کراون، یەکێک لە بریندارەکان باسی چۆنێتیی هێرشەکە دەکات.  نبراس ئەحمەد، یەکێک لە بریندارەکانە و دەڵێت، "کە لێدرام یەکەم ئۆتۆمبێل بووین تەقەمان لێکرا، دواتر تەقەیان بە هەڕەمەکی لە خێوەت و پرسەکە و خەڵک دەکرد، من بۆ خۆ رزگارکردن بە خێرایی بە ئۆتۆمبێل دەرچووین و هاتینە نەخۆشخانە. "  دوای هێرشەکە هێزەکانی حەشدی شەعبی کە نزیک شوێنەکە بوون، هەوڵی رووبەڕووبوونەوەیان داوە، بەڵام هەر چوار چەکدارەکە هەڵاتوون و ئۆپەراسیۆن بۆ دۆزینەوەیان بەردەوامە.  قاسم گرێدی، فەرماندەی ئۆپراسیۆنەکانی لیوای ٤١ ـی حەشدی شەعبی رایگەیاند، "هەندێک زانیاری سەرەتایی هەیە کە ئاماژە بۆ ئەوە دەکات یەکێک لە ئەندامانی ئەو چەتانە سەرکردەیەکە بەناوی ئەحمەد بڕنەو و ئەو سەرپەرشتیی کردەوەکان دەکات لەم سنوورە، ئێستا هێزە ئەمنییەکان دەستیانکردووە بە کۆنترۆڵکردنی ناوچەکە، لێکۆڵینەوەکان بەردەوامە و گەڕان بەدوای ئەنجامدەرەکان بەردەوامە. پشت بەخوا لە کاژێرەکانی داهاتوو ئەنجامی دەبێ. "  ئەرکی پاراستنی شارۆچکەی یەسرب لە دەستی هێزەکانی سەرایە سەلام و عەسائیب ئەهلی حەقی سەر بە حەشدی شەعبی و سوپا و پۆلسی فیدراڵیە. شارۆچکەکە ژمارەی دانیشتووانەکەی ٦٢ هەزار کەسن و سەر بە قەزای بەلەدە لە سەلاحەدین.