نەهرۆ مەحمود، ئەندامی لیژنەی ئابووری و وەبەرهێنان لە پەرلەمانی عێراق، بە تۆڕی میدیایی رووداوی راگەیاند: "بڕیارە کاژێر ٣ی دواینیوەڕۆی سبەی یەکشەممە ٢٨ - ٣ - ٢٠٢١ ئەنجوومەنی نوێنەرانی عێراق کۆببێتەوە، کۆبوونەوەکەش تایبەتکراوە بە دەنگدان بە پرۆژەیاسای بودجەی گشتی عێراق بۆ ساڵی ٢٠٢١ ".  بە گوتەی نەهرۆ مەحمود تاوەکو ئەو ساتە دیار نییە بودجە تێدەپەڕێندرێت یان نا، چونکە هێشتا چەندین کێشە ماون چارەسەر بکرێن، کێشەکانیش تەنیا پەیوەندیان بە پشکی هەرێمی کوردستان لە بودجەدا نییە، بەڵکو چەندین کێشەی دیکە لەنێو کوتلە سیاسییەکان هەن. لەبارەی ئەگەری تێپەڕاندنیشی نەهرۆ مەحمود ئاماژە بەوە دەدات، رەنگە چەند رۆژێک بخایێنێت.  سەبارەت بە زیادکردنی بڕگەیەک وەک مەرج بەسەر هەرێمی کوردستان لە پرۆژەیاسای بودجە و هەڵوێستی لایەنە کوردیەکان لەوبارەیەوە، ئەندامەکەی لیژنەی ئابووری و وەبەرهێنان لە پەرلەمانی عێراق گوتی: "تاوەکو ئێستا لایەنە کوردییەکان لە پرسی بابەتی بودجە یەکهەڵوێستن، بەڵام هەندێک برادەرانی ئێمە لە لیژنەی دارایی بوونە هۆکارێک بۆ ئەوەی دەستکاری دەقەکە بکرێت و قابیلی جێبەجێکردن نەبێت، ئێمە وەکو پارتی دیموکراتی کوردستان، تەنانەت برادەرانی یەکێتیی نیشتمانیی کوردستانیش ئەگەر بێت و بیانەوێت بەبێ رەزامەندیی ئێمە ئەو دەقە تێپەڕێنن، ئێمە ئامادەی دانیشتنەکە نابین".  بەپێی دوایین رێککەوتنی شاندی هەرێمی کوردستان و لیژنەی دارایی پەرلەمانی عێراق، بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان. بەڵام دەبێت ئەو داهاتەی هەرێمی کوردستان رادەستی سۆمۆی دەکات لە ٢٥٠ هەزار بەرمیل کەمتر نەبێت.  دوای ئەوەی لە ٢٠ ـی ئاداری ٢٠٢١ لایەنە سیاسییە شیعەکان گۆڕانکارییان لە ماددەی ١١ ـی پرۆژە یاسای بودجەی فیدراڵی ئەمساڵدا کرد، کە تایبەتە بە بەشە بودجەی هەرێمی کوردستان، رێککەوتنی ئەو لایەنانە و شاندی حکومەتی هەرێمی کوردستان کێشەی تێکەوت، دواتر راگەیاندنی پەرلەمانی عێراق رایگەیاند، کۆبوونەوەی پەرلەمان لەبارەی پەسندکردنی پرۆژەیاسای بودجەی ٢٠٢١ دوادەخرێت.