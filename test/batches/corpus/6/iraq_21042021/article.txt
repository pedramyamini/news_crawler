فەرمانگەی لێکۆڵینەوەکان لە دەستەی دەستپاکیی عێراق، لەو بارەوە لە راگەیێندراوێکدا رایگەیاند: "تەنیا لە مانگی ئاداری ئەمساڵدا، دادگە بە پشتبەستن بە لێکۆڵینەوەکانی دەستەی دەستپاکی، ٨ فەرمانی دەستگیرکردن و ٥٠ فەرمانی بانگهێشتکردنی دەرکردووە بۆ وەزیرێکی پێشووتر، دوو پەرلەمانتاری ئێستا و پێشوو، بریکارێکی پێشووی وەزارەتێک، دوو پارێزگاری ئێستا و پێشوو، دوو قایمقام و ٢٥ بەڕێوەبەری گشتیی ئێستا و پێشوو، بەشێکی ئەو فەرمانانەش تایبەتن بە دەستگیرکردن و بانگهێشتکردنی ٢٢ ئەندامی ئەنجوومەنەکانی پارێزگاکان".  دەستەی دەستپاکیی عێراق ئاشکراشیکرد: " ١٤ لەو کەسانەی کە فەرمانی دەستگیرکردن و بانگهێشتکردنیان بۆ دەرچووە بە کەفالەت ئازادکراون، بەڵام ٧ دیکەیان هەڵاتوون، یەکێکیشیان دوای لێکۆڵینەوەدا ئازادکراوە، یەکێکی دیکەشیان رەوانەی دادگە کراوە و کەسێکی دیکەیان بڕیاری لێبووردن گرتوویەتییەوە".  ئەم ئامارە لە کاتێکدایە، دەستەی دەستپاکیی عێراق ساڵی رابردوو لە راپۆرتی ساڵانەی خۆیدا رایگەیاندبوو، لە ساڵی ٢٠٢٠ دا ٨٢ فەرمانی دەستگیرکردن و بانگهێشتکردن بۆ چەندین وەزیر و پلەدار، هاوکات ٦٢٤ فەرمانی دەستگیرکردن و بانگهێشتکردن بۆ چەندین بەڕێوەبەری گشتی و خاوەن پلەی تایبەت دەرکران.  چڕبوونی هەوڵەکانی دەستەی دەستپاکیی عێراق هاوکاتە لەگەڵ هەڵمەتی دەستگیرکردنی گەورە تۆمەتباران بە تێوەگلان لە گەندەڵی، کە لیژنەی باڵای بەرەنگاربوونەوەی گەندەڵی کە فەریق روکن فازڵ ئەبو رەغیف، سەرپەرشتی دەکات، ئەو لیژنەیەی کە مستەفا کازمی، سەرۆکوەزیرانی عێراق لە سەرەتای دەستبەکاربوونی کابینەکەیدا بۆ نەهێشتنی گەندەڵی پێکیهێنا.  دوایین چالاکیی لیژنەکەش دەستگیرکردنی جەمال کەربوولی، سەرۆکی حیزبی حەل و سیاسەتڤان و پیاوی کاری عێراقی بوو، کە لە ١٨ ـی نیسانی ٢٠٢١ دا لە بەغدا بە تۆمەتی تێوەگلان لە گەندەڵی دارایی و کارگێڕیدا دەستگیرکرا، دوای ئەوەی بەدرێژایی ساڵانی نێوان ٢٠٠٨ تاوەکو ٢٠٢١ یەکێک بوو لە دیارترین سیاسەتڤانانی سوننە و لە وەزارەتەکانی کابینەکانی حکومەتی عێراقدا پشکی هەبوو، ئەوە جیا لەوەی حیزبەکەی خاوەنی ١٣ کورسی خولی ئێستای پەرلەمانی عێراقە.  لەو بارەوە سابت محەممەد سەعید، سەرۆکی لیژنەی دەستپاکی لە پەرلەمانی عێراق، بە تۆڕی میدیایی رووداوی راگەیاند: "کاری لیژنەکەی ئێمە چاودێرییە و فایلەکانی گەندەڵی رەوانەی دەستەی دەستپاکی دەکەین، تاوەکو ئێستاش چەندین کەسی تێوەگلاو لە گەندەڵی بەهۆی ئەو فایلانە دەستگیرکراون، بەڵام لە داهاتوویەکی نزیکدا هەڵمەتێک دەستپێدەکات بۆ دەستگیرکردنی چەندین کەسایەتی، ئەوەش بە فەرمانی دادگە دەکرێت بۆ لابردنی پارێزبەندی لەسەر هەشت ئەندامی تۆمەتباری پەرلەمانی عێراق، لەگەڵ دوو بەڕێوەبەری گشتی و چەند کەسێکی خاوەن پلە تایبەت".  لەوەتەی دەستبەکاربوونییەوە لە مانگی ئایاری ساڵی ٢٠٢٠ دا تاوەکو ئێستا کابینەکەی مستەفا کازمی، سەرۆکوەزیرانی عێراق چەندین بەرپرسی باڵا و سیاسەتڤانی دیاری تۆمەتبار بە گەندەڵی لە عێراق دەستگیر کردووە، کە دیارترینیان بەها عەلا جۆرانییە، پیاوی کار، لەگەڵ ئەحمەد ساعدی، بەڕێوەبەری گشتیی پێشووی دەستەی خانەنشینی لە عێراق، کە بە ٦ ساڵ زیندانی و پێبژاردنی ١٠ ملیۆن دینار سزادرا، هەروەها بەها عەبدولحوسێن، بەڕێوەبەری کۆمپانیای کیکارد لە عێراق، کە بە ٤ ساڵ زیندانی و پێبژاردنی ١٠ ملیۆن دینار سزادرا.