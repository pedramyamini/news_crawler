ئەوەی تاوەکو ئێستا باس کراوە، تەنیا هێزە شەڕکەرە ئەمریکییەکانە، لە کاتێکدا هێزی هاوپەیمانانیش لە عێراق و هەرێمی کوردستاندا هەن و تاوەکو ئێستاش وەکو هێزی ئاسمانی، ناوەناوە بۆردوومانی پێگە و تونێلەکانی داعش دەکەن.  جەبار یاوەر، ئەمینداری گشتیی وەزارەتی پێشمەرگە بە رووداوی راگەیاند "هێزەکانی ئەمریکا بە یەکجاری لە عێراق ناکشێنەوە، جگە لە پرسی ئەمریکا، هاوپەیمانان لە عێراقدا هەن، هێزەکانی هاوپەیمانان هێشتا ماون و هیچ بڕیارێک نەدراوە لە عێراق بكشێنەوە، جگە لەوەش شانەیەکی هاوپەیمانیی ناتۆ هەیە و لە بەغدا هەماهەنگی دەکات لەگەڵ عێراقدا بۆ پرسی مەشق و چۆنێتی پشتیوانیکردنی هێزەکانی عێراق".  بۆ کشانەوەی هێزە شەڕکەرەکانی ئەمریکا لە عێراق، تاوەکو ئێستا چوار گەڕی گفتوگۆی ستراتیژی لەنێوان هەردوولا بەڕێوەچوون، کە نوێنەری هەرێمی کوردستانیشی تێدابووە.  لە رێککەوتنی ستراتیژیی نێوان ئەمریکا و عێراق واژۆ لەسەر پێنج خاڵ کراوە، یەکێکیان کشانەوەی هێزە شەڕکەرەکانی ئەمریکایە لە عێراق، بەڵام راوێژکار و مەشقکارەکانیان دەمێننەوە، کە لەڕووی هەواڵگری، لۆجستی و توانای جەستەیی هاوکاریی هێزە عێراقییەکان و پێشمەرگە دەکەن.  وادەی کشانەوەکەش، کۆتایی ساڵی ٢٠٢١ ـە و ژمارەی سەربازانی ئەمریکاش لە عێراق ٢٥٠٠ سەربازە.  ئەحمەد سەحاف، گوتەبێژی وەزارەتی دەرەوەی عێراق رایگەیاند "گەڕی چوارەمی دیالۆگی ستراتیژی کە بەمدواییانە لەنێوان کۆماری عێراق و ویلایەتە یەکگرتووەکانی ئەمریکا سازکرا، بە دوایین گەڕی دیالۆگ هەژمار کرا، چونکە گەڕەکانی دیالۆگ بەهۆی پێویستییەکی نیشتیمانیی عێراقییەوە بەستران، ئەویش هاتنە ناوەوە و هێرشەکانی چەکدارە تەکفیرییەکانی داعش بوو لە عێراق کە سیستەمی ئاسایش و ئاشتەوایی کۆمەڵگەیی لە عێراق خستە مەترسییەوە، بۆیە هاتنی هێزەکانی هاوپەیمانیی نێودەوڵەتی لەسەر داوای حکومەتی عێراق بوو بۆ یارمەتیدانی حکومەت بۆ رووبەڕووبوونەوەی مەترسیی تیرۆر، کە خۆی لە چەکدارانی داعشی تەکفیریی دەبینێتەوە".  ئەمریکا بە عێراقی راگەیاندووە کە لەدوای وادەکە پەیوەندییە تووندوتۆڵەکەیان لەگەڵ عێراق دەمێنێتەوە، بەڵام چیدی ئەرکی شەڕکردن ناگرنە ئەستۆ. جین ساکی، گوتەبێژی کۆشکی سپی نێوەڕۆکی دوایین دیالۆگی ستراتیژیی نێوان ئەمریکا و عێراقی ئاشکراکرد و لە کۆتایی مانگی تەممووزی رابردوو گوتی، گەیشتوونەتە قۆناخێک کە ئەرکی هێزەکانی ئەمریکا لە شەڕکردنەوە بۆ مەشق و راوێژ و هاریکاریکردن گۆڕانکاری بەسەردا هاتووە.