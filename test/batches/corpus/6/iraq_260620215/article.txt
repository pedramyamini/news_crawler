نیشانەکانی دەلتا زۆر تووندتر دیارە، لەوانە ئازاری گەدە، هێڵنج، رشانەوە، کەمبوونەوەی ئارەزووی خواردن، گرفتی بیستن و ئازاری جومگەکان.  تەندروستیی جیهانی، مەترسییەکانی ئەم ڤایرۆسە ناشارێتەوە و دەڵێت، لەو وڵاتانەی ڤاکسین بەکارناهێنن خێراتر بڵاودەبێتەوە.  تێدرۆس ئەدهانۆم، بەڕێوەبەری گشتیی تەندروستیی جیهانی رایگەیاند "دەلتا خێراترین ڤایرۆسە لەڕووی گواستنەوەوە تاوەکو ئێستا دەستنیشانکرابێت. تاوەکو ئێستا لە ٨٥ وڵات دەستنیشانکراوە. لەنێو ئەو وڵاتانەی کە ڤاکسین بەکارناهێنن، زۆر خێرا بڵاودەبێتەوە".  وەزارەتی تەندروستیی عێراق دەڵێت، شەپۆلێکی نوێی کۆرۆنا رووی لە عێراق کردووە، کە تووند و مەترسیدارترە به‌راورد به شەپۆلەکانی یەکەم و دووەم.  سەیف بەدر، گوتەبێژی وەزارەتی تەندروستیی عێراق رایگەیاند "شەپۆلە نوێیەکەی کۆرۆنا پێویستی بە رووبەڕووبوونەوەی زیاتر و رێکاری نوێیە".  د. سامان بەرزنجی، وەزیری تەندروستی حکومەتی هەرێمی کوردستانیش هۆشداری لە پابەندبوون بە رێکارەکانی خۆپارێزی دەدات و دەڵێت "چەند رۆژێکە لەلایەن وەزارەتی تەندروستیی عێراقی فیدراڵیش ئەم هۆشدارییە دراوە، کە گومان دەکرێت یان ئەگەرێک هەیە شەپۆلی سێیەمی کۆرۆنا هەبێت. وەکو وەزارەتی تەندروستی چاودێریی دۆخەکە دەکەین، راپۆرتی هەفتانەمان هەیە و لە هەر گومان و ئەگەرێکی ترسناک بە دڵنیاییەوە دامودەزگای راگەیاندن و هاووڵاتییانی لێ ئاگادار دەکەینەوە، بەڵام چاودێریی دۆخەکە دەکەین. ئامادەکارییەکان و هەموو رووبەڕووبوونەوەکان پێویستی بە هەماهەنگییە، کە ئەوەش تەنیا بە لایەنی تەندروستی نابێت، بەڵکو بە هاوکاریی هاووڵاتییان دەبێت بە بەستنی ماسک و پاراستنی مەودای دووری و دوورکەوتنەوە لە شوێنی قەرەبالخ".  بەڕێوەبەری رێکخراوی تەندروستیی جیهانی پێشبینی دەکات جۆری دیکەی نوێی کۆرۆناش سەرهەڵبدەن و دەڵێت، ئەمە سرووشتی ڤایرۆسەکانە و بەردەوام خۆیان دەگۆڕن.