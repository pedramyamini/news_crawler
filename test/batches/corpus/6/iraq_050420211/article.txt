بەپێی راگەیێندراوێکی وەزارەتی ناوخۆی عێراق، لە تۆڕە کۆمەڵایەتییەکاندا دیمەنێکی ڤیدیۆیی بڵاوبووەتەوە کە تێیدا پیاوێک لە خانوویەکدا لە پارێزگای بەسرە تەقە لە ژنێک دەکات، کە پێشتر هاوژینی بووە و لێی جیابووەتەوە، دەڵێت "لێرەوە رایدەگەیێنین کە لە ٢١/٣/٢٠٢١ پۆلیسی بەسرە سەبارەت بە تەقەکردن لەو ژنە ئاگادارکرایەوە. ئەو ژنە لەلایەن هاوژینی پێشوویەوە بەناوی (م. ع. ج) تەقەی لێ کراوە و دواتر پیاوەکە هەڵاتووە".  وەزارەتی ناوخۆی عێراق ئاماژەی بەوە کردووە، پۆلیسی پارێزگای بەسرە رێکاری یاسایی دژی ئەو تۆمەتبارە گرتووەتەبەر و دوای ئەوەی سکاڵای یاسایی لەسەر تۆمارکراوە، فەرمانی دەستگیرکردنی بۆ دەرچووە، ئەوەش بەپێی ماددەی ٤٠٥/٣١ لە یاسای سزادانی عێراقی.  لە راگەیێندراوەکەدا هاتووە، هێزەکانی پۆلیس خراونەتە ئامادەباشیی تەواوەوە، هەموو توانایەکی خۆیان خستووەتەگەڕ بۆ دەستگیرکردنی ئەو کەسە بۆئەوەی سزای یاسایی خۆی وەربگرێت.  لەبارەی رووداوی تەقەکردنی ئەو پیاوە لە ژنەکەی، سەرچاوەیەکی ئەمنی لە پارێزگای بەسرە بە تۆڕی میدیایی رووداوی راگەیاند، رووداوەکە لەسەر کێشەیەکی کۆمەڵایەتیی نێوانیان بووە، گوللە بەر لاقی ژنەکە کەوتووە و نەمردووە، هێزە ئەمنییەکانیش فەرمانی دەستگیرکردنیان بۆ پیاوەکە دەرکردووە، بەدوای دەگەڕێن بۆئەوەی دەستگیری بکەن و بە سزای یاسایی خۆی بگات.  هاوکات لە دیمەنێکی دیکەی ڤیدیۆییدا دەردەکەوێت، ژمارەیەک چەکدار بەپێی پەتی و بە بەرچاوی هێزە ئەمنییەکانەوە تەقە لە ماڵێک دەکەن، بەڵام ئەو هێزە ئەمنییە هیچ کاردانەوەیەکیان نییە.  رووداوەکە دوای ئەوە بووە کە لە دەمەقاڵێی نێوان دوو بنەماڵەدا کەسێک کوژراوە و ئەو چەکدارانەش لە تۆڵەی ئەوەدا بەو شێوەیە تەقەیان لەو ماڵە کردووە. وەزارەتی ناوخۆی عێراق دەڵێت، شەڕەکە لە ناوچەی جەمعیات لە بەسرە روویداوە و بەهۆیەوە کەسێک کوژراوە، دواتر لەلایەن هێزە ئەمنییەکانەوە بکوژ بەپێی ماددەی ٤٠٦ی یاسای سزادانی عێراقی دەستگیرکراوە.  سەبارەت بەم رووداوەش، سەرچاوە ئەمنییەکە لە پارێزگای بەسرە بە رووداوی راگەیاند، رووداوی تەقەکردنەکەی ئەو چەکدارانە دوێنی بووە، بەهۆی "دەگەی عەشائیری" بووە کە ئەو چەکدارانە تەقەیان کردووە، بە ماددەی ٤ی تیرۆر مامەڵەیان لەگەڵ دەکرێت و رێکاری یاساییان بەرامبەر دەگیرێتەبەر.