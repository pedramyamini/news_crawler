بەپێی دیمەنێکی ڤیدیۆیی کە لە تۆڕە کۆمەڵایەتییەکان بڵاوبووەتەوە، بەهۆی لەکارکەوتنی بەرزکەرەوەی نەخۆشخانەی فێرکاریی یەرمووک لە شاری بەغدا، چەند کەسێک نەخۆشێکیان بە قەرەوێڵەکەی هەڵگرتووە و بەسەر پەیژەکانی نەخۆشخانەکەدا دەیگوازنەوە، کە ئەمەش لە تۆڕە کۆمەڵایەتییەکان کاردانەوەی زۆری بەدوای خۆیدا هێنا.   لەو بارەوە وەزارەتی تەندروستیی عێراق راگەیێندراوێکی بڵاوکردەوە و دەڵێت، "وەزارەت دووپاتیدەکاتەوە کە ئێستا بەرزکەرەوەکانی نەخۆشخانەی فێرکاریی یەرمووک بەشێوەیەکی ئاسایی کاردەکەن، دوای ئەوەی یەکێکیان بۆ ماوەیەکی کورت پەکیکەوتبوو. دیمەنێکی ڤیدیۆیی لە تۆڕە کۆمەڵایەتییەکان بڵاوکراوەتەوە لەبارەی وەستانی بەرزکەرەوەی نەخۆشخانەی فێرکاریی یەرمووک. راستییەکەی ئەوەیە کە یەکێک لەو بەرزکەرەوانە بۆ ماوەیەکی کورت لەکارکەوتبوو و دواتر لەلایەن کارمەندانی بەشی چاککردنەوەی نەخۆشخانەکە چاککرایەوە".  وەزارەتی تەندروستیی عێراق روونیکردەوە، نەخۆشخانەکە سێ بەرزکەرەوەی هەیە؛ یەکێکیان کێشەیەکی تەکنیکی تێکەوت و دواتر زوو چاککرایەوە. دوو بەرزکەرەوەکەی دیکە کە تایبەتن بە یەکەی نەشتەرگەری و بووژانەوە بەشێوەیەکی ئاسایی بۆ خزمەتی هاووڵاتیان کاردەکەن.