مار باسیلۆس یەلدۆ، یاریدەدەری سەرۆکی ئوسقوفەکانی کەنیسەی کلدانییە کاسۆلیکییەکانی عێراق دەڵێت "ئەمە سەردانێکی بێ وێنەیە لە هەموو روویەکەوە، چونکە یەکەمین سەردانی نێودەوڵەتیی پاپایە دوای بڵاوبوونەوەی پەتای کۆرۆنا. واتە دوای زیاتر لە ساڵ و نیوێک لە وەستانی گەشتە نێودەوڵەتییەکان، ئەمە یەکەمین سەردانیەتی".  بەشێکی گرنگی سەردانەکەی پاپای ڤاتیکان بۆ شاری نەجەفە کە شارێکی پیرۆزی شيعەکانی عێراق و جیهانە. عەلی سیستانی، مەرجەعی باڵای شيعەکانی عێراق لەو شارە پێشوازی لە پاپا دەکات. پیاوانی ئایینی شارەکە کۆبوونەوەی نێوان عەلی سیستانی و پاپا فرانسیس بۆ پەرەپێدانی ئاشتی و سەقامگیریی عێراق بە گرنگ دەبینن.  محەممەد باهر، مامۆستا لە حەوزەی عیلمی نەجەف ئاماژە بەوە دەکات "ئەم سەردانە مێژووییەی پاپا فرانسیس بۆ عێراق واتایەکی تایبەتی هەیە، چونکە کۆبوونەوەکانی لە کاتێکی گرنگی مێژووی عێراقدا دێن، لەکاتێکدا کە ئێمە هەوڵدەدەین عێراقێک دروستبکەین کە بنەماکەی خۆشەویستی و لێبووردەیی بێت و دەمانەوێت بناخەی پێکەوەژیانی ئاشتییانە بەهێزبکەین. سەردانەکە کاریگەریی باشی لەسەر عێراق و هەموو ناوچەکە بەگشتی دەبێت".  هەولێر وێستگەیەکی دیکەی گرنگی سەردانەکەی پاپا فرانسیسە. پاپای ڤاتیکان لەگەڵ سەرۆکی هەرێمی کوردستان و سەرۆکوەزیرانی هەرێمی کوردستان کۆدەبێتەوە، هەروەها سەردانی عەنکاوە دەکات و لە یاریگەی فرەنسۆ هەریری بە ئامادەبوونی هەزاران کەس، پێشڕەویی رێوەرەسمێکی ئایینی دەکات.  ئامادەکاری تەواو، لەڕووی ئەمنی و تەندروستییەوە کراون،  قەشە دەنخە عەبدولئەحەد، سەرپەرشتیاری ئامادەکارییەکانی سەردانی پاپای ڤاتیکان بۆ هەولێر دەڵێت "ئامادەکارییەکان لە ئاستێکی زۆر باڵادان، هەموو لایەنە فەرمی و ئەمنییەکان پێکەوە کار دەکەن. هەموویان لەگەڵ کەنیسە کاردەکەن و زانیاریمان پێدەدەن. بۆیە هەموو ئەو رێکارانەی دەیانبینین رێکاری تەندروست و باشن".  بڕیارە پاپا سەردانی دوو شوێنی گرنگی مێژووییش بکات، یەكێک لەوانە، شاری قەرەقووشە کە مێژووەکەی دەگەڕێتەوە بۆ ١٤ تاوەکو شەش سەدەی پێش زایینی. لەلایەن پادشا نەمروودی ئاشوورییەوە دروستکراوە و لە سەدەی ٤ی زایینی مەسیحیەتی تێدا بڵاوبووەتەوە، بڕیارە پاپای ڤاتیکان لەوێ بەشداری لە نوێژی بەکۆمەڵدا بکات.  هەروەها پاپا فرانسیس سەردانی شاری ئوور دەکات کە مێژووەکەی دەگەڕێتەوە بۆ سێ هەزار و ٥٠٠ ساڵ پێش هاتنی پێغەمبەر عیسا (د. خ).  سەرچاوە مێژووییەکان، شارە سۆمەریەکە بە شوێنی لەدایکبوونی پێغەمبەر ئیبراهیم (د. خ) دادەنێن؛ پاپاش دەیەوێت لەو شوێنەوارە مێژووییە، جەخت لە برایەتیی نێوان ئایینەکان بکاتەوە.