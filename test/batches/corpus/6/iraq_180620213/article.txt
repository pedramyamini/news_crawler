نەقیب ماجید حەمید، لە پۆلیسی پارێزگای میسان بە ئاژانسی فرانس پرێسی راگەیاند: "چەند چەکدارێکی نەناسراو کە لەنێو تەکسییەکدا بوون بەیانی ئەمڕۆ هەینی نەقیب محەممەد شەمووسی، بەرپرسی بەرەنگاربوونەوەی گەندەڵییان لە نزیکی ماڵەکەیدا لە شاری عیمارە ناوەندی پارێزگای میسان کوشت".  نەقیب ماجید حەمید گوتیشی: "نەقیب محەممەد شەمووسی سەرپەرشتی جێبەجێکردنی فەرمانەکانی دەستگیرکردنی دەکرد؛ کە دەستەی دەستپاکیی لە میسان دەریدەکردن بۆ راودوونانی تۆمەتباران بە گەندەڵی".  بەپێی ئاژانسی فرانس پرێس؛ ئەم رووداوە لە کاتێکدایە لە مانگی ئایاری ٢٠٢١ دا ئەفسەرێکی دیکە بە پلەی نەقیب لە هێرشێکی هاوشێوەدا لە پارێزگای میسان کوژرا؛ رووداوەکەش دوای رۆژێک لە بەشداریکردنی ئەو ئەفسەرە لە دەستگیرکردنی چەند تۆمەتبارێکی داواکراو روویدا؛ کە تۆمەتباربوون بە تێوەگلان لە گەندەڵی و چەند بەرپرسێکی باڵایان لەنێودا بوو؛ وەک بەڕێوەبەری فەرمانگەی باج لە پارێزگای میسان.  دەستەی دەستپاکیی عێراق، لە ٩ی حوزەیرانی ٢٠٢١ دا، لە راگەیەندراوێکدا رایگەیاند؛ بەڕێوەبەری چاودێریی کۆمەڵایەتیی لە پارێزگای میسان لە باشووری عێراق بە تۆمەتی وەرگرتنی بەرتیل دەستگیر کرا.  بەرهەم ساڵح، سەرۆککۆماری عێراق لە کۆتایی ئایاری ٢٠٢١ دا لە کاتی راگەیاندنی رەوانەکردنی پرۆژە یاسای گەڕاندنەوە و دەستبەسەرداگرتنی داهاتی گەندەڵی بۆ پەرلەمانی عێراق رایگەیاند؛ ئامار و داتاکانی حکومەت و داتا نێودەوڵەتییەکان دەڵێن تێکڕای داهاتی نەوتی عێراق لە ٢٠٠٣ وە نزیکەی هەزار ملیار دۆلارە، هەروەها ئاماژە و زانیاری هەن کە بەلایکەم ١٥٠ ملیار دۆلاری گرێبەستەکانی گەندەڵی بۆ دەرەوەی عێراق بردراون.  بەپێی پۆلێنی رێکخراوی نێودەوڵەتی شەفافییەت لە ساڵی ٢٠٢٠ دا عێراق ٢١ ـین گەندەڵترین وڵات بوو لە ئاستی جیهان، رێکخراوەکە دەڵێت، "هۆکاری تەشەنەکردنی گەندەڵی لەو وڵاتە دەربازبوونی گەندەڵکارانە لە سزادان. "