عەلی فەرحان، پارێزگاری ئەنبار لە نووسراوەکەدا دەڵێت، بە لەبەرچاوگرتنی ئەو راستییەی کە پارێزگای ئەنبار پابەندە بە رێنوێنییەکانی خۆپارێزی و وەرگرتنی تێبینییەکان سەبارەت بە بەکارهێنانی ڤاکسینی کۆرۆنا، ژمارەی تووشبووان بە کۆرۆنا لە تەواوی پارێزگاکە کەمبووەتەوە.  پارێزگاری ئەنبار داوا لە مستەفا کازمی، سەرۆکوەزیرانی عێراق دەکات رێگەبدات راگەیاندنی قەدەخەی گشتیی هاتووچۆ لە رۆژانی ١٢ تاوەکو ٢٢ی ئایار ئەو پارێزگایە نەگرێتەوە، ئەوەش وەکو رەچاوکردنی دۆخی دارایی خەڵک، بەتایبەت ئەوانەی خاوەنی داهاتێکی سنووردارن.  پارێزگاری ئەنبار داوا دەکات رێگەبدرێت قەدەخەی سنووردار لە پارێزگاکەی رابگەیێندرێت بۆئەوەی زیان بە خەڵک بەگشتی و خاوەن پیشەکان نەگات، بەڵام بەو مەرجەی خەڵک پابەندی رێنوێنییە تەندروستییەکان بێت.  تاوەکو ئێستا ملیۆنێک و ١١٢ هەزار و ٧٢٥ کەس لە عێراق و هەرێمی کوردستان تووشی کۆرۆنا بوون، ملیۆنێک و پێنج هەزار و ٣٦٩ لەو تووشبووانە چاکبوونەتەوە، واتە ٩٠.١ % ـی تێکڕای تووشبووان، هەروەها ٩١ هەزار و ٥٨٥ تووشبووی کۆرۆناش هێشتا چارەسەر وەردەگرن، ٥٤٣ لەو تووشبووانە لەژێر چاودێریی چڕدان، ١٥ هەزار و ٧٧١ تووشبووش گیانیان لەدەستداوە.