واین ئایر سوپاسالاری کاتیی کەنەدا ئاماژەی بەوەشکرد، ئەوەی لەبارەی راوێژکارە سەربازییەکانی وڵاتەکەی دەگوترێت جێگەی نیگەرانییە و هەربۆیە بڕیاریداوە لێکۆڵینەوە بکرێت.   ئەوەی جێگەی نیگەرانیی سوپاسالاری کاتیی کەنەدایە و بووەتە بابەتێکی سەرەکیی میدیای ئەو وڵاتەش دەنگۆیەکە کە گوایە سێ ساڵ پێش ئێستا ژمارەیەک راوێژکاری سەربازیی کەنەدی لە بنکەیەکی هێزی هاوپەیمانان لە پارێزگای نەینەوا سەیری هەندێک ڤیدیۆی هێزە ئەمنییەکانی عێراقییان کردووە کە کەنەدییەکان راوێژیان پێداون و راهێنانیان پێکردوون.   دەنگۆکە بەو جۆرەیە، لەنێو ڤیدیۆکاندا ئەندامانی هێزە ئەمنییەکانی عێراق بیندراون کە کاری نەشیاویان کردووە، لەوانەش دەستدرێژی سێکسی بۆسەر ژنێک تاوەکو گیانی لەدەستداوە؛ هەروەها ئەشکەنجەدان و کوشتنی چەند دیلێک کە چەکداری داعش بوون.   ئەوەی نیگەرانییەکەی دروستکردووە ئەوەیە، ئەو راوێژکارە سەربازییانە راوێژیان داوەتە ژمارەیەک ئەندامی هێزە ئەمنییەکانی عێراق کە تاوانی جەنگیان ئەنجامداوە.  تاوەکو ئێستا نازانرێت تاوەکو چەند بەرپرسانی حکومەت و فەرماندە باڵاکانی سوپای کەنەدا ئاگاداری ئەو مامەڵەیەی راوێژکارانی سەربازی وڵاتەکەیان بوون و هەربۆیە لێکۆڵینەوە لەو بابەتە دەستیپێکردووە.   نەدانی زانیاری لەبارەی تاوانێکی جەنگ بە سەرپێچی و رێزنەگرتن لە یاسای نێودەوڵەتی دادەندرێت. یاسای کەنەداش بەرپرسانی سەربازی وڵاتەکەی ناچاردەکات کە لە حاڵەتی ئاگاداربوون لە هەر پێشێلکارییەک، کاری پێویست بکەن بە مەبەستی رێگەگرتن لێی و دواتریش دەبێت زوو بەرپرسانی باڵاتریان ئاگاداربکەنەوە.