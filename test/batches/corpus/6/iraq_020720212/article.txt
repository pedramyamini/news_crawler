جگە لە شەهید و برینداربوونی ژمارەیەک هاونیشتمانی لە ئەنجامی بۆردوومانەکانی سوپای تورکیا، زیانگەیاندن بە ماڵ و موڵکی هاونیشتمانیان لە ناوچەکانی نزیک لە بەڕێوەچوونی ئۆپەراسیۆنەکان، سووتاندنی رووبەرێکی زۆر لە دارستان و تێكچوونی سرووشتی کوردستان، سوپای تورکیا بەشێک لە خاکی هەرێمی کوردستانیشی خستوەتە ژێر کۆنتڕۆڵییەوە.   شەهیان تەحسین، پێشکێشکاری تۆڕی میدیایی رووداو لە هەڤپەیڤینێکی تایبەتدا بە حەیدەر عەبادی، سەرۆکوەزیرانی پێشووتری عێراق و سەرۆکی هاوپەیمانیی نەسر دەڵێت، توركیا ٧٠ خاڵی سەربازی لەنێو خاكی عێراقدا هەیە و سوپای وڵاتەکەی ١٦ كم لە قووڵایی خاكی هەرێمی كوردستاندایە. عەبادی لە وەڵامدا دەڵێت، ئەم بابەتە لە سەردەمی دەسەڵاتی سەدام حوسێنەوە هەبووە و هۆكاری كێشەكەش بۆ پەكەكە دەگەڕێنێتەوە.   حەیدەر عەبادی، سەرۆكی هاوپەیمانیی نەسر دەڵێت، "ئێمە رێگەنادەین پەكەكە خاكی عێراق بۆ خراپەكاری دژی توركیا بەكاربهێنێت. دەستووری عێراقیش رێگە نادات خاكی عێراق بۆ دەستوەردانی هیچ وڵاتێكی دراوسێ بەكاربهێندرێت. ئەگەر پەكەكە گرووپێك بێت یان بزووتنەوەیەك بێت وەك پەنابەر لە عێراقدا بن، ئەوا دەبێ وەك پەنابەر بمێننەوە، بەڵام نابێت جووڵەیان هەبێت و میوانداری عێراق بۆ زیانگەیاندن بە توركیا بەكاربهێنن، چونكە لە كۆتاییدا كێشەمان بۆ دروستدەبێت و دەكەوینە ململانێ لەگەڵ توركیا. ئێمە وەك عێراق نامانەوێ هیچ ململانێیەكمان لەگەڵ هیچ وڵاتێكی دراوسێ هەبێت، بەتایبەتی تورکیا و نامانەوێ شەڕی لەگەڵدا بكەین".   جاروبار رەجەب تەیب ئەردۆغان، سەرۆککۆماری تورکیا لە هەندێک بۆنەدا بە جۆرێک قسە دەکات کە نیگەرانیی لای بەشێک لە بەرپرسانی عێراق دروست دەکات. رۆژی ١٩ی ئایاری ٢٠٢١ رەجەب تەیب ئەردۆغان لەگەڵ ژمارەیەك گەنجی وڵاتەكەی كۆبووەوە و گوتی، "رووبەری تورکیا لە ٧٨٠ هەزار کیلۆمەتر زیاترە" و بۆ ئەو مەبەستەش لە عێراقن.   عەبادیش لەو بارەوە رایگەیاند، "ویلایەتی موسڵ بەس تەنیا موسڵ نییە؛ كەركووكیش دەگرێتەوە و لە كوردستان فراوانترە؛ موسڵ و كوردستان و هەندێك ناوچەی دیكەشە، ئەمەش كەشێكی بێ متمانەیی دروستدەكات. ئایا مەبەست دەستبەسەرداگرتنەوەی ئەو ناوچانەیە؟ بۆیە داوا لە بەرپرسە توركەكان و برایانی تورك دەكەم لەوە تێبگەن کە نیگەرانییەكانی عێراق راستەقینەن. هەر هەوڵێك بۆ هێرشكردنە سەر باكووری عێراق بە بیانووی پەكەكە پێموایە ئەنجامی پێچەوانەی لێدەكەوێتەوە".   حەیدەر عەبادی هەڵوێستی ئەنقەرە بە نامۆ دەزانێت، بەتایبەتی لەو بوارەی کە داوا لە عێراق دەکات لە شەڕی دژ پەكەكەدا هاوکاری سوپای تورکیا بکات و دەڵێت، ئەوە ئەركی عێراق نییە، چونكە پەكەكە گرووپێکە پەیوەندیی بە پرسی تورکیاوە هەیە، نەوەك عێراق.   سەرۆکوەزیرانی پێشووتری عێراق داوا لە بەرپرسانی تورکیا و پەکەکەش دەکات واز لە شنگال بهێنن و ناوچەکە و خەڵکەکەی رووبەڕووی کێشەیەکی دیکە نەکەنەوە.