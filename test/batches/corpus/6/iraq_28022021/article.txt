محەممەد حەلبووسی، سەرۆكی پەرلەمانی عێراق لە تویتێكیدا رایگەیاند: "ئەركی نێردە دیپلۆماسییەكان لە عێراق نوێنەرایەتیكردنی وڵاتەكانیان و بەهێزكردنی هاوكاریی نێوان هەردوو وڵاتە".  لە بەشێکی دیکەی پەیامەکەیدا حەلبووسی ئاماژە بەوەش دەدات: "هەندێك لە نوێنەرانی ئەو وڵاتانە باش دەزانن ئەركەكانیان چییە و دەست لەو پرسانە وەرنادەن كە پەیوەندییان بە ئەوانەوە نییە و رێز لە سەروەریی عێراق دەگرن، بە هەمان شێوەش مامەڵەیان لەگەڵ دەكرێت. "  پێشتر مشت و مڕێك لەسەر ئاستی باڵیۆزانی ئێران و توركیا لە عێراق دروست بوو، دوای ئەوەی ئیرەج مەسجدی، باڵیۆزی ئێران لە عێراق لە هەڤپەیڤینێکی تۆڕی میدیایی رووداو رایگەیاند کە پێویستە توركیا لەنێو خاكی عێراق بڕوات.  ئیرەج مەسجدی داوای لە تورکیا کرد بگەڕێنەوە ئەو سنوورەی لە نەخشەی نێودەوڵەتیدا دیاریکراوە. جەختیشی کردەوە لەوەی عێراقییەکان خۆیان سنوورەکانی وڵاتەکەیان دەپارێزن.  لەو بارەیەوە فاتیح یەڵدز، باڵیۆزی تورکیا لە بەغدا ریتویتی لەسەر تویتێکی رووداو ئینگلیزی کردووە و وەڵامی پرسیاری کەسێکی داوەتەوە. نووسیویەتی، "باڵیۆزی ئێران دوایین کەسە لە بابەتی رێزگرتن لە سنوورەکانی عێراق ئامۆژگاریی تورکیا بکات".  هەینی رابردوو میدیاكانی ناوخۆی عێراق رایانگەیاند، فڕۆكە جەنگییەكانی توركیا سێ گوندیان لە نزیك چیای گارە لە پارێزگای دهۆك لە هەرێمی كوردستان بۆردوومان كردووە، ئەنقەرەش دەڵێت "فڕۆكە جەنگییەكانی بنكە و پێگەكانی پارتی كرێكارانی كوردستان - پەکەکە - لە باكووری عێراق دەكەنە ئامانج".  دوای ئەوەی رەجەب تەیب ئەردۆغان، سەرۆککۆماری تورکیا هەڕەشەی ئەوەی کرد کە رەنگە شەوێک لەناکاو بچنە شنگال، دەنگۆی ئەوە بڵاوبووەوە کە توركیا بە نیازە ئۆپەراسیۆنێكی نوێ دژی پارتی كرێكارانی كوردستان لە چیای شنگال لە باكووری عێراق ئەنجامبدات.