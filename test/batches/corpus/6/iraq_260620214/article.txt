دەستەی حەشدی شەعبی ئەمڕۆ بە بۆنەی حەوتەمین ساڵڕۆژی دامەزراندنی و ساڵڕۆژی دەستپێکردنی ئۆپەراسیۆنەکانی "رزگارکردنی ناوچەکانی ژێردەستی چەکدارانی داعش" نمایشێکی سەربازیی لە سەربازگەی ئەشرەف لە پارێزگای دیالە بە ئامادەبوونی مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق رێکخست، تێیدا چەندین جۆر چەکی قورس و سووکی نمایش کرد؛ کە لە چەند دەزگایەکی راگەیاندن وا بڵاوکرایەوە گوایە ئەو چەکانە ئەمریکین؛ لە کاتێکدا ئەمریکا قەدەخەی کردووە چەکی بەرهەمهێندراوی خۆی بفرۆشرێت یان بدرێت بە گرووپەکانی حەشدی شەعبی.  دەستەی حەشدی شەعبی، ئەمڕۆ شەممە، لە راگەیەندراوێکدا رایگەیاند: "چەند دەزگایەکی راگەیاندن چەند وێنەیەکی چەک و کەرەستەیان بڵاوکردەوە لەوانە فڕۆکەی بێفڕۆکەوان کە گوایە لە نمایشەکەی ئەمڕۆی حەشدی شەعبی نمایش کراون، بەڵام ئێمە رەتیدەکەینەوە ئەو وێنانە راست بن و دڵنیایی دەدەین تێکەڵکردنی ئەو زانیارییە چەواشەکارییانە بە نمایشە سەرکەوتووەکەی ئەمڕۆ؛ کە فەرماندەی گشتیی هێزە چەکدارەکان و ژمارەیەکی زۆر لە فەرماندە ئەمنییەکانی عێراق ئامادەی بوون بە مەبەستی تێکەڵکردنی کارتەکانە؛ لەگەڵ لێدانی یەکڕیزی هێزە چەکدارەکان. "  نمایشەکەی ئەمڕۆی حەشدی شەعبی یەکەم نمایشی لەو جۆرەیە کە حەشد لەوەتەی دامەرزاوە رێکی دەخات.  لەو وێنانەی کە راگەیاندنی خودی دەستەی حەشدی شەعبی بڵاویکردنەوە دەردەکەوێت حەشدی شەعبی لە نمایشەکەی ئەمڕۆیدا ئۆتۆمبێلی سەربازیی ئەمریکی نمایش کرد؛ ئەوەش بەڵگەی ئەوەیە کە کەرەستەی سەربازیی ئەمریکا هێشتا لەبەردەستی گرووپەکانی حەشدی شەعبییە.  رەتکردنەوەی نمایشکردنی فڕۆکەی بێفڕۆکەوان لە نمایشە سەربازییەکەی ئەمڕۆی حەشدی شەعبی کە نزیکەی ٢٠ هەزار چەکداری حەشد تێیدا بەشداربوون؛ هاوکاتە لەگەڵ ئەو تۆمەتانەی کە ئاراستەی چەند گرووپێکی حەشد دەکرێن وەک حیزبوڵڵای عێراق و دەڵێن ئەو گرووپە و چەند گرووپێکی دیکە فڕۆکەی بێفڕۆکەوانی بۆمبڕێژکراو بۆ هێرشکردنەسەر هێزەکانی ئەمریکا لە بنکەی سەربازیی ڤیکتۆریا لە بەغدا و بنکەی ئاسمانیی عەین ئەسەد لە رۆژئاوای عێراق و بنکەی ئاسمانیی بەلەد لە پارێزگای سەلاحەدین بەکاردەهێنن.  هەروەها نوێترین هێرش بە فڕۆکەی بێفڕۆکەوان؛ هێرشی بەرەبەیانی ئەمڕۆ بوو بە چوار فڕۆکەی بێفڕۆکەوانی بۆمبڕێژکراو بۆ سەر ناوچەیەکی هەولێر؛ کە جگە لە زیانی ماددی هیچ زیانێکی مرۆیی لێنەکەوتەوە. دژەتیرۆری هەرێمی کوردستانیش رایگەیاند، لێکۆڵینەوە دەکەن.