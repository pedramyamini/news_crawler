ھێرشی ئاسمانیی ئەمریکا بۆسەر حەشدی شەعبی، سەرکردە و چەکدار و لاینگرانی ھێناوەتە سەر شەقامەکان، رێورەسمی ناشتنی تەرمی کوژراوەکانیان لە نێوجەرگەی بەغدا نزیک باڵیۆزخانەی ئەمریکا بەڕێوەدەبن، نمایشی سەربازی و ھەڕەشەی سەرکردەکانی حەشدی شەعبی راستەوخۆن و دەڵێن، ھەموو ئەگەرێک لەبەردەمیان کراوەیە و لە نزیکترین کاتدا وەڵامیان دەبێت.  گوتەبێژی کەتائیب سەید شوھەدا دەڵێت "ویلایەتە یەکگرتووەکانی ئەمریکا دەیەوێت دەرچەیەک بدۆزێتەوە لەپێناو دووبارە ھێنانەوەی داعش بۆ بەئامانجکردنی کوردستان و ناوچەکانی رۆژئاوا، ئەمڕۆ ئەمریکای دووژمن تاوانی بەرامبەر شەھیدان ئەنجامداوە، ئەمە ماتەم نییە، بەڵام سبەی پشتیوان بە خوا وەڵامی شەھیدان دەبێت".  مەحموود روبەیعی، گوتەبێژی عەسائیب ئەھللحەق ئاماژەی بەوە کرد "پشتیوانی و جووڵەی گەلمان لەگەڵە، ھەروەھا توانای پشتیوانیی حەشدی شەعبیمان ھەیە بۆ گەیشتنە سەرکەوتن، بەمنزیکانە پشتیوان بە خودا".  راوێژکاری ئاسایشی نیشتمانیی عێراق کە لەگەڵ سەرکردەکانی حەشدی شەعبی ئامادەی رێوڕەسمەکە بوو، بەبێ ترس و دوودڵی دەڵێت، ئیدی پێوست ناکات ئەمریکییەکان لە عێراقدا بمێنن.  قاسم ئەعرەجی، راوێژکاری ئاسایشی نیشتمانیی عێراق باسی لەوە کرد "توانای ھێزە ئەمنییەکانی عێراق لە ئاستێکی بەرزدایە بۆ رووبەڕووبوونەوەی داعشی تیرۆریست، پێوستمان بە ھیچ ھێزێکی بیانی نییە لەسەر خاکی عێراق، ئەمە بڕیاری پەرلەمانی عێراق و حکومەتی عێراقیشە".  ٢٧ی ئەم مانگە ئەمریکا سێ کۆگای چەک و تەقەمەنی، کە تایبەت بوون بە ھێزەکانی حیزبوڵڵا و کەتائیب سەید شوھەدا، لە سنووری عێراق - سووریا بۆردوومانکرد و کوژرانی چوار چەکداری لێکەوتەوە. هەرچەندە ئەمریکا هێرشەکە وەکو وەڵامێک بۆ بەئامانجکردنی باڵیۆزخانە و کۆنسوڵخانەکانی لە عێراق و هەرێمی کوردستان ناوبردووە، بەڵام گرووپەکانی حەشدی نزیک لە ئێرانی گڕ تێبەرداوە و هەڕەشەی هێرش و وەڵامێکی تووندتر دەکەن.