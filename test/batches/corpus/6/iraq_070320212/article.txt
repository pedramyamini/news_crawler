وەزارەتی بەرگریی عێراق لە راگەیێندراوێکدا باسی لەوە کردووە، فەوجی دووی لیوای ٥٠ ـی پیادە لە فیرقەی ١٤ ـی سوپا لە کاتی پشکنینی ناوچەی حەشتەر لە شارۆچکەی مەخموور حەشارگەیەکیان دۆزییەوە، کە ١٣ بۆمبی چێندراو و ١٣ راستەی تەقاندنەوەی بۆمبی تێدا بوو، کە پاشماوەی داعشی تیرۆریستن، هەموو ئەو بۆمب و راستانەش لە لایەن تیمی ئەندازیارییەوە لە شوێنی خۆیان تەقێندرانەوە.  بەپێی راگەیێندراوی بەرگریی عێراق، هێزێکی لیوای ٤٣ ـی پیادە لە فیرقەی ٢٠ ـی سوپادا ناوچەی تەل عەبتەی لە باشووری پارێزگای نەینەوا پشکنی و لە پرۆسەکەدا دەستی بەسەر ٤ بۆمبی چێندراو و چوار راستەی تەقاندنەوەی ئەو بۆمبانەدا گرت، کە پاشماوەی داعشن، دواجاریش تەقێنرانەوە.  وەزارەتی بەرگریی عێراق ئەوەشی گوتووە، "هێزێکی لیوای ٢٨ ـی پیادە لە فیرقەی ١٠ ـی فەرماندەیی ئۆپەراسیۆنەکانی ئەنبار مووشەکێکی ١٥٥ ملیمی تەقاندەوە، کە پاشماوەی داعش بوو، پێشتریش لە شارۆچکەی روومادی دۆزرابووەوە، هاوکات لە ناوچەی شەهابی یەکەم لە شارۆچکەی گەرمە لە پارێزگای ئەنبار، دەست بەسەر ١٠ بۆمبی چێندراودا گیرا".