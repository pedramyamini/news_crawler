هۆشیار قەرەداخ، بڕیاردەری پەرلەمانی عێراق بە تۆڕی میدیایی رووداوی راگەیاند، "پەرلەمانی عێراق ئەمڕۆ کاژێر ٠١: ٠٠ ـی پاش نیوەڕۆ کۆدەبێتەوە بۆ دەنگدان لەسەر پرۆژەیاسای پەسندکردنی رێککەوتنی گواستنەوەی ئاسمانی لەنێوان عێراق و سعودیە، لەگەڵ دەنگدان لەسەر پرۆژەیاسای پەسندکردنی رێککەوتنی رێگەگرتن لە وەرگرتنی دوو باج و خۆدزینەوە لە دانی باجی سەر داهاتی تاک و سەرمایە لەنێوان عێراق و کوێت و دەنگدان لەسەر پێشنیازەیاسای یانە وەرزشییەکان. "  هۆشیار قەرەداخ ئاماژەی بەوەشکردووە، "پەرلەمان ئەمڕۆ هەروەها راپۆرتی پرۆژەیاسای بیمەی کۆمەڵایەتی و خانەنشینی کرێکاران تاوتوێ دەکات و خوێندنەوەی یەکەمیش بۆ پرۆژەیاسای ژماردن و سیستمی زانیاریی جوگرافی دەکات. "  ئامانج لە پرۆژەیاسای بیمەی کۆمەڵایەتی و خانەنشینی کرێکاران کە پەرلەمان خوێندنەوەی یەکەمی بۆ کردووە، فراوانکردنی بیمەی کۆمەڵایەتییە لەگەڵ دروستکردنی سندووقی بیمە و خانەنشینی بۆ خانەنشینکردنی کرێکارانی کەرتی تایبەت لە عێراق، کە تاوەکو ئێستا زۆربەیان هیچ مافێکی خانەنشینییان بۆ دەستەبەرنەکراوە.