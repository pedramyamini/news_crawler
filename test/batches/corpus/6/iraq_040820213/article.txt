حوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردنەکان بە تۆڕی میدیایی رووداوی راگەیاند، "رەتکردنەوەیەکی فراوانی هەڵبژاردن نییە، بەڵام حیزب هەیە رەتیکردووەتەوە یاخود لە هەڵبژاردن کشاوەتەوە، ئەوەش مافی خۆیەتی، هاوکات زۆر هێزی دیکەش هەن هەڵبژاردن رەتناکەنەوە و بەشداری دەکەن".  راوێژکارەکەی سەرۆکوەزیرانی عێراق دووپاتیکردەوە، هەڵبژاردن لە وادەی دیاریکراوی خۆیدا دەکرێت، "زیاتر لە سێ هەزار و ٢٠٠ بەربژێر هەیە، هەڵبژاردنێکی پاک و دادپەروەرانە دەبێت، داواش دەکەن سزای چەکی کۆنترۆڵنەکرا و ئەوانەش بدەن، کە دارایی سیاسی بەکاردەهێنن".  هەر لەوبارەوە، غەیس تەمیمی، سەرۆکی پارتی "مواتەنە"، کە یەکێکە لەو پارتانەی لەگەڵ بەڕێوەچوونی هەڵبژاردن نییە و پشتیوانی لە ناڕەزایەتییەکان دەکات، بە تۆڕی میدیایی رووداو گوت، "هێزە ناڕازییەکان و گەل، داوای چاکسازی و گۆڕانکاری بەرەو باشتریان کردووە، بەڵام سەرکوت کران و وەڵام نەدرانەوە".  سەرۆکی پارتی مواتەنە دەشڵێت، "وڵات بەردەوامە بە ئاراستەی پشکپشکێنە و یاخیبوونی چەکی سیاسی لە دەسەڵاتی یاسا و دەوڵەت. لاوازیی هێزە چەکدارەکان بەردەوامە و کاروانی گەشەپێدانی ئابووری وەستاوە، بۆیە ئەو هێزانە ئۆپۆزیسیۆنێکی سیاسی پێکدەهێنن و پرۆژەیەکی سیاسییان لە دەوڵەت هەڵگرتووە".  لای خۆیەوە، جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکان بە تۆڕی میدیایی رووداوی راگەیاند، هەموو ئامادەکارییەکانی هەڵبژاردنیان تەواوکردووە، "کۆمیسۆن پەیوەندیی نییە بە بابەتی چەکی کۆنترۆڵ نەکرا و دارایی سیاسی، ئەمە بەرپرسیارێتیی حکومەتە، بەڵام لەسەر کۆمیسیۆن پێویستە هاوئاهەنگی بکات لەگەڵ لیژنەی باڵای ئەمنیی هەڵبژاردن بۆ گەرەنتیکردنی ئاسایشی پرۆسەی هەڵبژاردن، لەنێویاندا نووسینگەکانی کۆمیسیۆن، ناوەندەکانی تۆمارکردن، دەنگدان، وێستگەکان، دەنگدەر و فەرمانبەران".  لای خۆیەوە، عەلی بیدر شرۆڤەکاری سیاسیی عێراقی لە لێدوانێکدا بۆ تۆڕی میدیایی رووداو ئاماژەی بەوە کرد، "پارتە رادیکاڵ و دەسەڵاتدارەکان سوودمەندترینن لە هەڵبژاردن، کە دارایی و هەژموونی حیزبییان هەیە، لەگەڵ ئەو لایەنانەی چەکدارن و دەتوانن ئیرادەی خۆیان بسەپێنن، هەروەها هەندێک لایەنیش هاوکاریی دەرەکی دەکرێن".  ئەو شرۆڤەکارە پێیوایە، ئامانجی ئێستا بەڕێوەچوونی هەڵبژاردنی پێشوەخت نییە، هێندەی ئەوەی هەوڵی رەخساندنی کەشێکی گونجاو دەدرێت، بۆ بەڕێوەچوونی هەڵبژاردنێکی پاک و بێگەرد.