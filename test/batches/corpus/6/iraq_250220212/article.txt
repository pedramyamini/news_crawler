بەندیخانەکە لە شاری بەغدایە، ٥٥٠ ژن و ٢٨٦ منداڵی چەکدارانی داعشی بیانی تێدایە. رێزان شێخ دلێر، ئەندامی لیژنەی ژنان لە پەرلەمانی عێراق بە تۆڕی میدیایی رووداوی راگەیاند، رۆژی دووشەممەی هەفتەی رابردوو سەردانی بەشی زیندانیانی ژنانی لە ناوچەی رەسافەی شاری بەغدا کردووە، ئەوەی بینیویەتی "کارەسات" بووە و وێنەی لە هیچ وڵاتێک نەبووە، مەگەر لە وڵاتە زۆر دواکەوتووەکان نەبێت، ئەگەر هۆڵێک جێگەی ٤٠ کەس بگرێت، لەوێ ١١٨ کەسی تێدا بووە.  لەبارەی کەموکورتییەکانی زیندانەکە ئەو پەرلەمانتارە ئاماژەی بەوەکرد، ژمارەی هۆڵەکان زۆر کەم بووە بەراورد بە زیندانییەکان، ئەو ژنە سزادراوانە ٢٨٦ منداڵیان لەگەڵدایە. لەو هۆڵانە تەنیا یەک شوێنی خۆشۆردن و ٢ توالێت هەبوو. شوێنی خواردن نییە، شوێنێکیش نییە بۆ خۆپاککردنەوەی خۆیان و جلە تایبەتەکانیان. لەو بارەوە یاداشتی بۆ سەرۆکایەتیی پەرلەمان، سەرۆکی ئەنجوومەنی دادوەریی و وەزیری دادی عێراقی کردووە.  کێشەی زیندانەکان تەنیا تەیبەت نییە بە زیندانیکراوانی کەسوکاری چەکدارانی داعش، عەلی بەیاتی، ئەندامی کۆمیسیۆنی مافەکانی مرۆڤ عێراقی بە تۆڕی میدیایی رووداوی راگەیاند، دۆخی زیندانیان لە عێراق بەشێوەیەکی گشتی زۆر خراپە، لە بەندیخانەکاندا ژمارەیەکی یەکجار زۆر زیندانی تێدایە، هەندێک کات دوو بۆ سێ بەرامبەر لە ژمارەی ئاسایی خۆی زیاترە لە هەر هۆڵێک، ژێرخانی بەندیخانەکان لاوازە و زۆربەی باڵەخانەکان بۆ زیندانی گونجاو نین و ناشێن بۆ بەندیخانە.   ئەندامەکەی کۆمیسیۆنی مافەکانی مرۆڤ عێراقی دەڵێت: لە راپۆرتی خۆیاندا ئاماژەیان بە خراپی دۆخی زیندانیان کردووە، زۆر جاریش لە کاتی سەردانیکردنی زیندانیان کارەکانیان سنووردارن، ناتوانن بە ئارەزووی خۆیان سەردانی هەموو شوێنک بکەن و ئەوە پێویستی بە چەندین رێکار و کۆتوبەندە.  ئاماری تایبەت بە منداڵانی داعش لە بەشی رەسافە (٦):  ئاماری تایبەت بە ژنان لە بەشی رەسافە (٦):  بەپێی ئامارێکی فەرمیی حکومەتی عێراق کە لە مانگی کانوونی دووەمی ٢٠٢١ دا ئامادەکراوە و وێنەیەکی بۆ تۆڕی میدیایی رووداو نێردراوە، ٤١ هەزار و ٩٣٩ زیندانی لە بەندیخانەکانی عێراقدا هەن، ٢ هەزار و ١٦٨ لەو زیندانییانە ئافرەتن، ١ هەزار و ٤٥٥ لەو زیندانییانە لە خوار تەمەنی ١٨ ساڵدان، هاوکات ٥٦ یان بیانین.  هەر بەپێی ئامارەکە، ئەو زیندانییانە، کە لە ٢٨ بەندیخانەدا بەندکراون، ٨٥٩ یان بەهۆی تێوەگلان لە تیرۆر سزادراون و ٤٠ زیندانیشیان بەهۆی ماددەی هۆشبەرەوە سزادراون.  هاوکات سەرچاوەیەک لە کۆمیسیۆنی باڵای مافەکانی مرۆڤەوە لە عێراق کە نەیویست ناوی ئاشکرا بکرێت، بە تۆڕی میدیایی رووداوی راگەیاند: "زیاتر لە ٣ هەزار تاوانبار لە عێراق سزای لەسێدارەدانیان بۆ دەرچووە، بەڵام تەنیا نزیکەی ٥٠٠ لەو سزادراوانە ئەندامی داعشن و بەشێکیان بیانین، سزادراوەکانی دیکەش بەهۆی کوشتن سزای لەسێدارەدانیان بۆ دەرچووە".  ژمارەی زیندانیان و سزادراوان بە لەسێدارەدان لە عێراق:  ٤١٩٣٩ زیندانی لە بەندیخانەکانی عێراقدا هەن  ٢١٦٨ لەو زیندانییانە ئافرەتن  ١٤٥٥ لەو زیندانییانە لە خوار تەمەنی ١٨ ساڵدان  لە ٢٨ بەندیخانەدا بەندکراون  ٨٥٩ لەو زیندانییانە بەهۆی تیرۆر سزادراون  ٤٠ لەو زیندانییانە بەهۆی هۆشبەر سزادراون  ٣٠٠٠ لەو زیندانییانە بە لەسێدارەدان سزادراون