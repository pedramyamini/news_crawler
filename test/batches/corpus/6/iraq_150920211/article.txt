نیهال شمەری، بەربژێر لە بەغدا رایگەیاند، "هەندێک هێزی سیاسی هەن لە کۆتای ئافرەتان دەترسن، لەبەرئەوە زۆرجار پەنا دەبەنە بەر هەڕەشە و چاو سوورکردنەوە لێیان، ئەمە لەگەڵ زۆر بەربژێری ئافرەتدا روویداوە، من وەک خۆم رووبەڕووی ئەو دۆخە بوومەوە و سکاڵام بردە بەردەم دادگە، تاوەکو ئێستاش دۆسیەکە بەردەوامە، هەروەها هەڕەشەی دیاریکراوم لێکراوە".  لە ئاستی ئاسایشدا، لیژنەی ئاسایشی باڵای هەڵبژاردنەکانی پەرلەمان، کار دەکات بۆ دەستەبەرکردنی پاراستنی پێویست بۆ بەربژێران و دەنگدەرەکان بە یەک ئاست، ئەمەش لەپێناو ئەنجامدانی هەڵبژاردنەکان لە دۆخێکی سەقامگیر و ئاسایشدا، هەروەها بۆ هاوکاریکردنی دەنگدەران بۆئەوەی دەنگەکانیان بە رێکوپێکی بدەن و رێگری بکرێت لە هەر کەسێک بیەوێت ئاسایش و یەکڕیزی لە کاتی هەڵبژاردندا تێکبدات.  لیوا تەحسین خەفاجی، گوتەبێژی فەرماندەی هێزە چەکدارەکان رایگەیاند، "ئەرکی ئێمە وەکو هێزەکانی ئاسایشی، پاراستنی ئاسایشی بەربژێرەکان و رێگریکردنە لە هەر دەستدرێژییەک بۆ سەریان، هەروەها رێگریکردن لە دەستدرێژی بۆ سەر پۆستەرەکانی هەڵبژاردن، لەبەر ئەوە هێزە ئاسایشییەکان لە هەموو سەرکردایەتیی پارێزگاکاندا، کاریان دەستپێکردووە بۆ چاودێریی بەربژێرەکان و پاراستنیان، هەروەها دابینکردنی دۆخی گونجاو بۆیان لەپێناو بانگەشەکردن".  هەڵبژاردن مافێکی سیاسی و دیموکراتییە کە دەبێت پەیڕەو بکرێت دوور لە هەر گوشار و هەڕەشە و دەمارگرتنێک بۆ دەنگدان، لەبەرئەوە ئاسایشی هەڵبژاردنەکان دەبێتە بنەمایەکی سەرەکی بۆ سەرخستنی پرۆسەکە.  چاودێران ئاماژە بە بایەخی کاراکردنی هەوڵە هەواڵگرییەکانی دامەزراوە ئاسایشییە دیاریکراوەکان دەدەن بۆ کۆکردنەوەی زانیارییەکان و گەڕان لەو بوارەدا لەبارەی هەڕەشە راستەقینەکانی سەر بەربژێرەکان لەپێناو گرتنەبەری رێوشوێنی گونجاو بۆ پاراستنیان.