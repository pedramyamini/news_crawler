سیروان بارزانی، سەرۆکی ئەنجوومەنی کارگێڕیی کۆمپانیای کۆڕەک تیلیکۆم بە تۆڕی میدیایی رووداوی گوت، "ئەو بڕیارەی کۆمیسیۆنی راگەیاندن و پەیوەندییەکان دەریکردووە نایاساییە و ئێمە تەواو پابەندی سەرجەم پابەندبوونەکانی خۆمان بووین و سبەینێش روونکردنەوەی خۆمان دەبێت".  سیروان بارزانی گوتیشی، "ئەو بڕیارەی کۆمیسیۆنی راگەیاندن و پەیوەندییەکان نابەجێیە و سکاڵای یاساییش لەسەر کۆمیسیۆنەکە تۆماردەکەین، چونکە ئەوە مافی ئێمەیە".  ئەمڕۆ چوارشەممە ٢٣ی حوزەیرانی ٢٠٢١ کۆمیسیۆنی راگەیاندن و پەیوەندییەکانی عێراق کە کارێکی بریتییە لە رێکخستنی کاری کۆمپانیاکانی پەیوەندییەکان لە عێراق راگەیێندراوێکی لەبارەی کۆمپانیای کۆڕەک تیلیکۆمەوە بڵاوکردەوە و دەڵێت، کۆمپانیاکە پابەندی گرێبەست و مۆڵەتی کارکردن نییە.  لە راگەیێندراوەکەدا هاتووە، "بە پشتبەستن بەوەی لە ماددەی ١٥ بڕگەی دووەمی یاسای بودجەی گشتی عێراق ژمارە ٢٣ی ساڵی ٢٠٢١ دا هاتووە و لەژێر رۆشنایی رۆڵی رێکخستنی کۆمیسیۆنی راگەیاندن و پەیوەندییەکان لە رێکخستن و چاودێریی کاری کۆمپانیاکانی مۆبایل کە لە عێراق کاردەکەن، هەروەها بەپێی بڕیاری ژمارە ٦٥ی ساڵی ٢٠٠٤ی کارپێکراو و بڕگەکانی گرێبەستی موڵەتپێدان، کۆمیسیۆن پێشتر زنجیرەیەک رێوشوێنی بەرامبەر کۆمپانیای کۆڕەک تیلیکۆم بۆ پەیوەندییەکان لەعێراق گرتووەتەبەر، سەرەڕای هەموو ئاگادارکرنەوەیەک کە داوای لێدەکات پابەندی پابەندبوونە یاسایی و هونەری و داراییەکانی کە دەکەونە سەری بێت".  هەر لە راگەیێندراوەکەدا هاتووە، "دوای زنجیرەیەک چاوپێکەوتن و گفتوگۆ لەگەڵ کۆمپانیاکە و وەکو پابەندبوونێکی کۆمیسیۆن بەو وادانە کە لەگرێبەستی مۆڵەتپێداندا هاتووە و بەپێی ئەوەی لە یاسای بودجەی فیدراڵییدا هاتووە لەپێناو رێکخستنەوەی پابەندبوون بە پابەندبوونە ئاماژە بۆ کراوەکانی سەر کۆمپانیای پێشکێشکار بۆ خزمەتگوزارییەکانی گەیاندن و کۆمپانیای کۆڕەک تیلیکۆم پابەندی پابەندبوونە ئاماژە بۆ کراوەکانی نەبووە تاوەکو دەرکردنی ئەم راگەیێندراوە و هیچ رژدێتیی نیشاننەداوە بۆ چارەسەکردنی کێشە هەڵپەسێراوەکان و پێشێلکارییەکان. بۆیە دەمانەوێت ئاماژە بۆ ئەوە بکەین کە بەپشتبەستن بە بڕیاری ئەنجوومەنی کۆمیسیارانی کۆمیسیۆن ژمارە ٢٠٢١ / ق ٦٠ لە بەرواری ٢١/٦/٢٠٢١، کۆمیسیۆن بەردەوامە لە رێوشوێنە یاساییەکانی کە رەنگە بگاتە گرتنەبەری سەرجەم رێوشوێنە رێکارییەکان وەک ئەوەی لە دەقی گرێبەستی مۆڵەتپێدان هاتووە و واژۆکراوە".  هەر لەو راگەیێندراوەدا هەڕەشەی گواستنەوەی بەشداربووانی کۆڕەک تیلیکۆم بۆ سەر کۆمپانیا مۆڵەتپێدراوەکانی دیکە دەکرێت و دەڵێت، "لەژێر رۆشنایی پاراستنی مافی بەکاربەر و مافی بەشداربووانی کۆڕەک تیلیکۆم، کۆمیسیۆن سوورە لەسەر ئەوەی هەموو رێوشوێنەکانی بەپێی گرێبەستی مۆڵەتپێدان بێت بەشێوەیەک بەشداربووان گەرەنتی ئەوەیان هەبێت سوود لە خزمەتگوزاریی گەیاندن لای بەکارخەرانی دیکەی مۆڵەتپیدراو هەبێت".  کۆمیسیۆنی راگەیاندن و پەیوەندییەکان لە کۆتایی راگەیێندراوەکەدا داوا لە بەشداربووانی کۆمپانیای کۆڕەک تیلیکۆم دەکات ئاگاداری روونکردنەوەکەی بن و دەڵێت، لە رۆژانی داهاتوودا بە یاسا پابەندبوون دەخاتە سەر کۆڕەک تیلیکۆم وەک پارێزگارییەک بۆ سامانی گشتی و پاراستنی مافی بەکاربەر.  کوڕەك تیلیکۆم لە ساڵی ٢٠٠٠ ەوە بە شێوەیەکی بەرچاو لە هەرێمی کوردستان دەستی بە پێشکێشکردنی خزمەتگوزارییەکانی کرد، کە پێشەنگترین کۆمپانیای گەیاندن بوو، لە ١٧ی ئابی ساڵی ٢٠٠٧ کۆڕەك یەکێك بوو لەو سێ کۆمپانیایەی کە مۆڵەتی کارکردنی لە سەرانسەری عێراق پێدرا بۆ پێشکێشکردنی خزمەتگوزارییەکانی مۆبایل و ئێستا خزمەتگوزارییەکانی پێشکێش بە زیاتر لە ٣٢ ملیۆن کەس دەکات لە سەرانسەری وڵاتدا.  كۆڕەك خزمەتگوزاریيەكانى لە ١٨ پارێزگاى عيراق كارايە و بە پێشکێشکردنی کۆمەڵێک خزمەتگوزاریی وايەرلێس ئاسانکاری دەداتە بەشداربووانی.