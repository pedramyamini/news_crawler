هەڵکەوت عەزیز، پەیامنێری رووداو لە بەغدا رایگەیاند، بەپێی کارنامەی دانیشتنی پەرلەمان بێت، دەبوو کاژێر ١١: ٠٠ی پێشنیوەڕۆی ئەمڕۆ دووشەممە ١٥ - ٠٣ - ٢٠٢١ دانیشتنی پەرلەمان بەڕێوەبچێت، بەپێی پرۆتۆکۆلی دانیشتنەکەش لە کاژێر ١١: ٠٠ زەنگی چوونە ژوورەوە بۆ هۆڵی پەرلەمان لێدرا، بەڵام تاوەکو ئێستا کەس ئامادەی دانیشتنەکە نەبووە. چونکە تاوەکو ئێستا لایەنەکان لەسەر ئەو ٣ ماددەیەی پرۆژەیاسای دادگەی فیدڕالی نەگەیشتوونەتە رێککەوتنی کۆتایی.  بڕیارە کاژێر ١٣: ٠٠ محەممەد حەلبووسی، سەرۆکی پەرلەمانی عێراق یان دەستەی سەرۆکایەتیی پەرلەمانی عێراق لەگەڵ سەرۆکی فراکسیۆنەکان دوایین کۆبوونەوە لەسەر تێپەڕاندنی پرۆژەیاسای دادگەی باڵای فیدڕالی ئەنجام بدەن.  لە پرۆژەیاسای دادگەی باڵای فیدڕالی ٣ ماددەی ئەو پرۆژەیاسایە ماوە دەنگی لەسەر بدرێت و ببێتە یاسا، ناکۆکییەکەش زیاتر لەسەر ماددەی ٢ی ئەو پرۆژەیاسایەیە.   ماددەی ٢ پەیوەستە بە پێکهاتەی دادگەی فیدراڵی، کە چەند بابەتێک لەخۆدەگرێت، وەکو: ئایا دادگەی فیدڕالی لە کێ پێکدێت، لە چەند دادوەر و شارەزای شەرعی پێکدێت، لە چەند شارەزای یاسایی پێکدێت، ئایا لە کوێ دەنگدەدەن، دەنگدەدەن یان تەنیا راوێژ دەکەن، لە چ کات و بابەتێک قسە دەکەن، شارەزایانی شەرعیی ئیسلامی ئایا مافی راوێژیان هەیە یان دەتوانن دەنگیش بدەن، ئەگەر مافی دەنگدانیان هەیە لە کوێ مافی دەنگیان هەیە. تاوەکو ئێستا ئەمە یەکلایی نەبووەتەوە و کۆبوونەوەی ئەمڕۆ هەر لەسەر ئەو بابەتە بوو.