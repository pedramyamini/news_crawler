ئه‌نجوومه‌نی نوێنەرانی عێراق به پشتبه‌ستن به زۆرینه‌ی ساده‌ی (٥٠+١) ده‌قی پڕۆژه‌ی هه‌مواری یاسای ژماره ٣٠ی ساڵی ٢٠٠٥ی دادگای باڵای ئیتیحادی په‌سند كرد.  پرۆژەیاساکەی ساڵی ٢٠٠٥ چەند ماددەیەکی سەرەکی لەخۆی دەگرێت:   دادگایەک بەناوی دادگای باڵای فیدراڵی دادەمەزرێت. بنکەی سەرەکی لە بەغدا دەبێت و ئەرکەکەی تەواو سەربەخۆ دەبێ و جگە لە یاسا ھیچ دامەزراوەیەک لە سەرووی ئەم دادگایە نابێت.   دادگای باڵای فیدراڵی سەربەخۆیە لە رووی دارایی و کارگێڕییەوە.   دادگای باڵای فیدراڵی لە سەرۆکێک و ھەشت ئەندام پێکدێت. ئەنجوومەنی سەرکردایەتی بەگوێرەی بەربژێرەکانی ئەنجوومەنی باڵای دادوەری و بەراوێژکاریی لەگەڵ ئەنجوومەنی دادوەریی ھەرێمەکان و بەپێی دەقە یاساییەکانی بڕگەی "ە" لە ماددەی ٤٤ی یاسای کارگێڕی عێراق دایاندەمەزرێنێت.  ئەرکەکانی دادگای باڵای فیدراڵی ئەمانەن:   یەکەم: یەکلاکردنەوەی ناکۆکییەکان و لێکنەگەیشتنەکان لەنێوان حکومەتی فیدراڵی و حکومەتی ھەرێمەکان و پارێزگاکان و حکومەتە خۆجێییەکان.   دووەم: یەکلاکردنەوەی ناکۆکییەکان و لێکنەگەیشتنەکان لەبارەی رەوایی یاساکان و بڕیارەکان و سیستمەکان و رێنماییەکان و فەرمانە دەرکراوەکان لەلایەن ئەو دامەزراوەیەی پەیوەندیدارە بە فەرمانەکە و ھەڵوەشاندنەوەی ئەوانەی لە پێشوودا باسکراون کە پێچەوانەی بڕگەکانی یاسای کارگێڕی دەوڵەتی عێراق بێت بۆ قۆناخی راگوزەر. ئەمەش بەپێی داواکاریی دادگا یان لایەنێکی فەرمی و لایەنی پەیوەندیدار دەبێت.   سێیەم: چاوگێڕان و ھەڵسەنگاندن بۆ تانە پێشکەشکراوەکان لەبارەی بڕیار و فەرمانی دادگای دادوەریی کارگێڕی.   چوارەم: چاوخشاندن و ھەڵسەنگاندن بۆ ئەو داوا یاساییانەی کە لە بەرامبەریاندا بڕیاری تێھەڵچوونەوەیان بۆ کراوە و پسپۆڕییەکەی بەگوێرەی یاسای فیدراڵی رێکدەخرێت.   بڕگە پەیوەندیدارەکان بە ماددەکانەوە   یەکەم: سەرۆکی دادگا بانگھێشتی ئەندامانی دەکات بۆ ئەنجامدانی کۆبوونەوە بەر لە وادەی دیاریکراوی خۆی و بەنووسراوێکی فەرمیی خشتەی کاری کۆبوونەوەکان ھاوپێچ دەکات بە بەڵگەنامەکانییەوە.   کۆبوونەوەکە بێ ئامادەبوونی تەواوی ئەندامانی ناکرێت. بڕیارەکان بەزۆرینەی ئاسایی دەدرێن، جگە لەو بڕیارانەی کە تایبەتن بە یەکلاکردنەوەی ناکۆکییەکان و لێکنەگەیشتنەکان لەنێوان حکومەتی فیدراڵی و حکومەتی ھەرێمەکان و پارێزگاکان و حکومەتە خۆجێییەکان، ئەوکات ناچار دەبێت بەپەسندکردنی بڕیارەکان بەزۆرینەی سێ لەسەر چوار.   دووەم: ئەو بڕیارانەی لە دادگای باڵای فیدراڵییەوە دەردەچن، یەکلاکەرەوەن.   یەکەم: سەرۆک و ئەندامانی دادگەکە مووچە و شایستە داراییەکانی ھاوشێوەی وەزیر وەردەگرن.   سێیەم: سەرۆک و ئەندامانی دادگەی باڵای فیدراڵی بێ رەچاوکردنی تەمەن بەردەوام دەبن لە خزمەتکردن تا ئەو کاتەی لەسەر ویستی خۆیان داوای خانەنشینی دەکەن.   سەرۆک و ئەندامانی دادگەی باڵای فیدراڵی بەر لە دەستپێکردنی ئەرک و کارەکانیان، لەبەردەم ئەنجوومەنی سەرکردایەتیی سوێندی یاسایی بەم دەقەی خوارەوە دەخۆن:  "سوێند بەخوای گەورە ئەرک و پیشەکەم بەدڵسۆزی و بەو پەڕی ئەمانەتەوە جێبەجێ دەکەم و بە دادپەروەرییەوە یاساکان بە دەستپاکی و بێلایەنییەوە جێبەجێ بکەم. خوای گەورە شایەتمە".   یەکەم: سەرۆکی دادگەی باڵای فیدراڵی بەرپرسە لە بەڕێوەبردنی دادگاکە و پێدانی بەشێک لە دەسەڵاتەکانی بۆ یەکێک لە ئەندامانی دادگاکە.  دووەم: سەرۆکی دادگەی باڵای فیدراڵی خۆی فەرمانبەرەکانی دادەمەزرێنێت و بەرپرس دەبێت لەبەڕێوەبردنی کار و ئەرکەکانیان.   دادگەی باڵای فیدراڵی، پەیڕەوی ناوخۆی تایبەت دادەڕێژێت لەپێناو دیاریکردنی رێکارەکانی بەڕێوەبردنی کارەکانی لەنێو دادگا و چۆنییەتی قبووڵکردنی داواکارییەکان و رێکارەکانی دیکەی یاسایی و جێبەجێکردنی بڕگەکانی ئەم یاسایە و پەیڕەوەکانی لە رۆژنامەی فەرمیی بڵاودەکاتەوە.   ئەوەی جێگەی سەرنجە ژمارەیەک لە ماددە سەرەکییەکانی ئەم پڕۆژەیە پێش دەنگدانیان لە کۆبوونەوەی پەرلەماندا هەموارکرانەوە.   خاڵی یەکەمی بڕگەی یەکەم: دادگەی باڵای فیدراڵی لە سەرۆك، جێگر و ٧ ئەندام پێكدێت و لەلایەن دادوەرانی پلە یەك هەڵدەبژێردرێن كە لە خزمەت بەردەوامن و ماوەی خزمەتكردنیان لە ١٥ ساڵ كەمتر نەبێت.  خاڵی دووەمی بڕگەی یەکەم: دادگای باڵای فیدراڵی ٣ ئەندامی یەدەگی دەبێت لەلایەن دادوەرانی پلە یەك هەڵدەبژێردرێن كە لە خزمەتكردن بەردەوامن و ماوەی خزمەتكردنیان لە ١٥ ساڵ كەمتر نەبێت.  بڕگەی دووەم: سەرۆكی ئەنجوومەنی باڵای دادوەری و سەرۆكی دادگەی باڵای فیدراڵی و سەرۆكی داواكاری گشتی و سەرۆكی سەرپەرشتیاری دادوەری، بە هاوئاهەنگی لەگەڵ ئەنجوومەنی دادوەریی هەرێمەکان، سەرۆك و جێگر و ئەندامانی دادگەی فیدراڵی  لە نێوان دادوەرە بەربژێركراوەكان دەستنیشان دەکەن و دواتر ناوەكانیان بۆ سەرۆككۆمار بەرزدەكرێتەوە بۆ دەركردنی مەرسوومی دامەزرندانیان لە ماوەی ١٥ رۆژ لە رۆژی دەستنیشانكردنیان.   ماددەی ٢ دەقی ماددەی ٤ هەڵدەوەشێنێتەوە  ماددەی ٤: ئەرك و كارەكانی دادگەی باڵای فیدراڵی بەگوێرەی ماددەی ٩٣ی دستووری كۆماری عێراق بۆ ساڵی ٢٠٠٥ دیاریكراون.  یەكەم: دادگەکە چاودێریی دستووریبوونی یاسا و سیستمە كارپێكراوەكان دەکات.  دووەم: شیكردنەوەی دەقە دستوورییەكان دەکات.  سێیەم: یەكلاكردنەوەی ئەو پرسانەی پەیوەندیدارن بە جێبەجێكردنی یاسا فیدراڵییەکان و بڕیارەكان و سیستمەكان و رێنماییەكان و رێكارە دەرچووەكان لەلایەن دەسەڵاتی فیدراڵییەوە.  چوارەم: یەكلاكردنەوەی ئەو ناكۆكییانەی لە نێوان حكومەتی فیدراڵ و حكومەتی هەرێمەكان و پارێزگاكان و شارەوانییەكان و كارگێڕییە خۆجێیەكان روودەدەن.   پێنجەم: یەكلاكردنەوەی ئەو ناكۆكییانەی لە نێوان حكومەتی هەرێمەکان و پارێزگاكان روودەدەن.  شەشەم: یەكلاكردنەوەی ئەو تۆمەتانەی ئاراستەی سەرۆككۆمار و سەرۆكوەزیران و وەزیرەکان دەكرێن.  حەوتەم: پەسندكردنی ئەنجامی كۆتایی هەڵبژاردنە گشتییەكان و ئەندامیەتی بۆ ئەنجوومەنی نوێنەران.  هەشتەم بڕگەی یەکەم: یەكلاكردنەوەی ناكۆكییەكان لە نێوان دادگەی فیدراڵی و دەستەی دادوەریی هەرێمەكان لەو پارێزگایانەی لە چوارچێوەی هەرێمێكدا رێكنەخراون.  هەشتەم بڕگەی دووەم: یەكلاكردنەوەی ناكۆكییەكانی نێوان دەستەی دادوەریی هەرێمەكان و ئەو پارێزگایانەی لە چوارچێوەی هەرێمێك رێكنەخراون.  نۆیەم: چاوخشاندنەوە بەو تانانەی لە بڕیاری ئەنجوومەنی نوێنەران بەگوێرەی ئەو دەسەڵاتەی لەدەقە یاساییەكانی بڕگەی یەكەمی مادەی ٥٢ی دەستووری كۆماری عێراق بۆ ساڵی ٢٠٠٥ پێیدراوە لە ماوەی ٣٠ رۆژ دوای دەرچوونی.  ماددەی سێیەم بڕگەی سێیەمی ماددەی ٦ هەڵدەوەشێنێتەوە و ئەمەی خوارەوە لە شوێنی دادەنێت  ئەلیف: دوای تێپەڕاندنی تەمەنی ٧٢ ساڵی بە فەرمانێکی کۆماری، سەرۆکی دادگە و جێگرەکە و ئەندامەکانی خانەنشین دەکرێن.   ب: سەرۆک و ئەندامانی دادگەی باڵای فیدراڵی کە بە گوێرەی مەرسوومی سەرۆکایەتیی کۆمار، لە ١ی حوزەیرانی ٢٠٠٥ دا دەرکراوە، خانەنشین دەکرێن.   ماددەی چوار ماددەی ژمارە ٧ هەڵدەوەشێنێتەوە و ئەمەی خوارەوە شوێنی دەگرێتەوە  پێش دەستپێکردنی کارەکانیان، سەرۆکی دادگە و جێگرەکەی و ئەندامەکانی دادگەکە سوێندی یاسایی لەبەردەم سەرۆککۆمار دەخۆن.   ئەگەر سەرۆکی دادگە، جێگرەکەی یان ئەندامانی دادگەی فیدراڵی نەیانتوانی بە هەر هۆکارێک سوێندی یاسایی بخۆن؛ یان ئەگەر هیچ مەرسوومێکی سەرۆکایەتیی بۆ دامەزراندنیان بەهەر هۆکارێک دەرنەکرا، ئەو کاتە سەرۆکی دادگەی فیدراڵی و جێگرەکەی و ئەندامەکانی و دادوەرە یەدەگەکان لە بەردەم ئەنجوومەنی نوێنەران سوێندی یاسایی دەخۆن و دواتر فەرمانیی پەرلەمانییان لە ماوەی ١٥ رۆژدا بۆ دەردەچێت  لە پێکهێنانی دادگەکەدا دەبێت هاوسەنگی دەستووری لەنێوان پێکهاتەکانی گەلی عێراقدا بپارێزرێت   پێویستە دادگە ئەمیندارێکی گشتی هەبێت بەو مەرجەی کە ئەزموونی ١٠ ساڵ کەمتری لە بواری یاسادا نەبێت و لە پێگەی بریکاری وەزیردا دەبێت و هەمان دەسەڵاتیشی دەبێت   بڕگەی یەکەم: ئەم یاسایە لە هەمان رێکەوتی پەسندکردنییەوە لەلایەن ئەنجوومەنی نوێنەرانەوە دەچێتە بواری جێبەجێکردنەوە   بڕگەی دووەم: دەبێت لە رۆژنامەی فەرمی بڵاوبکرێتەوە