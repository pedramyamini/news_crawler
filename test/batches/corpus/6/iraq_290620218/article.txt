رێزان شێخ دلێر، ئەندامی پەرلەمانی عێراق لە فراکسیۆنی یەکێتی نیشتمانیی کوردستان بە (تۆڕی میدیایی رووداو)ی راگەیاند، ئەمڕۆ سێشەممە ٤٣ واژۆی پەرلەمانتارانی فراکسیۆنە جیاجیاکانی کۆکردووەتەوە و پێشکێشی سەرۆکایەتیی پەرلەمانی عێراق کردووە، ئەویش بە مەبەستی بانگهێشتکردنی مستەفا کازمی سەرۆکوەزیرانی عێراق، لەسەر سنووربەزاندن و تۆپبارانە بەردەوامەکانی سوپای تورکیا و هێزەبیانیەکان بۆ سەر خاکی هەرێمی کوردسان و هەروەها ئامادەکارییەکانی حکومەت بۆ ئەنجامدانی هەڵبژاردن.  لە یاداشتەکەدا، کە وێنەیەکی دەست (تۆڕی میدیایی رووداو) کەوتووە، رێزان شێخ دلێر داوا لە سەرۆکی پەرلەمانی عێراق دەکات وادەیەک بۆ میوانداریکردنی سەرۆکوەزیران دیاری بکرێت لەبارەی:   یەکەم: سەرۆکوەزیران وەک فەرماندەی گشتی هێزە چەکدارەکان چ رێکارێکی گرتووەتەبەر لە بارەی پێشلکارییەکانی سەروەریی عێراق لەلایەن هێزە بیانییەکان و پێشێلکردنی خاکی عێراق و هەرێمی کوردستان کە چەندینجارە دووبارە دەبێتەوە.  دووەم: حکومەت چ رێکار و میکانزمێکی گرتووەتەبەر لەبارەی بەڕێوەچوونی هەڵبژاردنی پێشوەخت کە بڕیارە لە ١٠ - ١٠ - ٢٠٢١ بەڕێوەبچێت.  دەقی یاداشتەکەی رێزان شێخ دلێر