بەپێی راگەیێندراوێکی وەزارەتی دادی ئەمریکا، کە رۆژی سێشەممە بڵاوکراوەتەوە، ئەو کەسە عێراقییە رۆژی دووشەممە لە دادگایەکی شاری ساڤانای سەر بە ویلایەتی جۆرجیا یەکەم دانیشتنی دادگایی لەسەر کەیسەکەی کراوە و پرۆسەی دادگاییکردنەکەشی بەردەوامە.  پیاوە عێراقییەکە تۆمەتبارە بەوەی هەوڵیداوە لە ئەمریکاوە چەک و تەقەمەنی بە قاچاخ بنێرێت بۆ عێراق.  بەپێی گوتەی داواکارێکی ناوچەی باشووری جۆرجیا، کە قسەی بۆ میدیا ناوخۆییەکانی ویلایەتە کردووە، ئاماژەی بەوە کردووە ئەو کەسە ناوی نیهاد ئەلجابرییە و تەمەنی ٤١ ساڵە , دانیشتووی شارۆچکەی کلارکستۆنە لە جۆرجیا.  ئەو داواکارە ئەمریکییە راشیگەیاندووە بەهۆی ئەو تۆمەتەی لەسەر ئەلجابری هەیە ئەگەر هەیە سزای زیاتر لە ١٠ ساڵ زیندانیکردنی بەسەردا بسەپێنرێت، لەگەڵ سزای دارایی , کە هێشتا دیار نییە چەندە.  بەپێی ئەو دۆکیومێنتانەی لە دادگا هەن، ئەلجابری تۆمەتبارە بە هەوڵی ناردنی سێ دەمانچە و ژمارەیەک فیشەکی کالیبەر ٣٠٨ کە ویستویەتی لە ئابی ٢٠٢٠ لە رێگەی بەندەری ساڤانەوە رەوانەی عێراقی بکات.   وەزارەتی دادی ئەمریکا دەڵێت کەیسەکە لەلایەن نووسینگەی پیشەسازی و ئاسایشی سەر بە وەزارەتی بازرگانیشەوە لێکۆڵینەوەی لەسەر دەکرێت، هەروەها نووسینگەی ئەلکحول، تەقەمەنی و چەکی سەر بە هەمان وەزارەتیش کاری تێدا دەکات بۆ ئەوەی بزانرێت عێراقییەکە بە چ مەبەستێک ئەو کارەی کردووە.