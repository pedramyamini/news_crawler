د. بەشیر حەداد، جێگری سەرۆکی پەلەمانی عێراق، بە تۆڕی میدیایی رووداوی راگەیاند: "بڕیارە ئەمشەو پەرلەمان بڕیار لە چارەنووسی دادگەی فیدڕالی بدات، بۆیە لیژنەی یاسایی کۆبوونەوە و دانیشتنی پەرلەمانیش بۆ ماوەی کاژێرێک دواخرا تاوەکو ماوەیەک بە لیژنەکە بدەین کارەکانی تەواو بکات، ئەگەر هەر گفتوگۆیەک لەنێوان لایەن و فراکسیۆنەکان ماون تەواوی بکەن. "  لە بەشێکی دیکەی قسەکانیدا بەشیر حەداد باسی لەوە کرد: "هەردوو پرۆژەیاسای نوێی و هەمواری یاسای دادگەی فیدڕالی ئامادەن. رەشنووسی یاسای نوێیەکە لە کۆی ٢٤ ماددە تەنیا سێ دانەی ماوە دەنگی لەسەر بدرێت، ئەگەر ئەو رەشنووسی یاسایە رۆیشت پێویستی بە دەنگی ٢/٣ی پەلەمانتاران هەیە، کە ٢٢٠ دەنگی پەلەمانتاران دەکات. ئەگەر ئەمە تەواو نەبوو دەچینە بڕگەکەی دیکە کەوا دەنگدانە لەسەر پڕۆژەیاسای هەموار کردنی دادگەی فیدڕاڵی. "  هەروەها د. بەشیر حەداد ئەوەشی گوت: پێشبینی دەکات رەشنووسی یاسای دادگەی فیدڕاڵی نەڕوات. چونکە زەحمەتە رێژەی ٢٢٠ دەنگەکە تەواوبێت، ئەگەر کوردی لەگەڵ نەبێت. چونکە کوردیش ئێستا هەموو یەک بۆچوون نین. بەشێک لە فراکسیۆنە کوردستانییەکان لەگەڵ هەموو یاسا ئەسڵییەکە نین، بەڵکو لەگەڵ هەموار کردنەکەن. "  جێگری سەرۆکی پەلەمانی عێراق ئەوەشی روونکردەوە: کێشە لەسەر شێوازی دەنگدانەکەیە، کە حەوت بە نۆیە، دیارە فراکسیۆنی یەکێتی پێی رازین و بەباشی دەزانن. ئەمە شتێکی ئاساییە و مەرج نییە هەموو فراکسیۆنە کوردستانییەکان یەک بۆچوون بن وەکو یەک بیر بکەینەوە، بەڵام گرنگە ئەو هاوئاهەنگی و لێکتێگەیشتن لەنێوانماندا ماوە و بەردەوامە.  سەبارەت بە فراکسیۆنە کوردستانییەکانی دیکە، د. بەشیر حەداد گوتی: "فراکسیۆنی پارتی و هاوپەیمانی هیوای کوردستانی بۆچوونیان ئەوەیە کە لەگەڵ هەمواری یاسا کۆنەکەن. هەموارکردنەکە لەبەر ئەوەی بە دوو لەسەر سێی دەنگ تێناپەڕێت، بەڵکو بە زۆرینە تێدەپەڕێت ناچنە ژوورەوە و هەر دیسان بایکۆتی دانیشتنەکە دەکەن. "   لە وەڵامی ئەوەی فراکسیۆنی یەکێتی بچێتە ژوورەوە هەر دوو لەسەر سێیەکە دروست نابێت؟ د. بەشیر گوتی: وای نابینم، ئەگەر وەکو ئێستا بێت باوەڕناکەم نیسابەکە تەواو بێت، کە دانیشت کراوە ١٩٨ ئەندامی پەرلەمان ئامادەی کۆبوونەوەکە بوون. ئەگەر ئەندامی زیاتر بێت و شیعەکان بڵێن ئەندامی خۆیان لە ماڵەکانیانەوە بێنن ئەوا دەتوانن نیساب دروست بکەن، بەڵام ئەگەر هەر وا بمێنێتەوە لە دانیشتن گفتوگۆ و دەنگدان دەچێتە سەر خاڵی دووەم کە هەمواری یاسای دادگەی فیدڕالییە. "