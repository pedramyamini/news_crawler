عەلی عەباس جیهانگری، گوتەبێژی وەزارەتی کۆچ و کۆچبەرانی عێراق بە رادیۆی رووداوی راگەیاند: "وەزارەتی کۆچ و کۆچبەرانی عێراق بە دەست کەمیی بودجەوە دەناڵێنێت ئەوەیش بەهۆی کورتهێنانی بودجەی ساڵی ٢٠٢١ ـەوەیە کە بودجەکەمان کەم کراوەتەوە. ئەو بودجەیەی بۆمان تەرخان کراوە لە چوارمانگی یەکەمی ئەمساڵدا زیاتر لە نیوەیمان خەرج کردووە. بۆیە ئەو پارەیەی تەرخان کراوە بەشی سێ مانگی دیکەمان ناکات. دەکرێت داوا بکەین بودجەی فریاگوزاریمان بۆ تەرخان بکرێت کە لەژێر دەسەڵاتی ئەنجوومەنی وەزیران و سەرۆکوەزیراندایە. هەوڵ دەدەین داوا لە رێکخراوە نێودەوڵەتییەکان بکەین کە هاوئاهەنگمان بن. "  هەروەها کارزان نووری، بەڕێوەبەری نووسینگەی هەولێری دەزگای خێرخوازیی بارزانی و سەرپەرشتیاری کەمپەکانیش گوتی: "باسکردن لە بڕینی پارەی یارمەتیی ئاوارەکان لەلایەن حکومەتی عێراقەوە پێشهاتێکی مەترسیدارە و پێویستە بە وریاییەوە مامەڵەی لەگەڵدا بکرێت. باشترین چارەسەر ئەوەیە پەناببرێتە بەر یاسای زیانلێکەوتووان کە ساڵی ٢٠٠٩ لە پەرلەمانی عێراق دەرچووە و لە ساڵی ٢٠١٥ دا هەموار کراوەتەوە. یاساکە باس لەوە دەکات کە قوربانییان و زیانلێکەتووانی دەستی تیرۆر و شەڕ چۆن قەرەبوو بکرێنەوە. هەروەها گرنگیشە کە پەنا ببرێتە بەر ئەو رێنماییانەی کە رێکخراوی نەتەوە یەکگرتووەکان دەریکردوون. "  پێشتر ئیڤان فایەق جابرۆ، وەزیری کۆچ و کۆچبەرانی عێراق بە میدیای فەرمیی عێراقی راگەیاندبوو کە بودجەی وەزارەتی کۆچ و کۆچبەرانی عێراق لە ٢٢٥ ملیار دینارەوە بۆ ٨٩ ملیار دینار کەمکراوەتەوە، بۆیە وەزارەتی کۆچ و کۆچبەران لە ئێستاوە تاوەکو مانگی شەشی داهاتوو هیچ هاوکارییەک پێشکێشی ئاوارەکانی کامپەکان ناکات: نە خۆراک، نە بەخششی ١.٥ ملیۆن دینارەکە، نە پارەی گواستنەوە، نە کارەبا و نە ئاو، چونکە بودجەی وەزارەت تەواو دەبێت.   عەلی عەباس جیهانگری، گوتەبێژی وەزارەتی کۆچ و کۆچبەرانی عێراق گوتی: "ئێمە ئێستا هەوڵی ئەوە دەدەین کە خێزانە ئاوارەکان بگەڕێنەوە. داوا لە سندووقی ئاوەدانکردنەوە دەکەین لە ئاوەدانکردنەوەی ناوچەکاندا پەلە بکات و خانووەکانیان بۆ دروست بکاتەوە. ئەمە چارەسەرە، چونکە پێمان وایە مانەوەی خێزانەکان بە ئاوارەیی و لەو ماوە زۆرەدا کە زیاتر لە حەوت ساڵە هەڵەیەکی گەورەیە. "  هاوکات بابا رەسووڵ غەفوور، بەڕێوەبەری کۆچ و کۆچبەران و وەڵامدانەوەی قەیرانەکان لە سنووری پارێزگای سلێمانییش گوتی: "دوای ئەوەی عێراق لە ٢٠١٧ دا سەرکەوتنی بەسەر داعشدا راگەیاند زۆربەی رێکخراوە نێودەوڵەتییەکان کشاونەتەوە و هاوکارییەکانیان کەمبوونەتەوە. بەڵام بڕینی ئەو پارەیە کاریگەرییەکی نەرێنیی لەسەر گەڕانەوەی ئاوارەکان دەبێت. ژمارەی ئەو خێزانە ئاوارانە لە زیادبووندان کە کەمپەکانیان جێهێشتووە و دیسانەوە دەگەڕێنەوە. بە تایبەتی ئەوانەی کەمپەکانی کەرکووک و دیالەیان جێهێشتووە داوا دەکەن بێنە کەمپەکانی هەرێمی کوردستان کە ئەوەیش بارگرانییەکی زۆری بۆسەر حکومەتی هەرێمی کوردستان دەبێت. "  کارزان نووریش گوتی: "بڕینی ئەو هاوکارییە ئەو دیدگەیە بۆ ئاستی نێودەوڵەتی دروست دەکات کە قەیرانەکان لە عێراقدا کۆتاییان هاتووە. تاوەکو ئێستا زیاتر لە ٩٩٢ هەزار ئاوارە و پەنابەر لە هەرێمی کوردستان هەن و زیاتر لە ٣٥ کەمپیش هەن کە ٦٦ هەزار خێزانیان تێدان. ئەگەر قەیران کۆتایی هاتووە، بۆچی ئەو کەمپانە هەن؟ بۆچی ئاوارەکان ناتوانن بگەڕێنەوە شوێنەکانی خۆیان؟ بەر لەوەی باس لە بڕینی ئەو بەشە پارەیە بکرێت، دەبێت باس لە ئاوەدانکردنەوەی ناوچەکانیان و چۆنیەتیی قەرەبووکردنەوەیان بەپێی یاسا بکرێت. "  ئەوە لە کاتێکدایە کە ٤٠٠ هەزار خێزانی ئاوارەی گەڕاوە چاوەڕوانن بەخششی  ملیۆنێک و ٥٠٠ هەزار دیناریان بدرێتێ.  عەلی عەباس جیهانگیری دەڵێت: "ئاستەنگی عەشایەری، خزمەتگوزاری و ئەمنی لەبەردەم گەڕانەوەی ئاوارەکاندا هەن، بەڵام پلانێک هەیە کە کاری لەسەر دەکرێت کە سندووقی پەرەپێدانی کۆمەڵاتی دانراوە بۆ ئەوەی هاوکاریی خێزانەکان بکرێت. تاوەکو ئێستا سێ هەزار و ٦٠٠ خانوومان نۆژەن کردوونەتەوە و رادەستی خێزانەکانمان کردوون. کار دەکەین چەند گوندێکی سەر بە شنگال ئاوەدان بکەینەوە. "  کارزان نووری، بەڕێوەبەری نووسینگەی هەولێری دەزگای خێرخوازیی بارزانی و سەرپەرشتیاری کەمپەکانیش دەڵێت: "باسکردن لە بڕینی پارەی یارمەتیی ئاوارەکان لەلایەن حکومەتی عێراقەوە پێشهاتێکی مەترسیدارە و پێویستە بە وریاییەوە مامەڵەی لەگەڵدا بکرێت. باشترین چارەسەر ئەوەیە پەناببرێتە بەر یاسای زیانلێکەوتووان کە ساڵی ٢٠٠٩ لە پەرلەمانی عێراق دەرچووە و لە ساڵی ٢٠١٥ دا هەموار کراوەتەوە. یاساکە باس لەوە دەکات کە قوربانییان و زیانلێکەتووانی دەستی تیرۆر و شەڕ چۆن قەرەبوو بکرێنەوە. هەروەها گرنگیشە کە پەنا ببرێتە بەر ئەو رێنماییانەی کە رێکخراوی نەتەوە یەکگرتووەکان دەریکردووە. کاتێک شوێنگرەوەت نییە، چۆن ئەو پارەیە دەبڕیت؟ ئەوەیش رێژەیەکی گەورەیە و لە توانای هیچ رێکخراوێکدا نییە. "  پرۆسەی گەڕانەوەی ئاوارەکان لە کەمپەکانەوە بۆ ناوچەکانی خۆیان ئارەزوومەندانەیە و وەزارەت هیچ ئاوارەیەک ناچار ناکات بگەڕێتەوە. ئێستاش تێکڕا ٢٦ کەمپی ئاوارە عێراقییەکان لە هەرێمی کوردستانن، کە نزیکەی ٤٠ هەزار خێزانی ئاوارە تێیاندا نیشتەجێن، بەڵام دەستپێکردنی پرۆسەی گەڕانەوەی ئاوارەکانی کەمپەکانی هەرێمی کوردستان بەندە بە دیدارە چاوەڕوانکراوەکانی نێوان وەزیری کۆچ و کۆچبەرانی عێراق و حکومەتی هەرێمی کوردستان، لەگەڵ رێکخراوە نێودەوڵەتییەکان، کە بڕیارە لە داهاتوودا رێکبخرێن.  بەڕێوەبەری نووسینگەی هەولێری دەزگای خێرخوازیی بارزانی دەڵێت: "دەزگاکەمان لە هەرێمی کوردستاندا ٣٠ کەمپ بەڕێوە دەبات کە ١٠ یان لە سنووری پارێزگای هەولێرن و ٢٠ ـیشیان لە دهۆکن. ئێمە هاوکارییەکانمان لە رێگەی هاوبەشە نێودەوڵەتییەکانمان لە ئیمارات و کوێت و رێکخراوە ئەمریکییەکانەوە بەردەوام دەبن. "  ٢٦ کامپی ئاوارەکانی عێراق لە هەرێمی کوردستان ماون کە ٣٩ هەزار خێزانی ئاوارە تێیاندا نیشتەجێن. ١٦ لەو کامپانە لە پارێزگای دهۆکن و ٢٩ هەزار ئاوارەی ئێزدی شاری شنگال تێیاندا نیشتەجێن. هاوکات تەنیا ٦٠٠ خێزانی ئاوارە لە کەمپی عامرییەی فەللوجە لە پارێزگای ئەنبار ماون، هەروەها هەزار خێزانی ئاوارە لە کەمپی جەدعە لە پارێزگای نەینەوا ماون.