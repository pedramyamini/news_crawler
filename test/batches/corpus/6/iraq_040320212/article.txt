د. جەمال کۆچەر، سەرۆکی فراکسیۆنی یەکگرتووی ئیسلامی کوردستان لە پەرلەمانی عێراق و پەرلەمانتاری هاوپەیمانی هیوای کوردستانی بە (تۆڕی میدیایی رووداو)ی راگەیاند، سەدرییەکان سەرۆکایەتی رایەک دەکەن، کە بەشێوەیەکی گشتی پەسندکردنی پرۆژەیاسای بودجەیان بەستاوەتەوە بە سێ بابەتەوە، یەکەم پەسندکردنی یاسای دادگای باڵای فیدرالی، دووەم دیاریکردنی وادەی هەڵوەشانەوەی پەرلەمان و دەرکردنی یاسای ئەنجوومەنی وەزیران و وەزیرەکان، ئەمەش وەک ئامادەکارییەک بۆ بەڕێوەچوونی هەڵبژاردنەکان.  بەڵام  د. ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق بە (تۆڕی میدیایی رووداو)ی راگەیاند، گرێدان و بەستنەوەی پرۆژە یاساکان بە یەکدی کارێکی دروست نییە و لەگەڵیدا نین.   سەرۆکی فراکسیۆنی پارتی دیموکراتی کوردستان جەخت لەوەدەکاتەوە، دادگای باڵای فیدرالی بۆ هەرێمی کوردستان بابەتێکی زۆر گرنگە، بۆیە هەموارکردنی یاسای دادگای باڵای فیدرالی یاخود داڕشتنی یاسای نوێی دادگای باڵای فیدرالی پێویستە بە دەنگی ٢ لەسەر ٣ی پەرلەمانتاران پەسند بکرێت، نەک بە زۆرینەی دەنگ.   هەموارکردنی یاسای دادگای باڵای فیدراڵی لە پەرلەمان خوێندنەوەی یەکەم و دووەمی بۆ کراوە. ماوەتەوە دەنگی لەسەر بدرێت. لە کۆبوونەوەی ئەمڕۆی پەرلەمان دەنگدان لەسەر پرۆژە یاسای دادگای فیدراڵی خراوەتە بەرنامەی کارەوە.   د. جەمال کۆچەر، ئەندامی لیژنەی دارایی لە پەرلەمانی عێراق دەڵێت: "پرۆژەیاسای بودجە بەسیاسی کراوە و لایەنەسیاسییەکان وەک گوشار بەکاریدەهێنن، شیعەکان دوا بڕیاریان ئەوەیە کە بودجە پەسند نەکرێت، تاوەکو یاسای دادگای فیدراڵی پەسند نەکرێت، تاوەکو بڕیاردەدرێت لەسەر دیاریکردنی رۆژی هەڵوەشاندنەوەی پەرلەمانی عێراق، بودجە لەکاتێکی هەستیاردا هاتووە، کەوتووەتە دەست هەندێک کەس کە هەست بە ئازار و کێشەی خەڵک ناکەن، بەهیچ شێوەیەک باسی دەنگدان بە یاساکە نییە. "  دادگای باڵای فیدراڵی لە رووی دارایی و ئیدارییەوە دەستەیەکی دادوەریی سەربەخۆییە. بەپێی ماددەی ٩٤ی دەستوور بڕیارەکانی یەکلارەوەن و دەبێت هەمووان پێوەی پابەندبن.   دادگاکە لە ٩ ئەندام پێکهاتووە، ٢ کورد، ٢ سوننە، ٣ شیعە و تورکمانێک و کریستیانێک. بەڵام دادگاکە دوو ئەندامی لە دەستداوە، بەمەش کارەکانی پەکیان کەوتووە، چونکە دەبێت بڕیارەکانی ئەو دادگایە بە کۆدەنگی بێت، نەک زۆرینە.  بەپێی ماددەی ٩٣ ـی دەستوور، ئەو دادگایە ٨ ئەرکی سەرەکیی هەیە، یەکێکیان پەسندکردنی ئەنجامی کۆتایی هەڵبژاردنی پەرلەمانی عێراقە.  رێبوار هادی، سەرۆکی لیژنەی یاسایی لە پەرلەمانی عێراق بە (تۆڕی مدیایی رووداو)ی راگەیاند، ئەگەر هەڵبژاردنی پێشوەخت بکرێت، دەبێت پەرلەمانی عێراق خۆی هەڵبوەشێنێتەوە تاوەکو یاسای دادگای فیدراڵییش هەموار و پەسند نەکرێت، پەرلەمان ناتوانێت خۆی هەڵبوەشێنێتەوە، چونکە دەبێت ئەو دادگایە ئەنجامی کۆتایی هەڵبژاردن پەسندبکات. بۆیە دەبێت سەرەتا یاساکە پەسندبکرێت، ئەوسا پەرلەمان خۆی هەڵبوەشنێتەوە وەک زەمینەسازییەک بۆ بەڕێوەچوونی هەڵبژاردنی پێشوەخت.