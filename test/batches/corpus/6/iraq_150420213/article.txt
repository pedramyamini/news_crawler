ستیڤن هیکی، باڵیۆزی بەریتانیا لە هەژماری خۆی لە تویتەر نووسیویەتی، تاوەکو گرووپە چەکدارەکان لە دەرەوەی کۆنترۆڵی حکومەت بن، عێراق سەقامگیری و خۆشگوزەرانی بەخۆیەوە نابینێت.  باڵیۆزی بەریتانیا سەرکۆنەی هێرشەکەی شەوی رابردووی سەر فڕۆکەخانەی نێودەوڵەتیی هەولێر و بنکەیەکی سەربازیی تورکیای لە باشیک کرد و گوتی، ئامانج لەو هێرشانە تەنیا بڵاوکردنەوەی ترس و ئازاردانی عێراقییەکانە.  پێشتریش نوێنەری تایبەتی سکرتێری گشتیی رێکخراوی نەتەوە یەکگرتووەکان بۆ عێراق سەرکۆنەی هێرشەکانی شەوی رابردووی سەر فڕۆکەخانەی نێودەوڵەتیی هەولێری کرد و گوتی، ئەو هێرشە هەوڵێکی دیکەیە بۆ خۆشکردنی ئاگری شەڕ و هەڕەشەکردن لە سەقامگیریی عێراق.  جێنین پلاسخارت، نوێنەری تایبەتی سکرتێری گشتیی رێکخراوی نەتەوە یەکگرتووەکان بۆ عێراق لە هەژماری تایبەتی خۆی لە تویتەر داوا لە هەولێر و بەغدا دەکات دەستوبرد بکەن و بە یەکگرتوویی هەوڵەکانیان بۆ رێگریکردن لە هەڵچوونی زیاتر چڕبکەنەوە.  بەرەبەیانی ئەمڕۆش نێد پرایس، گوتەبێژی وەزارەتی دەرەوەی ئەمریکا لە هەژماری خۆی لە تویتەر بڵاویکردەوە، "زۆر تووڕەین بە هەواڵی هێرشەکان بۆسەر هەرێمی کوردستانی عێراق. خەڵکی عێراق ئازار و مەینەتیی زۆریان بەدەست ئەم جۆرە تووندوتیژی و پێشێلکردنە بینی کە سەروەریی خاکیانی کردووەتە ئامانج".  شەوی رابردووش هاوپەیمانیی نێودەوڵەتی رایگەیاند، هێرشەکەی سەر فڕۆکەخانەی نێودەوڵەتیی هەولێر لەڕێگەی فڕۆکەی بێفڕۆکەوانەوە ئەنجامدراوە.  وەین مارۆتۆ، گوتەبێژی هاوپەیمانیی نێودەوڵەتی لەبارەی هێرشەکەوە بە تۆڕی میدیایی رووداوی راگەیاند، ئاگر لە کۆگایەک کەوتووەتەوە، بەڵام کۆنترۆڵکراوە و "هێرشەکەش بە درۆن ئەنجامدراوە".  گوتەبێژەکەی هاوپەیمانیی نێودەوڵەتی ئاماژەی بەوەش کرد، "هیچ زیانێکی گیانی بەهۆی هێرشەکەوە نەکەوتووەتەوە و سەرقاڵی دیاریکردنی زیانە ماددییەکانن".  دەوروبەری کاژێر ٠٩: ٥٠ خولەکی شەوی ١٤ی نیسان هێرش کرایە سەر فڕۆکەخانەی هەولێر. دژە تیرۆری هەرێمی کوردستان رایگەیاند، هێرشەکە لەڕێگەی مووشەکێکەوە کراوە.  لەبارەی هێرشەکەی سەر فڕۆکەخانەی هەولێرەوە، مەسرور بارزانی، سەرۆکی حکومەتی هەرێمی کوردستان پەیامێکی بڵاوکردەوە و جگە لە سەرکۆنەکردنی دەڵێت "هەر گرووپێکی چەکدار کە لە چوارچێوەی هێزە ئەمنییە فەرمییەکانی عێراقدا نەبێت، دەبێت دەستبەجێ لە سنووری هەرێمی کوردستان بکشێنەوە".  سەرۆکی حکومەتی هەرێمی کوردستان دەڵێت " لە رۆژانی داهاتوودا لەگەڵ هاوبەشانمان لە عێراق و کۆمەڵگەی نێودەوڵەتی گفتوگۆ لەسەر رێکارەکانی جێبەجێکردنی ئەم هەنگاوە دەکەم".  هەروەها سه‌رۆكايه‌تيى هه‌رێمى كوردستان بە تووندی سه‌ركۆنه‌ى هێرشەکانی سه‌ر فڕۆكه‌خانه‌ى نێوده‌وڵه‌تيى هه‌ولێر و پێگه‌يه‌كى هێزەکانی توركيا له باشيك دەکات و رایدەگەیێنێت، "چه‌ندباره‌بوونه‌وه‌ى ئه‌م هێرشانه هه‌ڵوه‌سته‌يه‌كى جیددىی ده‌وێت و دەبێت سنوورێكى يه‌كجارييان بۆ دابنرێت".  لە راگەیێندراوێکی وەزارەتی ناوخۆی هەرێمی کوردستاندا لەبارەی هێرشەکەی سەر فڕۆکەخانەی هەولێر ئاماژە بەوە کراوە "دوای لێکۆڵینەوە و بەدواداچوونی دەزگا پەیوەندیدارەکان بۆ هۆکاری تەقینەوەی ئەمشەوی فڕۆکەخانەی نێودەوڵەتیی هەولێر، دەرکەوت هێرشەکە لەڕێگەی درۆنی TNT کراو بووە و ئاراستەی بنکەی هێزەکانی هاوپەیمانان کراوە لەناو فڕۆکەخانە".  هەر لەو راگەیێندراوەدا هاتووە، "خۆشبەختانە هیچ زیانێکی گیانی نییە و تەنیا زیانی ماددی بەر باڵاخانەیەک کەوتووە. لێکۆڵینەوەکانیش بەردەوامن بۆ دیاریکردنی سەرچاوە و شوێنی هاتنی درۆنەکە".