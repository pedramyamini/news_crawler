دەستەی دەستپاکیی عێراق، ئەمڕۆ دووشەممە، لە راگەیێندراوێکدا رایگەیاند: "دادگەی دەستەی سێیەمی تاوانەکان لە کەرخ سزای سێ ساڵ زیندانی بەسەر بەڕێوەبەری پێشووی فەرمانگەی یەکەمی تاپۆ لە ناوچەی کەرخ لە بەغدا سەپاند، بەپێی هەردوو ماددەی (٢٨٩ - ٢٩٨)ی یاسای سزاکان، چونکە سزادراوەکە بەڵگەنامەکانی خانووبەرەیەکی لە ناوچەی داودی لە بەغدا ساختە کردووە".  لە بەشێکی دیکەی راگەیێندراوەکەدا دەستەی دەستپاکی رایگەیاند: "بەڕێوەبەری پێشووی فەرمانگەی یەکەمی تاپۆی کەرخ لە ساختەکردنی بەڵگەنامەکانی زەوییەک کە رووبەری زیاتر لە هەزار مەترە تێوەگلاوە".  هەفتەی رابردوو، بەڕێوەبەری پێشووتری شارەوانیی حلە لە پارێزگای بابل بە سێ ساڵ زیندانی سزادرا، ئەویش بەهۆی ئەوەی گرێبەستێکی لەگەڵ بانکێکی کەرتی تایبەت واژۆ کردووە بە گوژمەی ١٠ ملیار دینار، لە کاتێکدا وەزارەتی شارەوانییەکان رەزامەندی لەسەر نەداوە.