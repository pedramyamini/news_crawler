هاری ئیستێپانیان، راوێژکاری سەربەخۆی بواری وزە کە یەکێکە لە ئەندامانی پەیمانگەی وزەی عێراق ئاماژە بەوە دەکات، ٤.٥ ملیۆن مۆلیدەی تایبەت لە سەرانسەری عێراق و هەرێمی کوردستان هەن.   بە گوێرەی ئیستێپانیان، هەر خێزانێک مانگانە تێکڕا "نزیکەی ١٠٠ تاوەکو ٢٠٠ دۆلار لە کارەبا خەرجدەکات کە یەکسانە بە ٦ تاوەکو ١٠ ملیار دۆلار بۆ مۆلیدە تایبەتەکان"، بەڵام ئەو داهاتە گەورەیە نەبووەتە هۆی باشترکردنی ئابووریی عێراق، چونکە "ئەو پیشەسازییە لە نزیکەوە بە سیاسییەکان و میلیشیا چەکدارەکانەوە گرێدراوە؛ هەروەها ئەو پیشەسازییە بەشێکە لە تۆڕە ئاڵۆزەکەی بازرگانییە نایاسایی و ئابوورییە رەشەکەی عێراق و هیچ یاسایەک بۆ رێکخستنی نییە".    عێراق دووەم گەورەترین بەرهەمهێنەری نەوتە لە گرووپی ئۆپێک، گاز و کارەبا لە ئێران دەکڕێت بۆئەوەی پێداویستیی یەک لەسەر سێی کەرتی وزەکەی دابینبکات کە بەهۆی ململانێکان و هەبوونی گەندەڵی کەرتەکە داخوراوە.    بەڵام مانگی رابردوو، ئێران بڕیاریدا هەناردەی کارەبا بۆ عێراق رابگرێت و رایگەیاند، وەزارەتی کارەبای عێراق زیاتر لە شەش ملیار دۆلار قەرزاریەتی.  ئەوەش وایکردووە، کارەبای نیشتمانی نەتوانێت پێداویستیی ٤٠ ملیۆن دانیشتووانەکەی عێراق دابینبکات کە لەگەڵ بەرزبوونەوەی پلەی گەرمی، خواست لەسەر بەکارهێنانی ئەویش زیاددەکات.    عەقیل حەسەن، یەکێک لە خاوەن مۆلیدەکانی ناوچەی سەدر لە بەغدا، باس لەوە دەکات کە ئەم رۆژانە مۆلیدەکانیان ٢٢ کاژێر کاردەکەن.