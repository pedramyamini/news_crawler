بەشێک لە فراکسیۆنەکان بە تایبەت فراکسیۆنە کوردستانییەکان خۆیان یەکلاییکردووەتەوە ئەگەر بگەڕێنەوە بۆ هەمواری تەواوی یاساکە ئەوا دەنگی پێدەدەن، بەڵام لەگەڵ ئەوەدا نین کە بە دوو لەسەر سێی دەنگەکانی دادگەی فیدراڵی بڕیار بدرێت. گەڕێکی کۆبوونەوە لەنێوان فراکسیۆنەکان دەستیپێکردووەتەوە و فراکسیۆنەکان بە جیا و لەگەڵ یەکدی کۆدەبنەوە.  مەریوان نادر، پەرلەمانتاری کوردستان بە تۆڕی میدیایی رووداوی رایگەیاند: "ئێمە کەوتووینەتە نێوان دوو بژارەوە، یاساکە و هەمواری یاساکە، کە هەردووکیان وەکو پێویست وەڵامدەرەوەی داواکارییەکانی کورد نین"، هەروەها دەشڵێت، "ماوەی چەند رۆژێکە لەگەڵ تەواوی فراکسیۆنەکان لە کۆبوونەوەداین، بەڵام تاوەکو ئێستا نەگەیشتووینەتە خاڵێکی هاوبەش".  لە بەشێکی دیکەی قسەکانیدا مەریوان نادر رایگەیاند: "بەشێک لە لایەنەکان دەیانەوێت بە زۆرینەی سادە یاساکە یان پرۆژەیاساکە تێپەڕێنن، بەڵام ئێمە وەکو فراکسیۆنی یەکێتی بە هیچ شێوەیەک لەگەڵ ئەوەدا نین، چونکە ئەوە لێدانە لە بنەمای شەراکەتی میللی. "  لەبارەی شێوازی پرۆژەیاساکە مەریوان نادر دەڵێت: "خاڵێکی ناکۆکییەکانی فراکسیۆنە کوردستانییەکان لەگەڵ پرۆژەیاساکە ئەوەیە کە لەگەڵ دادوەرەکان کە ئەندامی سەرەکین، کەسی یەدەگیان داناوە، ئێمە ئەوەمان کردووەتە مەرج کە دەبێت دیاریبکرێت لە کاتی نەبوونی یەکێک لە دادوەرەکان کێ شوێنەکەی پڕ دەکاتەوە، چونکە دەمانەوێت گرەنتی ئەوە بەدەستبهێنین کە کوردێک شوێنی کوردێک پڕ بکاتەوە".  لە ماددەی ١٢ یاسادا هاتووە کە دەبێت بە هاوئاهەنگیی لەگەڵ هەرێمی کوردستان دادوەرەکانی دادگەی فیدراڵی دابنرێن، مەریوان نادر لەو بارەوە دەڵێت: "دوێنی هەوڵێک هەبوو بۆ ئەوەی ئەو هاوئاهەنگییە لە یاساکەدا لابدەن، بەڵام ئێمە رێگریمان لێکرد".  فراکسیۆنی پارتی لە پەرلەمانی عێراق بایکۆتی کۆبوونەوەی پەرلەمانیان کرد و فراکسیۆنەکە بە جیا کۆبوونەوەیەکیان لەبارەی بڕیاردان لەسەر پرۆژەیاسای دادگەی فیدراڵی کرد، شێروان دووبەردانی، پەرلەمانتارێکی کوردستان لە عێراق لەبارەی کۆبوونەوەکە بە تۆڕی میدیایی رووداوی راگەیاند: "تاوەکو ئێستا لەگەڵ لایەنە سیاسییەکان نەگەیشتووینەتە رێککەوتن".  لە بەشێكی دیکەی قسەکانیدا شێروان دووبەردانی دەڵێت: "وا دەردەکەوێت گوشارێکی زۆر لەلایەن شیعەوە هەیە لەسەر سەرۆکی پەرلەمان و بەشێک لە لایەنەکانی دیکە بۆ ئەوەی پرۆژەیاساکە تێپەڕێنرێت، ئێمەش دژی ئەو پرۆژەیەین و بەڵام ئەگەر وا رێككەوتن کە دەنگ لەسەر یاسا کۆنەکە بدرێتەوە، ئەوا ئێمە و سوننەکان رازین لەسەری".  لەبارەی پرۆژەیاسای دادگەی فیدراڵییەوە شێروان دووبەردانی ئاماژە بەوە دەدات: "پرۆژەیاساکە کارەساتە بۆ هەرێمی کوردستان، بەڵام ئەوەی کە پێشتر هەبوو باشترە". هەروەها دەشڵێت: "دیارە هەندێک لە لایەنە کوردستانییەکان لەگەڵ شیعەکان رێكکەوتوون، بەڵام فراکسیۆنی هیوا لەگەڵ پارتییە".  بەشێک لە لایەنە شیعەکان پرۆژەیاسای بودجەی ٢٠٢١ ـیان بە پرۆژەیاسای دادگەی باڵای فیدراڵی گرێداوە، ئەڵماس فازیڵ، ئەندامی لیژنەی یاسایی لە پەرلەمانی عێراق پێش کۆبوونەوەکەی ئەمڕۆی پەرلەمانی عێراق بە تۆڕی میدیایی رووداوی راگەیاند: "ئەوەی نیگەرانیی ئێمەیە، ئەوەیە کە تاوەکو ئێستا پرۆژەیاسای بودجەی ساڵی ٢٠٢١ پەسندنەکراوە. ئەگەر پەسندکردنی پرۆژەیاسای دادگەی فیدراڵیی عێراق ببێتە مەرجی پەسندکردنی پرۆژەیاسای بودجە و هەوڵی هەڵبژاردنی پێشوەختە بدرێت، ئەوە یاساکانی دیکە پشتگوێ دەخرێن، چونکە دەستدەکەن بە پەسندکردنی ناوی بەربژێران و هەڵوەشاندنەوەی پەرلەمان. ئەوەیش مەترسییەکی گەورەیە لەسەر ئایندەی عێراق".  پرۆژەیاسای دادگەی باڵای فیدراڵی لە ٢٤ ماددە پێکهاتووە و ٢١ ماددە پەسندکراون. ماددەکانی ٢ و ٣ و ١٢ پەسندنەکران و ناکۆکیان لەسەرە.  پەیوەستە بە پێکهاتەی دادگەی فیدراڵی، کە چەند بابەتێک لەخۆدەگرێت، وەکو: ئایا دادگەی فیدراڵی لە کێ پێکدێت، لە چەند دادوەر و شارەزای شەرعی پێکدێت، لە چەند شارەزای یاسایی پێکدێت، ئایا لە کوێ دەنگدەدەن، دەنگدەدەن یان تەنیا راوێژ دەکەن، لە چ کات و بابەتێک قسە دەکەن، شارەزایانی شەرعیی ئیسلامی ئایا مافی راوێژیان هەیە یان دەتوانن دەنگیش بدەن، ئەگەر مافی دەنگدانیان هەیە لە کوێ مافی دەنگیان هەیە. تاوەکو ئێستا ئەمە یەکلایی نەبووەتەوە و کۆبوونەوەی ئەمڕۆ هەر لەسەر ئەو بابەتە بوو.  بۆچوونی لایەنە شیعەکان ئەوەیە، دەبێت شارەزایانی شەرعی ئیسلامی لەگەڵ دادوەرەکان دەنگ بدەن و هەندێکی دیکەش دەڵێن: با ئەوانە تەنیا لەو بابەتانە دەنگبدەن کە پەیوەستن بە ماددەی ٢ ـی دەستوور کە تایبەتە بە بنەما چەسپاوەکانی ئیسلام. هەندێکی دیکەش دەڵێن: نەخێر با لە هەموو بابەتێکدا دەنگ بدەن. بۆچوونی کوردیش ئەوەیە، زیاتر راوێژکردن بێت، سووننەکانیش لەگەڵ ئەو بۆچوونەن، بەڵام تاوەکو ئێستا نەگەیشتوونەتە چارەسەری مامناوەند.  پەیوەستە بەوەی کێ مافی دیاریکردنی ئەندامانی دادگەکەی هەیە، کێ دایاندەمەزرێنێت، هەندێک دەڵێن: ناوەکان لەلایەن ئەنجوومەنی باڵای دادوەری و ئەنجوومەنی دادوەریی هەرێمی کوردستان پێشنیاز دەکرێن و سەرۆککۆمار بۆچوون و دەنگیان لەسەر دەدات، هەندێکی دیکەش دەڵێن: ئەنجوومەنی باڵای دادوەری و ئەنجوومەنی دادوەریی هەرێمی کوردستان پێشنیازیان دەکات و پەرلەمان دەنگیان لەسەر دەدات، پاشان سەرۆککۆمار مەرسوومی کۆماریی بۆ دەردەکات.  تایبەتە بە میکانیزمی بڕیاردان. بە چ شێوەیەک دادگەی فیدراڵی بڕیاردەدات، ئایا لە هەموو بابەتەکاندا بە زۆرینەی دوو لەسەر سێ دەبێت یان زۆرینەی سادە. لایەنی کوردی بۆچوونی وایە لە هەموو کێشەکاندا پێویستە بە زۆرینەی دوو لەسەر سێ بێت، لە بەرامبەردا لایەنە شیعەکان دەڵێن: "نەخێر با بە زۆرینەی سادە بێت"، هەروەها لەبارەی ئەو کێشانەی کە هەرێمی کوردستان و پارێزگاکان بەشێکن لە ناکۆکییەکان لەگەڵ حکومەتی فیدراڵی، کورد داوای کۆدەنگی دەکات و شیعەکان دەڵێن "نەخێر با لەو کێشانە دوو لەسەر سێ بێت".  دادگەی باڵای فیدراڵیی عێراق:  - ٣ شیعە، ٢ کورد، ٢ سوننە و تورکمانێک و کریستیانێک  - ئێستا دوو ئەندامی دادگەکە نەماون (بۆیە دادگەکە ناتوانێت کۆببێتەوە و بڕیاربدات)  - بەپێی یاسای دادگەکە، دادگەی فیدراڵ دەبێت بە ئامادەبوون و بەشداربوونی سەرۆک و هەموو ئەندامانی کۆببێتەوە و بڕیاربدات   یەکێک لە پێشنیازەکان زیادکردنی ٤ فەقیهی شەرعی و ٢ دادوەری دیکەیە، کە بە کۆی گشتی دەکاتە ١٥ ئەندام.  دادگەی باڵای فیدراڵی لە دەستووری عێراقدا  یەکەم: دادگای باڵای فیدراڵی دەستەیەکی دادوەریی سەربەخۆیە لەڕووی دارایی و بەڕێوەبردنەوە.  دووەم: دادگای باڵای فیدراڵی لە ژمارەیەک دادوەر و پسپۆڕی فیقهی ئیسلامی و یاساناس پێکدێت. دیاریکردنی ژمارە و شێوازی هەڵبژاردن و کاری دادگەکە بە یاسا رێکدەخرێت بە زۆرینەی دوو لەسەر سێی (٣/٢) ئەندامانی ئەنجوومەنی نوێنەران.  دادگەی باڵای فیدراڵی تایبەتە بەم بوارانە:  یەکەم: چاودێکردنی رادەی دەستووریبوونی یاسا و پەیڕەوە کارپێكراوەکان.  دووەم: لێکدانەوەی دەقەکانی دەستوور.  سێیەم: یەکلاییکردنەوەی ئەو کێشانەی کە لە ئەنجامی جێبەجێکردنی بڕیارەکانی حکومەتی فیدراڵییەوە دروستدەبن. یاساش ماف دەداتە هەریەک لە ئەنجوومەنی وەزیران و کەسانی خاوەن پلە و خەڵکی دیکە کە راستەوخۆ لە دادگە رەخنە لەو بڕیارانە بگرن.  چوارەم: یەکلاییکردنەوەی ئەو ناکۆکییانەی کە لەنێوان حکومەتی فیدراڵی و حکومەتی هەرێمەکان و پارێزگا و شارەوانی و ئیدارە ناوخۆییەکان روودەدات.  پێنجەم: یەکلاییکردنەوەی ئەو ناکۆکییانەی کە لەنێوان حکومەتی هەرێمەکان و پارێزگاکان روودەدات.  شەشەم: یەکلاییکردنەوەی ئەو تۆمەتانەی کە دەدرێنە پاڵ سەرۆککۆمار و سەرۆکی ئەنجوومەنی وەزیران و وەزیرەکان، ئەمەش بە یاسا رێکدەخرێت.  حەوتەم: پەسندکردنی ئەنجامی کۆتایی هەڵبژاردنە گشتییەکان بۆ ئەندامێتیی ئەنجوومەنی نوێنەران.  ئەلف: یەکلاییکردنەوەی ناکۆکی لەنێوان بواری کاری دادگای فیدراڵی و دەستەی دادوەریی هەرێم و پارێزگاکان، کە ناکەونە سنووری پارێزگاکان.  ب: یەکلاییکردنەوەی ناکۆکی لە بواری کاری دەستەی دادوەریی هەرێمەکان و پارێزگاکانی سنووری هەرێمەکانەوە.  بڕیارەکانی دادگای باڵای فیدراڵی یەکلاییکەرەوەن، دەبێت سەرجەم دەسەڵاتەکان پێوەی پابەندبن.  پرۆژەیاسای دادگەی باڵای فیدراڵی  پرۆژەکە لە ٢٤ ماددە پێکهاتووە و ٢١ ماددە پەسندکراون، ماددەکانی ٢ و ٣ و ١٢ پەسندنەکراون و ناکۆکییان لەسەرە.