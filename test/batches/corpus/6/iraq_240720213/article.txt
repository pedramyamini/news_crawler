د. فوئاد حوسێن، وەزیری دەرەوەی عێراق بە میدیای ئەمریکای راگەیاندووە: "پێویستیمان بە سەربازی دیکە نییە بۆ عێراق، چونکە لە راستیدا ژمارەی پێویستی ئەو سەربازانە هەن، ئەوەی پێویستمانە هاوئاهەنگییە لە بواری هەواڵگریدا، پێویستیمان بە هاوکاریی ئەمریکایە لە راهێناندا، دەمانەوێت هێزەکان هاوکارمان بن لە ئاسمانەوە. "    بڕیارە رۆژی دووشەممە، مستەفا کازمی سەرۆکوەزیرانی عێراق سەردانی واشنتن بکات، دوای کۆبوونەوە و دیدار لەگەڵ جۆ بایدن سەرۆکی ئەمریکا راگەیێندراوێک لەبارەی کشانەوەی ئەمریکا لە عێراق بڵاوبکرێتەوە، ئامانجی راگەیێندراوەکەش وەکو چەند بەرپرسێکی ئەمریکا دەڵێن، بۆ کەمکردنەوەی گوشاری چەند لایەنێکی شیعەیە لەسەر مستەفا کازمی، سەرۆکوەزیرانی عێراق.  بەرپرسێکی ئەمریکی بە رۆژنامەی وۆڵ ستریت جۆرناڵی راگەیاندووە، "واشنتن دەیەوێت بڕیارەکانی ئەو راگەیێندراوە هاوبەشە جێبەجێ بکات، بەجۆرێک رۆڵی بەشێکی هێزەکانی دووبارە دادەڕێژێتەوە لە جیاتی ئەوەی سەربازی لە عێراق بکشێنێتەوە و ژمارەیان کەمبکاتەوە. "   ئەو بەرپرسە دەڵێت، "رێکخستنەوەی هێزەکان بە مانای کەمکردنەوەی ژمارەیان نایێت، بەڵکو تەنیا روونکردنەوە و رێکخستنی کاری ئەو هێزانە دەگرێتەوە، بە جۆرێک کە لەگەڵ پێشینەی ستراتیجی ئەمریکا یەکبگرێتەوە. "  مایکڵ نایتس، شرۆڤەکاری سیاسی و شارەزای کاروباری عێراق لە پەیمانگەی واشنتن بۆ رۆژهەڵاتی نزیکیشی ئاماژە بەوە دەکات، دەڵێ، "ئامانجەکە هاوکاریکردنی کازمیە بۆ ئەوەی بە دەستکەوتێکەوە بگەڕێتەوە عێراق، بەڵام بێ رووخانی هەڵمەتی رووبەڕووبوونەوەی تیرۆر لە عێراق، چونکە ئێستا خۆی هیچ هێزێکی ئەمریکا بەشداری شەڕی نەکردووە لە عێراق، تەنیا لە کاتی هێرشکردنە سەریان وەڵامدەدەنەوە. "   جەیمس جێفری، باڵیۆزی پێشووتری ئەمریکا لە عێراق و نێردەی سەرۆکی پێشووی ئەمریکا بۆ شەڕی دژی داعش باس لەوە دەکات "ئەو گرووپە چەکدارانەی لە عێراق کە ئێران پشتیوانیان دەکات قەت جیاوازیان نەکردووە لەنێوان ئەرک و رۆڵی سەربازانی ئەمریکا لە عێراق، ئەوان تەنیا یەک داوایان هەیە ئەویش کشانەوە و جێهێشتنی تەواوی ئەو هێزانەیە. "   هێشتا روون نییە رێکخستنەوەی کار و ئەرکی سەربازانی ئەمریکا و کشانەوەی هێزی شەڕکەر چۆن دەبێت و چ کاریگەرییەکی دەبێت، بۆ نموونە ئەو هێزانەی ئەمریکا کە لە سیستمی بەرگریدا وەڵامی هێرشی مووشەکی و درۆن دەدەنەوە بە هێزی شەڕکەر دادەنرێن، لەکاتێکدا پێنتاگۆن پێشتر رایگەیاندووە پابەند دەبن بە مافی بەرگریکردن لە سەربازان و کارمەندانیان لە عێراق. "  هەموو ئەوانە لەکاتێکدایە جێن ساکی گوتەبێژی کۆشکی سپی لە تویتەر نووسیویەتی، "پێویستییەک هەیە بۆ کەمکردنەوەی رۆڵی شەڕکردنی هێزەکانی ئەمریکا لە عێراق، داهاتووی رۆڵی سەربازی ئەمریکاش لە عێراق لە کۆبوونەوەی نێوان سەرۆک بایدن و مستەفا کازمی تاوتوێ دەکرێت. "