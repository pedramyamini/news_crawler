پێش شەڕی عێراق لە ساڵی ٢٠٠٣ ژمارەی کریستیانەکانی عێراق زیاتر لە یەک ملیۆن و ٨٠٠ هەزار کەس بوون، ئەو کاتە دانیشتووانی عێراق ٢٥ ملیۆن کەس بوون، واتە نزیکەی % ٦ی دانیشتووانی عێراقیان پێکدەهێنا.   دوای رووخانی رژێمی پێشووی عێراق، کریستیانەکان بە لێشاو لە عێراقەوە کۆچیان کرد بەرەو دەرەوەی ئەو وڵاتە، بە تایبەت پاش سەرهەڵدانی شەڕی تائیفی لە ساڵی ٢٠٠٧، دواتریش لەکاتی شەڕی داعش.   بەپێی زانیاریی بەڕێوەبەرایەتیی کاروباری کریستیانەکان لە وەزارەتی ئەوقافی هەرێمی کوردستان، ئێستا نزیکەی ٤٠٠ هەزار کریستیان لە هەموو عێراق ماون، لەکاتێکدا دانیشتووانی عێراق گەیشتووەتە  ٤٠ ملیۆن کەس، واتە تەنیا لە % ١ ـی دانیشتووانی عێراق پێکدەهێنن و ئەوانەشی کە لە عێراق ماون ئێستا نزیکەی % ٨٥ ـیان لە هەرێمی کوردستان دەژین، واتە نزیکەی ٣٤٠ هەزار کەس.   بە گوتەی بەڕێوەبەری کاروباری کریستیانەکان لە هەرێمی کوردستان، پاش هاتنی داعش لە ساڵی ٢٠١٤، نزیکەی ١٣٨ هەزار کریستیان لە ناوچەکانی دەشتی نەینەوا و موسڵ بەرەو هەرێمی کوردستان هەڵاتوون.  کۆچی کریستیانەکان بە سێ شەپۆل بووە  شەپۆلی یەکەم دوای ٢٠٠٣ و تێکچوونی دۆخی ئەمنیی عێراق بوو، هەروەها لە ساڵی ٢٠٠٧ دوای دروستبوونی گرووپی توندڕەو لە عێراق و کێشە تایفییەکان، بەهێزبوونی قاعیدە و گرژیی ئاڵۆزیی نێوان شیعە و سوننە وایکرد کریستیانەکانیش ببنە قوربانی شەڕ و تووندوتیژییەکان.   شەپۆلی سێیەمش لەدوای هێرشەکانی داعش، بە تایبەت دوای ئەوەی ناوچە کریستیانەکان لە ناوچەی دەشتی نەینەوا کەوتە دەست چەکدارانی داعش.  لە شاری بەغداش پێش ساڵی ٢٠٠٣،  نزیکەی ٧٥٠ هەزار کریستیان دەژیان، بەڵام ئێستا % ٩٠ کەمیکردووە.  بەشێوەیەکی گشتی، بەهۆی مەترسییەکانەوە، % ٣٠ کەنیسەکانی عێراق داخراون.   ئاماری کریستیانەکان لە عێراق و هەرێمی کوردستان  ژمارەی کریستیانەکان لە عێراق: ١.٨ ملیۆن کەس  دانیشتووانی عێراق ٢٥ ملیۆن کەس  ژمارەی کریستیانەکان لە عێراق: ٤٠٠ هەزار  دانیشتووانی عێراق ٤٠ ملیۆن  % ٨٥ ـیان لە هەرێمی کوردستانن  ١١٤٠ کریستیان بوونەتە قوربانی  ٩٨ کەنیسە و شوێنی کریستیانەکان تەقێنراونەتەوە  بەهۆی هێرشی داعش کریستیانەکانی نەینەوا کۆچیان کرد  ١٣٨٠٠٠ کریستیان بەرەو هەرێمی کوردستان کۆچیان کرد  % ٥٠ ـیان لە هەرێمی کوردستان نیشتەجێبوون