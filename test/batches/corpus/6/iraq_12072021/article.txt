رۆژی ١١ی ئەم مانگە رۆژی جیهانی دانیشتووان بوو و گەشەی دانیشتووانیش لە هەرێمی کوردستان بەراورد بە عێراق سستە، کۆی ژمارەی دانیشتووانی هەرێمی کوردستان ئێستا ٦ ملیۆن و ٢٧٠ هەزار کەسە.  عەبدولزەهرە هنداوی، گوتەبێژی وەزارەتی پلاندانانی عێراق، لە کاتی بەشداریکردنی لە بوولتەنی هەواڵەکانی نیوڕۆژی تۆڕی میدیایی رووداو، سەبارەت بە ژمارەی دانیشتووانی عێراق و ئەو بنەمایەی عێراق پشتی پێ بەستووە بۆ گەشەی ساڵانەی دانیشتووان، رایگەیاند: " ژمارەی دانیشتووانی عێراق تاوەکو کۆتایی ساڵی ٢٠٢٠، گەیشتە ٤٠ ملیۆن و ١٥٠ هەزار کەس، کە ٤٩ % ی لە رەگەزی مێ و ٥١ % ی لە رەگەزی نێرن".  بە گوتەی عەبدولزەهرە هنداوی بەپێی ریزبەندی ژمارەی دانیشتووان لە پارێزگاکانی عێراق "بەغدا زۆرترین دانیشتووانی لێیە کە دەگاتە ٨ ملیۆن کەس، دواتر پارێزگای نەینەوا دێت کە ژمارەی دانیشتووانی چوار ملیۆن کەسە، دوای ئەو پارێزگای بەسرە سێ ملیۆن کەس، پارێزگای سلێمانی دوو ملیۆن و ٢٥٠ هەزار کەس، پارێزگای زیقار ٢ ملیۆن و ١٥٠ هەزار کەس، پارێزگای بابل ٢ ملیۆن و ١٠٠ هەزار کەس، پارێزگای ئەنبار ملیۆنێک و ٩٠٠ هەزار کەس و کەمترین ژمارەی دانیشتووانیش لە پارێزگای موسەننایە کە دەگاتە ٨٥٠ - ٩٠٠ هەزار کەس".  گوتەبێژی وەزارەتی پلاندانانی عێراق بەوەش دەدات ئەوانەی تەمەنیان لە لەنێوان ١٤ - ٦٤ ساڵە، زۆرترین رێژەی دانیشتووان پێکدەهێن، کەمترین رێژەش ئەوانەن کە تەمەنیان لە سەرووی ٦٥ ساڵە.  سەبارەت بەو بنامەیەش کە عێراق پشتی پێدەبەستێت بۆ گەشەی ساڵانەی دانیشتووان، عەبدولزەهرە هنداوی گوتی: "وەزارەتی پلاندانان بە پشت بەستن بە هاوکێشە زانستییەکان لە جیهان بۆ گەشەی ساڵانەی دانیشتووان کە ساڵانە ٢.٦ % ـە لەگەڵ دوایین سەرژمێری دانیشتووان کە لە ساڵی ٢٠١٠ ئەنجامدرا، ئەوکات ژمارەی دانیشتووانی عێراق گەیشتبووە ٣١ ملیۆن و ٥٠٠ هەزار کەس، بەپێی رێژەی گەشەی دانیشتووانیش ساڵانە لە عێراقە ٨٥٠ هەزار بۆ یەک ملیۆن کەس زیادیکردووە، ئێمەش بەپێی ئەو خەمڵاندنە ساڵانە ژمارەی دانیشتووان دەستنیشان دەکەین".  سەبارەت بە هۆکاری ئەنجامنەدانی سەرژمێری دانیشتووان کە لە ساڵی ٢٠١٠ ـەوە نەکراوە، عەبدولزەهرە هنداوی دەڵێت: "بڕیاربوو ساڵی ٢٠٢٠ سەرژمێری ئەنجام بدرێت، بەڵام بەهۆی هاتنە پێشەوە دوو قەیران کۆرۆنا و دارایی لە عێراق نەتوانرا سەرژمێری دانیشتووان ئەنجام بدرێت، بۆ ئەمساڵیش لە پلاندا هەبوو سەرژمێری دانیشتووان ئەنجام بدرێت، بەڵام بەهۆی نەبوونی بودجەی پێویست لەبەردەستی وەزارەت نەتوانرا ئەمساڵیش ئەو سەرژمێرییە ئەنجام بدرێت، سەرەڕای ئەوەش بەردەوامین لە ئامادەکارییەکان بۆ ئەنجامدانی سەرژمێری بەو هیوایەی بودجەی پێویست دابین بکرێت بۆ ئەوەی لە ساڵی ٢٠٢٢ سەرژمێری دانیشتووان بکرێت".