هادی عامری لەبارەی دەستگیرکردنی قاسم موسڵیح، فەرماندەی ئۆپەراسیۆنەکانی حەشدی شەعبی لە ئەنبار کە رۆژی چوارشەممە لەلایەن هێزەکانی دژە تیرۆری عیراقەوە لە بەغدا بەپێی ماددەی جواری تیرۆر دەستگیرکرا، دەڵێت: "حەشدی شەعبی بە خوێنی پاکی، شکۆی دەوڵەتی دامەزراند، هەرکەسێک بیەوێت شکۆی حەشدی شەعبی بشکێنێت بە هەر پاساوێک بێت بشکێنێت، ئەوا ئەو کەسەیە کە دەیەوێت شکۆی دەوڵەت بشکێنێت، ئەو دەستگیرکردنانەشی دەکرێن بە پێچخواردنەوە و دوور لە هەموو رێكکارە یاساییە بەرکارەکان و لەسەر بنەمای بۆچوونی کەسی، ئەوا ئەو کەسە دەیانکات کە دەیەوێت بەدەوری دادگە بخولێتەوە و تێبینی جیاکردنەوەی دەسەڵاتەکان ناکات کە دەستوور باسیان دەکات".  هادی عامری لە راگەیێندراوەکەیدا هەروەها دەڵێت: "نابێت دادگە و دەزگا ئاسایشییەکان بە یەک کەس چڕببنەوە، هەندێک رێوشوێنی هەڵە لە دەستگیرکردن بەبێ فەرمانی گرتنی یاسایی هەیە، لەگەڵ هەندێک شێوازی ئەشکەنجەدان بەهیچ شێوەیەک قبوڵی ناکەین، ئەم هەنگاوە گەڕانەوەیە بۆ هەنگاوی یەکەم و بە ئاراستەی دیکتاتۆرییەت".  بەرەبەیانی رۆژی چوارشەممە ٢٥ - ٥ - ٢٠٢١ قاسم موسلیح خەفاجی، فەرماندەی ئۆپەراسیۆنەکانی ئەنباری حەشدی شەعبی و فەرماندەی لیوای تفوف. بە تۆمەتی تیرۆرکردنی ئیهاب وەزنی، چالاکڤانی دانیشتووی کەربەلا لە ٩ی ئەو مانگە، هەروەها تیرۆرکردنی قاسم مەجلوب، فاهم تائی چالاکڤان و ژمارەیەک چالاکڤانی دیکە، لە ئۆپەراسیۆنێکی تایبەتی هێزەکانی عێراقدا لە رێگەی دابەزین لە ئاسمانەوە لە شاری کەربەلا دەستگیرکرا.  دەستگیرکردنی ئەو فەرماندە باڵایەی حەشدی شەعبی کاردانەوەی زۆری بەدوای خۆیدا هێنا. رۆژی چوارشەممە بەغدا رۆژێکی دیکەی پڕ لە نیگەرانیی بۆ بەشێکی زۆری خەڵکەکەی بەڕێکرد.  زۆری پێنەچوو حەشدی شەعبی شەقامەکانی بەغدای پڕکرد لە نمایشی سەربازی و هەر زوو دەروازەکانی ناوچەی سەوزیان بڕی و گەیشتنە بەردەم سەرۆکایەتیی ئەنجوومەنی وەزیران و داوایان کرد فەرماندە دەستگیرکراوەکە رادەستی خۆیان بکرێت.  لەبەرامبەردا هێزە ئەمنییەکانی عێراق کەوتنە جووڵە و چەندین تانک و زرێپۆش و هەمەری سەربازییان خزاندەوە نێو شەقامەکانی بەغدا، دواجار هێزەکەی حەشدی شەعبی ناوچەی سەوزییان بەجێهێشت.  ئەو دەستگیرکردنە جارێکی دیکە هێزی مستەفا کازمی لە کۆنتڕۆڵکردنی هێزە سەربازییەکانی خستەوە ژێر تاقیکردنەوەیەکی دیکەی سەختەوە. فەرماندەی گشتیی هێزە چەکدارەکانی عێراق راگەیێندراوێکی بڵاوکردەوە و تێیدا رایگەیاند، "ئەو کەسەی دەستبەسەرکراوە سکاڵای لەسەرە و بەپێی ماددەی چواری تیرۆر دەستگیرکراوە. "