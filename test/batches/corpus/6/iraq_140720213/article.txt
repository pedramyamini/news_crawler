حوسێن جەلیل، گوتەبێژی هێڵی ئاسمانیی عێراق بە تۆڕی میدیایی رووداو راگەیاند، گەشتی ئاسمانییان بۆ تەواوی وڵاتانی رۆژهەڵاتی نێوەڕاست هەیە و رۆژانەش بۆ وڵاتانی دراوسێی عێراق گەشتیان هەیە. بەمنزیكانەش گەشتە ئاسمانییەكان لەگەڵ هیندستان دەستپێدەكەنەوە، دوای ئەوەی بەهۆی تەشەنەكردنی جۆری نوێی ڤایرۆسی كۆرۆنا بۆ ماوەیەك وەستێنران.   حوسێن جەلیل رایگەیاند، لە چەند رۆژی داهاتوودا خشتەیەكی نوێی گەشتە نوێكانی هێڵی ئاسمانیی عێراقی بۆ خەڵکی بڵاودەکەنەوە. هەفتانە حەوت گەشتی ئاسمانی لە بەغدا بۆ تاران و مەشهەد ئەنجامدەدرێن؛ هەروەها دوو تا سێ گەشتی ئاسمانیی دیكەش لە پارێزگاكانی دیكەی عێراق بۆ هەمان ئەم دوو پارێزگایەی ئێران دەكرێن.   لەبارەی گەشتەكانیان بۆ توركیا، حوسێن جەلیل باسی لەوەكرد، هەفتانە حەوت گەشتی ئاسمانی لە بەغداوە بۆ ئەنقەرە، ئەنتاڵیا و ئیستەنبووڵ رێكدەخرێن، ئەوە جگە لە فڕۆكەخانەی پارێزگاكانی دیكە بۆ هەمان شوێنەکانی تورکیا؛ هەروەها گەشتی راستەوخۆی رۆژانەش لە بەغداوە بۆ عەممان و دوبەی و گەشتیش بۆ قاهیرە هەیە.   گوتەبێژەکەی هێڵی ئاسمانیی عێراق لەبارەی گەشتەكانی كۆمپانیاكە بۆ وڵاتانی ئەوروپا رایگەیاند، "گەشتمان بۆ زۆربەی وڵاتانی ئەوروپا هەیە و گەشتەكانمان بۆ ئەڵمانیا هەریەك لە فرانكفۆرت، دۆسڵدۆرف و بەرلین دەگرێتەوە. هەروەها گەشتمان بۆ بیلارووسیا هەیە. هاوكات گەشتە ئاسمانییەكانی بەغدا و كۆپنهاگن بەشێوەیەكی كاتی وەستێندراون".   حوسێن جەلیل روونیكردەوە، كۆمپانیاكەیان لە رۆژی ١٤ی نیسانەوە سیستەمی فرەنرخی جێبەجێدەکات و گەشتەکانیان هەشت جۆر نرخیان هەیە؛ ئەو ریزبەندییە لە هەرزانترین نرخەوە بۆ گرانترینیان پۆلینی بۆ دەكرێت و بەشی زۆریشی پەیوەندی بە كڕینی پێشوەختەی بلیتەکانەوە هەیە.   لەبارەی زمانی فەرمیی كارپێكراوی كۆمپانیاكە، حوسێن جەلیل رایگەیاند، بەپێی ستاندەردە جیهانییەكان، زمانی ئینگلیزی زمانی یەكەم و زمانی عەرەبییە زمانی دووەمە. بەڵام زیادكردنی زمانی كوردی بۆ سیستەمی كارپێكراو کەمێک سەختە و پێویستی بەكاركردنی زیاترە.  ئەگەرچی گوتەبێژی هێڵی ئاسمانیی عێراق پێیوایە کارێکی قورسە زیادکردنی زمانی کوردی لە سیستەمی گەشتەکانیان بەڵام ئاوستریان ئێرلاینس هێڵی ئاسمانیی نەمسا لەسەرەتای گەشتەکانییەوە بۆ هەولێر زمانی کوردی بەکاردەهێنێت.