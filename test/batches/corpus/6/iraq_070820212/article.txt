ئەمڕۆ شەممە ٧/٨/٢٠٢١، پۆلیسی فیدراڵی عێراق لە راگەیێندراوێکدا بڵاویکردەوە، هێزێکی لیوای دووی پۆلیسی فیدراڵی بە بەشداریی هێزەکانی هەواڵگریی لیواکە زانیاریی هەواڵگرییان بەدەستگەیشتووە لەسەر ئەوەی چەکدارانی داعش بەنیازن یەکێک لە تاوەرە سەرەکییەکانی گواستنەوەی وزەی کارەبا لە ناوچەی (طار البغل) لە قەزای حەویجە لە کەرکووک بتەقێننەوە.  وەک پۆلیسی فیدراڵیی عێراق ئاماژەی بۆ دەکات، هێزەکانیان گەیشتوونەتە شوێنەکە و ئەو هەوڵەیان پووچەڵکردووەتەوە و دەستیان بەسەر ئەو بۆمبانەدا داگرتووە کە لەژێر یەکێک لە تاوەرەکان دانرابوون.  هاوکات رەشاد گەڵاڵی، جێگری لێپرسراوی مەڵبەندی سێی یەکێتی و لێپرسراوی پێشووی کۆمیتەی مەخمووری ئەو حزبە بە تۆڕی میدیایی رووداوی راگەیاند، داعش لە نێوان گوندی کەنداڵ یارمجەی و گوندی گردەشینەی کەندێناوەدا سێ تاوەری کارەبای خستووە و بەو هۆیەوە ٧٢ کاژێرە کارەبای نیشتمانی لە مەخموور نییە.  مام عەلی، یەکێک لە دانیشتووانی مەخموورە و باوکی یەکێک لەو سێ بریندارەیە کە لە بازگەیەکی دانراوی داعش لە نزیک گوندلی کەنداڵ تەقەی لێکرا و بریندارە بە تۆڕی میدیایی رووداوی راگەیاند، "دوو رۆژە تاوەرەکانی کارەبا کەوتوون و لە مەخموور کارەبا نییە".  رۆژی پێنجشەممە ٥/٨/٢٠٢١، کۆمپانیای گشتیی گواستنەوەی وزەی کارەبای باکووری بە سەر بە وەزارەتی کارەبای عێراق رایگەیاند، "بۆ رۆژی دووەم لەسەریەک هێڵەکانی گواستنەوەی کارەبا لە پارێزگاکانی کەرکووک، سەلاحەدین و نەینەوا کرانە ئامانج. لەماوەی ٤٨ کاژێری رابردوودا ١٣ تاوەری کارەبا تەقێندراونەتەوە؛ هێڵەکانی گواستنەوەی وزە لە نێوان پارێزگاکانی سەلاحەدین، کەرکووک و نەینەوا کراونەتە ئامانج".  سەرەتای مانگی رابردوو حکومەتی عێراق بڵاویکردەوە، لە ماوەی شەش مانگی رابردوودا نزیکەی ٧٠ تاوەری گواستنەوەی کارەبا لە عێراق بە "کاری تێکدەرانە و تەقاندنەوەی بۆمبی چێندراو کراونەتە ئامانج".  ئەنجوومەنی ئاسایشی نیشتمانیی عێراق، لە مانگی تەممووزی ٢٠٢١ دا رایگەیاند؛ بەرهەمهێنانی کارەبا لە عێراق گەیشتووەتە زیاتر لە ٢٠ هەزار مێگاوات و ئەوە بەرزترین ئاستی بەرهەمهێنانی کارەبایە بەدرێژایی مێژووی عێراق.  وەزارەتی کارەبای عێراقیش دەڵێ؛ بۆ دابینکردنی کارەبای ٢٤ کاژێری پێویستیان بە بەرهەمهێنانی زیاتر لە ٢٨ هەزار مێگاوات کارەبایە.