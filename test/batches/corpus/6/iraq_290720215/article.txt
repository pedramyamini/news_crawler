کۆمیسیۆنی راگەیاندن و گەیاندنی عێراق رۆژی ٢٨ی تەمموزی ٢٠٢١ نووسراوێکی بە ژمارە ٧ / ع / ١/٨٩ بۆ سەرجەم میدیاکان دەرکردووە تێیدا هاتووە "بەپێی دەسەڵاتەکانمان بەپێی فەرمانی ٦٥ی ساڵی ٢٠٠٤ی بەرکار کە مافی رێکخستنی هەردوو کەرتی راگەیاندن و  پەیوەندییەکانی هەیە. داوا لە دەزگاکانی راگەیاندن دەکەین پابەندی ئەم خاڵانە بن لە هەڵبژاردنی میوان و ئەو کەسانەی دێنە بەرنامەکانەوە:  ١ - کەسانی پسپۆڕ و شارەزای تەواو و لەو کەسانەی توانای ئاگاییان لە هەڵوێستی شەرمەزارکار هەبێت و نەکەونە ئەو هەڵانەی دەبنە هۆی تێکدانی دۆخی سیاسی و ئاسایشی و تەنانەت کۆمەڵایەتیش.  ٢ - بەهیچ شێوەیەک ئەو کەسانە نەکرێنە میوان کە نەناسراو و نادیارن و ناتوانن بەرپرسیارێتی لێدوانەکانیان بگرنە ئەستۆ.  ٣ - خۆلادان لە بانگهێشتکردنی ئەو ئەندام و لایەنانەی کە لەرووی دەستووری و یاساییەوە قەدەخەکراون، یان بەپێی فەرمانی یاسایی سزادراون.  ٤ - رێگەنەدان بەو کەسانەی کە بەشداریی بەرنامەکان دەکەن و قسەی وادەکەن دەبێتە هۆی هەڕەشە لەسەر سیستەمی دیموکراسی لەعێراق، یان رۆڵی هەبێت لە پەکخستنی هەڵبژاردنەکان یان ئەو کارە دیموکراسییانەی دیکە کە دەستوور رێگەی پێداوە.  ٥ - خۆلادان لەخستنەڕووی هەر بابەتێکی میدیایی کە ئاشتیی نێوخۆیی و ئاسایشی نیشتیمانی لە عێراق بخاتە مەترسییەوە یان ببێتە هۆی کردنە ئامانجی کردەی سیاسیی دیموکراسی یان ناکۆکی لەنێوان لایەنەکانی کۆمەڵگەی عێراقی یان پێکهاتەکانی یان پێچەوانەی دەستوور بێت.  ٦ - دوورکەوتنەوە لەو وتوێژانەی کە بەجۆرێک لەجۆرەکان دەبنە هۆی رەواجدان بە تیرۆر یان بۆ هەر گرووپێک کە مومارەسەی یان هانی مومارەسەکردنی کردەوە تیرۆریستییەکان دەدات، یان ئەو چالاکییە تاوانکارییانە، یان هانی دەستدرێژی لەسەر موڵکی گستی یان تایبەتی بدات.  ٧ - باسنەکردن و نیشاننەدانی بەڵگەنامە نهێنییەکان و ئەوانەی کە لەلایەن لایەنە پەیوەندیدارەکانەوە رێگەپیدراونین، جگە لەو پرسانەی لەدادگە دەخرێنەڕوو بۆ ئەوەی کار لەسەر رێرەوی دادپەروەری نەکات، هەروەها دووپاتکردنەوەی گرتنەبەری هەنگاوەکانی پێویست بۆ دڵنیابوون لە دروستیی زانیارییەکان پێش خستنەڕوویان.  ٨ - رێگەبنەدان بەو میوانانەی بەشداریی بەرنامەکان دەکەن بە خستنەڕووی ئەو قسانەی کە هەستی خاوەن پێداویستی تایبەت رەچاو ناکات، یان بێڕێزییە لە کەمئەندامییان، یان شکانەوەیانە یان لەمپەر دەخاتە بەردەم کردەوەی تێکەڵبوونیان بە کۆمەڵگە.  ٩ - پێویستیی رێزگرتنی فرەیی رەگەزی و ئاینی و تایفی و شارستانیی و فیکری لە کۆماری عێراق.  ١٠ - رێگەگرتن لە خستنەڕووی هەموو ئەو شتانەی کە سووکایەتی بە خودی خوا و ئاینە ئاسمانییەکان و پەیامبەران و مەزهەب و هێما ئاینییەکان دەکات، لەگەڵ سەرجەم بیروباوەڕ و ئاینەکانی دیکەش.  ١١ - رێگەگرتن لەو وتوێژانەی دژی ئادابەکانن یان بەشێوەیەکی روون ئابڕووبەرن یان رووشێنەری زەوقی گشتین یان چەمکی ناشرینن کە ئاماژەن بۆ ناوەڕۆکی خراپ.