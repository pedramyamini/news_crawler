دەستەی دەستپاکیی عێراق، ئەمڕۆ سێشەممە، لە راگەیێندراوێکدا رایگەیاند: "بە فەرمانی دادگە بەڵگەنامەکانی دزینی یەک ملیار و ٢٠٠ هەزار دینارمان لە کۆمپانیای گشتیی کشتوکاڵی نەینەوا ئاشکرا کرد، کە بەرپرسی کۆگای کۆگجەلی سەر بە کۆمپانیاکە لە پارێزگای نەینەوا ئەنجامیداوە لە رێگەی دزینی نزیکەی یەک ملیۆن و ٤٦٠ هەزار تۆن پەینی ئاژەڵ".  دەستەی دەستپاکیی عێراق راشیگەیاند: "لەم کارەدا هۆبەی سکاڵاکان لە بەشی یاسایی کۆمپانیای گشتیی پێداویستییە کشتوکاڵییەکانی وەزارەتی کشتوکاڵ هاوکارمان بوو، هاوکات زانیارییە سەرەتاییەکانمان ئاشکرایان کرد کە نرخی یەک تۆن پەینی ئاژەڵ لە بازاڕدا نزیکەی ٧٥٠ هەزار دینارە، بۆیە پەراوی کەیسەکە رادەستی دادوەری دادگای لێکۆڵینەوە لە نەینەوا کرا، کە پسپۆرە لە کەیسەکانی دەستپاکی، لە ئەنجامدا دادگە بەپێی ماددەی ٣١٥ی یاسای سزاکان فەرمانی دەستگیرکردنی بۆ تۆمەتبارەکە دەرکرد".  لە دەقی ماددەی ٣١٥ی یاسای سزاکان لە عێراق هاتووە: هەر فەرمانبەرێک یان راسپێردراوێک بۆ ئەنجامدانی خزمەتی گشتی پارە یان کەلوپەل یاخود بەڵگەنامەیەک بدزێت یان بیشارێتەوە و لە لای بدۆزرێتەوە بە زیندانیکردن سزا دەدرێت.