نوێترین هەڵوێست دژی بۆردوومانکردنی بنکەکانی هێزەکانی ئەمریکا لەلایەن گرووپە چەکدارەکانی بەناو بەرەی بەرگری لە عێراق لەلایەن رابەری رەوتی سەدرەوە بوو کە لە کۆبوونەوەیدا لەگەڵ دەستەی سیاسی و پەرلەمانتارانی رەوتەکەی رایگەیاند، ئەو هێرشانە ئەنجامی پێچەوانەیان لێکەوتەوە، ئەوەشی دەگوترێت بەرگرییە، لەڕاستیدا پەیداکردنی بژێویی ژیانە.  موقتەدا سەدر، رابەری رەوتی سەدر رایگەیاند "بە بۆردوومانکردنی هەولێر و شوێنەکانی دیکە چی روویدا؟ داگیرکار ٤٠٠٠ سەربازی زیادکرد، لەبری ئەوەی دەیویست بکشێتەوە؛ بۆیە سوودمەند هەیە لە بوونی داگیرکار؛ چونکە ئەگەر بکشێتەوە ئەوان بژێوییان لەدەستدەدەن، هەن بژێوییان لەسەر سیاسەتە، چونکە ئەوان بێ سیاسەت سفرن، هەن بژێوییان لەسەر بەرگرییە، چونکە بێ بەرگری ئەوان سفرن، ئەوە ئەگەر لە بنەڕەتدا بەرگرییەکی راستەقینە بێت".  ئەوەی رەنگە سەدر و حکومەتی عێراقی تووشی دڵەڕاوکێ کردبێت، داواکاری و گوشاری چەند سیناتۆرێکی ئەمریکییە لەسەر ئیدارەی جۆ بایدن، سەرۆکی ئیدارەی ئەمریکا، بۆئەوەی بە تووندی وەڵامی هێرشی گرووپە چەکدارەکان بداتەوە کە لە بەرژەوەندییەکانی ئەمریکا لە عێراق و سووریا دەدەن.  پێشبینی دەکرێت دوور بێت یان نزیک، ئەمە رووبدات.  کین شۆکلی، شرۆڤەکاری سیاسیی ئەمریکی دەڵێت "بۆ ئەوە دەبێت چاوەڕوان بین و ببینین، تاوەکو ئێستا ئاماژەیەکمان نەبینیوە سەبارەت بە نیازی ئەمریکا بۆ کشاندنەوەی هێزەکانی چ لە عێراق بێت یان سووریا یاخود کوردستان. بە بۆچوونی من وەڵامی دەبێت؛ بە بۆچوونی من ئەو وەڵامە بەشێوەی هێرشی ئاسمانی دەبێت لەڕێگەی فڕۆکەی بێفڕۆکەوانەوە یان رەنگە لەڕێگەی ئۆپەراسیۆنی ئاسمانییەوە دەبێت؛ بەڵام هێز لەسەر زەوی ناجووڵێنێت؛ بەڵکو هاوکاریی هێزەکانی عێراق دەکات لەسەر زەوی و بە دڵنیاییەوە وەڵام دەداتەوە".  لە ماوەی یەک هەفتەی رابردوودا شەش هێرش بە مووشەک و فڕۆکەی بێفڕۆکەوان کرانە سەر هێزەکانی ئەمریکا لە عێراق و هەرێمی کوردستان و سووریا؛ لەوانەش هێرشێکی مووشەکی بۆسەر بنکەی سەربازیی عەین ئەسەد لە ئەنبار؛ هەروەها هێرشەکەی سێشەممەی رابردوو کە بە فڕۆکەی بێفڕۆکەوان کرایە سەر کۆنسوڵخانەی ئەمریکا لە هەولێر.