بەپێی راگەیێندراوی ٢٤ کاژێریی وەزارەتی تەندروستی و ژینگەی عێراق، شەش هەزار و ٧٤٣ تووشبووی دیکەی پێشووی ڤایرۆسی کۆرۆنا چاکبوونەتەوە. زۆرترین ژمارەی مردن بە کۆرۆنا لەسەر ئاستی عێراق و هەرێمی کوردستان لەو ماوەیەدا لە پارێزگای بەغدا بووە. لە باشووری کوردستانیش لە پارێزگای دهۆک پێنج تووشبوو، لە پارێزگای هەولێر دوو تووشبوو، لە سلێمانی دوو تووشبوو و لە کەرکووکیش چوار تووشبوو گیانیان لەدەستداوە.  لەبارەی ژمارەی تووشبووان و مردووان بە کۆرۆنا لە هەرێمی کوردستان، لە راگەیێندراوی وەزارەتی تەندروستیی عێراقدا هاتووە، "ئەمڕۆ لە هەرێمی کوردستان ٧٠٤ تووشبووی دیکەی ڤایرۆسی کۆرۆنا تۆمارکراون، هەزار و ٣٢٠ تووشبووی پێشوو چاکبوونەتەوە و نۆ تووشبووش گیانیان لەدەستداوە".  هەروەها وەزارەتی تەندروستی و ژینگەی عێراق لە راگەیێندراوەکەیدا جەخت لە گرنگیی وەرگرتنی ڤاکسینی دژە ڤایرۆسی کۆرۆنا دەکاتەوە و دەڵێت، "کورتترین رێگەیە بۆ کۆنترۆڵکردنی پەتاکە. پرۆسەی پێدانی پێکوتە زۆر باش بەڕێوەدەچێت و تاوەکو ئێستا ٤٣٢ هەزار و ٥٠٦ کەس لە عێراق پێکوتەی دژە ڤایرۆسی کۆرۆنایان وەرگرتووە".  تاوەکو ئێستا ملیۆنێک و ١١٢ هەزار و ٧٢٥ کەس لە عێراق و هەرێمی کوردستان تووشی کۆرۆنا بوون، ملیۆنێک و پێنج هەزار و ٣٦٩ لەو تووشبووانە چاکبوونەتەوە، واتە ٩٠.١ % ـی تێکڕای تووشبووان، هەروەها ٩١ هەزار و ٥٨٥ تووشبووی کۆرۆناش هێشتا چارەسەر وەردەگرن، ٥٤٣ لەو تووشبووانە لەژێر چاودێریی چڕدان، ١٥ هەزار و ٧٧١ تووشبووش گیانیان لەدەستداوە.