بە گوێرەی راگەیێندراوەکە، کۆبوونەوەکە بۆ ماوەی نزیکەی ٤٥ خولەک بەردەوام بووە و تێیدا پاپا فرانسیس جەختی لە گرنگی "هاوئاهەنگی و دۆستایەتی نێوان کۆمەڵگە ئایینییەکان کردوەتەوە، ئەوەش لەبەر بەرژەوەندی عێراق، ناوچەکە و تەواوی مرۆڤایەتی".   راگەیێندراوەکە ئاماژە بەوە دەکات، ئەو هاوئاهەنگی و دۆستایەتییە لە رێگەی دیالۆگ و رێزگرتنی هاوبەشەوە بەدەستدەهێنرێت.   نووسینگەی رۆژنامەڤانیی پاپا فرانسیس دەڵێت، کۆبوونەوەکە دەرفەتێک بوو بۆ ئەوەی پاپا فرانسیس سوپاسی ئایەتوڵڵا عەلی سیستانی، مەرجەعی باڵای شیعەکان لە عێراق بکات لە بەرامبەر "دەنگهەڵبڕین" بۆ پارێزگاریکردن لەو کەسانەی ژیانیان زەحمەت بووە و چەوسێندرانەتەوە، بەتایبەتی لەم ساڵانەی دواییدا کە تووندوتیژی زۆر بووە و ژیان زەحمەت بووە. هەروەها پاپا فرانسیس سوپاسی عەلی سیستانی کردووە بۆ جەختکردنەوە لە "پیرۆزیی ژیانی مرۆڤ و گرنگی یەکگرتوویی و یەکڕیزی نێوان خەڵکی عێراق".   لە کۆتایی راگەیێندراوەکەدا هاتووە، پاپا فرانسیس لە کاتی ماڵئاواییکردن لە عەلی سیستانی ئاماژەی بەوە کردووە، بەردەوام دەبێت لە نزاکردن بۆ ئەوەی خودا داهاتوویەکی پڕ لە ئارامی و برایەتی بۆ خەڵکی عێراق، رۆژهەڵاتی نێوەڕاست و تەواوی جیهان دابینبکات.  لە لایەکی دیکەوە بەپێی راگەیێندراوی نووسینگەی مەرجەعیەتی باڵای شیعەکانی عێراق، سیستانی ئاماژەی بەو رۆڵە گەورەیە کردووە کە "سەرکردە ئایینی و رۆحییەکان دەتوانن بیگێڕن بۆ سنووردارکردنی ئەو نەهامەتییانە، لە نێویاندا بە ئاگادارکردنەوەی لایەنە پەیوەندیدارەکان - بە تایبەت زلهێزەکان کە دەبێت رێگەبدەن ژیری و لۆژیک سەربکەوێت و دووربکەنەوە لە زمانی جەنگ".  سیستانی لە کۆبوونەوەکەدا بە ئاماژەدان بە رۆڵی "مێژوویی" عێراق، بە پاپا فرانسیسی گوتووە کە "ئومێدەوارە [عێراق] لەو نەهامەتییەی ئێستای لە ماوەیەکی نزیکدا رزگاری بێت".  سەبارەت بە کریستیانەکانی عێراق کە لە ساڵی ٢٠٠٣ ەوە، بەتایبەت بەهۆی هاتنی داعش لە ساڵی ٢٠١٤، ژمارەیان لە کەمبوونەوەدا بووە و ئێستا نزیکەی تەنها ٤٠٠ هەزاریان لە عێراق ماون، سیستانی بە پاپا فرانسیسی گوتووە، "پێداگیرە کە هاووڵاتیانی کریستیان وەک هاووڵاتیانی دیکەی عێراق خاوەنی ئارامی و ئاشتی و تێکڕای مافە دەستوورییەکانیان بن".  مەرجەعی باڵای شیعەکان لە عێراق بە پاپا فرانسیسی گوتووە، بەردەوام کاریان کردووە بۆ پاراستنی کریستیانەکان لە عێراق، بە تایبەت لە کاتی هاتنی داعش لە ساڵی ٢٠١٤ و لە کۆتاییشدا ئاماژە بەوەکراوە، عەلی سیستانی خۆشحاڵی خۆی بۆ سەردانەکەی پاپا فرانسیس دەربڕیووە.