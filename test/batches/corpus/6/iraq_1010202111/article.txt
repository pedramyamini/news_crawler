سەرچاوەیەکی ئەمنی لە پارێزگای دیالە بە (تۆڕی میدیایی رووداو)ی راگەیاند، ژمارەیەک هاووڵاتی لە نزیک ناوەندی دەنگدانی (قوتابخانەی مهتدی بیللا) لە کۆمەڵگەی حەمرین لە ناحیەی سەعدیەی سەر بە قەزای خانەقین کۆبووبوونەوە، بۆیە سەربازێکی سوپای عێراقی هەوڵیداوە بڵاوەیان پێبکات.  سەرچاوەیەکە روونیکردەوە، ئەو سەربازە بە ئامانجی بڵاوەپێکردنی ئەو هاووڵاتیانە، تەقەی ئاسمانی کردووە و لەکاتی تەقەکردنەکەدا کۆنترۆڵی بەسەر کلاشینکۆفەکەی لەدەستداوە و بە هەڵە سەربازێکی هاوڕێی کوشتووە لە فەوجی سێی لیوای یەکی سەر بە فرقەی یەکەمی سوپای عێراق.  سەرچاوەکە ئاماژەی بەوەشکرد، دوو سەرباز بەناوەکانی محەممەد یاسر حوسێن و عەلی خزەیر گواستراونەتەوە نەخۆشخانەی گشتیی شارەبان. ئەو سەربازەشی تەقەکانی کردووە ناوی حەیدەر عەباس نعمەیە، لەلایەن فەرماندەی فەوجەوە دەستبەسەرکراوە. ئەو سەربازەشی کوژراوە دانیشووی ناوچەی سەدری شاری بەغدایە.    شانەی میدیایی ئەمنیی عێراق لە راگەیێندراوێکدا بڵاویکردەوە، لە ناوچەی حەمرین لە فرقەی یەکدا، یەکێک لە سەربازەکان بە هەڵە تەقەی کردووە و بەهۆیەوە سەربازێک کوژراوە و یەکی دیکەش برینداربووە.