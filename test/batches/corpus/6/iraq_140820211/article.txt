نووسینگەی راگەیاندنی راوێژکاری ئاسایشی نیشتمانیی عێراق لە راگەیێندراوێکدا بڵاویکردەوە: "قاسم ئەعرەجی، راوێژکاری ئاسایشی نیشتمانیی عێراق ئەمڕۆ شەممە ١٤ - ٨ - ٢٠٢١ بە سەردانێکی فەرمیی گەیشتە دەوحەی پایتەختی قەتەر و بانگهێشتنامەی مستەفا کازمی، سەرۆکوەزیرانی دایە شێخ تەمیم حەمەد ئال سانی، میری قەتەر بۆ ئەوەی لە لووتکەی چاوەڕوانکراوی وڵاتانی دراوسێی عێراق لە بەغدا بەشداربێت".  بڕیارە لووتکەی وڵاتانی دراوسێی عێراق بە بەشداریی سەرۆکانی وڵاتانی دراوسێ و چەندین وڵاتی دیکە لە کۆتایی مانگی ئابی ساڵی ٢٠٢١ لە بەغدا بەڕێوەبچێت.  ئەوانەی بانگهێشتی لووتکەکە کراون بریتین لە رەجەب تەیب ئەردۆغان، سەرۆککۆماری تورکیا، شا سەلمان، شای سعودیە، شا عەبدوڵڵای دووەم، شای ئوردن، عەبدولفەتاح سیسی، سەرۆکی میسر، نەواف ئەحمەد، میری کوێت، ئیمانوێل ماکرۆن، سەرۆکی فەرەنسا و ئیبراهیم رەئیسی، سەرۆککۆماری ئێران.   چاوەڕوان دەکرێت ئیمارات، ئەمریکا، ئوسترالیا، بەریتانیا، ئەڵمانیا، هۆڵەندا، سوێد و یەکێتیی ئەوروپاش بانگهێشتی لووتکەکە بکرێن، بەڵام دەگوترێ بەهۆی ناڕەزایەتی چەند وڵاتێک سووریا بانگهێشتی لووتکەکە ناکرێت.  ئامانجی لووتکەی وڵاتانی دراوسێی عێراق کەمکردنەوەی گرژییە لە خاکی عێراق و رۆژهەڵاتی نێوەڕاست بە گشتی، بە تایبەت لە سووریا و یەمەن و لوبنان. هەروەها مەبەستێکی سەرەکیی لووتکەکە چڕکردنەوەی هەوڵەکانە بۆ بەرەنگاربوونەوەی گرووپە پەڕگیرەکان و بەهێزکردنی پەیوەندییە ئابوورییەکانی عێراق و وڵاتانی ناوچەکە و هێنانی وەبەرهێنانی وڵاتانی دراوسێ بۆ عێراق.