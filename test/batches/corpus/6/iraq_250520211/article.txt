ئەبو عەلی عەسکەری، سەرکردەی کەتائیبی حیزبوڵڵای عێراق لە هەژماری خۆیدا لە تۆڕی کۆمەڵایەتیی تویتەر رایگەیاند: "دیارە کە مەبەست لەو خۆپێشاندانانەی بڕیارە رێکبخرێن دواخستنی هەڵبژاردنە بۆ درێژکردنەوەی تەمەنی کابینەکەی کازمی... لەگەڵ ئەوەشدا دەڵێین بەسە بازرگانی بە رۆڵەکانمان مەکەن، چونکە گەندەڵی و خراپەکاریتان بڵاوکردەوە، هاوکات ئاشکراکردنی بکوژان و لێپرسینەوە لەگەڵیاندا دەبێ لە چوارچێوەی یاسا و هۆزگەری و شەرعیدا بێت، بۆ ئەوەی خوێنی بێتاوانەکان نەبنە ئامرازێک بۆ بانگەشەکردن بۆ حیزبەکانی دەسەڵات و گەندەڵی. "  سەرکردەکەی حیزبوڵڵای عێراق ئاماژەی بەوەشکردووە، "دەبێ برایانمان لە حەشدی شەعبی و بەرگری عێراقیدا بە هەموو رێگەیەک ئەو گەنجە هەڵخەڵەتاوانە بپارێزن و لێنەگەڕێن ببنە یاریی دەستی دووژمنان، هەروەها دەبێ گوشاری زیاتر بخەنە سەر ئەمریکا و بەریتانیا لە عێراق و پرۆژە تێکدەرەکانی بنەماڵەی سعوود و رۆڵەکانی زاید لەبارببەن و دەستی هەواڵگرییان ببڕن. "  ئەمە لەکاتێکدایە ئەمڕۆ سێشەممە، خۆپێشاندانی ناڕەزایەتی لە بەغدا و چەند پارێزگایەکی شیعەنشینی ناوەڕاست و باشووری عێراق بەڕێوەچوو.  چالاکوانانی ناڕەزایەتییەکان لە عێراق لە گرووپ و تۆڕە کۆمەڵایەتییەکاندا رایانگەیاند، ئەمڕۆ خۆپێشاندانی فراوان لە بەغدا و چەند پارێزگایەکی دیکە رێکدەخەن و داوای لێپرسینەوە لە بکوژانی خۆپێشاندەران و جێبەجێکردنی داواکاریی خۆپێشاندانەکانی ساڵانی ٢٠١٩ و ٢٠٢٠ دەکەن؛ خۆپێشاندانەکانیش ئەمڕۆ لەژێر ناوی "کێ کوشتوومی؟ " بەڕێوەدەچن.  بەپێی رێکخراوی لێبووردنی نێودەوڵەتی؛ لە سەرەتای دەستپێکردنی خۆپێشاندانەکانەوە لە مانگی تشرینی یەکەمی ساڵی ٢٠١٩ دژی گەندەڵی، هەژاری، بێکاری، خراپی خزمەتگوزارییەکان و لایەنە سیاسییەکان لە عێراق، نزیکەی ٦٠٠ کەس کوژراون و زیاتر لە ١٨ هەزاری دیکە برینداربوون، ئەوە جیا لە رفاندنی دەیان چالاکوان و خۆپێشاندەر، کە تاوەکو ئێستاش چارەنووسی ژمارەیەکیان نادیارە.