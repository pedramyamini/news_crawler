وەزارەتی تەندروستی و ژینگەی عێراق، ئەمڕۆ دووشەممە لە راگەیێندراوێکدا رایگەیاند "پێنج هەزار و ٦٦٤ تووشبووی دیکەی پێشووی کۆرۆنا چاکبوونەتەوە، هەروەها ٣٩ تووشبووی دیکەش گیانیان لەدەستدا"، زۆرترین ژمارەی گیانلەدەستدان بە کۆرۆنا لەسەر ئاستی عێراق و هەرێمی کوردستان لە پارێزگای دهۆک بووە و هەشت کەس گیانیان لەدەستداوە، پارێزگای سلێمانی لە پلەی سێیەمدایە بە گیانلەدەستدانی پێنج تووشبوو و هەولێریش لە پلەی پێنجەمە.  لەبارەی ژمارەی تووشبوون و گیانلەدەستدان بە کۆرۆنا لە هەرێمی کوردستان، لە راگەیێندراوی وەزارەتی تەندروستیی عێراقدا هاتووە "ئەمڕۆ لە هەرێمی کوردستان ١٠٤٥ کەسی دیکە تووشی ڤایرۆسی کۆرۆنا بوون، هاوکات ٤٠٧ تووشبووی پێشوو چاکبوونەتەوە و ١٦ تووشبووش گیانیان لەدەستداوە".  وەزارەتی تەندروستی و ژینگەی عێراق جەخت لە گرنگیی وەرگرتنی ڤاکسینی دژە ڤایرۆسی کۆڤید - ١٩ دەکاتەوە و دەڵێت "کورتترین رێگەیە بۆ کۆنترۆڵکردنی پەتاکە. پرۆسەی پێدانی پێکوتە زۆر باش بەڕێوەدەچێت و تاوەکو ئێستا ١٠٣ هەزار و شەش کەس لە عێراق پێکوتەی دژە ڤایرۆسی کۆرۆنایان وەرگرتووە".  تاوەکو ئێستا ٨٧٩ هەزار و ٩٩١ کەس لە عێراق و هەرێمی کوردستان تووشی کۆرۆنا بوون، ٧٨٤ هەزار و ١٩٩ لەو تووشبووانە چاکبوونەتەوە، واتە ٨٩.١ % ـی تێکڕای تووشبووان، هەروەها ٨١ هەزار و ٢٩٠ تووشبووی کۆرۆناش هێشتا چارەسەر وەردەگرن، ٤٥٨ لەو تووشبووانە لەژێر چاودێریی چڕدان، ١٤ هەزار و ٥٠٢ تووشبووش گیانیان لەدەستداوە.