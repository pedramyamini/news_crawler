یەکێتیی ئەوروپا لە رێگەی نێردەکەیەوە رایگەیاند، ھاتوون بۆ چاودێریکردنی ھەڵبژاردنی پێشوەختەی عێراق، ٨٠ چاودێریان لە کاتی پرۆسەی ھەڵبژاردندا بەشدار و چاودێر دەبن، سێ ئۆفیسی سەرەکی لە ھەولێر، بەغدا و بەسرە دەکەنەوە، جگە لە ئامادەکردنی راپۆرت لەبارەی چۆنێتیی بەڕێوەچوونی پرۆسەی ھەڵبژاردن، ھیچ دەستوەردانێکیان نابێت.  پەیامنێری رووداو لە نێردەی یەکێتیی ئەوروپای پرسی، لە "ناوچە جێناکۆکەکان کە مەترسیی دەستوەردان و ساختەکاریی تێدایە، گەرەنتیی بەڕێوەچوونی ھەڵبژاردنێکی پاک و بێگەرد دەکەن؟ " لە وەڵامدا ڤیۆلا ڤۆن، سەرۆکی چاودێریی یەکێتیی ئەوروپا بۆ هەڵبژاردنی عێراق گوتی، "روونە کە ناتوانین هەموو چاوەڕوانییەکان بڕەوێنینەوە، بەڵام هاتنمان گۆڕانکاری دروستدەکات، ئێمە لەوێ دەبین و تەنیا دەتوانین گەرەنتیی ئەوە بکەین، بەو هیوایەی زۆربەی ئەنجامەکانمان بە بەڵگە بکرێن و لە راپۆرتەکەماندا ئاماژەی پێبدەین، بەڵام بە دڵنیاییەوە ئێمە ئەو لایەنە نین کە زامنی دەنگەکان دەکەین، یاخود سەلامەتییەکەی دەپارێزین. ئەمە کاری ئێمە نییە".  لەپێناو دروستکردنی ھەماھەنگی و گەرەنتیی ھەڵبژاردنێکی بێ کێشە، بەتایبەتی لە ناوچە جێناکۆکەکان، بۆ یەکەم جار لەم ھەڵبژاردنەدا لەنێوان ھەولێر و بەغدا ژوورێکی ئۆپەراسیۆن پێکهێندراوە، ئاسایش و پێشمەرگە و ھێزە عێراقییەکان بەشدارن تێیدا و شوێنی سەرەکییان لە بەغدا و ھەولێر دەبێت.  موهەنەد نەعيم، راوێژکاری مستەفا کازمی بۆ کاروباری ئەمنیی ھەڵبژاردن رایدەگەیێنێت، "ئاسایش و پێشمەرگە و دەزگاکانی دیکە بەشدارن لە یەک ژووری ئۆپەراسیۆندا، ھەماھەنگی لە ئاساتێکی زۆر باڵادایە، تەنانەت وەزارەتی ناوخۆی ھەرێمی کوردستان لەو ژوورە ئۆپەراسیۆنەدا ھەن، ئەویش بۆ گرتنەبەری رێوشوێنە ئەمنییەکانە، شوێنی ئەوان لە بەغدا و ھەرێم دەبێت، ئەم جۆرە ھەماھەنگییە بۆ یەکەم جارە بەم شێوەیە دەکرێت، ئەمە دیاردەیەکی زۆر باشە لەنێوان ئێمە و ھەرێم و سەرجەم پارێزگاکان بەشدارن لە رێگەی پارێزگارەکانەوە".  بڕیارە بۆ ھەڵسەنگاندن و چاودێرکردنی ھەڵبژاردنی پێشوەختەی عێراق ٥٠٠ چاودێری نێودەوڵەتی لە وڵاتانی بیانی و عەرەبی بگەنە عێراق، ١٣٠ چاودێریان سەر بە نەتەوە یەکگرتووەکان و ٨٠ یان سەر بە یەکێتیی ئەوروپا دەبێت، لە عێراقەوە بانگهێشتنامە بۆ ٥١ وڵات و کۆمکاری عەرەبی و ٢٥ رێکخراو نێردراوە، بۆئەوەی چاودێریی ئەم ھەڵبژاردنە بکەن.