عەقیل لەنێو ژوورێكی بچووكدایە کە سەتان جۆزەی كارەبای لێیە، قەرەوێڵەیەكیش لە گۆشەیەكی ژوورەكەیدایە و ژاوەژاوە بێزاركەرەكەی موەلیدە نەك تەنیا ژوورەكەی ئەو، بگرە تەواوی ناوچەكەی تەنیوە و لە كوچەیەكی ئەم شوێنەشدا حەمامێكی بۆ خۆی دروستكردووە، تاوەکو بتوانێت جارجار كەمێك خۆی فێنك بكاتەوە.  عەقیل ئەركەكەی ئیشپێكردن و كوژاندنەوەی موەلیدە، هەڵكردنی جۆزەكان و چاككردنەوەی هەر كێشەیەكی موەلیدە و جۆزەكان و راكێشانی وایەری كارەبایە. بە كورتی، ئەركە سەرەكییەكەی كارپێكردنی موەلیدەكە و پێدانی كارەبایە بەبێ هیچ كێشەیەك بە هاووڵاتییان.  ئەو موەلیدەیەی عەقیل، رۆژانە دەیان كاژێر كارەبا بە سەتان ماڵ دەدات، ئەمەش دوای ئەوەی تۆڕی كارەبای نیشتمانی دەپچڕێت. سیستەمێكە تەنیا بۆ پڕكردنەوەی بۆشایی تەزووی كارەبای حكومییە لەژێر گەرمایەكی زۆر بەهێز كە هەندێكجار دەگاتە ئاستی ٥٠ پلەی سەدی. خەڵكی ناوچەی سەدر و ناوچەكانی دیكەش بە شێوەیەكی سەرەكی پشت بە كارەبای موەلیدە دەبەستن.  عەقیلی تەمەنی ٤٢ ساڵە، وێنەی سیمبوولە شیعەكانی لەسەر دەستیدا تاتۆ كردووە، دەڵێت "هیچ كاتێكم نییە، ٢٤ كاژێر پێویستە لێرە ئامادەبم". ئاماژەی بەوەش کرد، لە ساڵی ٢٠٠٣ وە كاری موەلیدە دەكات.  عێراق دووەم وڵاتی بەرهەمهێنەری نەوتە لە رێكخراوی ئۆپێك، بەڵام سێ بەشی پێداویستییەكانی لە گازی سرووشتی و وزە لە ئێرانی دراوسێی دەكڕێت، بەهۆی ئەوەی گرێبەستە نەوتییەكان زۆر كارەساتبارن و لە گەندەڵیدا تێوەگلاون.  ئێرانیش بە بیانووی ئەوەی وەزارەتی كارەبا قەرزەكانی سەرشانی نەداوەتەوە، كە زیاترە لە شەش ملیار دۆلار، مانگی رابردوو وزەی لە عێراق بڕی و دەشڵێت، چیدی ناتوانێت كارەبا بە ٤٠ ملیۆن عێراقی بدات.  عەقیلیش دەڵێت، هەندێكجار ٢٢ كاژێر كارەبا لەڕێگەی موەلیدە بە هاووڵاتییان دەدەن، مانگانەش بڕێكی دیاریكراو پارەیان لێ وەردەگرێت وەكو كرێی مانگانەی كارەبا، لە هەندێك ماڵیشی وەرناگرێت بەهۆی ئەوەی زۆر هەژارن و توانای پێدانی كرێی كارەبایان نییە.  كاتێك كارەبای نیشتمانی دێت، زەنگێك لێدەدات و عەقیل موەلیدەكە دەكوژێنێتەوە بۆئەوەی بحەسێتەوە و ساردببێتەوە؛ كوڕە تەمەن پێنج ساڵانەكەشی زۆر دڵخۆش دەبێت بەهۆی كوژاندنەوەی موەلیدەكە و دوای ماندوبوونێكی زۆر لەنێو ژوورە بچووك و گەرمەکەیاندا، لەسەر پشتی باوكییەوە بەرەو ماڵەوە دەچن.  ناوچەی سەدر یەكێكە لە هەرە قەرەباڵخترینی بەغدا، نزیكەی یەك ملیۆن خانووی لێیە، هەموویان لەپاڵ یەكدین و خەڵكەكەشی هەژار و كەمدەرامەتن. ناوی سەدر بۆ سەركردەیەكی شیعی دەگەڕێتەوە، كە وێنەی كوڕەكەی موقتەدا سەدر لە ژوورەوەی هەموو ماڵێكدا هەڵواسراوە.  هاری ئیستیبانیان شارەزای وزە لە واشنتن و توێژەر لە ناوەندی عێراق بۆ وزە، دەڵێت، لە عێراق ٤.٥ ملیۆن موەلیدە هەیە و رۆژانە بەشێوەیەكی بەردەوام كاردەكەن. ساڵانە داهاتی موەلیدەكان لە نێوان شەش بۆ ١٠ ملیار دۆلار دەبێت. مانگانە هەر خێزانێك ١٠٠ بۆ ٢٠٠ دۆلاری پێویستە بۆ كارەبا. ئەمە لەكاتێكدایە هیچ جۆرە باجێك لە خاوەن موەلیدەكان وەرناگیرێت و دەوڵەت سوودمەند نییە لە موەلیدەكان.  ناوبراو دەشڵێت، هیچ یاسایەك نییە بۆ رێكخستنی كاری موەلیدەكان، چونكە ئەم سێكتەرە راستەوخۆ پەیوەندیدارە بە لایەنە سیاسییەكان و ئامرازێكی زۆر باشی دەست گرووپە چەكدارەكان و هەندێك هێز و لایەنەكانە بۆ هەڵبژاردنەكان.  مورتەزا عەلی هاووڵاتییەكی دیكەیە لە یەكێك لە موەلیدەكانی بەغدا كار دەكات. ئەو، دەڵێت "خاوەن موەلیدەكە چەند موەلیدەیەكی دیكەی هەیە و ئێمەش چەند گەنجێك لەژێر دەستی كار دەكەین. بەردەوام لە نزیك جۆزەكاندا دانیشتووین و كارمان چاودێریكردنی جۆزەكان و موەلیدەكەیە. لەڕاستیدا زۆر رقم لەم كارەیە. هیوام وابوو خاوەن دووكانێكی تایبەت بە خۆم بم، بەڵام سوودی نییە، چونكە ئەم خەونەم بەدینەهات؛ هەروەها حەزم لەوە بوو ببمە سەرباز لە ریزەكانی سوپای عێراق، بەڵام وەكو دەبینن، ئەمڕۆ لێرەم، لێرە كار دەكەم".  مورتەزا - ی تەمەن ٢٢ ساڵان دەڵێت، "ئامادەم بۆ چوونە نێو ژیانی هاوژینییەوە، بەڵام چۆن بیكەم لەكاتێكدا پێویستە بەردەوام لەم ژوورەی موەلیدەیەدا بمێنمەوە و كاربكەم. ئەگەر ژن بهێنم چۆن و كەی بگەڕێمەوە ماڵەوە. ئەگەر دەوڵەت كێشەی كارەبا چارەسەر بكات، ئێمەش دەحەسێینەوە، ئەوسا منیش دەتوانم ژیانی هاوژینی پێكبهێنم".