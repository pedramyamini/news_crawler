ئەمڕۆ شەممە ١٠ - ٠٤ - ٢٠٢١ نێچیرڤان بارزانی شاندێکی باڵا گەیشتە بەغدا، بڕیارە دوای کۆبوونەوەی لەگەڵ مستەفا کازمی، سەرۆکوەزیرانی عێراق لەگەڵ هەریەکە لە بەرهەم ساڵح، سەرۆککۆماری عێراق و محەممەد حەلبووسی، سەرۆکی پەرلەمان کۆببێتەوە.  لە بەشێکی دیکەی سەردانەکەیدا نێچیرڤان بارزانی لەگەڵ سه‌رۆكى ئه‌نجوومه‌نى باڵاى دادوه‌ريى عێراق و نوێنه‌رى تایبەتی سكرتێرى گشتيى نه‌ته‌وه يه‌كگرتووه‌كان له عێراق و به‌رپرسانى باڵاى سياسيى عێراق كۆده‌بێته‌وه.  هەڵکەوت عەزیز، پەیامنێری رووداو رایگەیاند: ئامانجی سەردانەکە کۆتاییهێنانە بە کێشەکانی هەولێر و بەغدا، کۆبوونەوەی سەرۆکی هەرێمی کوردستان و سەرۆککۆماری عێراق کاژێر ٠٥: ٠٠ی ئێوارە دەبێت.  جیا لە کۆبوونەوەی سەرۆکی هەرێمی کوردستان لەگەڵ سەرۆکوەزیران و سەرۆککۆماری عێراق، نێچیرڤان بارزانی لەگەڵ هەریەک لە عەممار حەکیم، سەرۆکی رەوتی حیکمە، هادی عامری، سەرۆکی هاوپەیمانیی فەتح و محەممەد حەلبووسی، سەرۆکی پەرلەمانی عێراق کۆدەبێتەوە.  بەپێی راگەیێندراوی سەرۆکایەتیی هەرێمی کوردستان کۆبوونەوەکان لەبارەی، دوا پێشهاته‌كان و بارودۆخى عێراق و په‌يوه‌ندييه‌كانى هه‌ولێر - به‌غدا و دۆخى ناوچه‌كه و پێكه‌وه‌كاركردن و هاوئاهەنگيى هه‌مه‌لايه‌نه له‌پێناو ئارامى و سه‌قامگيريى عێراق و ناوچه‌كه‌دا، تاوتوێ ده‌كات.  بابەتی بودجە و مووچەی هەرێمی کوردستان، یەکێک لە تەوەرەکانی کۆبوونەوەی سەرۆکی هەرێمی کوردستان دەبێت لەگەڵ سێ سەرۆکایەتییەکە و سەرکردەی لایەنە سیاسییەکانی عێراق، سەبارەت بە دانانی میکانیزمێک بۆ چۆنێتی جێبەجێکردنی رێوشوێنەکان و پابەندیی هەردوولا بەرامبەر یەکدی.  هەروەها بابەتی هەڵبژاردنی پێشوەختە لە عێراق و پرسی ناوچە جێناکۆکەکان و ئاساییکردنەوەی دۆخی ئەو ناوچانە لەو پرسانە دەبن کە ئەمڕۆ لە دیدارو کۆبوونەوەکانی سەرۆکی هەرێمی کوردستان لەگەڵ لایەنە عێراقییەکان گفتوگۆی لەبارەوە دەکرێت.