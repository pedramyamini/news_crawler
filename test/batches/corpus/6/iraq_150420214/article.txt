عەلی حوسێن کە کاسبکارە بە دڵێکی پڕ لە خەم و نائومێدییەوە سەیری ئۆتۆمبێلە سووتاوەکەی دەکات و دەڵێت "کار دەکەین، ھیچمان نییە، ھەموو ئەوانەی لێرە لە خانووی زێدەڕۆدا دەژین و کرێچین، من لێرە رۆژانە ١٠ ھەزار دینارم دەستدەکەوێت، لەوێ وەستابووم لەنزیک ئەو ئۆتۆمبێلە کیایە، تەقینەوەکە زۆر نزیک بوو لە منەوە، خودا منی خۆشدەوێت، بۆیە ھیچم لێنەھات".  بەپێی دوایین ئاماری شانەی راگەیاندنی ئەمنی، لە تەقینەوەکەدا کەسێک کوژراوە و ١٤ی دیکەش بریندار بوون، بەڵام بە گوتەی شاهێدحاڵەکان، ژمارەکە زۆر زیاترە لەوەی لە راگەیاندنەکان ئاشکرا دەکرێن.  عەمار حەسەن کە فەرمانبەرە ئاماژەی بەوە کرد، "ئێستا تاوانی ئەو ھەموو خەڵکە چییە؟ ١٣ کەس کوژراون و زیاتر لە ٢٥ کەسیش بریندارن".  ئەحمەد سەید شوفێری بارھەلگرە و دەڵێت "ھەرچی سەرۆکوەزیران ھەیە لەدوای کەوتنی بەغدا لە ساڵی ٢٠٠٣ وە، دەبێت دادگایی بکرێت، چونکە ھەموویان گەندەڵن و دەستیان لەم کارانەدایە یان تیرۆریستن".  لەدوای ھەر تەقینەوەیەک لە بەغدا، خەڵکی ئاسایی راستەوخۆ پەنجەی تۆمەت بۆ لایەنە سیاسییەکان درێژدەکەن و دەڵێن ناکۆکیی نێوان لایەنە سیاسییەکان ھۆکاری تەقینەوە و تێکدانی رەوشی ئەمنین.