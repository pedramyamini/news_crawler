بە گوێرەی رێکخراوی ئۆپێکیش، عێراق خاوەنی ٣.٧ تریلیۆن مەتری سێجا یەدەگی گازی سرووشتیە و لە هەبوونی فۆسفۆڕ و کبریتیشدا دەوڵەمەندە، بەڵام ئەو هەموو سەرچاوە سرووشتییە نەبووەتە هۆکار بۆ ئەوەی هەژاری لە وڵاتەکەدا نەمێنێت یان لانیکەم کەم بێت.   عەبدولزەهرە هینداوی، گوتەبێژی وەزارەتی پلادانانی عێراق دەڵێت، "رێژەی هەژاری لە ساڵی ٢٠١٩ دا ٢٠ % بوو، لە نیوەی یەکەمی ساڵی ٢٠٢٠ دا بۆ ٣١.٧ % بەرزبووەوە. دوای ئەوەی هەنگاو بە هەنگاو ژیان ئاسایی بووەوە، قەدەخەی هاتووچۆ هەڵگیرا و لە سەرەتای ساڵی ٢٠٢١ یشدا دەست بەکارکردنەوە کرایەوە و نرخی نەوت بەرزبووەوە، ژیان بەشێوەیەک لە شێوەکان بەرە ئاسایی بوونەوە چوو، ئامارەکانیش گۆڕان. رێژەی هەژاری کەمێک دابەزیوە، ئێستا رێژەکە لەنێوان ٢٥ % بۆ ٢٧ % یە".  بەپێی داتاکانی وەزارەتی پلادانانی عێراق، هەژاری لە پارێزگاکانی باشووری عێراق بەرزە؛ بۆ نموونە، لە موسەننا ٥٢ % ە و لە پلەی یەکەم دێت؛ دواتر زیقار ٤٩ % و دیوانییە ٤٨ % ی دانیشتووانەکەیان هەژارن. کەمترین رێژەی هەژاریش لە سەرانسەری عێراق لە هەرێمی کوردستانە، کە تێكڕا ١٢.٥ % ە.   رێژەی بێکاری لە بەغداش ١٣ % یە و خەڵکێکی زۆری پایتەختەکەی عێراقیش لە دۆخی ژیانیان و شارەکەیان نیگەرانن. محەممەد سامەڕائی، کرێکارێکی دانیشتووی بەغدایە و دەڵێت، "فرۆشیارێکی دەستگێڕم، ئاو و جگەرە دەفرۆشم؛ لە کاژێر ٩ ـی بەیانی تاوەکو ١٢ ـی شەو دێمە دەرەوە ٥ هەزار دینارم دەستدەکەوێت. ئەمە گونجاوە؟ دەرچووی کۆلێژم، ئاو و پیپسی و جگەرە لە شەقامەکان دەفرۆشم. تاوانی من و ئەوانی دیکە چییە؟ هەموومان دۆخمان خراپە. دەبێت کەسێک ئاگای لە گەلەکەی بێت".   مستەفا عەباس، کرێکارێکی دیکەی خەڵکی بەغدایە و دەڵێت، "ناوچەی عامرییە یەکێکە لە ناوچە گرنگ و جوانەکانی بەغدا، بەڵام خەڵکی هەژاری زۆرە، ئەمەش بەهۆی کەمتەرخەمیی حکومەت و دۆخی بژێوی. کەس گرنگیمان پێنادات. ئەوان گرنگی بە خۆیان و حیزبەکان دەدەن، ئاگایان لە ئێمە و ناوچەکە نییە، ئەمە هەموو کەمتەرخەمی حکومەتە".  جگە لە کۆرۆنا و دابەزینی نرخی نەوت، دابەزینی بەهای دینار بەرامبەر دۆلاری ئەمریکی بە یەکێک لە هۆکارەکانی هەژاری دادەنرێت، چونکە بەهای کڕینی کاڵاکان، بەشێوەیەکی بەرچاو بەرزبووەوەتەوە. بە گوتەی مەزهەر محەممەد ساڵح، راوێژکاری سەرۆکوەزیرانی عێراق بۆ کاروباری دارایی، ژمارەیەکی زۆر لە هەژارەکان بریتین لە ئاوارەکانی پێشوو، بێکارەکان، لەگەڵ زیاتر لە ٢ ملیۆن خێزانی عێراقی، کە بەهۆی کۆرۆناوە دووچاری هەژاری بوونەتەوە.