باڵیۆزخانەی ئەمریکا لە بەغدا لە تۆڕی کۆمەڵایەتیی فەیسبووک سەرکۆنەی کوشتنی ئیهاب وەزنیی کردووە و دەڵێت، "ویلایەتە یەکگرتووەکانی ئەمریکا  بە تووندترین شێوە سەرکۆنەی کوشتنی وەزنی دەکات و هاوسۆزیی خۆی بۆ خێزانەکەی پیشان دەدات".   هەر لەو راگەیێندراوەی باڵیۆزخانەی ئەمریکادا هاتووە، "ئێمە بەردەوام لەپشت ئەوانە دەبین کە بەدوای داهاتوویەکی ئاشتییانە و خۆشگوزەراندا دەگەڕێن بۆ عێراق".  لە لایەکی دیکەوە ستیڤن هیکی، باڵیۆزی بەریتانیا لە عێراق لە تۆڕی کۆمەڵایەتیی تویتەر تویتێکی بڵاوکردەوە و تێیدا بە تووندی سەرکۆنەی ئەو رووداوە دەکات و دەڵێت، "کوژرانی چالاکوان ئیهاب وەزنی بە تووندی سەرکۆنە دەکەین"، دەشڵێت، "چاوپۆشیکردن لە سزادانی ئەوانەی چالاکڤانەکان دەکوژن، وایکردووە کوشتنی زیاتری بەدوادا بێت".  باڵیۆزی بەریتانیا بە پێویستی دەزانێت پێوەرێکی کۆنکرێتی لە عێراقدا پەیڕەو بکرێت بۆ لێپرسینەوە لەو جۆرە تاوانانە و پاراستنی خەڵکی وڵات، لەکاتێکدا خۆیان بۆ هەڵبژاردن ئامادە دەکەن.  ئیهاب وەزنی یەکێک بوو لە چالاکڤانە دیارەکانی شاری کەربەلا و درەنگانی شەوی شەممە ٨ی ئایاری ٢٠٢١ لە گۆڕەپانی ئەحرار لە ناوچەی حەداد لە ناوەڕاستی کەربەلا لەلایەن کەسێکی نەناسراوەوە کوژرا.  وەزنی لە کانوونی یەکەمی ساڵی ٢٠١٩ ش لە هەوڵێکی کوشتن رزگاری بوو، ئەوکاتەی کە یەکێک بوو لە چالاکڤانە بەشدارەکانی خۆپێشاندانەکانی کەربەلا کە لە ئۆکتۆبەری ٢٠١٩ وە دەستیان پێکردبوو.  لەو خۆپێشاندانەشدا خۆپێشاندەران داوای چاکسازیی سیاسی و کۆتاییهێنان بە گەندەڵی و تایفەگەرییان دەکرد لە عێراقدا.