عەبدولزەهرە هینداوی، گوتەبێژی وەزارەتی پلاندانانی عێراق، بە تۆڕی میدیایی رووداوی راگەیاند: "پرۆژەی سیستەمی ژمارەی فەرمانبەر هەموو وەزارەتەکان و دەزگاکانی دیکە دەگرێتەوە کە سەر بە وەزارەتەکان نین، بڕیارە ئەو پرۆژە پێش کۆتایی ئەمساڵ تەواوبێت".  هینداوی ئامانجی ئەو پرۆژەیەی ئاشکرا کرد و گوتی: "ئامانجەکە کۆکردنەوەی ناو و زانیاریی فەرمانبەرانە لەگەڵ ئاشکراکردنی ناوی هەموو ئەو فەرمانبەرانەی، کە ساختەن یان بندیوارن، یاخود زیاتر لە یەک مووچە وەردەگرن، لە کۆتاییشدا پرۆژەکە دەبێتە بنەما بۆ پێدانی مووچە".  گوتەبێژی وەزارەتی پلاندانانی عێراق گوتیشی: "پرۆژەکە لە کۆتایی ساڵی ٢٠٢٠ دەستیپێکرد، تاوەکو ئێستا زیاتر لە ٢ ملیۆن و ٥٠٠ هەزار فەرمانبەر لە پرۆژەکەدا تۆمارکراون و هێشتا کارکردن لە پرۆژەکە بەردەوامە، بەشێوەیەک هەفتانە ژمارەی ٥٠ هەزار فەرمانبەر لە پرۆژەکەدا تۆمار دەکرێن".  لەبارەی ژمارەی فەرمانبەران و خانەنشینکراوان و مووچەخۆران لە عێراق، موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی و ئابووری لە هەڤپەیڤینێکدا بە تۆڕی میدیایی رووداوی راگەیاند: "ژمارەی فەرمانبەرانی راستەقینە لە عێراق لە ٣ ملیۆن فەرمانبەر کەمترە، بەڵام نزیکەی یەک ملیۆن کارمەندی کۆمپانیاکانی دەوڵەتیش هەن، لەگەڵ کرێکارانی رۆژانە و وانەبێژان و پاسەوانانی و کەسانی دیکە، هاوکات نزیکەی ٣ ملیۆن و ٢٥٠ هەزار خانەنشینکراو لە عێراق هەن، کە لەگەڵ مووچەخۆرانی تۆڕی چاودێریی کۆمەڵایەتی ژمارەیان بە تێکڕا دەگاتە ٨ ملیۆن مووچەخۆر".