بەپێی راگەیێندراوی نووسینگەی راگەیاندنی تایبەتی رێبەری رەوتی سەدر "دوای پەسندكردنی بودجە، موقتەدا سەدر، رێبەری رەوتی سەدر بە تەلەفۆن پەیوەندیی بە محەممەد حەلبووسی، سەرۆكی پەرلەمان؛ حەسەن كەعبی، جێگری سەرۆكی پەرلەمان و نەبیل تەڕفی، سەرۆكی هاوپەیمانیی سائیروون كردووە و رۆڵی ئەوانی لە پەسندكردنی بودجەی فیدراڵی بەرز نرخاندووە".  هەروەها سەدر ئاگاداری كردوونەتەوە کە چاودێریی جێبەجێكردنی بڕگەكانی بودجە بكەن و لەدەست گەندەڵكاران دووری بخەنەوە.  رۆژی چوارشمەمە ٣١ - ٠٣ - ٢٠٢١ لەبارەی پەسندكردنی بودجە سەدر لە تویتێكدا گوتی "دوای پەسندكردنی بودجە لەنێو هۆڵی پەرلەمان، دەخوازین ئەو بودجەیە لە دەستی گەندەڵكاران دووربێت و جیددییەت هەبێت لە جێبەجێكردنی بڕگەكانی، بەتایبەتی پڕۆژە خزمەتگوزارییەكان، وەستاوەكان و ئەوانی دیكەش، بە پێچەوانەوە جارێكی دیكە گەل تووشی بێئومێدی دەبێت، ئیدی ئاگادارم كردنەوە".  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژە یاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا.