لە بەشێکی دیکەی قسەکانیدا لەبارەی "هەڵوەشاندنەوەی رێککەوتنەکەی رۆژی هەینی" بەشیر حەداد رایگەیاند: "هەڵوەشاندنەوە نییە، بەپێی یاسا رێککەوتن کراوە و واژۆکراوە و مۆری لیژنەی دارایی لێدراوە، ئەوەی کە ئەمڕۆ بەیانی گۆڕاوە ئێمە وەکو سەرۆکایەتیی پەرلەمان کاری پێناکەین".  دوای ئەوەی دوێنێ لەبارەی پشکی هەرێمی کوردستان رێککەوتنی کۆتایی کرا، ئەمڕۆ بەشێک لە لایەنە شیعەکان گۆڕانکاری لە ماددەی ١١ لە پرۆژەیاسای بودجە کرد و، مەرجیان بۆ ناردنی پشکی هەرێمی کوردستان دانا.  بەپێی ئەو گۆرانکارییانەی لایەنە شیعەکان کردبوویان، لە ئەگەری پابەندنەبوونی هەرێمی کوردستان بە رێککەوتنەکە، حکومەتی عێراق شایستە داراییەکانی هەرێمی کوردستان نانێرێت، بەڵام جێگری دووەمی سەرۆکی پەرلەمان رایگەیاند، کار بە رێککەوتنەکەی دوێنێ دەکەن.  ئەمڕۆ لیژنەی دارایی کۆبوونەوەیەکیان کرد و گۆڕانکارییان لە ماددەی ١١ کرد کە باسی پشکی هەرێمی کوردستان دەکات، پێشتر وا بڕیار بوو لە بەرامبەر پابەندنەبوونی هەرێمی کوردستان بە رێککەوتنەکە، یاسای چاودێریی دارایی پەیڕەو بکرێت و لە بەرامبەر نەناردنی هەر بڕێک کەمتر لە ٢٥٠ هەزار بەرمیل نەوتی رۆژانە، ئەوا هێندەی ئەو بڕە لە بودجەکەی هەرێمی کوردستان کەمدەکرێتەوە.  دواتر لایەنە شیعەکان بڕگەیەکیان جێگیرکردووە کە تێیدا هاتووە، ئەگەر هەرێمی کوردستان پابەند نەبێت بە رێککەوتنەکە ئەوا هیچ بودجەیەک لە عێراقەوە نانێردرێت، ئەوەش گفتوگۆیەکی تووندی لێکەوتووەتەوە.  هەروەها سەرچاوەیەک لە شاندی دانوستاندنکاری هەرێمی کوردستان بە تۆڕی میدیایی رووداوی راگەیاند: "لایەنە شیعەکان دووجار گۆڕانکارییان کردووە لەو دەقەی دوێنێ شەو لەسەری رێککەوتبووین".  هەڵکەوت عەزیز، پەیامنێری رووداو لەبارەی هەڵوێستی لایەنە کوردستانییەکان لەسەر ئەو گۆڕانکارییە رایگەیاند: "فراکسیۆنەکانی پارتی و یەکێتی خۆیان یەکلایی کردووەتەوە کە بەشداری دانیشتنەکە ناکەن، بەڵام فراکسیۆنی هیوا خۆی یەکلایی نەکردووەتەوە و گفتوگۆ بەردەوامە، ئێستا محەممەد حەلبووسی، سەرۆکی پەرلەمان و بەشیر حەداد، جێگری سەرۆکی پەرلەمان لەگەڵ شاندەکەی حکومەتی هەرێمی کوردستان لە کۆبوونەوەدان".   لە کۆبوونەوەکەی ئێوارەی دوێنێدا بەشێک لە ماددەکانی دەقە جێگرەوەکەی رابردوو لابراون و بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان. بەڵام دەبێت ئەو داهاتەی هەرێمی کوردستان رادەستی سۆمۆی دەکات لە ٢٥٠ هەزار بەرمیل کەمتر نەبێت.