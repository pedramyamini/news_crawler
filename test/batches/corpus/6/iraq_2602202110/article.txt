قەیس خەزعەلی، ئەمینداری گشتیی عەسائیبی ئەهلی حەق لە ھەژماری تایبەتی خۆی لە تویتەردا نووسیویەتی: "سەرکۆنەی بەئامانجکردنی بارەگاکانی حەشدی شەعبی دەکەین کە ئەرکیان پاراستنی سنووری عێراق و سووریایە"، هەروەها دەشڵێت: "ئەو کردەوە قێزەونە ئەوە دەسەلمێنێت ئیدارەی نوێی ئەمریکا بە گرتنەبەری سیاسەتیی دووژمنکارانەی و بەردەوامبوونی لە دەستدرێژییە بەمەبەست و مەبەستەکانی، بەشێوەیەکی روون و ئاشکرا لە خزمەتی پرۆژەی زایۆنیزمییە لەسەر حیسابی گەلی عێراق و خوێنی رۆڵەکانی".   لە بەشێکی دیکەی تویتەکەیدا قەیس خەزعەلی ئاماژەی بەوە داوە: "لێرەوە روونی دەکەینەوە، چوونە دەرەوەی ھێزەکانی ئەمریکا لە عێراق تاکە رێگەیە بۆ گەڕاندنەوەی سەقامگیریی عێراق. ویستی جەماوەر و بڕیاری سیاسی و ھێز و توانای بەرگریی بەسە بۆ بەجێگەیاندنی سەقامگیری".    نزیکەی ١٠ ساڵە بەشێک لە لایەنە شیعەکانی عێراق داوای چوونە دەرەوەی هێزەکانی ئەمریکا لە عێراق دەکەن، دوای کوشتنی قاسم سولەیمانی، فەرماندەی پێشووی فەیلەقی قودسی سەر بە سوپای پاسداران و ئەبوومەهدی موهەندیس، جێگری پێشووی سەرۆکی دەستەی حەشدی شەعبی داواکاری لایەنە شیعەکان بۆ چوونە دەرەوەی ئەمریکا تووندتر بووەوە.  لەبارەی هێرشەکانەوە گوتەبێژی وەزارەتی بەرگریی ئەمریکا ناسراو بە پێنتاگۆن ئاماژە بەوە دەکات، هەرێمی کوردستان و حکومەتی عێراق بە پێدانی زانیاریی هەواڵگریی هاوکاریی ئەمریکایان کردووە لە هێرشکردنە سەر پێگەکانی کەتائیبی حیزبوڵڵا و سەیید شوهەدا لە ناوچەی ئەبوکەمالی سووریا.   جۆن کێربی، گوتەبێژی پێنتاگۆن لە کۆنگرەیەکی رۆژنامەڤانیدا لەبارەی ئەو زانیارییانەی کە لەلایەن هەواڵگرییەکانی هەرێمی کوردستان و عێراقەوە دراونەتە ئەمریکا رایگەیاند: زانیارییە هەواڵگرییەکان لەبارەی بنکەکان نەبوون، تەنیا لەبارەی ئەنجامدەرانی هێرشەکانی سەر هەولێر بوون. هەرەوەها دەشڵێت: "وای لە ئێمە کرد دڵنیابینەوە لەوەی ئەو دوو گرووپە بەرپرس بوون لە هێرشەکانی ئەم دوایانە. "  هەروەها گوتەبێژی پێنتاگۆن رەتیدەکاتەوە سوپای عێراق لە بەجێگەیاندنی هێرشە ئاسمانییەکەدا رۆڵی هەبووبێت و دەڵێت، هێزە ئەمنییەکانی عێراق تەنیا زانیارییان بە ئەمریکا داوە.   ئەوە لەکاتێکدایە، وەزارەتی بەرگریی عێراق لە راگەیێنراوێکدا رەتیکردەوە، هیچ رۆڵێکی هەواڵگری یان مەیدانی لە هێرشەکەی سەر گرووپەکەی حەشدی شەعبیدا هەبووبێت.