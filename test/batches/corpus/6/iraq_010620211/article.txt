مستەفا کازمی، سەرۆکوەزیرانی عێراق لە کۆبوونەوەی ئەمڕۆ سێشەممەی ئەنجوومەنی وەزیرانی عێراق رایگەیاند، ساڵێکی سەخت بەسەر تەمەنی حکومەتدا تێپەڕی، کە رووبەڕووی چەندین ئاڵنگاری بووەوە، بەڵام توانیویانە هەندێکیان تێپەڕێنن و کاریش دەکەن بۆ تێپەڕاندنی ئاڵنگارییەکانی دیکە.   سەرۆکوەزیرانی عێراق راشیگەیاند: "هەفتەی رابردوو رووداوێک روویدا، بە داناییەوە مامەڵەی لەگەڵداکرا، هەوڵێک هەبوو بۆ ئەوەی پەلکێشی نادیارمان بکەن، بەڵام لەسەر بنەمای پاراستنی بەرژەوەندیی باڵای وڵات، سووربوون لەسەر هەموو رۆڵەکانی گەلەمان، لۆژیکی دەوڵەت و میکانزمی جێبەجێکردنی یاسامان لەسەر بنەمای دەستووری جێگیرکرد".     هەروەها د. حەسەن نازم، گوتەبێژی ئەنجوومەنی وەزیرانی عێراق لە کۆنگرەیەکی رۆژنامەڤانیدا رایگەیاند، دۆسیەکەی هەفتەی رابردوو ئێستا لە فەرماندەیی ئۆپەراسیۆنە هاوبەشەکان لەژێر لێکۆڵینەوەدایە، بۆیە چاوەڕێی ئەنجامی لێکۆڵینەوەکان دەکەین. لە کۆتاییدا دەسەڵاتی دادوەریی خۆی بڕيار دەدات کە چی دەکرێت".     لە بەشێکی دیکەی قسەکانیدا حەسەن نازم جەخت لەوە دەکاتەوە کە حکومەت رێگە "بەو جۆرە پێشلکارییانە نادات و پارێزگاری لە شێوازی فەرمانڕەوایەتی دەکات و نابێت هیچ لایەنێک تەحەدای حکومەت".     دوای ئەوەی قاسم موسلح، فەرماندەی ئۆپەراسیۆنەکانی حەشدی شەعبی لە ئەنبار و فەرماندەی لیوای تەفوف لەلایەن هێزێکی تایبەتی عێراقی بەپێی ماددەی ٤ی تیرۆر دەستگیرکرا، هێزەکانی حەشدی شەعبی هەڵیانکوتایە سەر ناوچە سەوزی شاری بەغدا، زۆربەی ناوچەکەیان کۆنترۆڵکرد، بەڵام دواتر کشانەوە.   بەرەبەیانی رۆژی چوارشەممە ٢٦ - ٥ - ٢٠٢١ دژە تیرۆری عێراق قاسم موسڵیح، فەرماندەی لیوای تفووفی سەر بە حەشدی شەعبیان لە ناوچەی دۆرەی باشووری بەغدا دەستگیرکرد.   لەبارەی ئەو رووداوە سەرچاوەیەکی باڵای ئەمنیی عێراقیش بە تۆڕی میدیایی رووداوی راگەیاند، کوشتنی ژمارەیەک چالاکڤانی خۆپێشاندانەکانی ئەم مانگەی پارێزگای کەربەلا، لەنێویاندا ئیهاب وەزنی و فاهم تائی لەو تۆمەتانەیە تۆمەتبارەکەی پێ دەستبەسەرکراوە.   بۆ ئازادکردنی سەرکردە تۆماتبارەکە، هێزەکانی حەشدی شەعبی هەر زوو دەروازەکانی ناوچەی سەوزیان بڕی و گەیشتنە بەردەم سەرۆکایەتیی ئەنجوومەنی وەزیران.  لەبەرامبەردا هێزە ئەمنییەکانی عێراق کەوتنە جووڵە و چەندین تانک و زرێپۆش و هەمەری سەربازییان خزاندەوە نێو شەقامەکانی بەغدا، دواجار هێزەکەی حەشدی شەعبی ناوچەی سەوزییان بەجێهێشت.  ئەوەی لە بەغدا روویدا بووە جێگەی نیگەرانی نوێنەرایەتیی نەتەوەیەکگرتووەکان لە عێراق. یونامی رایگەیاند، "نابێت هیچ کەسێک پەنا بباتە بەر نمایشکردنی هێز بۆ بدەستهێنانی داخوازییەکانی؛ کرداری لەم جۆرە پایەی دەوڵەتی عێراق بێهێز دەکات و متمانەی خەڵکیش لاواز دەکات. پێویستە لە هەموو کاتێکدا رێز لە دامودەزگاکانی دەوڵەت بگیرێت. کەس لەسەرووی یاساوە نییە".   کازمی ئاماژەی بەوەشکرد، ئەو فەرماندەیەی حەشد لای سەرکردایەتیی هێزە هاوبەشەکانە تاوەکو کۆتاییهاتنی لێکۆڵینەوە، بەڵام هەر زوو دیمەنی قاسم موسڵیح لەنێو بارەگای دەستەی حەشدی شەعبی لەگەڵ هەریەک لە فالح فەییاز، سەرۆکی دەستە و هادی عامری، سەرۆکی هاوپەیمانیی فەتح بڵاوکرایەوە و حەشدی شەعبی ئازادکردنی راگەیاند.  لە بەشێکی دیکەی قسەکانیدا، لەبارەی کاری وەزارەتەکاندا مستەفا کازمی، ئاماژەی بەوەکرد، لە وەزارەتەکان پێویستە بەدواداچوون بکەن بۆ جێبەجێکردنی بڕیار و راسپاردە دەرچووەکان و چاودێریی ئەو ئاستەنگییانە بکەن، کە دێنەبەردەم ئەو بڕیارانە و بچنە فەرمانگەکان بۆ بەدواداچوونی کاری فەرمانگەکانیان. پێویستە بەرژدی کاربکەن بۆ لابردنی ئاستەنگییەکانی بەردەم پرۆژەکان و گەڕان بەدوای چارەسەری هەمیشەیی.