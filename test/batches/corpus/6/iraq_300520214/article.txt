سادق عەتییە، پێشبینیکاری کەشوهەوای عێراق رایگەیاند، "کۆتایی ئەم هەفتەیە شەپۆلێکی گەرما روو لە عێراق دەکات؛ پلەی گەرما لە شارەکانی باشووری عێراق دەگاتە ٥٠ پلەی سیلیزی".  ئەو پێشبینیکارەی کەشوهەوای عێراق ئاماژە بەوە دەکات "سەرەتای وەرزی هاوین بایەک روو لە باکووری رۆژئاوای عێراق دەکات، کە بایەکی تووند و وشک دەبێت. لە مانگی حوزەیراندا زیاتر دەبێت و تۆز و خۆڵبارینی لەگەڵ دەبێت. هەندێکجار خێرایی ئەو بایە دەگاتە زیاتر لە ٥٥ کیلۆمەتر لە کاژێرێکدا کە ئەوەش دەبێتە هۆی گەردەلوول و بردنی خۆڵ لەگەڵ خۆیدا. ئەو بایە ناوچەکانی ناوەڕاست و باشووری عێراق، کوێت و باکووری رۆژهەڵاتی سعودیە تاوەکو دەگاتە ئیمارات، دەگرێتەوە".  ئەژی چەتۆ، بەرپرسی راگەیاندنی فەرمانگەی کەشناسی و بوومەلەرزەزانیی هەرێمی کوردستان بە تۆڕی میدیایی رووداوی راگەیاند، "ئەستەمە هەرێمی کوردستان بکەوێتە ژێر کاریگەریی ئەو شەپۆلە گەرمایەوە کە گوایە هەندێک ناوچەی عێراق و وڵاتانی ناوچەکە دەگرێتەوە، بەڵام بەشێوەیەکی ئاسایی هەرێمی کوردستان لە رۆژانی ١٠ی حوزەیران بۆ ١٥ی حوزەیران دەکەوێتە ژێر کاریگەریی نزمە پاڵەپەستۆی وەرزی هیندییەوە و وردە وردە پلەی گەرما بەرزدەبێتەوە".  بەرپرسی راگەیاندنی فەرمانگەی کەشناسی و بوومەلەرزەزانیی هەرێمی کوردستان ئەوەشی خستەڕوو "تیشکی خۆر ستوونی دەبێت، رۆژ درێژ و شەویش کورت دەبێتەوە، هەموو ئەوانە کاریگەرییان لەسەر بەرزبوونەوەی پلەی گەرما دەبێت".