فالح فەییاز، سەرۆکی دەستەی حەشدی شەعبی لە هەژماری تایبەتی خۆی لە تویتەر، ئەمڕۆ پێنجشەممە ٢٢ی تەممووز رایگەیاند، "جێنین پلاسخارت رۆڵی پیشەگەریی خۆی بەزاندووە و بووەتە کارتێک لە گۆڕەپانی سیاسیی عێراقدا. "   لە درێژەی تویتەکەیدا، فالح فەییاز نوسیوویەتی، "لە راستیدا عێراق پێویستی بە رۆڵێکی پیشەگەرانەی راستەقینەی کۆمەڵگەی نێودەوڵەتییە".   رۆژی دووشەممە ١٩ی تەممووزی ٢٠٢١، جێنین پلاسخارت میوانی بەرنامەی رووداوی ئەمڕۆی تۆڕی میدیایی رووداو بوو.   پلاسخارت لە بەشێکی قسەکانیدا رایگەیاند: "بەشێک لە گرووپە چەکدارەکان چالاکیی دژی دەوڵەتی عێراقی ئەنجام دەدەن. ئەم گرووپانە تەنیا هێرش ناکەنە سەر هەولێر، بەڵکو هێرشدەکەنە سەر هەموو عێراق. بەداخەوە، من و تۆش کۆکین لەسەر ئەوەی ئەم هەڕەشانە بەردەوامن لەسەر ژیانی عێراقییەکان و دەیانخاتە دۆخێکی مەترسیدارەوە، وەک چۆن وڵات دەخاتە دۆخێک چارەنووسی داهاتووی نادیار دەبێت. لە ئەگەری بەردەوامبوونی ئەم هێرشانە، ئەگەر هەیە وەڵامیان زوو یان درەنگ بدرێتەوە".