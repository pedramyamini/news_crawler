بەپێی راگەیێندراوێکی ئەمیندارییەتی گشتیی ئەنجوومەنی وەزیرانی عێراق کە ئەمڕۆ دووشەممە ٠٨ - ٠٣ - ٢٠٢١ بڵاویکردووەتەوە، دەڵێت، بەهۆی بەرزبوونەوەی ژمارەی تووشبووانی کۆرۆنا لە شارەکانی عێراق بڕیارماندا قەدەخەی هاتووچۆ لە شارەکان لە رۆژی ٠٩ - ٠٣ - ٢٠٢١ تاوەکو رۆژی ٢٢ - ٠٣ - ٢٠٢١ درێژبکەینەوە.   هەر بەپێی راگەیێندراوەکە، رۆژانی جومعە، شەممە و یەکشەممە قەدەخەی گشتییە لەسەرتاسەری شارەکانی عێراق، بەڵام لە رۆژانی دیکەی هەفتەدا قەدەی هاتووچۆ لە کاژێر ٠٨: ٠٠ی ئێوارە تاوەکو پێنجی بەرەبەیان دەبێت.  تاوەکو ئێستا بڕیاری قەدەخەی هاتووچۆ لە هەرێمی کوردستان نەدراوە و بڕیارە ١٠ ـی ئەم مانگە لیژنەی باڵای رووبەڕووبوونەوەی کۆرۆنا کۆببێتەوە بۆ بڕیاردان لەبارەی خوێندن و قەدەخەی هاتووچۆ.     ئەمڕۆ دووشەممەش، لە کۆنگرەیەکی رۆژنامەڤانیدا، دکتۆر سامان بەرزنجی، وەزیری تەندروستیی هەرێمی کوردستان پەیامێکی ئاراستەی هاونیشتمانیان کرد و ئاماژەی بەوەدا، کە نابێت رێکارەکانی بڵاوبوونەوەی کۆرۆنا شلبکەینەوە، گوتی، "بە درەنگهاتنی ڤاکسین یان نەبوونی ڤاکسین نابێت هاووڵاتیان رێکارەکان جێبەجێ نەکەن و دەبێت زۆر باشتر لە جاران پابەندی رێنماییەکان بن، چونکە ئەگەر وا بڕوا رێکارەکان تووندتر دەکەین لەوەی ئێستا هەیە. "    وەزیری تەندروستیی هەرێمی کوردستان ئەندامی لیژنەی باڵای رووبەڕووبوونەوەی کۆرۆنایە کە بڕیارە ١٠ ـی مانگ کۆببنەوە. پێشتر جووتیار عادل، گوتەبێژی حکومەتی هەرێمی کوردستان لەبارەی چارەنووسی خوێندن و قەدەخەی هاتووچۆ ئاماژەی بەوە کرد، چاوەڕوانی وەزارەتی تەندروستی دەکەن.