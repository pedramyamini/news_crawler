ناوی ئۆپەراسیۆنەکە "شێری ئامادە" بوو. لە دیمەنەکاندا دەردەکەوێت کە هێزەکانی دژەتیرۆری عێراق لە زەوییەوە بە چەکی سووک و مامناوەند و لە ئاسمانیشەوە هێلیکۆپتەر و فڕۆکە جەنگییەکانی هاوپەیمانیی نێودەوڵەتی و هێزی ئاسمانیی عێراق، هێرش دەکەنە سەر پێگەکانی داعش.  لەو ڤیدیۆیانەی کە لەلایەن نووسینگەی راگەیاندنی ئۆپەراسیۆنە تایبەتەکانی عێراقەوە بڵاوکراونەتەوە، چەکدارانی داعش پێش ئەوەی هێرشیان بکرێتەسەر لە بەردەم ئەشکەوتەکانی چیاکە بەروونی دەبینرێن.  لەبارەی ئەنجامی ئۆپەراسیۆنەکەی دوێنێ بۆ سەر چیای قەرەچووخ، تەحسین خەفاجی، گوتەبێژی فەرماندەی ئۆپەراسیۆنە هاوبەشەکانی عێراق دەڵێت، لەلایەن هێزە ئەمنییەکانی عێراقەوە ١٨١ هێرشی ئاسمانی ئەنجامدراون و دەیان حەشارگەی داعش لەنێوبراون.  بە گوێرەی راگەیێندراوێکی هێزی ئۆپەراسیۆنە تایبەتەکانی عێراق، لە ئۆپەراسیۆنەکەدا ٢٧ چەکداری داعشیان کوشتوون و ژمارەیەکیشیان دەستگیرکردوون، کە دیمەنی دەستگیرکردنی یەکێکیان لە گرتە ڤیدیۆکاندا دەردەکەوێت.  هەروەها واین مارۆتۆ، گوتەبێژی هاوپەیمانیی نێودەوڵەتی لە تویتێکدا نووسیویەتی، "هێزەکانی دژە تیرۆری عێراق بە هاوئاهەنگی لەگەڵ هێزە ئەمنییەکانی عێراق و پێشمەرگە، ئۆپەراسیۆنی شێری ئامادەیان لە چیای مەخموور ئەنجامدا. فڕۆکە جەنگییەکانی هاوپەیمانی و هێزی ئاسمانیی عێراقی بە ئەنجامدانی ٣١٢ هێرشی ئاسمانی پشتیوانییان لە ئۆپەراسیۆنە زەوینییەکە کرد. ١٢٠ حەشارگە و پەناگەی داعش لەنێوبران و ٢٧ تیرۆریست کوژران. "  هەر لەو بارە رۆژی چوارشەممە ٢٤ - ٠٣ - ٢٠٢١، لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق لە هەژماری خۆیدا لە تویتەر رایگەیاند: "بە فەرمانی فەرماندەی گشتیی هێزە چەکدارەکان و سەرپەرشتیی سەرۆکی دەزگای دژەتیرۆر، لە ٩ی ئاداری ساڵی ٢٠٢١ وە ئۆپەراسیۆنی شێری ئامادە لە زنجیرە چیای مەخموور لە باشووری رۆژهەڵاتی شاری موسڵ دەستیپێکرد بەمەبەستی کردنە ئامانجی چەتە تیرۆریستەکانی داعش".