مونتەزەر عەباس، غازفرۆش دەڵێت "وابزانم من تاکە کەسم لە عێراق ماومەتەوە کە غاز بفرۆشێت و گۆرانییە کۆنەکان بڵێتەوە".  مونتەزەر خەونی هەیە رۆژێک لەم کارە رزگاری ببێت و ببێتە گۆرانیبێژێکی ناوداری عێراقی؛ ئەو باس لە کەسانێك دەکات کە هەمان کاریان کردووە و ئێستا بوونەتە ئەستێرەی هونەر.  ئەو غازفرۆشەی بەغدا ئاماژەی بەوە کرد "لەدوای حاتەم عێراقی، وابزانم تەنیا من ماومەتەوە لەم ئیشە، حاتەم عێراقیش بەم شێوەیە غازی فرۆشتووە و گۆرانیی گوتووە".  بازاڕی مونتەزەر بەهۆی گۆرانییەکانیەوە گەرمە و تاڕاددەیەک بازاڕی رکابەرەکانی کز کردووە، هەر ئەمەش وایکردووە کارەکانی بەدڵی غازفرۆشەکانی دیکە نەبێت.  فرۆشیارێک بەناوی ئەحمەد عەلی دەڵێت "ئەو شێواز و گۆرانی گوتنەی چێژبەخش و خۆشە، بەتایبەتی لەم سەردەمەدا کە گۆرانیی کۆنیی عێراقی نەماوە".  ئەوەی کە لەنێو چاواندا نووسراوە، دەبێت مرۆڤ بیبینێت؛ لەوانەشە لە چارەنووسی مونتەزەردا نووسراوبێت، گۆرانییەکانی بەدەم غازفرۆشتنەوە لە هۆتێلە پێنج ئەستێرەکاندا بڵێتەوە.