بەپێی راگەیێندراوێکی نووسینگەی سەرۆکوەزیرانی عێراق، "ئەمڕۆ یەکشەممە ٠٨ - ٠٨ - ٢٠٢١ مستەفا کازمی، سەرۆکوەزیرانی عێراق پێشوازیی لە عەدنان زورفی، ئەندامی پەرلەمانی عێراق کرد. لە کۆبوونەوەیاندا کۆمەڵێک بابەت تاوتوێ کران، لەوانەش پێویستیی یەکخستنی سەرجەم هەوڵەکان بۆ بەرەنگاربوونەوەی ئاڵنگارییە جۆراوجۆرەکان کە رووبەڕووی وڵات دەبنەوە".  عەدنان زورفی پێش مستەفا کازمی لەلایەن سەرۆککۆماری عێراقەوە بۆ پێکهێنانی حکومەت راسپێردرا، بەڵام دواتر بەهۆی ناڕەزایی بەشێک لە لایەنە شیعەکان، بەتایبەتی لایەنەکانی نزیک لە حەشدی شەعبی، پاشەکشەی کرد.  وەکو لە راگەیێندراوەکەی نووسینگەی سەرۆکوەزیرانی عێراقدا هاتووە، لە دیدارەکەی نێوان کازمی و زورفیدا دووپاتکرایەوە لەسەر گرنگیی بەڕێوەچوونی هەڵبژاردن لە کاتی دیاریکراوی خۆیدا، کە ١٠ی مانگی تشرینی یەکەمی داهاتووە، هەروەها ئاماژە بە پێویستیی فەراهەمکردنی پێداویستییەکان بۆ پشتیوانیکردن لە کۆمیسیۆنی هەڵبژاردنەکان و دەزگا پەیوەندیدارەکانی دیکە بۆئەوەی رۆڵی خۆیان لە دابینکردنی پرۆسەی هەڵبژاردن بە دروستی بگێڕن.  پێشتر لە راگەیێندراوێکی هاوبەشدا هەریەک لە عەدنان زورفی و محەممەد شیاع سوودانی، ئەندامانی پەرلەمانی عێراق داوایان لە موقتەدا سەدر، رێبەری رەوتی سەدر کرد لە بڕیاری بایکۆتکردنی هەڵبژاردن پاشگەز ببێتەوە و بەشداریی هەڵبژاردن بکات.  بەپێی کۆمیسیۆنی هەڵبژاردنەکانی عێراق، بۆ هەڵبژاردنی ئەنجوومەنی نوێنەرانی داهاتوو، سێ هەزار و ٢٤٩ بەربژێر هەن؛ ٢٥ ملیۆن و ٦٣ هەزار و ١٣٩ کەسیش مافی دەنگدانیان هەیە. ٢٣ ملیۆن و ٩٨٦ هەزار و ٧٤١ یان دەنگدەری گشتی و یەک ملیۆن و ٧٥ هەزار و ٧٢٧ دەنگدەری تایبەتن.