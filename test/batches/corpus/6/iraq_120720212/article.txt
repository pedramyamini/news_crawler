یەکێک لە ژوورەکانی ماڵی ئەو هونەرمەندە، لە تۆمارگەیەکی سەدەی رابردوو دەچێت، نزیکەی ٦٠ ئامێری دەنگی تێدایە، بەشێکی زۆر لەم ئامێرانە تەمەنیان لە نێوان ٥٠ بۆ ١٠٠ ساڵ زیاترە.   راکان عەلاف بە تۆڕی میدیایی رووداوی راگەیاند "کاتێک داعش موسڵی داگیرکرد بۆ ماوەی سێ ساڵ لە ماڵەکەم زیندانی کرام، ئەگەر داعش بیزانیبوایە دەرهێنەرم، بێ دادگاییکردن سەریان دەبڕیم".  ئەو هونەرمەندە ئاماژە بەوە دەدات کە بەهۆی هاتنی داعش، زیاتر لە نیوەی کەلوپەلەکانی لەنێوچووە و "بەشێکی زۆر لە کاسێتەکانم سووتان، ئامێرەکانم بەسەر چەند ماڵێکی خزم و کەسە نزیکەکانم دابەشکرد، بەڵام بەهۆی گواستنەوەیان ٢٠٠ کاسێتم ونبوون، جگە لە ونبوونی ٥٠٠ کتێب".   عەلاف زیاتر لە دوو هەزار فیلمی کاسێتی، هەزار و ٥٠٠ کاسێتی دەنگی و هەزار و ٢٠٠ قەوانی کۆنی هەیە.  لەو ئامێرە سەرنجڕاکێشانەی لە ماڵەکەیدا پاراستوونی، گرامافۆنێکە کە تەمەنی ١٠٠ ساڵە، رادیۆیەکی تەمەنی ٩٠ ساڵە و ریکۆردەرێکی تەمەنی ٦٥ ساڵیشی هەیە.  راکان عەلاف لە ١٩٤٥ لە موسڵ لە دایکبووە، ساڵی ١٩٦٢ بەشی شانۆی پەیمانگای هونەرەجوانەکانی بەغدادی تەواوکردووە، لە ١٩٧٢ بە مەبەستی تەواوکردنی خوێندن رووی لە فەرەنسا کردووە و لە بەشی سینەما و شانۆ لە زانکۆی سۆربۆن خوێندوویەتی و بە گوتەی خۆی، یەکەم عێراقی بووە پاسپۆرتی هونەرمەندی (ئارتسیست پاسپۆرتی) هەبێت، زیاتر لە ٥٠ ساڵە وەک ئەکتەر و دەرهێنەر کاری کردووە.   خولیای بۆ کۆکردنەوەی ئامیرەکان بۆ قۆناخی منداڵیی دەگەڕێتەوە، هەرکاتێک کەمێک پارەی کۆکردووەتەوە، ئامێرێکی کڕیوە و لەلای خۆی پاراستوویەتی.