جومانە غەلای، گوتەبێژی كۆمیسیۆنی باڵای سەربەخۆی هەڵبژاردنەكانی عێراق بە تۆڕی میدیایی رووداوی راگەیاند "بڕیاری درێژكردنەوەی ماوەی تۆماركردنی هاوپەیمانی بۆ هەڵبژاردن سەرەتای مانگی ئایار و وەرگرتنی لیستی بەربژێران تاوەكو ١٤ی نیسان لەسەر بنەمای دیراسەكردنی فاكتەرە ناوخۆیی و دەرەكییەكان بوو. "   بە گوتەی غەلای، ژمارەی ئەوانەی داواكاریان بۆ بەشداریكردن لە هەڵبژاردنەكان پێشكەشكردووە لەگەڵ قەبارەی بازنەكانی هەڵبژاردن ناگونجێن، كە ٨٣ بازنەیە، لەگەڵ ژمارەی كورسییەكانی پەرلەمانیش ناگونجێن كە ژمارەیان ٣٢٩ كورسییە.  گوتەبێژی كۆمیسیۆنی باڵای سەربەخۆی هەڵبژاردنەكانی عێراق، دەڵێت: "ژمارەی ئەو حیزبانەی بە فەرمی بەشداری لە هەڵبژاردنەكان دەكەن تاوەكو ئێستا گەیشتووەتە ٢٤٩ حیزب، داواکاری ٥٩ حیزبیش لە ژێر لێکۆڵینەوەدایە، ٣٠ هاوپەیمانیی پەسندكراون، ١٠ هاوپەیمانیش لە قۆناخی پێکهێناندان".   سەبارەت بە نوێکردنەوەی تۆماری دەنگدەران، جومانە غەلای گوتی: "تائێستا ملیۆنێك و ٤٩ هەزار و ٣٧٠ دەنگدەر تۆمارەكانیان نوێكردووەتەوە، لەوانە ٢٧٩ هەزار و ٥٩٥ دەنگدەر لەدایكبووانی ٢٠٠١ و ٢٠٠٢ و ٢٠٠٣ ن، ١٤ هەزار و ٧٩٤ دەنگدەر ئاوارەن کە لە رێگەی بایۆمەتری تۆمارەکانیان نوێكراوەتەوە".  جومانە غەلای گوتیشی: "تاوەکو ئێستا ١٣ ملیۆن و ٢٨٤ هەزارو ٩٣١ كارتی بایۆمەتری دابەشكراون. "  بەپێی ئامارەکانی کۆمیسیۆنی باڵای سەربەخۆیی هەڵبژاردنەکان ٢٦ ملیۆن و ٦٤٢ هەزار هاووڵاتی عێراقی مافی دەنگدانیان لەو هەڵبژاردنەدا هەیە کە بڕیارە لە ١٠ی ئۆکتۆبەری داهاتوو بەڕێوەبچێت.