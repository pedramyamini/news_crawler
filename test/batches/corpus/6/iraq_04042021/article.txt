هەروەها کۆنسوڵخانەی ئەمریکا لە هەولێر بەو بۆنەیەوە لە تویتێکدا رایگەیاند: "ئەمڕۆ ساڵیادی جینۆسایدی کوردانی فەیلی عێراقە و ئەو کردەوانەمان بە بیردێتەوە کە رژێمی تۆتالیتاریی سەدام دژیان ئەنجامیدا. کردەوەی وەکو جیاکاری لەسەر بنەمای رەچەڵەک، وەدەرنان، لێسەندنەوەی رەگەزنامە، سنوورداشکردن، پەراوێزخستن و دەستبەسەراگرتنی موڵک و ماڵیان".   لە بەشێکی دیکەی تویتەکەدا هاتووە: "ویلایە یەکگرتووەکانی ئەمریکا پاڵپشتی لە بەدەستهێنانی دادپەروەریی کۆمەڵایەتی بۆ گشت پێکهاتەکانی کۆمەڵگە دەکات. لە پێناو برەودان بە فرەیی و گیانی یەکدی قبووڵکردندا، ویلایەتە یەکگرتووەکانی ئەمریکا پابەندبوونی خۆی بە پارێزگاریکردن لە پێکهاتە ئێتنیکی و ئایینیەکانی هەرێمی کوردستان و عێراق دووپاتدەکاتەوە".  فەیلییەکان لە ماوەی ساڵانی رابردوودا هەم لە سەردەمی حکومەتی بەعس و هەم لە دوای ٢٠٠٣ وە رووبەڕووی نەهامەتی زۆر بوونەتەوە، بەپێی دوایین ئامارەکان زیاتر لە ٢٠ هەزار کوردی فەیلی لە سەردەمی حکومەتی بەعسدا ئەنفالکراون. لە دوای ٢٠٠٦ یشەوە بەردەوام هەڕەشەی تیرۆریان لەسەر بووە، بۆیە هەمیشە جەخت لەسەر پاراستنی مافەکانیان دەکەنەوە.  ئەمڕۆ چل و یەک ساڵ بەسەر تاوانی ئەنفال و جینۆسایدكردنی كوردە فەیلییەكان لەلایەن رژێمی پێشووی عێراق تێدەپەڕێت، كە تێیدا ١٢ هەزار كوردی فەیلی ئەنفال و شوێنبزر و شەهید كران.  جینۆسایدكردنی كوردە فەیلییەكان درێژكراوەی ئەو زنجیرە تاوانانە بوو كە لە سەدەی بیستەمدا لەلایەن رژێمە یەک لەدوای یەكەكانی عێراق، دژی گەلی كوردستان ئەنجام دراون.