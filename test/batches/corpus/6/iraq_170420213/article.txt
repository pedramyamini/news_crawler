رەحیم مستەفا، کاسبکارە و بە تۆڕی میدیایی رووداوی راگەیاند، نرخ ئێستا بەرزبووەتەوە، دەشپرسێت بۆچی بەتایبەت لە رەمەزاندا بەرزدەبێتەوە؟ "ھەموو وڵاتانی کەنداو نرخی کاڵاکانیان کەمدەکەنەوە لەبەر رۆژووانان، تەنیا عێراق نەبێت نرخی بەرزدەکاتەوە، نازانم دەیانەوێت تۆڵە لە رۆژووگران بکەنەوە. "   حەیدەر خالید، دووکاندارە و باس لەوە دەکات، ئەگەر چاودێری ھەبێت لەسەر دەروازەکان و باج، ئەو کاتە حکومەت دەتوانێ باج زیاد بکات، بەڵام باج و دەروازە سنوورییەکان بەدەست حکومەتەوە نییە، ئەگەر بەدەست حکومەتەوە بووایە، کارەکان ھەمووی باش دەبوون.   نرخی خۆراک بەگشتی بۆ ھەر جۆرێک ١٠٠٠ بۆ ٢٠٠٠ دینار بەرزبووەتەوە، نرخی سەوزە و میوەش بۆ ھەر کیلۆیەک ٢٥٠ دینار بۆ ٧٥٠ دینار بەرزبووەتەوە.  بەرزبوونەوەی نرخی کاڵا و خۆراک دیاردەیەکە کە هەموو ساڵێک لە شارەکانی عێراق دووبارە دەبێتەوە، بەشێک لە خەڵک و کڕیاران پێیان وایە، هۆکارەکەی ئەوەیە بازاڕ لەلایەن چەند بازرگانێکەوە قۆرخکراوە و بەئارەزووی خۆیان نرخ لەسەر کاڵاکان دادەنێن.  رووداو گلەیی و پرسیاری خەڵکی بردە لای وەزارەتی بازرگانیی عێراق و لەوێ ئاراستەی بەرپرسانی ئەو وەزارەتەی کرد. وەزارەتی بازرگانی عێراق کە یەکێک لە کارەکانی چاودێریی بازرگان و بازاڕە ئاگاداری دۆخی بازاڕن و دەڵێن، لە ھەوڵی کۆنترۆڵکردنی دان.  محەممەد حەنوون، گوتەبێژی وەزارەتی بازرگانی بە رووداوی گوت، "ھەندێک لە کاڵاکان ئێواران نرخیان بەرزدەبێتەوە، یانیش سبەینان نرخیان دادەبەزێت، واتە جووڵەی بازاڕ لە رووی نرخەوە جێگیر نییە و ھەڵبەز و دابەز دەکات. ئێمە چاودێریی ھەموو بازاڕەکانی نێوخۆیی دەکەین و تیمی چاودێری لەگەڵ ھێزە ئەمنییەکان بەردەوام چاودێریی بازاڕەکان دەکەن. دواتریش راپۆرت بۆ ئەنجوومەنی ئابووری و ئەنجوومەنی وەزیران و لایەنە پەیوەندیدارەکان دەنێرین. "   بەپێی ئاماری وەزارەتی بازرگانیی عێراق، لە سەرەتای ئەم مانگەوە، حەوت بازرگان بەھۆی قۆرخکردنی بازاڕ سزادراون و دووانیان مۆڵەتی بازرگانییان لێسەندراوەتەوە، ھەروەھا زیاتر لە ٥٠ تۆن کاڵا و کەلوپەلی ماوەبەسەرچوو دەستیان بەسەرداگیراوە.