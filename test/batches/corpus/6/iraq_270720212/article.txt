رائید جەبار باهز، بەڕێوەبەری فەرمانگەی کار و راهێنانی پیشەیی لە وەزارەتی کاری عێراق، ئەمڕۆ سێشەممە، بە راگەیاندنی فەرمیی عێراقی راگەیاندووە بڕیارەکە لەکاتێکدایە، ٤٠٠ هەزار کارێکاری بیانی لە عێراق هەن کە "بە شێوەیەکی نایاسایی" لە بەغدا و پارێزگاکانی دیکە کار دەکەن.  رائید جەبار باهز راشیگەیاند، "بڕیارەکە کاریگەریی گەورە"ـی لەسەر بازاڕ دەبێت، چونکە بەشێکی زۆری دەستی کاری بیانی لە عێراق نایاساییە، خۆ تەنانەت کۆمپانیاکانی نەوت کە لە عێراق کار دەکەن کرێکاری بیانی دێنن بۆ عێراق کە هیچ توانا و ئەزموونی نییە؛ "ئەوەش لەسەر حیسابی دەستیکاری عێراقییە کە خاوەنی بڕوانامە و ئەزموونە، لە ئەنجامدا ژمارەی بێکاران لە عێراق زیاتر بووە. "  ئەو بڕیارە لە کاتێکدایە عادل رکابی، وەزیری کار و کاروباری کۆمەڵایەتیی عێراق لە ٢٤ی نیسانی ٢٠٢١ دا رایگەیاند؛ ئامارێکی راستەقینەمان سەبارەت بە ژمارەی کرێکارانی بیانی لە عێراق لە بەردەست نییە؛ بەڵام لە نێوان ٥٠٠ بۆ ٦٠٠ هەزار کرێکاری بیانی لە عێراق هەن و زۆرینەیان بە رێگەی نایاسایی هاتوونەتە عێراق.  بە گوتەی ئەو وەزیرە، "تەنانەت ١٨ هەزار کرێکاری بەنگلادیشی لە پاڵاوگەی نەوتی کەربەلا کاردەکەن، کەچی تەنیا دوو هەزار کرێکاری عێراقی لە پاڵاوگەکە کار دەکەن، لە کۆمەڵگەی بەسمایەش لە بەغدا ١١ هەزار کرێکاری بەنگلادیشی کار دەکەن. "