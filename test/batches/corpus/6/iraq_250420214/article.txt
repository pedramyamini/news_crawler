هاوکات لیوا سەعد معەن، بەڕێوەبەری پەیوەندییەکان و راگەیاندن لە وەزارەتی ناوخۆی عێراق، بە ئاژانسی فەرمیی هەواڵەکانی عێراقی راگەیاند: "هەرچەندە لێکۆڵینەوەکان لە رووداوەکەی نەخۆشخانەی ئیبن ئەلخەتیب بەردەوامن و چاوەڕوانی ئەنجامەکانین، بەڵام بە دووری دەزانین رووداوەکە دەستی تاوانی لەپشتەوە بێت. "    سەبارەت بە وردەکاری رووداوەکە کە شەوی رابردوو روویدا، بەڕێوەبەرایەتی بەرگریی شارستانی عێراق، ئەمڕۆ، لە راگەیەندراوێکدا رایگەیاند: "شایەدحاڵەکان دەڵێن ئاگرەکەی نەخۆشخانەی ئیبن ئەلخەتیب، کە تایبەتە بە چارەسەرکردنی تووشبووانی ڤایرۆسی کۆرۆنا بە تەقینەوەی بووتڵێکی ئۆکسجین دەستیپێکرد، بەڵام زۆربەی قوربانییەکان بەهۆی نەمانی ئۆکسجین لە کاتی گواستنەوەیان بە ئامانجی رزگارکردنی ژیانیان بوونە قوربانی، لە کاتێکدا سیستمی ئاگرکوژێنەوە لە نەخۆشخانە سووتاوەکەدا نییە و سەقفی سانەوی نەخۆشخانەکە لە تەپەدوور دروستکراوە، بۆیە بووە هۆی زۆر خێرا تەشەنەکردنی ئاگرەکە. "    بەهۆی سووتانی نەخۆشخانەکەی بەغدا، مستەفا کازمی، سەرۆکوەزیرانی عێراق ماتەمینی راگەیاند و فەرمانی لێکۆڵینەوەی لە رووداوەکە دا، هاوکات فەرمانی دوورخستنەوە و دەستبەسەرکردنی بۆ بەڕێوەبەری گشتیی فەرمانگەی تەندروستی کەرتی رەسافەی بەغدا، بەڕێوەبەری نەخۆشخانەی ئیبن ئەلخەتیب، یاریدەدەری بەڕێوەبەری نەخۆشخانەکە و بەڕێوەبەری بەشی ئەندازیاری و چاککردنەوەی لە کارەکانیان دوورخستەوە.    بەپێی ئامارەکانی کۆمیسیۆنی باڵای مافەکانی مرۆڤی عێراق ٢٨ تووشبووی کۆرۆنا لەنێو ئەو کەسانەدابوون کە گیانیان لەدەستداوە و لەژێر ئامێری هەناسەدانی دەستکرددا بوونە.     کاردانەوەکانی ئاگرەکەی نەخۆشخانەی ئیبن ئەلخەتیب