ئەمشەو ١٠ - ٠٥ - ٢٠٢١ لە کەربەلا خۆپێشاندانی ناڕەزایی بۆ سەرکۆنەکردنی کوشتنی ئیهاب وەزنی، چالاکڤانانی خۆپێشاندانەکان کرا، خۆپێشاندەران داوای ئاشکراکردنی بکوژی خۆپێشاندەران و پاراستنی چالاکڤانانیان دەکرد.  وەک لە دیمەنە ڤیدیۆییەکانەوە دەردەکەوێت، لە گۆڕەپانی ئەحرار لە کەربەلا، پێکدادان لەنێوان هێزە ئەمنییەکان و هێزی نەهێشتنی پشێوی دروست دەبێت، هێزە ئەمنییەکان هەوڵدەدەن بڵاوە بە خۆپێشاندەران بکەن، گازی فرمسێکڕێژ بەکاردەهێنن، هاوکات دەنگی تەقەش دەبیسترێت.      هاوکات عەمید فاهم گریتی، فەرماندەیەک لە ئۆپەراسیۆنەکانی کەربەلا رەتیکردەوە هیچ بارەگایەکی حزبی لە کەربەلا سووتێنرابێت و دەڵێت، "ئەو هەواڵانەی لەو بارەوە لە تۆڕە کۆمەڵایەتییەکان باس دەکرێن راست نین. هێزە ئەمنییەکان لە کەربەلا بڵاوبوونەتەوە بۆ پاراستنی باڵەخانە حکومییەکان و شوێنە گرنگ و سەرەکییەکان.     بەرەبەیانی رۆژی یەکشەممە ٩ - ٥ - ٢٠٢١، ژمارەیەک چەکدار کە ماتۆڕسکیلیان پێ بووە هێرشیان کردە سەر ئیهاب جەواد وەزنی، چالاکڤانی خۆپێشاندانەکانی تشرینی یەکەم لە کەربەلا و کوشتیان.  کوشتنی ئەو چالاکڤانە کاردانەوە و خۆپێشاندانی بەدواداهات، شەوی رابردوو لە بەردەم کۆنسوڵخانەی ئێران خۆپێشاندەران ئاگریان کردەوە و ناڕەزایێتیان دەربڕی.   باڵیۆزخانەی کۆماری ئیسلامیی ئێران لە بەغدا لە راگەیێندراوێکدا رایگەیاند، "بە تووندترین شێوە تیرۆرکردنی چالاکڤانی مەدەنی ئیهاب وەزنی سەرکۆنە دەکەین و هاوسۆزیی خۆمان بۆ خێزان و نزیکەکانی دەردەبڕین". هەر لە راگەیێندراوەکەدا هاتووە، لە هەموو جیهاندا کۆنسوڵخانە شوێنی پێشکێشکردنی خزمەتگواریی کۆمەڵایەتی و مەدەنییە بۆ گەشتیار و نەخۆش و بازرگان و چین و توێژەکانی دیکە، شتێکی سرووشتییە هەر کەموکوڕییەکان کاریگەری دروست بکات و زیان لە هاووڵاتیان بدات.     لەبارەی بەدواداچوون بۆ دەستگیرکردنی بکوژانی ئەو چالاکڤانە حەسەن نازم، گوتەبێژی ئەنجوومەنی وەزیرانی عێراق دوێنێ لە کۆنگرەیەکی رۆژنامەڤانیدا رایگەیاند، "مستەفا کازمی، فەرماندەی گشتیی هێزە چەکدارەکان و سەرۆکوەزیران عێراق داوای لە وەزارەتی ناوخۆ کردووە بەپەلە لێکۆڵینەوە بکات لە تیرۆرکردنی چالاکڤان ئیهاب وەزنی لە کەربەلا. حکومەت بەڵێنی داوە بەخێرایی تاوانباران دەستگیربکات".  هەروەها باڵیۆزخانەی ئەمریکا لە بەغدا سەرکۆنەی کوشتنی ئیهاب وەزنی کرد و رایگەیاند، سەرکوتکردنی دەنگە سەربەخۆکان لەڕێگەی تووندوتیژییەوە کارێکی قبووڵ نەکراوە.  لە لایەکی دیکەوە ستیڤن هیکی، باڵیۆزی بەریتانیا لە عێراق لە تۆڕی کۆمەڵایەتیی تویتەر تویتێکی بڵاوکردەوە و تێیدا بە تووندی سەرکۆنەی ئەو رووداوەی کرد و رایگەیاند، "کوژرانی چالاکوان ئیهاب وەزنی بە تووندی سەرکۆنە دەکەین"، دەشڵێت، "چاوپۆشیکردن لە سزادانی ئەوانەی چالاکڤانەکان دەکوژن، وایکردووە کوشتنی زیاتری بەدوادا بێت".