هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند "کاژێر یەکی دوای نیوەڕۆی ئەمڕۆ پەرلەمانی عێراق کۆدەبێتەوە و کارنامەی کۆبوونەوەکە بریتییە لە؛ دەنگدان لەسەر ئەندامانی دادگەی فیدراڵیی پێداچوونەوە؛ لەگەڵ پرۆژەیاسای پەسەندکردنی رێککەوتنی گواستنەوەی ئاسمانیی لە نێوان عێراق و سعودیە و دەنگدان لەسەر پێشنیازە یاسای پاراستنی فەرمانبەری دادوەری؛ لەگەڵ دەنگدان لەسەر پێشنیازە یاسای یانە وەرزشییەکان".  بڕیاردەری پەرلەمانی عێراق گوتیشی، لە کارنامەی کۆبوونەوەکەی ئەمڕۆی پەرلەماندا هاتووە؛ پەرلەمان خوێندنەوەی یەکەم بۆ پرۆژەیاسای چارەکردنی ماوەی وەرگرتنی داواکارییەکان دەکات، کە لە یاسای ژمارە (١٦٣)ی ساڵی ٢٠١٦ دا و لە هەمواری یەکەمی یاسای خاوەندارێتی بەڵگەنامەکاندا هاتووە.  هاوکات پەرلەمان خوێندنەوەی یەکەم بۆ پرۆژەیاسای هەمواری ٢١ی یاسای میلاکی دەزگاکان ژمارە (٢٥)ی ساڵی ١٩٦٠ دەکات؛ لەگەڵ ئەنجامدانی خوێندنەوەی یەکەم بۆ پرۆژەیاسای پەسەندکردنی زانیارییە داراییەکانی ساڵی دارایی ٢٠١٤ و پرۆژەیاسای ئامار و سیستمی زانیاریی جوگرافی، هەروەها پەرلەمان خوێندنەوەی یەکەم بۆ پێشنیازە یاسای سەندیکای خاوەن پیشە تەندروستییەکان دەکات.  ئەمە لە کاتێکدایە سەرۆکایەتیی پەرلەمانی عێراق دوێنێ لەگەڵ سەرۆک فراکسیۆنەکانی ناو پەرلەمان کۆبووەوە بۆ تاوتوێکردنی کاری پەرلەمان لە ماوەی داهاتوودا؛ دواتر سەرۆکایەتیی پەرلەمان و بەشداربووانی کۆبوونەوەکە رێککەوتن لە رۆژانی سێشەممە و چوارشەممە و پێنجشەممەی هەفتەی داهاتوو پەرلەمان کۆببێتەوە.