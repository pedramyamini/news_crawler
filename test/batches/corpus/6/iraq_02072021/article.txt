ژمارەیەک بەرپرسی ئەمریکی بە واشنتن پۆستیان راگەیاندووە، ئەگەر هێرشبکرێتە سەر بنکە سەربازییەکانی وڵاتەکەیان لەنێو عێراقدا و تەنانەت ئەگەر هیچ کەسێکیش نەکوژرێت و بریندارنەبێت، ئەوا سوپای وڵاتەکەی لە رێگەی هێزەوە کاردانەوەی دەبێت.   بەرپرسێکی باڵای ئەمریکی لەو بارەوە دەڵێت: "بەرپرسیاریەتییمان لەئەستۆدایە پیشانی بدەین کە هێرشکردنە سەر ئەمریکییەکان کاردانەوەی لەگەڵدا دەبێت، ئەوە راستە و روودەدات ئەگەر ئەو هێرشانە قوربانیان لێبکەوێتەوە یان نا. (پێیان دەڵێین) ئەگەر هێرشمان بکەنەسەر، ئێمەش وەڵاممان دەبێت".   بەگوێرەی میدیای ئەمریکی، ئەو پەیامە لە رێگەی هەندێک کەناڵی دیپلۆماسییەوە گەیەندراوەتە ئێران.   گوتەبێژێکی وەزارەتی دەرەوەی ئەمریکا رایگەیاند، لە رێگەی ژمارەیەک کەناڵەوە ئێرانیان ئاگادارکردوەتەوە لە مەترسییەکانی پاڵپشتیکردنیان لە "میلیشیا چەکدارەکانی نێو عێراق" و دەڵێت، ئەو کارەیان کردووە بۆ ئەوەی گرژییەکان زیادنەبن.   لە نیسانی رابردووەوە پێنج هێرش لە رێگەی درۆنەوە بۆ سەر بنکەکانی ئەمریکا لەنێو هەرێمی کوردستان و عێراق ئەنجامدراون. هێرشەکان دەریدەخەن توانای گرووپە چەکدارەکان زیادیکردووە و ئەوەش نیگەرانی لای بەرپرسانی ئەمریکا دروستکردووە.   دووجاریش ویلایەتە یەکگرتووەکانی ئەمریکا کاردانەوەی سەربازی بەرامبەر ئەو هێرشانە هەبووە. دوایینیان رۆژی دووشەممەی رابردوو بوو کە فڕۆکە جەنگییەکانی ئەو وڵاتە ژمارەیەک کۆگای چەکیان لە سنووری عێراق و سووریا بۆردوومانکرد. بەرپرسانی پێنتاگۆن دەڵێن، ئەو کۆگایانە لە لایەن کەتائیبی حیزبوڵڵا و کەتائیبی سەیدولشوهەدا بەکاردەهاتن.   هەمان رۆژ گرووپە چەکدارە شیعەکانی عێراق بە مووشەک هێرشیانکردە سەر ناوچەیەکی دێرەزوور لە سووریا کە سەربازی ئەمریکای تێدایە، بەڵام هێرشەکە هیچ قوربانییەکی لێنەکەوتووەتەوە.