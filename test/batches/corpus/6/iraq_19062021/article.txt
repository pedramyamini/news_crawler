حوسێن نەرمۆ، ئەندامی ئەنجوومەنی نوێنەرانی عێراق بە تۆڕی میدیایی رووداوی گوت: "ئەو خێزانانەی داعش کە لە کەمپی هۆلی سووریاوە دەهێنرێنەوە بۆ کەمپی جەدعە لە مووسڵ، سەرەتا رێککەوتن و بڕیارەکە وابووە کە لە کەمپێک لە گوندی عەملەی سەر بە ناحیەی زوممار نیشتەجێبکرێن، بەڵام بەهۆی گووشاری نوێنەرانی ئێزدییەکان و پیاوانی ئایینی و دۆستەکانمان ئەو شوێنەمان رەتکردەوە".  لە بەشێكی دیکەی قسەکانیدا ئاماژەی بەوەدا، "هەموو عێراقییەکانی کەمپی هۆل کە بە زۆرینە خەڵکی پارێزگاکانی نەینەوا، سەلاحەدین، دیالەن بە چەند کاروانێک بهێنرێنەوە بۆ عێراق و لە کەمپی جەدعە نیشتەجێبکرێن"، ئەوەشی بە مەترسی بۆ سەر سەقامگیریی عێراق زانی و گوتی، "هەنگاوێکە بە ئاراستەی هەڵە و دووبارەکردنەوەی چەوتییەکانی رابردوو".  رۆژی ٢٥ی مانگی ئایاری رابردوو، ١٠٠ خێزانی چەکدارانی داعش لە کەمپی هۆل لە پارێزگای حەسەکەی ژێر دەسەڵاتی بەڕێوەبەرایەتیی خۆسەر لە رۆژئاوای کوردستان گواسترانەوە کەمپی جەدعە لە پارێزگای نەینەوا، بەڵام دواتر وا بڵاوکرایەوە کە ٩٤ خێزانن و هەندێک بەرپرس گوتیان ٦ خێزان لە هێنانەوەی ئەو کەسانەدا دیارنەماون.  حوسێن نەرمۆ روونیکردەوە هێنانەوە ئەو خێزانانەی چەکدارانی داعش بۆ عێراق بەهۆی ئەو گوشارانەوە بووە کە لەسەر حکومەتی عێراق بوون بۆ وەرگرتنەوەیان، ئەوانیش لە چەندین رێگەوە هەوڵیانداوە نەهێنرنەوە، بەڵام سەرکەوتوو نەبوون.  هەروەها ئەو ئەندامەی ئەنجوومەنی نوێنەران دەڵێت، "هێنانەوەی ئەو خێزانانە مەترسیی زۆری بۆ دووبارەبوونەوەی رووداوەکانی مووسڵ هەیە و ئەوەی روودەدات مەترسیدارە، جگە لەوەی هێنانەوەی ئەوانە هەستی ئێزدییەکان و ئەوانەی قوربانیی داعشن بریندار دەکات".  هۆل شارۆچکەیەکی رۆژهەڵاتی پارێزگای حەسەکەیە لە رۆژئاوای کوردستان، لە ساڵی ١٩٩١ کۆمیسیۆنی باڵای پەنابەرانی سەر بە نەتەوەیەکگرتووەکان لە نزیک شارۆچکەکە ئەم کەمپەیان بۆ ئەو پەنابەرە عێراقییانە دروستکرد کە لە ترسی شەڕی کەنداو لە عێراق هەڵاتن.  بەپێی ئامارەکانی نەتەوە یەکگرتووەکان کەمپی هۆل ٦١ هەزار کەس لەخۆدەگرێت کە کەسوکاری چەکدارانی داعشن و بەشی هەرە زۆریان ژن و منداڵن و هەڵگری وڵاتینامەی ٣٧ وڵاتن، بەشی زۆریشیان عێراقین.  شێروان دووبەردانی، ئەندامی ئەنجوومەنی نوێنەرانی عێراق لەسەر پشکی پارێزگای نەینەوا بە تۆڕی میدیایی رووداوی گوت، "کەمپی جەدعە بۆ ٥٠٠ کەس دروستکراوە، دوای هێنانەوەی کاروانی دیکە لە کەمپی هۆلەوە، حکومەتی عێراق هەر لەو ناوچەیە یان لە پارێزگای دیکە کەمپی دیکە دروست دەکات، چونکە ژمارەکانیان زۆرن و هی پارێزگاکانی دیکەشن، ئەمەش مەترسییەکان گەورەتر و گومانەکان زیاتر دەکات لە مەبەستی هێنانەوەی ئەو کەسوکارانەی داعش".  لەبارەی ئەو مەترسییانەی لە گەڕاندنەوەی ئەو ژن و منداڵانە دروستدەبن شێروان دووبەردانی رایگەیاند، "ئەو منداڵانەی تەمەنیان لەنێوان ١٢ بۆ ١٤ ساڵن مەترسیی گەورەن لەسەر سەقامگیری و ئاسایشی نەینەوا و عێراق بەگشتی، چونکە ئەوانە هەڵگری بیری تووندئاژۆیی داعشن و حەوت ساڵە گۆشدەکرێن و بەئاسانی بەکاردەهێنرێن بۆ کاری تووندوتیژی، لەگەڵ ئەوەشدا حکومەتی عێراق هیچ بەرنامەیەکی بۆ شیاندنەوەی ئەوان بۆ راهێنانەوەیان لەگەڵ کۆمەڵگە نییە".