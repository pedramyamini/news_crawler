د. سەیف بەدر، گوتەبێژی وەزارەتی تەندروستیی عێراق رایگەیاند "ھەموو ھەفتەیەک بڕی ٤٩ بۆ ٥٠ ھەزار لەم ڤاکسینە دەگاتە عێراق، جۆرێک لە بەفرگرمان ئامادەکردووە کە پێشتریش ھەبوون لە ھەموو پارێزگاکان، بە ھەرێمی کوردستانیشەوە، کاروانێک لەم بەفرگرانەشمان ھاوردە کردووە کە پێی دەگوترێک بەرزی لە توانا دیب فریز، لە بەغدا و پارێزگاکان بەسەر بنکە تەندروستییەکاندا دابەشکراوە، جۆرێکی جیھانییە، ھەروەھا پرۆسەی دابەشکردن ھەمووی بەپێی مەرجەکانە".  ھەرچەند تاوەکو ئێستا سێ جۆری ڤاکسین کە لە ھەموو جیھان بەکاردەھێنرێن بۆ عێراق دابین کراوە، بەڵام زۆربەی خەڵک ھێشتا متمانەیان بە ڤاکسین نییە و ئامادەنین وەریبگرن.  ئەحمەد سەید فەرمانبەرە و دەڵێت "سەبارەت بە پێکوتە، من ھیچ بڕوام پێی نییە، چونکە خەڵکانێک ھەن لە ناوچەکەی ئێمە پێکوتەیان وەرگرتووە و دوای دوو سێ رۆژ مردوون، خەڵکانێک گیانیان ئاوساوە، واتە ئەو پێکوتەی دێت ئێکسپایەرە یانیش لێرە شتی لەگەڵ تێکەڵ دەکەن".  ھیبە غەنی کە ژنی ماڵە، گوتی "نەخێر من ئامۆژگاریی ئەوە ناکەم وەریبگرن، چونکە ئەوانەی وەریدەگرن دوای ماوەیەکی کەم دەمرن، من خۆم و خانەوادەکەم ئەم پێکوتەیە وەرناگرین".  عێراق ئەندامە لە هاوپەیمانیی کۆڤاکس، کە ١٩٠ وڵات تێیدا ئەندامن و کار بۆ مسۆگەرکردنی دابینکردنی ڤاکسینی کۆرۆنا بە یەکسانی بۆ هەموو ئەندامانی دەکات. بەپێی رێککەوتنی عێراق لەگەڵ ئەو هاوپەیمانییە، کە لە ئەیلوولی ٢٠٢٠ واژۆ کراوە، هاوپەیمانییەکە ڤاکسین بۆ سەدا ٢٠ % ـی دانیشتووانی عێراق دابین دەکات.  تاوەکو ئێستا عێراق زیاتر لە ٥٠٠ ھەزار ژەمە ڤاکسینی لە جۆرەکانی ئەسترازێنیکا، سینۆفارم و فایزەر دابینکردووە، کەچی کەمتر لە ٢٥٠ ھەزار کەس ڤاکسینیان وەرگرتووە. ئەمەش لەکاتێکدایە کە عێراق گرێبەستی کڕینی زیاتر لە ١٦ ملیۆن ژەمە ڤاکسینی کردووە، بەڵام زۆربەی خەڵک ئامادەنین ڤاکسین وەربگرن.