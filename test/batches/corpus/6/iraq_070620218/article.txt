ئەحمەد سەحاف، گوتەبێژی وەزارەتی دەرەوەی عێراق رایگەیاند، وەزیری دەرەوەی بەریتانیا لەگەڵ هەریەکە لە سەرۆککۆمار، سەرۆکوەزیران، سەرۆکی پەرلەمان و وەزیری دەرەوەی عێراق کۆدەبێتەوە.   بەریتانیا یەکێکە لە وڵاتانی ئەندام لە هاوپەیمانیی نێودەوڵەتیی دژی داعش. بە گوێرەی حکومەتی بەریتانیا، هێزەکانی ئەو وڵاتە بە هاوبەشی لەگەڵ هێزەکانی وڵاتانی دیکە مەشق و راهێنانیان بە نزیکەی ٢٢٥ هەزار ئەندامی هێزە ئەمنییەکانی عێراق و پێشمەرگە کردووە، لە نێویشیاندا پووچەڵکردنەوەی بۆمب و ئۆپەراسیۆنی نێوشار.   نزیکەی ١٠٠ سەربازی بەریتانیا لە عێراقن. دوای ئەوەی کە ناتۆ بڕیاریدا هێزەکانی لە ٤٠٠ راوێژکاری سەربازییەوە بۆ ٥ هەزار سەرباز و راوێژکاری سەربازی لە عێراق زیادبکات، حکومەتی بەریتانیا رایگەیاند، لەو چوارچێوەیەدا ژمارەیەکی زیاتری سەرباز و راوێژکاری سەربازی رەوانەی عێراق دەکات.   رۆژی ١٨ی شووباتی ئەمساڵ، بێن واڵاس، وەزیری بەرگریی بەریتانیا رایگەیاند، چالاکییەکانیان لە عێراق زیاددەکەن. لە ساڵی ٢٠٠٣ ەوە تاوەکو ئێستا، ١٧٩ سەرباز و ئەندامی سوپای بەریتانیا لە عێراق کوژراون.