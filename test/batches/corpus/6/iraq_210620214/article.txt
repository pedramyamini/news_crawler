موقتەدا سەدر، رێبەری رەوتی سەدر لە تویتێکدا رایگەیاند، هیوادارە هەڵبژاردنی ئیبراهیم رەئیسی وەکو سەرۆککۆماری ئێران و دەستبەکاربوونی نەبێتە هۆی ئاڵۆزترکردنی دۆخەکە و ململانێکان و دەشڵێت، هیوادارە ژیری و شەرع و دیالۆگ رۆڵی گەورەی هەبێت و کۆتایی بهێندرێت بە ململانێ سیاسی و تائیفییەکان لە ناوچەکەدا.  رێبەری رەوتی سەدر ئاماژە بەوە دەکات، هەنگاوێکی لەو جۆرە هێز دەداتە ئیسلام و شیعە و عەرەب و لاوازبوونی "دووژمنی هاوبەش بەگشتی و ئیسرائیل بەتایبەتی، کە سوودی لە ململانێیەکان وەرگرتووە".  موقتەدا سەدر دەڵێت، "داوا لە هەردوو دراوسێی خۆشەویستمان شانشینی عەرەبی سعودیە و کۆماری ئیسلامیی ئێران دەکەین کێشەکانیان چارەسەر بکەن و عێراقیش لەو ململانێیە دەربهێنن کە هەیە و دەستوەرنەدەنە کاروباریەوە، بەتایبەتی عێراقی داهاتوو لەبەردەم هەڵبژاردنی پەرلەمانیدایە، ئەمەش پرسێکی نێوخۆییە".  هەر لە درێژەی تویتەکەیدا سەدر باسی لەوە کردووە "ئێمە وەکو عێراقییەکان بە هەموو ویست و بیروبۆچوون و ئاراستە جیاوازەکانەوە، بەتایبەتی برایانمان لە پێشمەرگە و حەشدی شەعبی، پێویستە ئاراستەیان نیشتمانی بێت، کە ئێستا لە چوارچێوەی هێزە ئەمنییەکانی عێراقدان، بەو واتایەی پابەندبن بە هەموو ئەوانەی باسیانکردووە، بەتایبەتی رێزگرتن لە سەروەری و یەکێتی و شکۆی دەوڵەت".