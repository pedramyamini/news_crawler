رێبوار تەها، پەرلەمانتاری کورد و نوێنەری پارێزگای کەرکووک لە پەرلەمانی عێراق بە تۆڕی میدیایی رووداوی راگەیاند، "تانە لە بڕیاری هەڵوەشاندنەوەی ئەنجوومەنی پارێزگاکان دراوە و ئێمەش لە دادگەی باڵای فیدراڵی تانەی لێ دەدەین، چونکە هەڵوەشاندنەوەی ئەنجوومەنی پارێزگاکان کارێکی نادەستووری بوو. زۆر لەو لایەنە سیاسییانەی دەستیان لەو کارەدا هەبوو، ئێستا هەست بەوە دەکەن کارێکی هەڵەیان کردووە و لێی پەشیمانن".  ئەو پەرلەمانتارە کوردە ئاماژەی بەوە کرد "نەبوونی ئەنجوومەنی پارێزگاکان بووەتە هۆکاری زیادبوونی گەندەڵیی حکومەتە خۆجێییەکانی پارێزگاکان و وایکردووە دەسەڵات لای پارێزگارەکان بێت. ئەو کارە بووەتە هۆی زیادبوونی بەهەدەردانی دارایی گشتی لە پارێزگاکاندا، لە سەرووی هەموویانەوە لە کەرکووک".  بە گوتەی رێبوار تەها "هەوڵێک هەبوو بەوەی پەرلەمانتارەکان کاری ئەنجوومەنی پارێزگاکان بکەن، بەڵام هیچ پەرلەمانتارێک شوێنی ئەنجوومەنی پارێزگاکانی نەگرتووەتەوە و ئەوە تەنیا قسە بوو. ئێمە وەکو فراکسیۆنە کوردستانییەکانیش دەنگمان بۆ هەڵوەشاندنەوەی ئەنجوومەنی پارێزگاکان نەدا و دژی بووین".  پەرلەمانی عێراق لە ٢٨ ـی ئۆکتۆبەری ساڵی ٢٠١٩ بڕیاری هەڵوەشاندنەوەی ئەنجوومەنی پارێزگاکانی عێراقی دا، پارێزگارەکانیشی بۆ راپەڕاندنی پرسە دارایی و کارگێڕییەکان راسپارد، بەو مەرجەی پەرلەمان چاودێریی کاری پارێزگارەکان بکات تاوەکو هەڵبژاردنی ئەنجوومەنی پارێزگارەکان بەڕێوەدەچێت.  ئێستاش چاوەڕوان دەکرێت دادگەی باڵای فیدراڵی لە یەکەم دانیشتنیدا بڕیار لە بابەتی هەڵوەشاندنەوەی ئەنجوومەنەکانی پارێزگاکان بدات.