لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق، ئەمڕۆ دووشەممە، لە هەژماری خۆیدا لە تویتەر رایگەیاند: "ئاژانسی هەواڵگری بە هاوئاهەنگی لەگەڵ ئاسایشی هەرێم والیی بەناو فەللوجەی دەستگیرکرد".  هاوکات ئاژانسی هەواڵگری و لێکۆڵینەوەی فیدڕاڵی لە وەزارەتی ناوخۆی عێراق، لە راگەیێندراوێکدا رایگەیاند: "تیمەکانمان تیرۆریستی ناوبراو (ئەبو عەلی جومەیلی)یان دەستگیرکرد، کە بەناو والیی فەللوجەیە و بەپێی ماددەی ٤ ـی یاسای بەرەنگاربوونەوەی تیرۆر داواکراوە، چونکە ئەندامی داعشی تیرۆریستە.  بەپێی راگەیێندراوەکەی ئاژانسی هەواڵگری ئەو کەسە لە لێکۆڵینەوە سەرەتاییەکاندا دانی بەوەدانا، کە "لە ساڵی ٢٠٠٥ ئەندامی رێکخراوی قاعیدە بووە و لە مۆڵگە تایبەتەکان کاری کردووە بۆ داڵدەدانی ئەو تیرۆریستانەی کە لە وڵاتانی عەرەبییەوە هاتوونەتە عێراق".  ئاژانسی هەواڵگری راشیگەیاند: "تیرۆریستی بەناو والی فەللوجە پێشتر بە ١٥ ساڵ زیندانی سزادرابوو، دواتر لە ساڵی ٢٠١١ ئازادکرا، بەڵام دیسان بەیعەتی دایە چەتەکانی داعش و لە مۆڵگەکانی چەکدا کاری کرد، پاش ئۆپەراسیۆنی رزگارکردنی ئەنباریش بەرەو سووریا هەڵات، کەچی دیسان گەڕایەوە و کرا بە جێگری والی موسڵ، دواتر کرا بەناو والیی فەللوجە و پشتێنەی بۆمبڕێژکراوی بەخۆیەوە بەستبوو، لە لێکۆڵینەوەکانیشدا دانی بەوەدانا کە دەیان کردەوەی تیرۆریستی دژی هێزە ئەمنییەکان و هاووڵاتیانی بێتاوان کردووە".  ئەم پێشهاتە دوای چەند کاژێرێک هات لە کۆبوونەوەیەکی ئەمنیی فراوان کە شەوی رابردوو لە بەغدا بە سەرپەرشتی مستەفا کازمی، فەرماندەی گشتیی هێزە چەکدارەکانی عێراق، لەگەڵ وەزیرانی بەرگری و ناوخۆی عێراق و بەشداری جەبار یاوەر، ئەمینداری گشتیی وەزارەتی پێشمەرگە و فەریق جەمال ئیمنکی، سەرۆکی ئەرکانی پێشمەرگە کرا.  سەبارەت بە لێکەوتەکانی کۆبوونەوەکە، جەبار یاوەر، ئەمینداری گشتیی وەزارەتی پێشمەرگە، رایگەیاند: لە کۆبوونەوەکەدا بڕیاردرا هەماهەنگی و کاری لیژنە هاوبەشەکانی نێوان سوپا و پێشمەرگە لە ناوەندەکانی نێوانیاندا چالاک بکرێن، بۆ پڕکردنەوە بۆشاییەکان و ئاڵوگۆڕکردنی زانیاری هەواڵگری و زیادکردنی ئۆپەراسیۆنە هاوبەشەکان بۆ رێگریکردن لە دووبارەبوونەوەی هێرشی چەکدارانی داعش لەو ناوچانە، وەک ئەوەی لە چەند رۆژی رابردوو روویدا و چەند پێشمەرگەیەک و چەند ئەفسەرێکی سوپای عێراق بوونە قوربانی.