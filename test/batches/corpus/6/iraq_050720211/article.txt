رۆژی دووشەممە ٠٥ - ٠٧ - ٢٠٢١ وەزارەتی کارەبای عێراق لەبارەی تەقاندنەوەی تاوەرەکە رایگەیاند "کاریگەری تووندوتیژیی چەکداری لەسەر ژێرخانی کەرتی کارەبا و زیانگەیاندن بەو کەرتە بەردەوامە؛ کە لەڕێگەی تەقاندنەوەی تاوەرەکانی گواستنەوەی تەزووی کارەبا دەبێتە هۆی بڕینی تەزووی کارەبا و ئاو لە هاووڵاتیان و لەیەکتر دابڕاندنی ناوچەکان و پارێزگاکان".  وەزارەتی کارەبای عێراق باسی نوێترین کردەوەی چەکدارانی داعش دەکات و دەڵێت "نوێترینی ئەو کردەوە تیرۆریستییانە بەئامانجکردنی هێڵی قودس - نەسری (١٣٢ KV) یە کە کاژێر ١١: ٢٠ خولەکی شەوی رابردوو روویدا لەڕێگەی تەقاندنەوەی تاوەری ژمارە (٢١) لە ناوچەی تارمییە لە بەغدا بە بۆمبی چێندراو، بەڵام تیمە ئەندازیاری و تەکنیکییەکانمان هەر زوو گەیشتنە ناوچەی رووداوەکە بۆ چاککردنەوەی هێڵەکە بۆ بەکارخستنەوەی بە زووترین کات. "  وەزارەتی کارەبای عێراق ئاماژەش دەکات، "گرووپە پاڵنراوەکان بە ئایدیۆلۆژیای تێکدان و بەکارهێنەرانی تەکتیکی تیرۆریستی ئامانجیان بێبەشکردنی عێراقییەکانە لە مافە سەرەکییەکانی خۆیان کە بریتین لە دابینکردنی خزمەتگوزاری گشتیی و ژیانێکی ئاسوودە کە شایستەیین، بەڵام حکومەت بەردەوامە لە گرتنەبەری رێکار بۆ رێگەگرتن لەوەی تیرۆریستان بتوانن هێرشبکەن و بگەنە ئامانجەکانیان. "  ئەم رووداوە لە کاتێکدایە نزیکەی دوو هەفتەیە تەقاندنەوەی تاوەرەکانی گواستنەوەی تەزووی کارەبا لە نێوان پارێزگاکانی باکووری عێراق چڕبوونە؛ هەر دوێنێش کۆمپانیای گشتیی گواستنەوەی تەزووی کارەبا لە باکووری عێراق رایگەیاند، ئەمڕۆ لەڕێگەی تەقاندنەوەی بۆمبێکی چێندراو هێڵێکی (٤٠٠ KV) کردە ئامانج؛ کە تایبەتە بە گواستنەوەی تەزووی کارەبا لە نێوان بەنداوی موسڵ و وێستگەی گازیی گەیارە.  هەروەها شانەی راگەیاندنی حکومەتی عێراق شەممەی رابردوو ٠٣ - ٠٧ - ٢٠٢١ لە راگەیەندراوێکدا ئاماژەی بەوەدابوو کە لە ١٠ رۆژی رابردوودا "هێڵە سەرەکییەکانی گواستنەوەی تەزووی کارەبا دووچاری هێرشی تیرۆریستی و پلان بۆ داڕێژراو بوونەوە، کە هاوکات بوون لەگەڵ بەرزبوونی پلەکانی گەرما؛ بە تێکڕاش ئەو هێرشانە کە هێڵەکانی گواستنەوەی کارەبایان کردە ئامانج بە مووشەک هاوێشتن و دانانی بۆمبی چێندراو؛ لەگەڵ بەکارهێنانی چەکی نیشانشکێن؛ بوونە هۆی شەهیدبوونی ٧ کارمەند و برینداربوونی ١١ کارمەندی دیکەی بەشەکانی ئەندازیاری و تەکنیک؛ لەگەڵ لەنێوبردنی ٦١ هێڵی سەرەکی. "  لە ٢٨ی حوزەیرانی ٢٠٢١ داعش لە لە تۆڕی کۆمەڵایەتیی تێلیگرام رایگەیاند: "سەربازەکانی خەلافەت وێستگەی کارەبایان لە جالسییە (لە شارۆچکەی سامەڕا لە پارێزگای سەڵاحەددین) بە مووشەکێکی کاتیۆشا کردە ئامانج و راستەوخۆ بەریکەوت".  بەرەبەیانی هەینی رابردوو ٠٢ - ٠٧ - ٢٠٢١ بەهۆی لەکارکەوتنی هێڵێکی سەرەکی گواستنەوەی تەزووی کارەبا لە ناوەڕاستی عێراق سیستمی دابەشکردنی تەزووی کارەبا لە هەموو عێراق کوژایەوە ئەوەش بووە هۆی بچڕانی تەزووی کارەبا لە زۆربەی پارێزگاکان لە کاتێکدا پلەی گەرما لە عێراق گەیشتووەتە نزیکی ٥٠ پلەی سیلیزی، بەڵام دوای نزیکی ٧ کاژێر کارەبا لە پارێزگاکانی عێراق دابینکرایەوە.  هاوکات وەزارەتی کارەبای عێراق دەڵێت، بۆ دابینکردنی کارەبا رۆژانە ٢٤ کاژێر پێویستمان بە بەرهەمهێنانی زیاتر لە ٢٨ هەزار مێگاوات کارەبایە.