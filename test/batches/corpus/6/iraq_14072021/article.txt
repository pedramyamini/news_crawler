ساڵح محەممەد عێراقی ناسراو بە وەزیری موقتەدا سەدر رابەری رەوتی سەدر لە پۆستێکدا لە تویتەر  دەڵێت، " وەک هەنگاوی یەکەم پێویستە پارێزگاری ناسریە دەستبەجێ لە پۆستەکەی دووربخرێتەوە، بەتایبەتی دوای دوورخستنەوەی بەڕێوەبەری تەندروستیی ناسریە لە پۆستەکەی".  وەک ساڵح محەممەد عێراقی باسیدەکات "دواتر کاربکرێت بۆ گەڕانەوەی شکۆی دەوڵەت لە ناسریە و ئاسایش و سەقامگرییەکەی، لە پاشان جێبەجێکردنی سیستەمێکی تووند لە نێو نەخۆشخانە حکومییەکان لە سەرجەم پارێزگاکاندا".  تویتەکەی وەزیرەکەی سەدر، لە دوای تویتێکی موقتەدا سەدر هات، کە داوا لە حکومەتی عێراق دەکات، لەسەر سووتانی نەخۆشخانەکان، سزای کەمتەرخەمەکان بدات و ئەگەرنا حکومەت خۆی بەرپرس دەبێت.   وەزیرەکەی سەدر لە کۆتایی تویتەکەیدا نووسیویەتی: "دوورخستنەوەی پارێزگاری ناسرییە داواکاریمانە"    شەوی دووشەممە ١٢ - ٧ - ٢٠٢١ نەخۆشخانەی ئیمام حوسێن لە شاری ناسریە ئاگری گرت. بەپێی ئاماری کۆمیسیۆنی مافەکانی مرۆڤی عێراق لەو رووداوەدا ٩٣ کەس گیانیان لەدەستداوە و دوو کەسیش بێسەروشوێنن.  لەبارەی هۆکاری ئاگرەکە، عەممار زاملی، گوتەبێژی تەندروستیی زیقار بە (تۆڕی میدیایی رووداو)ی گوت، رووداوەکە بەهۆی تەقینەوەی بوتlی ئۆکسجینەوە بووە.   بەپێی راگەیێندراوێکی دادگای زیقار، لەسەر ئەو رووداوە، فەرمانی دەستگیرکردن بۆ ١٣ بەرپرسی تەندروستیی پارێزگای زیقار دەرچووە، یەکێک لەوانە سەدام تەویل، بەڕێوەبەری تەندروستیی پارێزگای زیقارە.  مستەفا کازمی، سەرۆکوەزیرانی عێراق لە کۆبوونەوەی رۆژی سێشەممەی ئەنجوومەنی وەزیراندا رایگەیاند، درەنگانێکی شەوی رابردوو لیژنەیەکی باڵایان لەبارەی کارەساتەکەی نەخۆشخانەی فێرکاریی ئیمام حوسێن پێکهێناوە، لەماوەی هەفتەیەکدا ئەنجامەکەی رادەگەیێنن، لێپرسینەوەی تووند لەگەڵ کەمتەرخان و ئەوانە دەکەن، کە یاری بە گیانی عێراقییەکان دەکەن.  ئەوە یەکەمجار نییە رەوتی سەدر کە بەشدارە لە حکومەت داوای دەستلەکارکێشانەوەی بەرپرسانی حکومەت دەکات، دوای پچڕان و کەمبوونەوەی کارەبای عێراق، موقتەدا سەدر لە تویتێکدا داوای دەستلەکارکێشانەوەی وەزیری کارەبای کردبوو، ئەویش دەستلەکارکێشانەوەی پێشکەشی مستەفا کازمی کرد.