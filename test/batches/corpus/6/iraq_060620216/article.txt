سەباح نوعمان، گوتەبێژی دەزگای دژە تیرۆری عێراق بە تۆڕی میدیایی رووداوی راگەیاند، "لەسەر راسپاردەی مستەفا کازمی، فەرماندەی گشتیی هێزە چەکدارەکان و سەرپەرشتیی راستەوخۆی مەیدانی فەریق رووکن عەبدولوەهاب ساعدی، سەرۆکی دەزگای دژە تیرۆر، بەیانیی ئەمڕۆ یەکشەممە ئۆپەراسیۆنی سەربازیی (رەشە خاک)ی هێزەکانی دژە تیرۆری عێراق بە بەشداریی هێزەکانی پێشمەرگە بەڕێوەچووە، ئەوەش بە مەبەستی گەڕان و پشکنین بۆ پاشماوەی چەکدارانی داعش لە ناوچەی پەلکانە، کە ناوچەیەکی جیاکەرەوەی نێوان کفری و خورماتووە و نزیکە لە سنووری نێوان هەرێمی کوردستان و حکومەتی ناوەند".  گوتەبێژی دەزگای دژە تیرۆری عێراق گوتی، "ماوەیەک بوو پلان بۆ ئەو ئۆپەراسیۆنە داڕێژرابوو؛ زانیاریی هەواڵگری کۆکرابووەوە؛ هێزی ئاسمانیی عێراقی و هاوپەیمانیی نێودەوڵەتی لەڕێگەی بۆردوومانەوە بەشداربوون و لە ئەنجامدا پێنج ئەشکەوت بۆردوومانکران و چوار مۆڵگەیش وێرانکران. هێزەکانی دژە تیرۆر بە شەو لە ئاسمانەوە دابەزین و ئەو چوار شوێنەیان وێرانکرد. ئۆپەراسیۆنەکەش کۆتاییهاتووە و هێزەکان گەڕاونەتەوە شوێنی خۆیان".  سەباح نوعمان جەخت لەوە دەکاتەوە، ئەو ئۆپەراسیۆنە ئەنجامی ئەرێنیی دەبێت لە پاراستنی ئاسایشی ئەو ناوچەیەی کە هەرێمی کوردستان و ناوچەکانی ژێر دەسەڵاتی حکومەتی فیدراڵی لەیەکدی جیادەکاتەوە و گوتی، بەردەوام داعش بە ئازادی لەو ناوچەیەدا جموجۆڵی هەبووە و ئەو ئۆپەراسیۆنەش دەیسەلمێنێت کە کار و هاوئاهەنگیی هاوبەش لەنێوان پێشمەرگە و هێزە فیدراڵییەکان، بەتایبەتی دەزگای دژە تیرۆر دەستیپێکردووە.  بە گوتەی گوتەبێژی دەزگای دژە تیرۆری عێراق، ئەو جۆرە ئۆپەراسیۆن و پێکەوەکارکردنە لەنێوان دەزگای دژە تیرۆر و هەرێمی کوردستان بەردەوام دەبێت، لەوانەش لەڕێگەی زانیاریی هەواڵگری، هاوئاهەنگی لە ئۆپەراسیۆنەکاندا لەگەڵ دژە تیرۆر و هێزەکانی پێشمەرگە. ئاماژەی بەوەش کرد، ئەو ئۆپەراسیۆنە هاوبەشە دوایین کاریان نابێت.