فوئاد حوسێن، وەزیری دەرەوەی عێراق رایگەیاند "ئەم کۆبوونەوەیە، لەگەڵ بوونی ئەو ئاڵنگارییە گەورانەی کە رووبەڕووی ناوچەکە دەبنەوە، بەڵگەیە لەسەر ئەوەی سەرکردە سیاسییەکان و سەرکردەی هەرسێ وڵات لە هاوکاری و هاوسۆزی بەردەوامن لەپێناو رووبەڕووبوونەوەی ئاڵنگارییەکان و سوودوەرگرتن لە دەرفەتەکان لە بوارەکانی ئابووری، سیاسی و کاری هاوبەش".  بەپێی راگەیێندراوی نووسینگەی سەرۆکوەزیرانی عێراق، لە لووتکەکەدا کاری هاوبەش لە بوارەکانی بەرەنگاربوونەوەی تیرۆر، پەڕگیری و بەهێزکردنی سەقامگیریی ناوچەکە کراوە، وێڕای جەختکردنەوە لە پاراستنی بەرژەوەندیی هاوبەش لە بوارەکانی ئابووری، سیاسی و ئەمنی و بوارەکانی دیکەدا.  ئەیمەن سەفەدی، وەزیری دەرەوەی ئوردن گوتی "ئەم لووتکە سێ قۆڵیە کە خاوەنشکۆ شا و خاوەنشکۆ عەبدولفەتاح سیسی و دەوڵەتمەدار کازمیی کۆکردەوە، لووتکەیە بۆ پەسندکردنی ئەوەی پێشتر لەسەری رێککەوتین لە کاروانی هاوکاری و بەهێزکردنی پەیوەندییەکان و تەواوکاری و کۆکردنەوەمانە بە مەبەستی دەستەبەرکردنی زۆرترین و باشترین کار بۆ گەل و وڵاتەکانمان".  هەرسێ لا رێککەوتن لە بەردەوامبوونی هاوئاهەنگییەکانیان لە دۆسیە هەرێمییە سەرەکییەکانی وەکو دۆسیەکانی سووریا، لیبیا و یەمەن و فەلەستن و گەڵاڵەکردنی دیدگەیەکی هاوبەش لەبارەیان.  سامح شوکری، وەزیری دەرەوەی میسر دەڵێت "ئامانجی سەرەکیی ئەم کۆبوونەوەیە، بەهێزکردنی توانا ئابوورییەکان و پشتیوانی و هاوسۆزییە لەگەڵ برایانمان لە عێراق بۆ رووبەڕووبوونەوەی ئاڵنگارییە جیاوازەکان لەم قۆناخەدا، لەو سۆنگەیەی یەک چارەنووسە گەلانی هەرسێ وڵات پێکەوە کۆدەکاتەوە و خواستی بەردەوامیی هاوسۆزی لەنێوانماندا تاوەکو رووبەڕووی ئەو ئاڵنگاریانە ببینەوە، بەشێوەیەکی کاریگەر کە ئاسایشی نیشتیمانیی عەرەبیمان بەگشتی بەهێز بکات".  لە کۆبوونەوەکەدا سەرۆکوەزیرانی عێراق جەختی لەوە کردەوە، لەم قۆناخەدا دەست بە جێبەجێکردنی ئەو پرۆژانە دەکەن کە پێشتر رێککەوتنیان لەسەر کراوە لە بوارەکانی بەستنەوەی کارەبا و کشتوکاڵ و گواستنەوە و ئاسایشی خۆراک. پرۆژەی "شامی نوێ" لە سەرووی مژارە هاوبەشەکانی نێوان ئەو سێ وڵاتەیە کە هاوکاری لە بوارەکانی ئابووری و وەبەرهێنان لەنێوان هەرسێ وڵات لەخۆدەگرێت و ئەگەری هەیە وڵاتانی دیکەش بێنە ناویەوە.