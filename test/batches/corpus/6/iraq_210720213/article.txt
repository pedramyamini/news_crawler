عەبدولقادر دەخیل، سەرۆکی لیژنەی ئاوەدانکردنەوەی نەینەوا بە تۆڕی میدیایی رووداوی راگەیاند، جگە لە پارەی پەرەپێدانی پارێزگاکان، "ئەمساڵ بڕی ٧٥٠ ملیار دینارمان بۆ ئاوەدانکردنەوە تەرخانکردووە؛ هەروەها ٣١ ملیاری دیکەشمان هەبوو کە پارەی راگیراوی بانکەکان بوو کە دوای رووداوەکانی ١٠ی حوزەیرانی ٢٠١٤ و داگیرکردنی مووسڵ و نەینەوا، حکومەتی عێراق رایگرت".  عەبدولقادر دەخیل گوتیشی، "ئێستا ٢٩٧ قوتابخانە و ١١ بنکەی تەندروستی لە پارێزگای نەینەوا لە قۆناخی دروستکردندان، هەروەها پڕۆژەکانی ئاو و ئاوەڕۆش نزیکەی ٣٠٠ پڕۆژە دەبن و چاوەڕوان دەکرێت هەموویان تا کۆتایی ئەمساڵ تەواوبکرێن. جگە لەوە، نزیکەی ٣٠٠ پڕۆژەی ستراتیژیی بەردەواممان هەن کە لە ئەمساڵ تەواونابن".  عەبدولقادر دەخیل لەبارەی پردەکانی موسڵیش گوتی، " ٥ پردمان لەسەر رووباری دیجلە لە شاری مووسڵ هەبوون، ٣ یان چاککراونەتەوە و تەنیا دوویان ماون و ئێستاش سەرقاڵی نۆژەنکردنەوە و دروستکردنەوەیانین".  لەبارەی دروستکردنی فڕۆکەخانەی مەدەنیی موسڵیش، سەرۆکی لیژنەی ئاوەدانکردنەوەی نەینەوا گوتی، "پڕۆژەکە بە قەرزی درێژخایەنی فەرەنسی جێبەجێدەکرێت و دیزاین و وردەکاریی پەیوەست بە چۆنێتیی جێبەجێکردنی تەواوبووە، تەنیا واژۆکردنی ماوە کە ئەویش لە رۆژی ١٥ی ئابی ٢٠٢١ تێپەڕناکات و هەربۆیە ئەمساڵ دەستبەجێبەجێکردنی دەکرێت".  عەبدولقادر دەخیل لەبارەی فڕۆکەخانەی موسڵ گوتی، "پڕۆژەکە بەبڕی ٣٠٠ ملیۆن یۆرۆ جێبەجێدەکرێت و لە ماوەی ساڵ و نیوێکدا تەواودەکرێت و بڕیارە فڕگەیەکی تەواو فراوانی بۆ دروستبکرێت. فڕۆکەخانەیەکی پێشکەوتوو دەبێت و لە هەمان شوێنی فڕۆکەخانەی پێشتر دەبێت کە لەلایەن چەکدارانی داعشەوە تێکدرا".  عەبدولقادر دەخیل گوتی، "بەدڵنییایەوە ساڵی ٢٠٢٣ موسڵ و نەینەوا دەبنە خاوەنی فڕۆکەخانەی مەدەنیی خۆیان". هەروەها سەبارەت بە نۆژەنکردنەوەی خانووەکانی شاری موسڵ و پارێزگای نەینەوا گوتی، "بەهۆی داعش و ئۆپەراسیۆنە سەربازییەکانەوە ٣٥٠ هەزار خانوو لە پارێزگای نەینەوا بەتەواوەتی رووخان یان زیانیان بەرکەوت، لەوانە ٢١ هەزار خانوویان دەکەونە موسڵی کۆن".  ئەو بەرپرسەی ئاوەدانکردنەوەی پارێزگای نەینەوا باسی لەوەکرد کە لە کەرتی تەندروستی هەردوو نەخۆشخانەی کۆماری و ئیبن سینا نۆژەن دەکاتەوە و هەوڵەکانی سەرۆکوەزیرانی عێراقیشی بەرزنرخاند پەیوەست بەکارەکانی خزمەتکردنی شارەکە و گوتی، "کارئاسانی زۆر بۆ ئاوەدانکردنەوەی نەینەوا دەکات".