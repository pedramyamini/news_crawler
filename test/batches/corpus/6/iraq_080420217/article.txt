حوسێن جەلیل، بەڕێوەبەری راگەیاندنی هێڵی ئاسمانیی عێراقی بە تۆڕی میدیایی رووداوی راگەیاند، "بڕیارە كۆمپانیای ئێیەرباس پێنج فڕۆكەی نوێ رادەستی عێراق بكات، كە لە مانگی کانوونی دووەمی ساڵی ٢٠١٣ دا حكومەتی ئەو كاتی عێراق گرێبەستی كڕینی لەگەڵ كۆمپانیاكە واژۆكرد".  سەبارەت بە جۆر و كوالێتیی فڕۆكەكان، بەڕێوەبەری راگەیاندنی هێڵی ئاسمانیی عێراق رایگەیاند، فڕۆکەکە لە "جۆری ئێیەرباس A ٢٢٠ ـە، ١٣٢ كورسی هەیە، ١٢ یان ڤی ئای پین و ١٢٠ ـەکەی دیکەیان بۆ گەشتیارانن و بۆ گەشتی نزیك و مامناوەندیش بەكاردەهێندرێن. "  حوسێن جەلیل ئاماژەی بەوەشكرد، "ئیدارەی كۆمپانیای هێڵی ئاسمانیی عێراق لە دانوستاندایە لەگەڵ كۆمپانیای ئێیەرباس بۆئەوەی لە چەند رۆژی داهاتوودا دوو فڕۆكە وەربگرێت و سێ فڕۆكەكەی دیكەش لە مانگی تشرینی یەكەم و دووەمی داهاتوو وەربگرێت. "  وەزارەتی گواستنەوەی عێراق دەڵێت، هێڵی ئاسمانیی عێراق خاوەنی ٣١ فڕۆكەیە و زۆربەشیان فڕۆكەی نوێن. ئاماژە بەوەش دەکات، لەگەڵ كۆمپانیای بۆینگ كار لەسەر گرێبەستێك دەكات بە ئامانجی بەهێزكردن و پێشخستنی هێڵی فڕۆكەوانیی عێراقی لە داهاتوودا.