سەمیعە غەلاب، ئەندامی پەرلەمانی عێراق و نوێنەری پارێزگای ئەنبار بە تۆڕی میدیایی رووداوی راگەیاند، پارێزگای ئەنبار رووبەرووی زۆر کردەوەی تیرۆریستی بووەتەوە، ئەو بەشە پارەیەی لە پرۆژەیاسای بودجەی ٢٠٢١ بۆی تەرخان کراوە، وەک پێویست نییە.  لە بەشێکی دیکەی قسەکانیدا سەمیعە غەلاب ئاماژەی بەوەکرد، دۆخی خزمەتگوزاریی پارێزگاکە لاوازە، پێویستی بە هاوکاریی و قەرەبووکردنەوە هەیە بۆ دووبارە ئاوەدانکردنەوە و گەشەسەندنی پارێزگاکە لە ئاستی خوێندن و تەندروستی دا.   ئەو پەرلەمانتارە ئاماژەی بەوەکرد، تاوەکو ئێستا یەکێک لە ئاستەنگییەکانی بەردەم گەڕانەوەی ئاوارەکان بۆ ناوچەکانیان، وێران بوونی خانووەکانیانە و گوتیشی، نزیکەی ١٠ هەزار فەرمانگە، خانوو، شوێنی بازرگانی وێران بوونە لەکاتی هێرش و پەلامارەکانی داعش و ئۆپەراسیۆنی کۆنترۆڵکردنەوەی پارێزگاکە.  پارێزگای ئەنبار، دەکەوێتە رۆژئاوای عێراق، گەورەترین پارێزگای عێراقە لە رووی رووبەرەوە، ژمارەی دانیشتووانەکەشی نزیکەی ملیۆنێک و ٦٠٠ هەزار کەسە، کە زۆرینەی عەرەبی سوننەن.