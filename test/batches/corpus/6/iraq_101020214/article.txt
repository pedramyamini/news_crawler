نووری مالیکی دوای دەنگدان لە بنکەیەکی هەڵبژاردن لە بەغدا بە رۆژنامەڤانانی راگەیاند: هەڵبژاردنی پێشوەختەی عێراق وێستگەیەکی گرنگە لە مێژووی ئەم وڵاتە و چەسپاندنی دیموکراسییەت.  مالیکی لە بەشێك لە قسەکانیدا داوای لە خەڵک کرد روو بکەنە سندوقەکانی دەنگدان و بەشداری لە هەڵبژاردنەکاندا بکەن.  هاوکات مالیکی جەختی کردەوە لە شەفافیەت و بێگەردی هەڵبژاردنەکان و داوای لە لایەنەکان کرد خۆیان بە دووربگرن لە هەر ساختەکارییەک، گوتیشی، دەبێت پارەی سیاسی و چەک لەم هەڵبژاردنە دووربخەینەوە و نابێت بەهیچ شێوەیەک تێکەڵ بەم پرۆسەیە بکرێت، چونکە دەمانەوێت عێراق بە دیمەنێكی شارستانی جوان دەربکەوێت.  لەبەشێکی دیکەی گوتارەکەیدا مالیکی سەبارەت بە ژمارەی ئەو کورسییانەی کە ئەو پێشبینییان دەکات بۆ هاوپەیمانیەتییەکەی گوتی، "ئەوە خودا دەیزانێت و گەلی عێراق بڕیاری لەسەر دەدات، ئەگەر بێت خەڵکێکی زۆر بەشداری لە هەڵبژاردنەکاندا بکات  و دەنگ بە ئێمە بدات ئەوا دەنگی زۆر دەهێنین و کورسی زۆریش بە دەستدەخەین، بەپێچەوانەوە پشکی ئێمە هەرچەندێک بێت ئێمە پێی رازین و شانازیشی پێوە دەکەین".  سەبارەت بە پەیوەندییەکانی نێوان هەرێمی کوردستان و عێراق، نووری مالیکی گوتی، هەرێمی کوردستان و ناوەند جگە لە تەبایی و ئاشتی و هەوڵدان بۆ چارەسەرکردنی کێشەکانی نێوانیان بە دەستوور و ئینتیما بۆ ئەم وڵاتە، هیچ بژاردەیەکیان نییە".  مالیکی گوتیشی: "من بە گشتی لە بارودۆخەکە گەشبینم چونکە هەموویان  هەست بەوە دەکەن کە رووبەڕووی ئاڵنگاری بوونەتەوە، لەناوخۆی هەرێمی کوردستان ئاڵنگاری هەن و هەروەها لەناوخۆ و دەرەوەی عێراقیش ئاڵنگاری هەن بۆیە ئێمەی عێراقی وەک عەرەب و کورد و تورکمان راهاتووین کاتێك کە رووبەڕووی ئاڵنگاری دەبینەوە یەکدەگرین و رێکدەکەوین و رێککەوتنیش بەگوێرەی دەستوور دەبێت و پەیوەندیی نێوان ئێمە و هەرێمی کوردستانیش خۆش دەبێت.  سەبارەت بە درووستکردنی هاوپەیمانیی نێوان دەوڵەتی یاسا و لایەنەکانی دیکە، مالیکی گوتی: "تاوەکو ئێستا ئێمە نەچووینەتە نێو باسی هاوپەیمانیەتییەوە ئەوەی کە ئێستا هەیە هاوئاهەنگییەکی نێوان خۆماندایە و رەنگە لە دەرەوەی ئەو هاوئاهەنگییەی کە هەمانە هاوپەیمانیەتی دروست بکەین لەگەڵ لایەنەکانی دیکە".  نووری مالیکی، سەرۆکی  هاوپەیمانی دەوڵەتی یاسا سەبارەت بەشێوازی مامەڵەکردنی لەگەڵ پشکی هەرێمی کوردستان ئەگەر هات و بووە سەرۆکوەزیرانی داهاتووی عێراق گوتی: "دەستوور فەرمان بەسەر من و هەرێمی کوردستان و پەرلەمانیش دەکات و نامانەوێت لە چوارچێوەی دەستوور دووربکەوینەوە".  مالیکی هیواشی خواست هیچ کێشەیەک لەنێوان بەغدا و هەرێمی کوردستان سەبارەت بە بودجە هیچ کێشەیەک نەبێت، گوتی: "دەمانەوێت ئێمە و هەرێمی کوردستان لەسەر شتێک رازی بین کە بە سوودی هەردوولامان بێت و پەرلەمانیش پەسەندی بکات و سەقامگیری دروست ببێت". چونکە بەگوتەی مالیکی ناکرێت بۆ هەموو کارێک  ئێمە بکەوینەوە قەیرانەوە؛  سەبارەت بە رۆڵی نێچیرڤان بارزانی، سەرۆکی هەرێمی کوردستان لە باشکردنی پەیوەندییەکانی نێوان هەرێمی کوردستان و بەغدا، مالیکی گوتی: "نێچیرڤان بارزانی کەسێكی باش و خۆشەویستە و سوورە لەسەر ئەوەی پەیوەندی باشی لەگەڵ ئێمەدا هەبێت چ لەسەر ئاستی حکومەتدا بێت یان لەسەر ئاستی پارتە سیاسییەکان".   مالیکی گوتیشی: "ئێمە پەیوەندیی دێرینمان هەیە لە برایەتی  و هاوڕێیەتی، پێموایە دەبێت نێچیرڤان بارزانی لایەنێک بێت کە رۆڵی هەبێت لە دروستکردنی سەقامگیری نێوان هەرێمی کوردستان و ناوەند".