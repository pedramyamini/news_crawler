حەسەن دانایی فەر دەڵێت "حەشدی شەعبی لە عێراقدا واقیعیەتێکە و هێزێکی یاسایی و شەرعییە" و هێرشی ئەمریکایشی بۆ سەر حەشدی شەعبی بە "لێکدانەوەیەکی هەڵە لە پرس و رووداوەکانی ناوخۆی عێراق" ناوبردووە.  ئەمریکا و هێزەکانی حەشدی شەعبی لە چەند رۆژی رابردوودا چەندینجار هێرشیان کردووەتە سەر یەکدی. دوایینیان ئەوەبوو کە شەوی رابردوو هێزەکانی حەشدی شەعبی بنکەیەکی سەربازیی هێزەکانی ئەمریکایان لە پاڵاوگەی نەوتی ئەلعومەر لە ناوچەی دێرەزۆر، لە ناوچەکانی ژێر دەسەڵاتی هێزەکانی سووریای دیموکرات، کردووەتە ئامانج  وەین مۆراتۆ، گوتەبێژی هێزەکانی ئەمریکا لە سووریا ئەم هێرشانەی پشتڕاستکردەوە و لە تویتێکدا ئاماژەی بەوە کردووە، هێزەکانی ئەمریکا وەڵامی هێرشەکانیان داوەتەوە و ئەو شوێنانەیان کردووەتە ئامانج کە هێرشەکانیان لێوە ئەنجامدراوە.  سەرلە بەیانیی رۆژی دووشەممە ٢٨.٠٦.٢٠٢١ فڕۆکە شەڕکەرەکانی ئەمریکا بنکەی گرووپە چەکدارەکانی نزیک لە ئێرانیان لە سنووری سووریا کردە ئامانج. بەرپرسانی ئەمریکا دەڵێن، ئەو هێرشانە بە ئامانجی بەرگری ئەنجام دراون.  ئەنتۆنی بلینکن، وەزیری دەرەوەی ئەمریکا رۆژی دووشەممە لە رۆما بە رۆژنامەڤانانی گوت، هێرشەکان بۆ سەر حەشدی شەعبی "پێویست" بوون و هەڵگری "پەیامێکی بەرگریکارانەی بەهێز و گرنگ" بوون.  شەوی شەممە بە سێ درۆن هێرش کرایەسەر گوندێکی نزیک هەولێر، کە دواتر راگەیاندنەکانی نزیک لە حەشدی شەعبی بڵاویان کردەوە، ئامانج بینای نوێی کۆنسوڵخانەی ئەمریکا بووە.  حەسەن دانایی فەر ئەوە وەک بیانوو لە قەڵەم دەدات و دەڵێت، ئەم "هەڵانە دەبنە هۆی ئەوەی کە هێزە سەربازییەکانی ئەمریکا هەرچی خێراترە عێراق و ناوچەی رۆژهەڵاتی ئاسیا بەجێبهێڵن. "  حەسەن دانایی فەر یەکەمین باڵیۆزی ئێران بوو لە دوای رووخانی حکومەتی بەعس لە عێراق، ئەو رۆڵێکی گرنگی هەبوو لە دەرکردنی رێکخراوی موجاهدینی خەڵکی ئێران لە عێراق. هاوکات لە ساڵی ٢٠٠٧ سەرپەرشتیی تیمی دانوستاندنکاری ئێران بوو لە دانوستاندنەکانی ئێران و ئەمریکا کە لەسەر پرسە ئەمنییەکانی عێراق بەڕێوەچوون. ئەو هاوکات یەکێکیش بوو لە فەرماندەکانی سوپای پاسدارانیش.