بە گوێرەی راگەیێندراوێکی وەزارەتی ناوخۆی عێراق، ئەمڕۆ دووشەممە ٠٧ - ٠٦ - ٢٠٢١ هێزەکانی بەشی بازرگانیکردن بە مرۆڤ لە ناوچەی کەرخ سەر بە بەڕێوەبەرایەتیی نەهێشتنی تاوان لە بەغدا، سێ تۆمەتباریان دەستگیرکرد، کە بازرگانیان بە مرۆڤ کردووە و دراوی ساختەیان فرۆشتووە.  وەک لە راگەیێندراوکەدا هاتووە، بەڕێوەبەرایەتیی نەهێشتنی تاوان، دوای کۆکردنەوەی زانیاری لەبارەی بوونی باندێک کە بازرگانی بە کچان دەکەن، تێمێکی پێکهێنا، دوای گەڕان و کۆکردنەوەی زانیاری دەرکەوت ئەو باندە دراوی ٥٠ هەزار دیناریان ساختە کردووە و لە بازاڕەکانی نێوخۆ ساخیان کردووەتەوە، بۆیە لە بۆسەیەکدا و "لە کاتی ئەنجامدانی تاواندا دەستگیرکراون، کە بڕی ١٠٠ هەزار دۆلاری ئەمریکی ساختەشیان پێبووە. "  هاوکات لە راگەیێندراوێکی دیکەی وەزارەتی ناوخۆدا هاتووە، پۆلیس لە پارێزگاکانی کەرکووک، ئەنبار و زیقار، ٥ کاری هەراسانکردنی کچ و ژنانی لە رێگەی تۆڕە کۆمەڵایەتییەکانەوە راگرتووە. رێکاری پێویست بەرامبەر بکەرانیان گیراوەتەبەر.