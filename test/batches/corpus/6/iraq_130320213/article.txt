ئامانجی کۆنگرەکە بەنێودەوڵەتیکردنی پرسی ئاوە، بە ئاراستەی واژۆکردنی رێککەوتنێک لەنێوان عێراق و تورکیا، تێیدا ئەنقەرە دان بە بەشە ئاوی عێراق لە رووبارەکانی دیجلە و فورات بنێت.  عۆن زیاب، گوتەبێژی وەزارەتی سەرچاوەکانی ئاوی عێراق رایگەیاند: "لە راستیدا مەترسییەکان لە ئایندەی دووردا دەردەکەون، بەهۆی بەکارهێنانی ئاو لەلایەن هەموو وڵاتانەوە، لەگەڵ زیادبوونی پێویستیی بۆ ئاو لە ئەنجامی زیادبوونی دانیشتووانی هەموو وڵاتانی ناوچەکە، سەرچاوەکانی ئاویش سنووردارن، بۆیە بەدڵنیاییەوە ئەوکات ئاو بەشی هەموو ناوچەکە ناکات، لەبەر ئەوە ئێمە دەترسین تورکیای دراوسێمان هەموو پرۆژەکانی بەنداو تەواو بکات و ئەو ئاوەشی کە دەمێنێتەوە و دەگاتە عێراق کەم دەبێت و کوالێتیشی باش نابێت".  هەڵکەوت عەزیز پەیامنێری رووداو لە بەغدا لەبارەی کۆنگرەکە و ئامانج و ئەنجامەکانی رایگەیاند، کۆنگرەکە تەنیا راوێژکارییە و ئەوەی دەخرێتەڕوو تەنیا بۆ هەڵسەنگاندن و گفتوگۆیە و هیچ ئەنجامێکی کرداریی لێناکەوێتەوە.  ئەوەی عێراقی تووشی دڵەڕاوکێ کردووە، پێشبینی کەمبوونەوەی ئاوی رووبارەکانی دیجلە و فوراتە لە دەیەی داهاتوودا، بە هۆی بەنداوی ئەلیسۆ و چەند بەنداوێکی دیکە، کە تورکیا بۆ گلدانەوە و گۆڕینی رێڕەوی هەردوو رووبارەکە دروستیان دەکات.  فاتیح یڵدز، باڵیۆزی تورکیا لە عێراق بە تۆڕی میدیایی رووداوی راگەیاند: "ئەمە یەکەمینجارە لە عێراق کۆنفرانسی نێودەوڵەتیی ئاو بەڕێوەبچێت، ئێمە وەکو تورکیا ئەوەندەی لەدەستمان هات، لەڕووی پشتیوانیکردن لە ناوەڕۆک و بەشداریکردن هەڵوێستمان نواند و ویستمان لێرەبین. هەر بۆیە تورکیا بە ئەرینییەوە تێیدەڕوانێت و بەشداریکردنێکی بەهێزی لەم جۆرە کۆنفرانسانەدا دەبێت".  باڵیۆزی تورکیا بە ئاماژەدان بەوەی لەوەی بابەتی دانوستاندنی ئاو بەردەوام لەلایەن عێراقەوە دەخرێتە رۆژەڤەوە، گوتی: "بەڵام هاوئاهەنگیی ئێمە لەگەڵ عێراق بەندە بە دوو بنەمای گرنگەوە، یەکەمیان؛ ئێمە پلانێکی کارمان هەیە کە لەو چوارچێوەیەدا چەند بوارێکی هاوئاهەنگیمان بۆ لایەنی عێراق دەستنیشانکرد. دووەمیشیان، ئێمە یادداشتێکی لێکتێگەیشتنمان لەبارەی ئەم هاوئاهەنگییە هەیە کە لە پەرلەمانماندا پەسندکراوە".  سەبارەت بە نیگەرانییەکانی عێراق، باڵیۆزی تورکیا گوتی: "نیگەرانییەکانی عێراق لەبارەی ئاو لەلایەن تورکیاوە دەزانرێت و چاودێریی دەکرێت. ئێمە هیچ کاتێک بە هەڵوێستی بازاڕکاری و بڕینی ئاو لەم بابەتەدا هەڵسوکەوتمان نەکردووە. تورکیا تەنانەت لە کاتە سەختەکاندا و لە وشکەساڵیشدا ئەوەی لەدەستی هاتبێت بۆ پێدانی مافی عێراق لە ئاو کردوویەتی".   جیا لەوە ئێرانیش بەردەوامە لە دروستکردنی بەنداوی نوێ کە دەبنە هۆی کەمبوونی گەیشتنی ئاوی رووبارەکان بۆ هەرێمی کوردستان و عێراق.  ئیرەج مەسجدی، باڵیۆزی ئێران لە عێراق بە تۆڕی میدیایی رووداوی راگەیاند: "کۆنفرانسی نێودەوڵەتیی ئاو، بە بڕوای ئێمە گرنگە، چونکە ئەمڕۆ ئاو سەرچاوەی ژیان و کۆمەڵگەکانە، بەدرێژایی مێژوو سەرچاوەی گەشە و ژیان بووە، ئەو کۆبوونەوەی ئەمڕۆ لەو بڕوایەدام دەتوانێ دەرفەتێک بێت بۆ لێکۆڵینەوەی زانستی و هاوکاریی جیهانیی و ناوچەکەش، ببێتە هۆی هاوکاریی لە نێوان عێراق و وڵاتانی دراوسێی".  باڵیۆزی ئێران لە عێراق بە جەختکردنەوە لەوەی کە ئاو بۆ عێراق، ئێران و وڵاتانی ناوچەکە گرنگیی تایبەتی هەیە گوتی: "کۆماری ئیسلامی ئێران  کار دەکات بۆ هاوکارییەکی باش بۆ بەکارهێنانی ئاو و سودەرگرتن لێی لەگەڵ عێراق. هیواخوازین بەڕێوەبردنێکی باشتری ئەو سامانە ببینین و سوودی زیاتری هەبێت، بەتایبەت کە لەماوەی ساڵانی رابردوو رێژەی بارانبارین کەمبووەتەوە، لەماوەی رابردووشدا  لەنێوان وەزارەتی وزەی ئێران و لایەنە عێراقییەکان هاوکاریی و کۆبوونەوە هەبوون، لە ماوەی داهاتووشدا کۆبوونەوەی دیکە دەکرێن بۆ بەهێزکردنی هاوکاریی دوولایەنە لەو بوارەدا".  لەپاڵ بەنداوەکان، گۆڕانی کەشوهەوا و زیادبوونی ژمارەی دانیشتووان ئاماژەن بۆ نزیکبوونی سەرهەڵدانی قەیرانی ئاو لە عێراق، وەزارەتی سەرچاوەکانی ئاوی عێراقیش دەڵێ، بێ رێککەوتن لەگەڵ وڵاتانی دراوسێ ئاوی گەیشتوو لەو وڵاتانەوە بۆ عێراق لە ساڵی ٢٠٣٥ نزیکەی ٣٠ % کەم دەبێت.