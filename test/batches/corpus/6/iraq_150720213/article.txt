بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ پێنجشەممە ١٥ - ٧ - ٢٠٢١، مستەفا کازمی، سەرۆکوەزیرانی عێراق لە بەغدا لەگەڵ برێت مەکگۆڕک، بەرپرسی دۆسیەی رۆژهەڵاتی ناوەڕاست و باکووری ئەفریقیا لە ئەنجوومەنی ئاسایشی نیشتمانی ئەمریکا و شاندی یاوەری کۆبووەوە.  لە کۆبوونەوەکەدا گفتوگۆکراوە لەبارەی هاوئاهەنگی و هاوکاریی هاوبەش لە بوارە جیاوازەکاندا، ئامادەکارییەکان بۆ گەڕی داهاتووی دیالۆگی ستراتیژی نێوان عێراق و ئەمریکا. هەروەها  میکانیزمی کشانەوەی هێزە شەڕکەرەکان لە عێراق و گواستنەوە بۆ قۆناخێکی نوێ لە هاوکاریی ستراتیژی،  بۆ پەرەپێدەرپێدانی پەیوەندیی نێوان هەردوو وڵات و بەهێزکردنی ئاسایش و سەروەری عێراق. ئەمە وێڕای فراوانکردنی هاوکاری لە بوارەکانی ئابووری، رۆشنبیری و بازرگانی و هاوکاری تەندروستی و رووبەڕووبوونەوەی پەتای کۆرۆنا.  بەگوێرەی راگەیێندراوەکە لە دیدارەکەدا دۆخی ناوچەکە گفتوگۆی لەبارەوە کراوە و دووپات لەوەکراوەتەوە، کە ناوچەکە پێویستی بە سەرخستنی دیالۆگ و هێورکردنەوەیە لەگەڵ رۆڵی گەشەسەندووی عێراق لەو بوارەدا.  سەردانەکەی برێت مەکگۆڕک لە کاتێکدایە، مەحمود عەلەوی، وەزیری ئاسایشی نیشتمانی ئێران لە عێراقە و ژمارەیەک دیدار و کۆبوونەوەی لەگەڵ گەورە بەرپرسانی عێراق کردووە.  برێت مەکگۆڕک، لە سەردەمی ئیدارەی ئۆبامادا نوێنەری سەرۆکی ئەمریکا بوو لە هاوپەیمانی نێودەوڵەتی دژی داعش، بەڵام لە سەردەمی دۆناڵد ترەمپ دەستی لەکارکێشایەوە، دوای هاتنە سەرکاری جۆ بایدن، سەرۆکی ئەمریکا،  مەکگۆڕک وەکو بەرپرسی دۆسیەی رۆژهەڵاتی ناوەڕاست و باکووری ئەفریقیا لە ئەنجوومەنی ئاسایشی نیشتمانی ئەمریکا گەڕایەوە ناوچەکە.