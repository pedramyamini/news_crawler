ئەمڕۆ چوارشەممە ١٢ی ئایاری ٢٠٢١، سەرۆکایەتیی کۆمار بڵاویکردەوە، بەرهەم ساڵح، سەرۆککۆماری عێراق دوایین پێشهاتەکانی دۆخی قودس - ئورشەلیم و ناوچەکانی دیکەی فەلەستینی لەگەڵ مەحموود عەباس، سەرۆکی دەسەڵاتی فەلەستینی باسکردووە و گووتویەتی، پێویستە کردنە ئامانجی هاووڵاتیان بوەستێندرێت و ئەو کارە دژی مافەکانی مرۆڤ و یاسا نێودەوڵەتییەکانە.  پەیوەندییەکەی بەرهەم ساڵح لەکاتێکدایە، چەند رۆژێکە ئیسرائیل و بەشێک لە گرووپەکانی کەرتی غەززە لە شەڕێکی قورسدان و تاوەکو ئێستا دەیان کەس کوژراون و هەردوولاش یەکتر بە دەستپێشخەری شەڕ دەزانن.   هەروەها پێشتر نێچیرڤان بارزانی، سەرۆکی هەرێمی کوردستان لە تۆڕی کۆمەڵایەتی تویتەر تویتێکی لەبارەی گرژییەکانی ئیسرائیل و فەلەستین بڵاوکردەوە و تێیدا ئاماژەی بەوە دا، تووندوتیژییەکان خەڵکی مەدەنی و منداڵی کردووەتە قوربانی و شوێنە پیرۆزەکان بە ئامانج گیراون، داواشی کرد چارەسەرێکی ئاشتییانە بۆ ئەو ئاڵۆزییانەی ئێستا بدۆزرێتەوە.  لە بەشێکی دیکەی راگەیێندراوەکەی سەرۆکایەتیی کۆماری عێراق هاتووە، بەرهەم ساڵح هەڵوێستی نەگۆڕی گەل و حکومەتی عێراقی لەهەمبەر دۆزی فەلەستین بۆ مەحموود عەباس روونکردووەتەوە و گوتوویەتی، " ئێمە لەگەڵ گەلی فەلەستین دەوەستین بۆ بەدیهێنانی ئاواتەکانی لە دەوڵەتی سەربەخۆ و بەدەستهێنانی سەرجەم مافە رەواکانی"، ئاماژەی بۆ ئەوەشکردووە کە پێویستە کاری هاوبەش بکرێت بۆ "کۆتایهێنانی بەو نەهامەتییە و پاراستنی مافەکانی گەلی فەلەستین و رێگریکردن لەو دەستدرێژییانەی رووبەڕووی دەبنەوە".  بەپێی راگەیێندراوەکەی سەرۆکایەتیی کۆماری عێراق، مەحموود عەباس دوایین پێشهاتەکانی دۆخەکەی بۆ بەرهەم ساڵح باسکردووە و هەڵوێستی عێراقی لە بەرامبەر مافەکانی گەلی فەلەستین و دۆسییەکەی بەرز هەڵسەنگاندووە.