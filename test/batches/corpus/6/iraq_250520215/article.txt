سەیف کەریم، راگەیاندنکار و چالاکڤان لە بەغدا بە تۆڕی میدیایی رووداوی راگەیاند، سەرەتای خۆپێشاندانەکانی بەغدا، بەشێوەیەکی ئاشتییانە بوو، هیچ کێشە و گرفتێک دروست نەبوو، بەڵام دواتر بەهۆی دزەکردنی چەند کەسانێک بۆ نێو خۆپێشاندەران، ئاراستەی دۆخەکە گۆڕا و گرژی و ئاڵۆزی لەنێوان هێزەکانی نەهێشتنی پشێوی و خۆپێشاندەران روویدا.  ئەو چالاکڤانە ئاماژەی بەوەکرد، هێزە ئەمنییەکان بۆ بڵاوپێکردنی خۆپێشاندەران تەقەی ئاسمانییان کرد و بەشێک لە خۆپێشاندەران بووتڵ و بەردیان دەگرتە هێزە ئەمنییەکان، بەهۆیەوە شەڕ و پێکدادان دروستبوو، ژمارەیەک خۆپێشاندەر و هێزە ئەمنییەکان برینداربوون. هاوکات گوتیشی، "دەگوترێت خۆپێشاندەرێک کوژراوە، بەڵام بەو چاوی خۆی نەیبینوە".  سەیف کەریم ئاماژەی بەوەکرد، دواتر هێزەکانی فەرماندەی ئۆپەراسیۆنەکانی بەغدا هاتن و بڵاوەیان بە خۆپێشاندەران کرد. ئێستا خۆپێشاندەران لەنێو گۆڕەپانی تەحریر نەماون، بەڵکو بەشێوەی چەند گرووپێک لە شەقام و ناوچەکانی نزیک گۆڕەپانی تەحریر ماون، بەڵام دۆخەکە بەگشتی هێوربووەتەوە.  د. عەلی بەیاتی، ئەندام و گوتەبێژی کۆمیسیۆنی باڵای مافەکانی مرۆڤی عێراق لە تویتێکدا لە تویتەری تایبەتی خۆی رایگەیاند، بەپێی زانیارییە سەرەتاییەکان لە گۆڕەپانی تەحریر خۆپێشاندەرێک کوژراوە و ژمارەیەکی دیکە برینداربوون. هاوکات ژمارەیەک کەرەستەی هێزە ئەمنییەکانیش سووتێنراون.  فازڵ غەراوی، ئەندامی کۆمیسیۆنی باڵای مافەکانی مرۆڤی عێراق بە تۆڕی میدیایی رووداوی گوت، تیمەکانیان لە شوێنی خۆپێشاندانەکان بڵاوبوونەتەوە و سەرقاڵی تۆمارکردنی ژمارەی قوربانی و سەرپێچییەکان، تاوەکو ئێستا ئامارێکی فەرمییان لەبارەی ژمارەی قوربانییەکان لەبەردەست نییە. دوای کۆکردنەوەیان، ئامار و زانیارییەکان بڵاودەکەنەوە.