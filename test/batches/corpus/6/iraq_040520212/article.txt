بەپێی راگەیێندراوێکی نووسینگەی سەرۆکوەزیرانی عێراق، لە کۆبوونەوەی ئەمڕۆ سێشەممەی دا ئەنجوومەنی وەزیرانی عێراق راسپاردەکانی لیژنەی باڵای تەندروستی و سەلامەتی نیشتمانی پەسندکرد، بۆ سەپاندنی قەدەخەی هاتووچۆ گشتگیر بۆ ماوەی ١٠ رۆژ، کە قەدەخەکردنە لە ١٢ مانگ تاوەکو ٢٢ی ئەو مانگە دەبێت، بەمەبەستی دانانی سنوورێک لە بڵاوبوونەوەی پەتای کۆرۆنا و جێبەجێکردنی رێکارەکانی خۆپارێزی لە رێگەی دوورکەوتنەوەی کۆمەڵایەتی و مەرجەکانی دیکەی خۆپارێزیی. ئەمەش دوای ئەوەی تێبینی کراوە لە رۆژانی رابردوودا ژمارەی تووشبووان بە کۆرۆنا زیادیکردووە.  وەک لە راگەیێندراوەکەدا هاتووە، بڕیاری قەدەخەکردنەکە، داخستنی مۆڵ، چێشتخانە، کافتریا، چایخانە، سینەما، هۆڵی بۆنەکان، بووک گواستنەوە، مەلەوانگە و هۆڵەکانی وەرزش دەگرێتەوە لەگەڵ رێگریکردن لە کۆبوونەوەی خەڵک بە هەمووشێوەیەک لە شێوەکان.  تاوەکو ئێستا ١٠٨٦١٤١ هەزار کەس لە عێراق و هەرێمی کوردستان تووشی کۆرۆنا بوون، ٩٧١ هەزار و ١٩٣ لەو تووشبووانە چاکبوونەتەوە، واتە ٥.٨٩ % ـی تێکڕای تووشبووان، هەروەها ٩٨ هەزار و ٧٤٠ تووشبووی کۆرۆناش هێشتا چارەسەر وەردەگرن، ٥٧٩ لەو تووشبووانە لەژێر چاودێریی چڕدان، ١٥ هەزار و ٦٠٨ تووشبووش گیانیان لەدەستداوە.  بەپێی دوایین ئاماری وەزارەتی تەندروستیی عێراقیش لە ٢٤ کاژێری رابردوودا ٣٨ هەزار و ٦٠٩ پشکنینی کۆرۆنا لە عێراق و هەرێمی کوردستان کراون، ئەنجامی ٦ هەزار و ١٤٣ پشکنینیان پۆزەتیڤ بووە، ٤٢ تووشبووش گیانیان لەدەستداوە. تاوەکو ئێستا زیاتر لە ٣٩٣ هەزار کەس لە عێراق ڤاکسینی دژە کۆرۆنایان وەرگرتووە.