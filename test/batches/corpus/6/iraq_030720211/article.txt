عیماد بە تۆڕی میدیایی رووداوی راگەیاند، "گونەکانیان دزیوە و بردوویانە بیفرۆشن. " خێزانەکەی غەزوان ھەژارن و لە دوو ژوری کرێی گەڕەکی شەھیدانی بەغدا نیشتەجێن. ئەوان چاویان لەوەیە حکومەت مافیان وەرگرێتەوە.  لەبارەی رۆژی نەشتەرگەرییەکەی، براکەی غەزوان دەڵێت، "کاژێر ٠٩: ٣٠ خولەک چووە ژووری نەشتەرگەری، کاژێر دوو ھێنایانە دەرەوە، ھەمان رۆژ دەرمان کرد رۆژی ٢٠ - ٥ - ٢٠٢١ بوو. پاش ١٠ بۆ ١٢ رۆژ خەریکی شوشتن و تەراشکردن بووم بۆی کاتێک بینیم گونەکانی نەماون. "  عیماد پەیوەندی بە نووسینگەی پزیشکەکەوە دەکات، دەڵێت، "گوتم دکتۆر تۆ نەشتەرگەری فتقت بۆ کردووە یان بۆ گونی کردووتە، گوتی ھی فتقم کردووە گوتم دکتۆر کوا گونەکانی؟ گوتی، بەھۆی ئیلتیهاباتەوە بووە، گوتم نەخێر ئیلتیھابات نییە، تۆ دزیوتە و فرۆشتووتە، من بەردەوام دەیشۆرم و تەراشی بۆ دەکەم، خۆم پەروەردەم کردووە، ئەو گونەکانی گەورەبوون. "  رووداو چووەتە نەخۆشخانەی زھور لە ناوچەی حارسییە لە بەغدا، ئەو نەخۆشخانەیەی غەزوان نەشتەرگەری تێدا کردووە، ئەوان نایشارنەوە کە گونەکانی غەزوان دەرھێندراون، بەڵام دەڵێن ھۆکار ھەبووە بۆ ئەوە.  مستەفا سەلمان، کارمەندی تەندروستیی نەخۆشخانەی زهورە و بە رووداوی گوت، "دکتۆر واژۆی لەسەر کرد چونکە ئەو لە رووی دەروونییەوە باش نەبوو، نەی دەتوانی رەزامەندی لێوەربگرێت یان پەنجەمۆری پێ بکات، دەرچوو گونەکانی سەرکەوتووە بۆ ناو سکی و لەوانەبوو لە داهاتوودا ببێتە ھۆی گەنگەری یان تووشی نەخۆشی دیکەی بکات، بۆیە لەبەر بەرژەوەندیی نەخۆشەکە خۆی گونەکانی ھەڵگرت، بۆیە ئەوە رەزامەندییەکی خێرابوو تاوەکو نەشتەرگەرییەکە ئەنجام بدرێت. "  سەرباری ئەوەی خێزانی غەزوان لە وەزارەتی تەندروستی و سەندیکای پزیشکان سکاڵایان تۆمارکردووە و زیاتر لە مانگێکی بەسەردا تێپەڕوە، کەچی ھیچ وەڵامێکیان نەدراوەتەوە.