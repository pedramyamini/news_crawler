ئەمڕۆ شەممە ١٥ - ٠٥ - ٢٠٢١ دوای زیاتر لە هەفتەیەک لە گرژی و ئاڵۆزی لەنێوان سوپای ئیسرائیل و بزووتنەوەی حەماس، لە بەغدا خۆپێشاندانێک بۆ پشتگیری لە فەلەستین بەڕێوەچوو. بەپێی زانیارییەکانی هەڵکەوت عەزیز، پەیامنێری رووداو، لە خۆپێشاندانەکە ئاڵای ئیسرائیل و ئەمریکا سووتێنران کە ئەوەش لەسەر داواکاریی موقتەدا سەدر بوو.  دوای چەند کاژێرێک لە خۆپێشاندانەکە سەید ئیبراهیم جابری، نوێنەری موقتەدا سەدر پەیامێکی خوێندەوە و داوای کۆتاییهێنانی بە خۆپێشاندانەکە کرد، بەڵام دوای ئەوەش خەڵک هەر لەو شوێنە تاوەکو ماوەیەک مانەوە.   ئیبراهیم جابری لە پەیامەکەیدا، ئەوەی دووپاتکردووەتەوە کە بە هەموو شێوەیەک ئاساییکردنەوەی پەیوەندییەکانی عێراق و ئیسرائیل رەتکردووەتەوە و، سەرکۆنەی هێرشەکانی ئیسرائیلی کرد، هەروەها داوای لە وڵاتە عەرەبییەکان کردووە کە دژی ئەو "داگیرکارییەی ئیسرائیل بووەستن".  محەممەد سادق موسەوی، یەکێک لە خۆپێشاندەران لەبارەی ناڕەزایەتییەکەیان دەڵێت، "ئێمە هەڵوێستی تووندی خۆمان دژی هەموو جۆرە ستەمێک رادەگەیەنین دژی خەڵکی فەلەستین، ئامادەین هێزی سەربازی بەکاربێنین بۆ ئەوەی شانبەشانی خەڵکی فەلەستین شەڕ بکەین".  خۆپێشاندەران لە درووشمەکانیاندا دەڵێن، "ئەوان ئامادەن بە پێ بەڕێبکەون بۆ فەلەستین و بەشداریی شەڕ بکەن، بەڵام چاوەڕێی فەرمانی سەرکردەکەیانن".   بەپێی زانیارییەکانی پەیامنێری رووداو، خۆپێشاندان لە شارەکانی دیکەی عێراقیش بەڕێوەچوون و تەنیا لە بەغدا نەبووە، هەروەها لایەنگرانی هاوپەیمانیی فەتحیش کە باڵی سیاسیی حەشدی شەعبییە بەشداریی خۆپێشاندانەکەیان کردووە.  نزیکەی دوو هەفتەیە گرژیی و ئاڵۆزی لەنێوان ئیسرائیل و فەلەستین بەردەوام روو لە بەرزبوونەوەیە، بەپێی دوایین ئاماری وەزارەتی تەندروستیی فەلەستین لە ئەنجامی بۆردوومان و تۆپبارانەکانی ئەم چەند رۆژەی رابردوو تاوەکو ئێستا ١٣٩ کەس کوژراون.  بۆردوومانەکانی ئیسرائیل و مووشەکەکانی بزووتنەوەی حەماس بەرەو ئەو ناوچانەیە کە خەڵکی سیڤیلی تێدا نیشتەجێن، وەزارەتی تەندروستیی فەلەستین دەڵێت، لەو ١٣٩ کەسی کە گیانیان لەدەستداوە ٣٠ کەسیان منداڵ و ٢٢ کەسیشیان ژن بوون. هەروەها نزیکەی ١٠٠٠ کەسیش لە ئەنجامی بۆردوومان و تۆپبارانەکانەوە برینداربوون.  هەروەها لەبارەی کوژراوانی ئیسرائیلیش سوپای ئیسرائیل رایگەیاند، تاوەکو ئێستا ٧ کەس گیانیان لەدەستداوە کە ٦ سیڤیل لەنێوانیاندا هەن و دووانیان منداڵن.  گرژییەکانی نێوان ئەو دوو وڵاتە زیاتر لە هەفتەیەکە لەسەر چەند خانوویەکی گەڕەکی شێخ جەڕاح دەستیان پێکردووە. بە بڕیاری دادگە داوا کراوە چوار ماڵ لەو گەڕەکە چۆڵبکرێن. عەرەبەکانی ئۆرشەلیم - قودسیش - دەڵێن، "لەسەر لاشەیان دەتوانن خانووەکانیان لێبسێنن و نەتانیاهووش ئامادەی رووبەڕووبوونەوەیە".