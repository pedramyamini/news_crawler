مستەفا کازمی، سەرۆکوەزیرانی عێراق لە کۆبوونەوەکەدا پەیامێکی بۆ هەموو لایەک نارد و ئاماژەی بەوە کرد "رێوشوێنی ئەمنیی تایبەتە بە پارێزگاریکردن لە خەڵک؛ خۆپێشاندەران و لایەنە کۆمەڵایەتییەکان. لە رۆژی یەکەمی پێکهێنانی ئەم حکومەتەوە رێنمایی روون هەبوون سەبارەت بە گرنگیی پاراستنی خۆپێشاندەران و گرنگیی پاراستنی مافی رەوای دەستووری بە خۆپێشاندەران. بە هیچ جۆرێکیش سەرکوتکردنی هیچ خۆپێشاندانێک قبووڵ ناکەین و لێکۆڵینەوە لەگەڵ هەموو ئەوانەش دەکەین کە مافی خۆپێشاندەران پێشێل دەکەن".  لە خاڵێکی دیکەی نێو کۆبوونەوەکەدا، سەرۆکوەزیرانی عێراق جەختی لە رێنمایی و فەرمانە سەربازییەکان کردەوە و گوتی، "رێنمایی و فەرمانی سەربازیی روون هەن و دووبارەیان دەکەمەوە. نابێت فیشەک دژی خۆپێشاندەران بەکاربهێندرێت، ئیدی هەرچییەک رووبدات. حکومەت بارودۆخێکی تایبەت و هەڵەی لە حکومەتەکانی پێشووەوە بۆ ماوەتەوە و نابێت ئەو هەڵانە دووبارە بکەینەوە و رێگەش نادەین هیچ تاوانێک ئەنجامبدرێت، ئیدی هەر هەڵەیەک بێت یان بەکارهێنانی چەکی زیندوو بێت بەرامبەر خۆپێشاندەران".  کازمی سەبارەت بە کوژرانی ژمارەیەک خۆپێشاندەر لە ماوەی چەند رۆژی رابردوودا لە زیقار گوتی "دەستمان بە لکۆڵینەوە کردووە و داوای لێکۆڵینەوەی خێرا دەکەین لەپێناو لێپرسینەوە لە تاوانکاران. لە هەمان کاتیشدا رێگەنادەین هیچ هێزێک مافی دەستووری بە خراپی بەکاربهێنێت و هێرش بکاتە سەر دەزگا ئەمنییەکانمان. ئەم جۆرە هێرشکردنانە قبووڵ ناکرێن و دەزگا ئەمنییەکانیش مافی خۆیانە بەرگری لە خۆیان بکەن و هەموو ئەوانە دەستگیربکەن کە هێرش دەکەنە سەر دەزگا ئەمنییەکان یان مافی گشتی".  سەرۆکوەزیرانی عێراق فەرمانی کردووە بە پێکهێنانی لیژنەیەکی لێکۆڵینەوە بە سەرۆکایەتیی فەریق باسم ئەلتائی و ئەندامەکانی لیژنەکەش پێکهاتوون لە دەزگای هەواڵگری، دەزگای ئاسایشی نیشتمانی و ئەندامانی ئەنجوومەنی سوپا، "ئەمەش لەپێناو گەیشتن بە راستی و دروستیی ئەوەی کە روویداوە لە رۆژانی رابردوودا لە شاری ناسریە. بۆ ئەوەش ماوەی هەفتەیەک کاتمان پێداون بۆ گەیشتن بە راستییەکان".  پێشتر ئەنەس عەزاوی، ئەندامێکی کۆمیسیۆنی باڵای مافەکانی مرۆڤ لە عێراق رایگەیاند، پێکدادانی نێوان خۆپێشاندەران و هێزە ئەمنییەکان لە زیقار بووەتە هۆی کوژرانی پێنج خۆپێشاندەر و برینداربوونی ٣١٤ کەسی دیکە.