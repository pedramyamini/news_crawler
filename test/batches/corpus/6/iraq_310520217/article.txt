شانەی راگەیاندنی ئەمنیی عێراق، ئەمڕۆ دووشەممە، لە راگەیێندراوێکدا رایگەیاند: "ئاژانسی هەواڵگری سەر بە وەزارەتی ناوخۆ لە رێگەی چاودێریکردنی ئەندامانی شانە نووستووەکانی داعش بە درێژایی ٤٨ کاژێری رابردوو، توانیی شانەیەکی تیرۆریستی دەستگیر بکات؛ کە لە ٦ تیرۆریست پێکهاتووە و لە پارێزگای کەرکووک چالاک بوو".  بە گوێرەی شانەی راگەیاندنی ئەمنی، شەش دەستگیرکراوەکە بەپێی ماددەی ٤ی یاسای بەرەنگاربوونەوەی تیرۆر داواکراون؛ لە لێکۆڵینەوە سەرەتاییەکانیشدا دانیان بەوەدا نا کە پێش ئۆپەراسیۆنەکانی رزگارکردن لە کردەوەی تیرۆریستی دژی هێزە ئەمنییەکان بەشداربوونە و دواتر وەکو شانەیەکی نووستوو لە پارێزگای کەرکووک راسپێردراون.  دەستگیرکردنی ئەو تۆمەتبارانە لە کەرکووک دوای چەند کاژێرێک هات لە دەستبەسەرداگرتنی ٥ مووشەکی جۆری گراد؛ کە لە گوندی حەسار لە شارەدێی پردێ لە باکووری پارێزگای کەرکووک بەرەو هەولێر ئاراستەکرابوون و ئامادە کرابوون بۆ تەقاندن.