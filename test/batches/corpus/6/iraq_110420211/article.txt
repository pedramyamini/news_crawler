ئەمڕۆ یەکشەممە ١١ - ٠٤ - ٢٠٢١ راگەیاندنی دەستەی حەشدی شەعبی لە عێراق زانیاریی لەبارەی ئۆپەراسیۆنەکەیان بڵاوکردەوە کە تێیدا هاتووە: "هێزێکی هاوبەشی لیواکانی ٤، ٢٠، ٢٣، ٢٤ و ١١٠ ـی حەشدی شەعبی، لەگەڵ سوپا و پۆلیسی فیدراڵی و بەرپەرچدانەوەی خێرا، ئەمڕۆ، ئۆپەراسیۆنێکی ئەمنییان دەستپێکرد بۆ راوەدونانی پاشماوەی داعش لە باکووری رۆژهەڵاتی دیالە"،   لە بەشێکی دیکەی راگەیێندراوەکدا هاتووە: "ئێستا هێزەکان بە ئاراستەی ئەو گوندانە پێشڕەوی دەکەن، تۆپخانەکانی حەشدی شەعبی بەیانیی ئەمڕۆ دەستیان بە بۆردوومانکردنی گوندەکانی نزیک دەریاچەی حەمرین کرد وەک ئامادەکارییەک بۆ هەڵکوتانە سەریان و پشکنینیان بە ئامانجی پاککردنەوەی ئەو گوندانە لە پاشماوەی تیرۆر".  هاوکات سەید سادق حوسێنی، گوتەبێژی میحوەری حەشدی شەعبی لە پارێزگای دیالە بە تۆڕی میدیایی رووداوی راگەیاند: "ئۆپەراسیۆنەکەی حەشدی شەعبی و سوپا و پۆلیسی فیدراڵی بۆ پاککردنەوەی ناوچەکانی باکووری رۆژهەڵاتی پارێزگای دیالەیە لە تیرۆریستانی داعش، چونکە زانیاریی هەواڵگریمان هەیە کەوا ئەو تیرۆریستانە لەو ناوچانە چالاک بوون، دواتریش ئەنجامەکانی ئۆپەراسیۆنەکە رادەگەیێنین".