نەمانی کارەبای نیشتمانی و فریانەکەوتنی مۆلیدەکانی گەڕەک وایکردووە، بەشێک لە خەڵکی مۆلیدە بکڕن و کارەبای خۆیان دابین بکەن.  مورتەزا، خاوەن فرۆشگەیەک لە بەغدا دەڵێت، "بەهۆی کەمیی کارەبا، کە ئەم رۆژانە هەر نەماوە، گۆشتی مریشک و گۆشتی سووری بەستووی نێو بەفرگرەکان، تێکچوون. پەنیریش تێکچووە، هەر تۆزی گەرم بێت یەکسەر تێکدەچن. "  کەمیی کارەبا بەتایبەتی لەم کاتانەدا کە پلەی گەرما لە باشوور و ناوەڕاستی عێراق نزیکەی ٥٠ پلەی سیلیزییە ناڕەزایەتیی خەڵکی بەدوای خۆیدا هێناوە و حکومەتیشی شڵەژاندووە.  وەزارەتی کارەبا کێشەی کەمیی کارەبای گەڕاندووەتەوە بۆ وەزارەتی نەوت، وەزارەتی نەوتیش خستوویەتیە ئەستۆی وەزارەتی دارایی. وەزارەتی داراییش دەڵێت، "ئێران هۆکاری سەرەکییە".  عەبدوڵڵا ئەحمەد، کاسبکارێکی خەڵکی بەغدا دەڵێت، "زۆر ماندووین. بەرگەی خۆر ناگرین. ئێمە بەدەست گەرماوە دەناڵێنین. بێزاربووین. چەند رۆژێک پێش ئێستا بەهۆی گەرماوە باری تەندروستیم تێکچوو و کەوتمە سەر زەوی. کارەبامان نییە و مۆلیدەکانیش کارەبا نادەن".  عێراق ئێستا پێویستی بە ٣٠ هەزار مێگاوات کارەبایە، بەڵام بەرهەمهێنانی کارەبا لەو وڵاتە ئێستا بۆ ١٣ هەزار و ٥٠٠ مێگاوات دابەزیوە.  یەکێک لە سەرچاوەکانی عێراق بۆ دابینکردنی کارەبا، وڵاتی ئێرانە کە بەپێدانی گاز و کارەبا ٤٠ % ی بەرهەمی کارەبای عێراق دابیندەکات، بەڵام هاوینی گەرمی ئەمساڵ بێ کارەبایی لە نێوخۆی ئێرانیش زیادکردووە.  ئێران دەڵێت، حکومەتی عێراق ٦ ملیار دۆلار قەرزاری تارانە لەبری گاز و کارەبا. حکومەتی عێراقیش دەڵێت، بەهۆی گەمارۆ بانکییەکانی سەر ئێرانەوە ناتوانێت قەرزەکەی بداتەوە.  کەڵەکەبوونی چەندین کێشەش وایکردووە، خراپی رەوشی کارەبا لە عێراق چارسەری بەپەلەی نەبێت.  حوسێن عەلی، کرێکارێکی خەڵکی بەغدایە و دەڵێت، "هاوین هاتووە و ئێمە رووبەڕووی مەینەتی بووینەتەوە. ناچارین خۆمان ئاوپرژێن بکەین کاتێك پلەی گەرما لە ٥٠ پلەی سیلیزی بەرزدەبێتەوە بۆئەوەی خۆمان کەمێک لە گەرما بپارێزین. کاژێر ٤ی دواینیوەڕۆ دێینەسەرکار. بۆ یەک کاژێر کارەبامان هەیە و پاشان کارەبا دەبڕدرێت. "  سوودوەرنەگرتن لە گازی کێڵگە نەوتییەکان یەکێک لە کێشە سەرەکییەکانی عێراقە. ١.٣٢ ملیار پێی سێجا لە کۆی ٢.٦ ملیار پێی سێجا گازی کێڵگە نەوتییەکان لە عێراق بەفیڕۆ دەچێت و دەسووتێنرێت. ئەمە لە کاتێکدایە بەو بڕە زۆرە گازە دەکرێ کێشەی کارەبا لە عێراق چارەسەربکرێت.   کێشەیەکی دیکەی سەرەکی لە عێراق نەبوونی ژێرخانی گونجاوی گواستنەوەی کارەبایە کە دەبێتە هۆکار بۆ بەفیڕۆچوونی ٣٠ % تاوەکو ٥٠ % ی ئەو کارەبایەی کە دەگوازرێتەوە.