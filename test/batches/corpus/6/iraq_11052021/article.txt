بڕیارە کۆبوونەوەکە دوا نیوەڕۆی ئەمڕۆ سێشەممە بەڕێوەبچێت. جێنین پلاسخارت، نێردەی تایبەتیی نەتەوە یەکگرتووەکان بۆ عێراق لەو کۆبوونەوەیەدا راپۆرتێک سەبارەت بە دۆخی عێراق دەخاتەڕوو.  هەروەها بەگوێرەی ماڵپەڕی فەرمیی ئەنجوومەنی ئاسایش، لە کۆبوونەوەکانی تایبەت بە عێراق، باسی هەندێک پرس دەکرێن، وەک، خۆپێشاندان و ناڕەزایەتییەکان، هەڵبژاردنی داهاتووی عێراق و پرسی پاراستنی بەربژێرە سەربەخۆکان، هێرشی سەر دیپلۆماتکارە بیانییەکان و هێزەکانی سەر بە هاوپەیمانان و ئاسایشی عێراق بە گشتی، یەکێک لە خاڵە دیارەکانی کۆبوونەوەکەش قسەکردن دەبێت لەسەر رێککەوتنی ئەم دواییەی نێوان هەولێر و بەغدا و پرسی پەسندکردنی بودجەی ٢٠٢١ کە لە ٣١ ـی ئایار لە پەرلەمانی عێراق پەسند کرا.  کارەکانی یونامی لە عێراق لە ١٨ ـی ئەیلوولی ئەمساڵ کۆتایی دێت، بەڵام لەم کۆبوونەوەیەدا تاوتوێی درێژکردنەوەی کارەکانی یان نوێکردنەوەی ئەرکەکانی یۆنامی دەکرێت.  لە ٣١ ـی ئاداری ئەمساڵ پەرلەمانی عێراق بودجەی ٢٠٢١ ـی پەسندکرد. هەولێر و بەغدا لەسەر ئەو بودجەیە رێککەوتوون پەرلەمانیش پەسندی کرد. بەپێی ئەو رێککەوتنە، حکومەتی هەرێمی کوردستان ١٢.٧ % ـی بەشە بودجە وەردەگرێت و لە بەرامبەریشدا رۆژانە داهاتی ٢٥٠ هەزار بەرمیل نەوت بە نرخی سۆمۆ بداتە حکومەتی فیدراڵی.  نامەی سەرۆکی هەرێمی کوردستان  لە ١٩ ـی نیسانی ٢٠٢١ نێچیرڤان بارزانی، سەرۆکی هەرێمی کوردستان داوای لە ئەندامانی ئەنجوومەنی ئاسایش کردبوو هاوکاربن لە جێبەجێکردنی رێککەوتنی نێوان هەولێر و بەغدا، چارەسەرکردنی ناوچە جێناکۆکەکان و هەروەها چاودێریکردنی هەڵبژاردن. چاوەڕێدەکرێت لەو کۆبوونەەویەدا باسی ئەم پرسانەش بکرێت:  تەوەرێکی دیکەی کۆبوونەوەکە قسەکردن دەبێت لەسەر هەڵبژاردنی پەرلەمانی عێراق کە بڕیارە لە ١٠ ـی ئۆکتۆبەری ئەمساڵ بەڕێوەبچێت. پلاسخارت پێشتریش داوای لە حکومەتی عێراق کردبوو هەوڵی پاراستنی بەربژێرە سەربەخۆکان بدەن و رێگە نەدەن رووبەڕووی هێرش و تووندوتیژی ببنەوە، هەربۆیە ئەم پرسە و پرسی چاودێریکردنی هەڵبژاردنی پەرلەمانی عێراق لەو کۆبوونەوەیەدا دەخرێنە بەر باس.  - هێرش بۆ سەر دیپلۆماتکارەکان  ئەنجوومەنی ئاسایش باسی لەوەش کردووە، یەکێک لە پەرەسەندنەکانی ئەم دواییەی عێراق پرسی بەردەوامیی هێرشە بۆ سەر دیپلۆماتکارە بیانییەکان، هێزەکانی ئەمریکا و هاوپەیمانان و هەروەها مەترسییەکانی داعش. یەکێک لەو نموونانەی ماڵپەڕەکەی ئەنجوومەنی ئاسایش باسیکردووە، هێرشەکەی ١٥ ـی شوباتە بۆ سەر فڕۆکەخانەی نێودەوڵەتیی هەولێر.   ئەمەش پرسێکی دیکە کە پێدەچێت لەو کۆبوونەوەیەدا باس بکرێت و ئەنجوومەنی ئاسایش لە کاتی باسکردنی کۆبوونەوەکەدا وەک یەکێک لە پرسە دیارە پەرەسەندووەکانی ئەم دواییەی عێراق باسی کردووە و دەڵێت: کەتائیبی حیزبوڵڵای عێراق یەکێکە لەو گرووپانەی لەلایەن ئەمریکاوە بە تۆمەتباری هێرشەکانی دژ بە ئەمریکییەکان دادەنرێت، لەکاتێکدا ئەو گرووپە سەر بە هێزەکانی حەشدی شەعبین.  پرسێکی دیکە باسکردنی کارەکانی تیمی لێکۆڵینەوەی نەتەوە یەکگرتووەکانە سەبارەت بە تاوانەکانی داعش. یونیتاد تاوەکو ئێستا شەش راپۆرتی لەسەر تاوانەکانی داعش ئامادەکردووە، کە تێیدا بەڵگەی ڤیدیۆیی، دۆکیۆمێنت، نووسراو و لێدوانی رزگاربووان و قوربانییانی دەستی داعشی تێدایە.  کەریم ئەسەد خان، سەرۆکی تیمی یونیتادە، بەڵام ئەو  وەک ئەندامێکی نوێی داواکاری گشتیی دادگەی تاوانی نێودەوڵەتی هەڵبژێردرا و پێشبینی دەکرێت لە ناوەڕاستی مانگی حوزەیراندا دەستبەکاربێت. ئەمەش پێدەچێت گرنگی بۆ پرۆسەی دادگاییکردنی سەرکردەکانی داعش بەپێی بەڵگەکانی یونیتاد هەبێت، بەو پێیەی کەریم خان خۆی سەرپەرشتیی کۆکردنەوەی بەڵگەی لەسەر تاوانەکانی داعش کردووە.