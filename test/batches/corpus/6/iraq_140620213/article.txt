جەمال عەگاب، گوتەبێژی شانەی قەیران لە پارێزگای سەڵاحەددین، ئەمڕۆ دووشەممە، بە تۆڕی میدیایی رووداوی راگەیاند: "کاژێر ٢ی بەرەبەیانی ئەمڕۆ دووشەممە چەکدارانی داعش دوو تاوەری (٤٠٠ KV)ی هێڵی گازیی نەینەوا - بێجییان تایبەت بە گواستنەوەی تەزووی کارەبا لە نێوان پارێزگاکانی سەڵاحەددین و نەینەوا تەقاندەوە؛ ناوچەی رووداوەکەش لە نێوان شەرگات و هەولێر و موسڵە".  بە گوتەی جەمال عەگاب تەقاندنەوەی ئەو دوو تاوەرە، بووەتە هۆی پچڕانی تەزووی کارەبا لە ناوچەیەکی بەرفراوانی سەڵاحەددین؛ جیا لەوە رووداوەکە بووەتە هۆی قووڵبوونەوەی قەیرانی کەمئاوی لە پارێزگای سەڵاحەددین کە ٢٠ رۆژە بەهۆی دابەزینی ئاستی ئاوی رووباری دیجلە سەریهەڵداوە و نەتوانراوە چارە بکرێت و نەهامەتییەکی زۆری لێکەوتووەتەوە.  هەروەها وەزارەتی کارەبای عێراق، درەنگانی شەوی رابردوو، لە راگەیێندراوێکدا رایگەیاند: "تیرۆر هێڵی (٤٠٠ KV کەرکووک - گیارەی گاز)ی تایبەت بە گواستنەوەی تەزووی کارەبای لە باکوور کردە ئامانج؛ لە رێگەی تەقاندنەوەی بۆمبی چێندراو بە تاوەری ژمارە ١٥٥ لە نزیک گوندی داود لە شارەدێی ریاز لە پارێزگای کەرکووک، هێرشەکەش بووە هۆی لەکارکەوتنی هێڵەکە، بەڵام تیمەکانمان توانییان هێڵەکە چاکبکەنەوە".  ئەوە یەکەمجار نییە تاوەرەکانی گواستنەوەی کارەبا لە عێراق دەکرێنە ئامانجی هێرشی گرووپە پەرگیڕەکان.   رۆژی چوارشەممەی رابردوو کۆمپانیای گواستنەوەی وزەی کارەبای باکوور لە راگەیێندراوێکدا رایگەیاند: "هێڵی کۆنی شەهید عەبدوڵڵا - باکوور سامەرا ١٣٢ کەیڤی لەکارکردن وەستاوە".  بەگوێرەی راگەیێندراوەکە لە کارکەوتنی هێڵەکە بەهۆی تەقاندنەوەی بووە لە رێگەی بۆمبی چێندراوەوە، هەردوو تاوەری ژمارە (١٧٣ - ١٧٥) کەوتوون، هەروەها تاوەری ژمارە ١٧١ ش لە نزیک گوندی عەوادییە لە پارێزگای کەرکووک رووبەڕووی تێکدان بووەتەوە و ئەویش لە کارکردن وەستاوە.  هەروەها بەرەبەیانی رۆژی دووشەممە ٣١ - ٥ - ٢٠٢١، تاوەرێکی هێڵی هاوردەکردنی تەزووی کارەبا لە ئێرانەوە بۆ پارێزگای دیالە بە بۆمبێکی چێندراو تەقێندرایەوە، بەهۆیەوە تەزووی کارەبا لە زۆربەی ناوچەکانی دیالە بڕا. دواتر داعش بەرپرسیاریێتی تەقاندنەوەی تاوەرەکەی لە ئەستۆ گرت.