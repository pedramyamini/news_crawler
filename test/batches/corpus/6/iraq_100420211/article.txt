كۆمپانیای دایۆی کۆری دەستی بە پرۆسەی رووپێوکردنی مەیدانیی پرۆژەی بەندەر فاو کردووە، بە مەبەستی هەڵگرتنەوە و لابردنی تەقەمەنی و پاشماوەکانی جەنگ، ئەمەش وەک ئامادەکارییەک بۆ دەستکردن بە کارکردن لە بەندەرەکەدا.  مزر زیرجاوی، ئەندامی پەرلەمانی عێراق رایگەیاند، کارکردن لە بەندەری فاو لەلایەن کۆمپانیای تایبەتمەند دەستیپێکردووە بە هەڵگرتنەوە و لەنێوبردنی مین و بۆمبەکان لەسەر رێگا و ئەنجامدانی روپێویی بۆ کەناڵی خور زوبێر، ئەمەش بۆ ئامادەکردن و دەستکردن بە کارەکانی کەناڵی مەغموورە.  بەهاء ئیسماعیل، بەرپرسی پەیوەندییەکان و راگەیاندن لە بەندەری فاو رایگەیاند، بەم نزیکانە شارەزایان دەگەنە بەسرە و بەندەری فاو، ئەوەش دوای ئەوەی کۆمپانیاکە ناوی شارەزایانی رادەستی وەزارەتی گواستنەوە کردووە، کە ژمارەیان ٢٠٠ شارەزایە.  هاوکات ئەمڕۆ شەممە، ناسر شبلی، وەزیری گواستنەوەی عێراق گەیشتووەتە پارێزگای بەسرە، بەمەبەستی کردنەوەی دەروازەی رێگای سەرەکی بەندەرەکانی ئوم قەسری باکوور و باشوور.   حکومەتی عێراق ساڵی ٢٠١٠ پرۆژەکەی خستەڕوو و بەردی بناخەی لە نیسانی هەمان ساڵدا بۆ دانرا، ئەوکات تێچووی پرۆژەکە ٤.٤ ملیار یۆرۆ بوو. حکومەتی عێراق، هەنگاوە سەرەتاییەکانی پرۆژەکەی پارەدارکرد و بڕیاریدا کۆمپانیایەکی نێوخۆیی بەندەرەکە دروست بکات، پاشان کۆمپانیای دایۆی کۆریای باشوور، پرۆژەی دروستکردنی ' شەپۆلشکێنەکان ' ی بەندەرەکەی لەئەستۆ گرت و کۆمپانیای ئارشیرۆدۆنی یۆنانی، کارەکانی شەپۆلشکێنەکانی دەستپێکرد، دوای تەواوبوونی شەپۆلشکێنەکان، دەبوو قۆناخەکانی دیکەی پرۆژەکە دەستپێبکات، وەک هەڵکەندنی حەوزی بەندەرەکە، قووڵکردنی کەناڵی کەشتیوانیی بەندەرەکە، بەڵام پرۆژەکە کێشە و رێگری زۆری هاتە پێش و تاوەکو ئێستا تەواو نەکراوە.  بەپێی دیزاینەکەی بەندەرەکە دەبێتە گەورەترین بەندەری سەر کەنداو، یەکێک دەبێت لە گەورەترینەکان لەسەر ئاستی جیهان، نەخشەی گواستنەوەی دەریایی لە جیهاندا دەگۆڕێت، لەبەرئەوەی کاڵاکان لە چین و ژاپۆن و باشووری رۆژهەڵاتی ئەوروپاوە بەڕێگەی عێراقدا دەگەیێنێرتە جیهان و بەپێچەوانەشەوە. دەبێتە جێگرەوەی نۆکەندی سوێسی میسر.  پرۆژەکە بایەخێکی ستراتیژی گەورەی بۆ عێراق هەیە، بەهۆی جووڵاندنی گواستنەوەی دەریایی بۆ ئاستی بەرزتر لە کۆی جیهاندا، هەروەها شاری پیشەسازی لە فاو، دەبێتە یەکەم لەسەر ئاستی رۆژهەڵاتی ناوەڕاست. پێشبینیدەکرێت قازانجی خەیاڵی بە عێراق ببەخشێت، لە رێگەی گواستنەوە و گەیاندنی کەلوپەل و نەوت، بەشێوەیەکی زۆر خێراتر. هەندێک لە پسپۆرە عێراقییە ئاگادارەکانی پرۆژەی بەندەرەکە، دەڵێن دوای تەواو کارکردنی بەندەرەکە، عێراق مانگانە ١٥ ملیار دۆلاری لەو بەندەرە دەستدەکەوێت.  تێچووی پرۆژەی بەندەری فاو نزیکەی ٤.٦ ملیار یۆرۆیە. درێژیی شەپۆلشکێنەکانی بەندەری فاو زیاتر لە ١٦ کیلۆمەترە و درێژترینی سەر ئاستی جیهانە، ھەربۆیە ناوی چووەتە کتێبی گینسەوە.   دەگوترێت کەس سوود لە پرۆژەی ' فاوی گەورە ' نابینێت، عێراق نەبێت، کەسیش زیان لە پرۆژەکە ناکات کوێت و ئێران و میسر و ئیمارات نەبێت، بۆیە بەتایبەتی ئێران و کوێت ھەرچۆنێک بێت دەیانەوێت پرۆژەکە بۆ پێکەوەبەستنەوەی هێڵی ئاسن بگۆڕن، ئەمەش عێراق لە پەراوێزدا دەهێڵێتەوە.   بەپێی بەدواداچوونی شارەزایانی ئابووریی بەندەری فاو، لە ئەگەری تەواوبوون و کارکردنی ئاسایی خۆیدا، ساڵانە ٢٥ تاوەکو ٣٥ ملیار دۆلار دەهێنێتە خەزێنەی عێراقەوە، ئەمە جیا لە داهاتی کارەکانی دیکەی پەیوەست بە بەندەرەکە، لە شێوەی گواستنەوە، فڕۆکەوانی، فڕۆکەخانەکان، شەمەندەفەر و سووتەمەنی.  بەندەری فاو، بابەتێکی نوێی مشتومڕ و ناکۆکی لەسەر نییە، بەڵکو دەیان ساڵە دروستکردنی پرۆژەکە بەهۆکاری جیاواز رێگری لە تەواوکردنی دەکرێت، چونکە وەک سەرچاوە عێراقییەکان دەڵێن، تەواوبوون و کارکردنی بەندەرەکە، قازانجی زۆر بە عێراق و زیانی زۆر بە دەوڵەتانی دیکە دەگەیێنێت.   کۆمپانیای دایۆ بۆ ئەندازە و بیناسازی، ساڵی ٢٠١٩ بە گرێبەستێکی ٨٦ ملیۆن دۆلاری، پرۆژەی دروستکردنی گۆڕەپانێکی ئامادەی بۆ پرۆژەی تونێلی عێراق بردووەتەوە، کە بەپێی ئەو پرۆژەیە، کۆمپانیا کۆرییەکە گۆڕەپانێکی ئامادەی تونێلی ژێرئاو دروستدەکات لە ئاوەکانی خوردا. کارەکە دەبێ تاوەکو تشرینی یەکەمی ٢٠٢١ تەواو ببێت.