فوئاد حوسێن، وەزیری دەرەوەی عێراق لە لێدوانێكی رۆژنامەڤانیدا رایگەیاند "حكومەتی عێراق داوای سەرپەرشتی نێودەوڵەتی بۆ پرۆسەی هەڵبژاردنەكان نەكردووە، بەڵكو داوای دۆزینەوەی میكانیزمێكی کردووە بۆ هاوكاریكردنی عێراقییەكان و كۆمیسیۆنی باڵای سەربەخۆی هەڵبژاردنەكان".  وەزیری دەرەوەی عێراق ئاماژەی بەوەش کرد "بەشدارینەكردنی بەشێكی زۆری دەنگدەران لە هەڵبژاردنەكانی پێشوو بەهۆی گەندەڵی و ساختەكارییەوە بوو، ئەگەر بەئامانجكردنی نێردە دیپلۆماسییەكانیش بە مووشەكی كاتیۆشا بەردەوام بێت، هیچ چاودێرێكی نێودەوڵەتی لە هەڵبژاردنەكانی داهاتوو ئامادە نابن".  وەکو فوئاد حوسێن دەڵێت، عێراق وڵاتێكی دیموكراتییە و "ئەوانەی مووشەك دەهاوێژن تیرۆریستن و دژی گەل و حكومەتی عێراق كاردەكەن، ئێرانیش رەتیكردەوە هیچ پەیوەندییەكی بەو هێرشانەوە هەبێت كە دەكرێنە سەر باڵیۆزخانەی ئەمریكا لە بەغدا".  سەبارەت بە هەڤپەیڤینە تەلەڤیزیۆنییەکەی ئەمدواییەی رەغد سەدام حسێن، لە یەكێك لە كەناڵە ئاسمانییەكانی سعودیە، فوئاد حوسێن کە ئەم هەفتەیە سەردانی سعودیەی کرد، گوتی "عێراق هیچ كێشەیەكی لەگەڵ سعودیە نییە بەهۆی دیدارێكی رەغد، ئەوەش دیدارێكی راگەیاندنی ئاساییە، حیزبی بەعسیش جارێكی دیكە ناگەڕێتەوە، چونكە لەڕووی هزرییەوە رووخاوە".