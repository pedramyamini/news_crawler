سەجاد ئەحمەد، کەسوکاری قوربانی ئاماژەی بەوە کرد "داوا لە مەرجعەیەت دەکەین تەداخول بکات، بەتایبەت لە ناسریە، بۆچی ناسریە ھەمیشە دەکرێتە ئامانج؟ ئێستا دەمانەوێت بیاندۆزینەوە، پێمانیان گوت لە نەخۆشخانە ئەھلییەکانن، چووم بۆ نەخۆشخانەی حەبوبی و بنتالھودا ھەمووی گەڕام، نە لەناو بریندارەکانە، نە لەناو مردووانە و نە ھیچ شتێکیان دیارە لە کاژێر ١٠: ٠٠ی شەوەوە دەگەڕێم نییە".  خەڵک توڕەن و رووداوەکە بە سیاسی دەزانن، حاجی جاسم سایب، دانیشتووی ناسریە کە فەرمانبەرە، باسی لەوە کرد "ھەموو حیزبەکان بەشدارن لەم رووداوە، با ھیچ لایەنێک نەڵێت ئێمە نین و لە خوا دەترسین. نەخێر ئەوەی دوێنێ روویدا ترسی خوای تێدا نییە، دوێنێ تاوانێکی رێکخراو لەلایەن حیزبەکانەوە ئەم کارەساتەی خولقاند و ئەم خەڵکەیان شەھید کردووە، بۆچی دوێنێ دەرگا داخرابوو؟ ھۆکار چییە؟ "  بەپێی ئاماری فەرمانگەی تەندروستیی زیقار تاوەکو ئێستا زیاتر لە ٩٠ کەس گیانیان لەدەستداوە و دەیان کەسیش بریندارن، بەڵام خەڵک دەڵێن، ژمارەی قوربانیان لەوە زیاترە.  رووداوی ئاگرکەوتنەوەی نەخۆشخانەی ئیمام حوسێن لە ناسریە، رووداوێک کە نە یەکەمجارە و رەنگە نە کۆتا جاریش بێت لە عێراق، حکومەت دەستی بە لێکۆڵینەوە کردووە، بەڵام خەڵک نە متمانەیان بە حکومەت و نە بە لێکۆڵینەوەکانیشی نییە.  ئاگرەکە لە بەشی تایبەت بە تووشبووانی کۆرۆنا کەوتووەتەوە، ئەو بەشە دوو دەرگای ھەیە، یەکێکیان لە کۆنەوە داخراوە و ئەوەی دیکەش ئاگری لێ نزیکبووە. دواکەوتنی بەرگریی شارستانی بۆ ماوەی زیاتر لە ١٥ خولەک وایکرد بەڕێوەبەری بەرگریی شارستانیش ناوی بچێتە نێو لیستی لێکۆڵینەوە. هەرچەندە دەڵێن رووداوەکە بەهۆی تەقینەوەی بووتڵی ئۆکسیجن بووە، بەڵام فەرمانبەرێکی فەرمانگەی تەندروستیی زیقار دەڵێت، ئاگری شەوی دووشەممە "بە ئەنقەست بووە و دەستی سەرجەم کاربەدەستانی ئەم پارێزگایەی تێدایە، ئەمە بۆ دونیا و قیامەت دەڵێم و شاھێدی دەدەم".  وسام غەزبان، فەرمانبەر لە فەرمانگەی تەندروستیی زیقار دەڵێت "ھەندێک جیھاز ھاتن بۆ ئەم نەخۆشخانەیە ئەوان چییان کرد، ئامێرەکانیان دەرکرد و نەخۆشخانەکەیان سووتاند، ئەمە ھەموو ساڵێک وادەکەن، من پێتان دەڵێم، ئەمە پلان بوو، ھەریەک لە بەرگریی شارستانی، بەڕێوەبەری گشتی، پۆلیس و پزیشک، ھەموویان بەیەکەوە ھاوبەشن. با پێت بڵێم پزیشکان لە سەرەتای سەرھەڵدانی کۆرۆنا خەڵکیان بەکوشتدا، ئێستا ھەمان بەرنامە دووبارە دەکەنەوە، بۆچی نەیانگۆڕی؟ کەواتە ھەموویان بەیەکەوەن، ساڵی رابردوو خەڵکیان بە پلازما کوشت، ئەمساڵیش بە ئاگر، من شاھیدی دەدەم لە دونیا و قیامەت".  بەهۆی رووداوەکە، دەیان خێزانی زیقار پرسە دەگێڕن. لەژێر شین و گریانی بنەماڵەی قوربانیان بە بڕیاری سەرۆکوەزیرانی عێراق لیژنەی لێکۆڵینەوە پێکهێندراوە. لیژنەیەک کە خەڵک لە ئێستاوە لێی بێهیوان و پێیانوایە هاوشێوەی لیژنەکەی رووداوی ئاگرکەوتنەوەی نەخۆشخانەی ئیبن ئەلخەتیبی بەغدا بێ ئەنجام دەبێت، کە تێیدا ٨٢ کەس گیانیان لەدەستدا.