دانیشتوویەکی بەغدا گوتی "ئەمڕۆ هاتووینەتە دەرەوە، لە ماڵەوە کارەبا نییە، لە شەقامیش گەرمە، ئەوەتا لێرە وەستاوم ئەم ئامێرە ئاوپرژێنمان دەکات، تۆزێک لێرە دەوەستین و تۆزێک لەولا، مرۆڤ بەرگەی ئەم گەرمایە ناگرێت. خەڵک بێزارن".  گەرماکەی بەغدا بازاڕی مەلەوانگە پلاستیکییەکانیشی بەرز کردووەتەوە. زۆر لە دایک و باوکان بۆ دروستکردنی کەشێکی فێنک بۆ منداڵەکانیان دەیانکڕن. گەرماکە تەنیا مرۆڤی بێزار نەکردووە، بەڵکو ئاژەڵانیش قوربانییەکی دیکەی دەستی گەرما و بێ کارەبایین.  هاووڵاتییەکی ئاژەڵداری عێراقی دەڵێت، "هەندێک ئاژەڵی هاوردەکراومان هەیە کە بەڕاستی بەرگەی ئەم گەرمایە ناگرن و پلەی گەرماش لێرە زۆر بەرزە. ناچارین ئاویان زیاتر پێبدەین و فێنککەرەوەی زیاتریان بۆ دابین بکەین".  بەشێک لە گەنجانی عێراقی لە شەقامەکان و ماڵەوە دوورکەوتوونەتەوە و لە رووباری دیجلە مەلە دەکەن؛ دەڵێن، بەم جۆرە لە گەرما هەڵاتوون.  لە ماوەی چەند  هەفتەی رابردوودا پلەی گەرما لە بەغدا و ناوچەکانی دیکەی عێراق لە ٥٠ نزیکبووەتەوە، هەندێک جاریش پەنجای تێپەڕاندووە. خەڵکیش تەنیا نزیکەی ١٢ کاژێر کارەبایان هەیە.  عێراق بەگشتی دەتوانێت نزیکەی ٢٠ هەزار مێگاوات کارەبا بەرهەمبهێنێت، بەڵام بەهۆی کێشەی تەکنیکییەوە، لەم هاوینەدا ئەوەی بەرهەمی دەهێنێت لەنێوان ١٢ بۆ ١٧ هەزار مێگاوات دەبێت.