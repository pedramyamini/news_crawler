بەپێی بەڵگەنامەیەک کە کۆپییەکی دەست تۆڕی میدیایی رووداو کەوتووە دادگای کەرکووک داوای لە پارێزگای کەرکووک کردووە کە نوێنەری یاساییان بنێرن بۆ ئەو سکاڵایەی لەسەر پەرلەمانتار رێبوار تەها بەتۆمەتی "لەکەدارکردن و ناوهێنانی ئیدارەی پارێزگای کەرکووک بە گەندەڵ"  تۆمارکراوە.  لەبارەی سکاڵاکەی راکان جبوری، پارێزگاری بە وەکالەتی کەرکووک، رێبوار تەها، پەرلەمانتاری عێراق بە تۆڕی میدیایی رووداوی راگەیاند: "سکاڵاکەی راکان جبوری لەسەر ئەو قسانەیە کە لەناو پەرلەمان کردوویانە بەوەی راکان لە ئیدارەی کەرکووک کەسێکی شکسخواردووە و جیاکاری دەکات لەنێوان گەڕەک و ناوچە جیاوازەکان"، رێبوار تەها گوتیشی: بەڵگەی تەواوی لەبەردەستە بۆ سەلماندنی تەواوی "گەندەڵییەکانی راکان جبوری" و ئەو جیاوازی و جیاکارییەی لەنێوان ناوچە جیاوازەکانی کەرکووک دەیکات لەجێبەجێکردنی پڕۆژەکاندا  لە بەشێکی دیکەی قسەکانید رێبوار تەها گوتی: "بەڵگەکانمان ئاڕاستەی سەرۆکوەزیران و ئەنجوومەنی دادوەری و دەستەی دەستپاکیی عێراق کردووە و داوامان کردووە لێکۆڵینەوە لە ٢٠ دۆسیەی جیاواز بکرێت.  نزیکەی هەفتەیەک پێش ئێستا راکان جبووری بانگهێشتی دادگە کرا، فەرمانی چوونەبەردەم دادگەی تایبەت بەدەستەی دەستپاکیی عێراق بۆ راکان جبووری و ٣ بەرپرسی نێو دیوانی پارێزگا دەرچووە بەهۆی مەلەفێکی گەندەڵی لە جێبەجێکردنی پرۆژەی بینای نوێی پارێزگا و ئەنجوومەن.  جەمال شکور، ئەندامی پەرلەمانی عێراق لەو بارەوە دەڵێت: "لە چوارچێوەی دەرخستەکەدا هەموو بەشەکانی تێدابووە تەنانەت کەرەستەکانی پارێزگاکەش، لە ٢٠١٩ دەرخستەیەکی دیکەیان بۆ کردووەتەوە بۆ پێداویستییەکانی بینای پارێزگاکە و کەرەستە کارەباییەکان، ئەمە لە دەرخستەی یەکەمدا هەبووە لە ساڵی ٢٠١٣، ئێمە لە مانگی ٦ی ساڵی ٢٠٢٠ داومانەتە دەستەی دەستپاکیی کەرکووک و بەغدا و دادگەکان ئێستا فەرمانی چوونە دادگە بۆ هەموویان دەرچووە تا گوتەیان وەربگیرێ".  نووسینگەی راکان جبووری پارێزگاری بەوەکالەت بە راگەیێندراوێک وەڵامی دەستەی دەستپاکی داوەتەوە و دەڵێن، "ئەو بابەتە بۆ بانگەشەی میدیایی گەورەکراوە، لەکاتێکدا پڕۆژەکە پەیوەستە بەپارێزگاری پێشووەوە"، لەبەشێکی دیکە راگەیێندراوەکەدا هاتووە، "لیژنەیەک بۆ لێکۆڵینەوە پێکدەهێنن تا دڵنیابن هیچ بڕە پارەیەک بەفیڕۆ دراوە یاخود نا".  تاوەکو ئێستا بەهۆی دۆسیەی گەندەڵییەوە پارێزگاری بەوەکالەت نزیکەی ١٠ جار بانگهێشتی دادگە کراوە، تەنانەت فەرمانی دەستگیرکردنی بۆ دەرچووە. تەواوی ئەو دۆسیانە پەیوەستن بە خەرجکردنی بودجەی پڕۆژەکان و ئەو پارەیەی لە ماوەی کارکردنی کەوتووەتە ژێر دەستی ئیدارەکەوە.