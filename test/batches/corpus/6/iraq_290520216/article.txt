دەستگیرکردنی قاسم موسڵیح، فەرماندەی ئۆپەراسیۆنەکانی حەشدی شەعبی لە پارێزگای ئەنبار لە رۆژئاوای عێراق لەلایەن دەزگای دژە تیرۆری عێراق؛  تووڕە بوون و هەڕەشەی چەکداریی حەشدی لێکەوتەوە.  جومعە عیناد، وەزیری بەرگریی عێراق، لە هەڤپەیڤینێکدا رایگەیاند: "ئەوەی روویدا زێدەڕۆییە بۆ سەر دەوڵەت، کێشەکە ئەوەیە ئەو زێدەڕۆییە لەلایەن رۆڵەکانی دەوڵەتەوە کرا، چونکە حەشدی شەعبی بەشێکە لە سیستمی ئەمنی".  وەزیری بەرگریی عێراق گلەیی لە بەشێکی حەشدی شەعبی هەیە و دەڵێت: "بەشێکی حەشدی شەعبی سوپا تووڕە دەکات، لە کاتێکدا سوپا هێندە توانای هەیە دەتوانێ رووبەڕووی دەوڵەتێک ببێتەوە، بۆیە ناترسین، بە داخەوە هەندێک ئەوە بە ترس ناودەبەن، ئێمە هێزە چەکدارەکانین ئەگەر دژی یەک بجەنگین بابەتێکی ترسناک دەبێت، بەداخەوە هەندێک لایەن لە دوورەوە چاودێری دۆخەکە دەکات و هەوڵدەدات سووتەمەنی بەسەر ئاگرەکەدا بکات بۆ ئەوەی گڕبگرێت و ببێتە ئاشووب و شەڕی ناوخۆ هەڵگیرسێت".  جومعە عیناد گوتیشی: "ئێمە سوپامان هەیە و توانای ئەوتۆمان هەیە کە ئەوانی دیکە ییانە، هیچ هێزێکی چەکدار ناتوانێ رووبەڕوومان ببێتەوە، دەتەوێ هەڵسەنگاندن بۆ دۆخەکە بکەم، من فەرماندەم و جەنگاوەرم، من وەزیرێک نیم تەنیا لە پشتی مێز بم، من چوار ساڵ فەرماندە بووم و چاونەترسانە دژی داعش جەنگام، حەشدیش زیاتر لەوانی دیکە گەواهیدەری ئەوەیە، تەنانەت حەشد یەکێک بوو لەوانەی پاڵپشتییان کردم بۆ ئەوەی ببمە وەزیری بەرگری، ئاگادارن حەشد ٤٢ کورسی هەیە لە پەرلەمان، متمانە بکە تاوەکو دوێنێ سەرۆکوەزیران دەیگوت نامەوێ خوێن برژێت، ئەگەرنا چل ئۆتۆمبیل لە سوپایەک یاخی دەبن؟، ئۆتۆمبیلێک کە کۆمەڵێک چەکدار لە پشتیدا کەڵەکە کراون و زریپۆش نییە؟ بابەتەکە ئەوەیە دەبێ ئێمە باش بیربکەینەوە پێش ئەوەی بڕیار بدەین".  وەزیری بەرگریی عێراق لەگەڵ شێوازی دەستگیرکردنی قاسم موسلیح نییە کە بەرەبەیانی چوارشەممەی رابردوو لە رێگەی دابەزین لە ئاسمانەوە لەلایەن هێزێکی دژە تیرۆری عێراقەوە دەستگیرکرا.  جومعە عیناد دەڵێت: "دەستگیرکردنی ئەو کەسە بە بڕوای من دەبوو بەشێوەیەکی دیکە بووایە، بەڵام بڕیاردرا و هەڵەکە روویدا، هەڵەش بە هەڵە چارە ناکرێت، بۆیە کەسی دەستگیرکراومان رادەستی فەرماندەیی ئۆپەراسیۆنە هاوبەشەکان کرد و لیژنەیەکی هاوبەشیشمان پێکهێنا بۆ لێکۆڵینەوە لەگەڵ ئەو کەسەی کە دەستگیرکراوە، کەیسی ئەو کەسەش لای هەواڵگریی وەزارەتی ناوخۆیە لای فەریق ئەحمەد ئەبو رغیفە، بریکاری وەزارەت، بەڵگەش هەن، بۆیە هیوادارین ئەمە دوا پێشێلکاری بێت، ئەگەرنا باجەکەی هەرچی بێت قبووڵی ناکەین".  رۆژی چوارشەممەی رابردوو، شانەی راگەیاندنی ئەمنیی عێراق لە راگەیێندراوێکدا رایگەیاند: "تۆمەتبار قاسم موسڵح بەپێی فەرمانێکی دەستگیرکردن کە لە ٢١ی ئایاری ٢٠٢١ بەپێی ماددەی ٤ی یاسای بەرەنگاربوونەوەی تیرۆر دەرچووە لەلایەن هێزێکی ئەمنییەوە لە بەرەبەیانی ٢٦ی ئایاری ٢٠٢١ دەستگیرکرا".  دوای دەستگیرکردنی ئەو فەرماندەیە چەکدارانی حەشدی شەعبی هەڕەشەیان لە حکومەت و مستەفا کازمی، سەرۆکوەزیرانی عێراق کرد، دواتر هێزێکی حەشدی شەعبی رۆژی چوارشەممە ٢٦ی ئایاری ٢٠٢١ چووە ناوچەی سەوز لە بەغدا و چەند دەروازەیەک و ناوچەیەکی لەوێ کۆنترۆڵ کرد، دواتر راگەیێندرا کە بابەتەکە چارە کرا و هێزەکەی حەشدیش لە ناوچەی سەوز کشایەوە.  سەبارەت بە هۆکاری دەستگیرکردنی فەرماندەکەی حەشدی شەعبی، سەرچاوەیەکی ئاگادار لە پارێزگای کەربەلا، لەبەر هەستیاری دۆخەکە نەیویست ناوی ئاشکرابکرێت بە تۆڕی میدیایی رووداوی راگەیاند: "قاسم موسڵیح، فەرماندەی ئۆپەراسیۆنەکانی حەشدی شەعبی لە پارێزگای ئەنبار بە تۆمەتی کوشتنی ئیهاب وەزنی چالاکڤانی کەربەلا لە ٩ی ئایاری ٢٠٢١، هەروەها کوشتنی قاسم مەجلووب، فاهم تائی چالاکڤان و ژمارەیەک چالاکڤانی دیکە، لە ئۆپەراسیۆنێکی تایبەتی هێزەکانی عێراقدا لە رێگەی دابەزین لە ئاسمانەوە لە شاری کەربەلا دەستگیرکرا".