ئەمیرە عەتۆی ٢٧ ساڵان کوردی ئێزدییە و لە کەمپی بێرسڤ لە زاخۆوە چووەتە بەغدا، چیرۆکی ژیانی ئەمیرە لەوانی دیکە جیاوازترە، ئەو ھێشتا ئاوارەیی بەرۆکی بەرنەداوە، بەڵام دەستبەرداری خەونەکە نەبووە.  ئەمیرە عەتۆ خەڵکی شنگالە، بەڵام لەبەر ئەوەی دانیشتووی کەمپی بێرسڤێی سەر بە زاخۆیە، وەکو نوێنەری زاخۆ بەشداریی کردووە.  ئەمیرە عەتۆ، بەربژێر بۆ شاجوان دەڵێت "گەر بووم بە شاجوان من کتێبخانەیەکم ھەیە ئەو کتێبخانەیە فراوانتر دەکەم لە کوردستان و عێراق، تاوەکو ئاستی رۆشنبیری لەنێو خەڵکدا بەرز بکەمەوە، ھەروەھا پشتیوانی و ھاوکاریی ئەوانە دەکەم کە لە دەستی داعش رزگاریان بووە، کاریان بۆ دەکەم جا لەڕووی ھاوکاریی دەروونی بێت یاخود ماددی بە پێی توانا ھاوکارییان دەکەم".  رووداو لە کەمپی بێرسڤ لە زاخۆ کە ماڵی ئەمیرەی لێیە. ئەمیرە لەنێو کەمپەکەشیان ھەر جیاواز دەرکەتووە، وەکو خۆبەخشێک یارمەتیی بەرزکردنەوەی ئاستی ھۆشیاریی کوردانی ئێزدی دەدات و کتێبخانەیەکی لەنێو کەمپەکە کردووەتەوە، ھاوڕێکانی ئومێدی زۆریان لەسەر ھەڵچنیوە، دەیانەوێت بە لەسەرکردنی تاجی شاجوانی کاری زیاتریان بۆ بکات.  رۆژی ٢٩ی ئەم مانگە پرۆسەی ھەڵبژاردنی شاجوانی عێراق بەڕێوەدەچێت، بۆ ئەوەش رۆژانە کچانی بەشداربوو تاوەکو درەنگانێکی شەو مەشق و راھێنان دەکەن تاوەکو جیاوازتر و جوانتر دەربکەون.