حیزبی شیوعی عێراق دەڵێت: "تاوەکو تاوانباران نەدرێنە دادگە و دیاردەی چەکداری و تیمەکانی مەرگ و چەکی بێ مۆڵەت کۆتاییان نەیەت، هەڵبژاردن و ئازادی رادەربڕین ئەرزشی نابێت".  لێژنەی ناوەندیی حیزبی شیوعی عێراق، ٩ی ئایاری ٢٠٢١، راگەیێندراوێکی بڵاوکردەوە تێیدا هاتووە: "لە رۆشنایی ئەو کەشە ترسناکەی هەیە، قسەکردن لەبارەی رەخساندنی دۆخی گونجاو بۆ هەڵبژاردنی ئازادانە و بێگەرد کە تێیدا دەنگدەر و بەربژێر بەئازادی کارەکانیان بکەن، خەیاڵە".  راگەیێندراوەکەی حیزبی شیوعی عێراق، دوای کوشتنی ئیهاب جەواد وەزنی، چالاکڤانی خۆپیشاندانەکانی پارێزگای کەربەلا و هەوڵی هاوشێوە بۆ کوشتنی رۆژنامەنووس ئەحمەد حەسەن لە پارێزگای دیوانییە دێت.  یاسر ئەلسالم، ئەندامی لێژنەی ناوەندیی حیزبی شیوعی عێراق بە تۆڕی میدیایی رووداوی گوت: "دوای ١٨ ساڵ لە حوکمڕانی هێشتا لەبەردەم مەترسیی تیرۆرداین و دەوڵەت و دامەزراوەکانی دەستەوەستانن لە پاراستنی چالاکڤانان و ئازادیخوازان، ئەمە کارەساتە بۆ دەوڵەتیک نەتوانێت رۆڵەکانی بپارێزێت".  یاسر ئەلسالم هیوادارە خەڵکی دیکەش بەتایبەت حیزب و فراکسیۆنە گەورە و هاوپەیمانییەکان هەمان هەڵوێستی حیزبی شیوعییان هەبێت و گوشار بکەن بۆ بەسزاگەیاندنی بکوژانی خۆپیشاندەرانی تشرینی ٢٠١٩ و هەموو ئازادیخوازانی عێراق.  لەراگەیێندراوەکەی حیزبی شیوعی عێراقدا، هاتووە: "حکومەت و دەزگا ئەمنییەکانی شکستیان هێناوە، نەک لە بەسزاگەیاندنی بکوژانی خۆپیشاندەران، بەڵکو تەنانەت لەرێگەگرتن لە رژانی خوێنی زیاتر".  هەروەها داوایکردووە کەشی لەبار بۆ ئەنجامدانی هەڵبژاردنی ئازاد بڕەخسێنرێت و سیستەمی هەڵبژاردن دادپەروەر بێت و ژینگەیەکی سیاسی ئاسایش و سەرپەرشتیی چاودێرانی نێودەوڵەتی بڕەخسێنرێت، لەگەڵ جێبەجێکردنی  یاسای حیزبەکان و رێگەگرتن لە بەشداریی حیزبی چەکدار تێیدا.  هەڵوێستەکەی حیزبی شیوعی عێراق بەتەنها نەبوو، فایەق شێخ عەلی، ئەندامی دوو خوولی ئەنجوومەنی نوێنەرانی عێراق رایگەیاند دوای کوشتنی ئیهاب وەزنی لە هەڵبژاردن کشاوەتەوە و داوایکردووە هێزەکانی مەدەنی و شۆڕشگێران بەردەوام بن تاوەکو رژێمی "تاوانکارە بکوژەکان" دەڕوخێنن.  شەوی ٨ی ئەم مانگە ئیهاب وەزنی، چالاکڤانی خۆپیشاندانەکانی تشرین لە پارێزگای کەربەلا لەرێگەی چەند چەکدارێکی نەناسراوەوە کوژرا، دواتر چالاکڤانانی پارێزگاکە دەستیان بە خۆپیشاندان کردەوە و شەوی دواتر چوونە سەر کونسوڵخانەی ئێران لە پارێزگاکە و کەرەڤانەکانی دەرەوەی کونسوڵخانەکەیان سووتاندن.