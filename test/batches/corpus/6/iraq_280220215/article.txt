میتجا لێسکۆڤار، باڵیۆزی ڤاتیکان لە عێراق تووشبوونی خۆی بە ڤایرۆسی کۆرۆنا راگەیاند و لەبارەی سەردانەکەی پاپای ڤاتیکان گوتی: "ئەمە [تووشبوونی بە کۆرۆنا] هیچ کاریگەرییەکی نابێت لەسەر بەرنامەی سەردانەکەی پاپا و سەردانەکە بەپێی پلانەکان بەڕێوەدەچن".  لێسکۆڤار خەڵکی سلۆڤینیایە و دەڵێت: بە سووکی تووشی کۆرۆنا بووە و تاوەکو ئێستا نیشانەکانی تووند نین.  بڕیارە پاپای ڤاتیکان لە ٥ بۆ ٨ ـی مانگی ئادار سەردانی چەند ناوچەیەکی عێراق بکات، رۆژی یەکشەممە ٧ی ئاداری ٢٠٢١ سەردانی هەرێمی كوردستان بکات و لەگەڵ نێچیرڤان بارزانی، سەرۆکی هەرێمی کوردستان کۆببێتەوە.  چەند ساڵێکە باس لە سەردانی پاپا بۆ عێراق و هەرێمی کوردستان دەکرێت، بەڵام بەهۆی شەڕی داعش و بەشێک لە رووداوەکان لە رابردوودا سەردانەکە دواخراوە، چاوەڕواندەکرێت سەردانەکەی بۆ بەسەرکردنەوەی دۆخی کریستیانەکانی دەشتی نەینەوا و ناوچەکە بێت.  پێشتر پاپای ڤاتیکان، لە ١٠ ـی حوزەیرانی ٢٠١٩ لە کۆبوونەوەی ئاژانسە کاسۆلیکییە کۆمەکبەخشەکاندا ئاشکرایکرد، بەنیازە لە ساڵی ٢٠٢٠ دا سەردانی عێراق بکات و رایگەیاند: "بەردەوام بیر لە عێراق دەکەمەوە، دەمەوێت ساڵی داهاتوو سەردانی بکەم، بەو هیوایەی عێراق بتوانێت بە رێگەی هەوڵی ئاشتییانە و هاوبەش بۆ بەرژەوەندیی گشتی، ئایندەی خۆی مسۆگەر بکات". بەڵام سەردانەکەی پاپای ڤاتیکان کەوتووەتە ئاداری ئەمساڵ.  لە دوایین لێدوانیدا سەبارەت بە سەردانەکەی بۆ عێراق، پاپای ڤاتیکان رۆژی ١٢ - ١ - ٢٠٢١ بە میدیای ئیتاڵی رایگەیاند لە سەردانەکەی بۆ عێراق لە مانگی ئاداری ئەمساڵدا دڵنیا نییە، هۆکارەکەشی بۆ ڤایرۆسی کۆرۆنا گەڕاندبووەوە