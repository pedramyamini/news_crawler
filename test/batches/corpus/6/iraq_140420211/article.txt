عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردنەکان، بە راگەیاندنی فەرمیی عێراقی راگەیاند، هەموو ئاماژەکان بە ئاراستەی بەڕێوەچوونی هەڵبژاردنن لە وادەی خۆیدا لە ١٠ ـی ئۆکتۆبەری داهاتوودا. کۆمیسیۆنی هەڵبژاردنەکانیش چەندین جار رایگەیاندووە کە ئامادەیە بۆ تەواوکردنی ئامادەکارییەکانی دیکەی وەک تۆماری بایۆمەتری دەنگدەران، هەروەها تۆمارکردنی هاوپەیمانییە سیاسییەکان و بەربژێرەکان، کە لە یەکی مانگی ئایاری داهاتوودا کۆتایی دێت.  لە بەشێکی دیکەی قسەکانیدا هینداوی دەڵێت: "بڕیار نییە ئەنجامەکانی هەڵبژاردن بنێردرێنە هیچ وڵاتێکی دیکە، بەڵکو رژدین هەر لە عێراق بن و لەگەڵ کۆمپانیا بەرهەمهێنەرەکانی ئەو ئامێرانە لە دانوستاندنداین لەبارەی ئەو بابەتە و بۆ تەواو پاراستنی ئەنجامەکانی هەڵبژاردن".  عەبدولحوسێن هینداوی گوتیشی: "ئامانجی یەکەمی کابینەی ئێستا حکومەتی عێراق ئەنجامدانی هەڵبژاردنە، ئەوەشی سەرپەرشتیی پرۆسەکە دەکات کۆمیسیۆنی هەڵبژاردنەکانە بە چاودێریی لایەنە ناوخۆیی و نێودەوڵەتییەکان، چونکە راستە عێراق وڵاتێکی سەربەخۆیە، بەڵام پێویستی بە گەواهیدەری دەرەکییە بۆ سەلماندنی بێگەردی و ئازادیی ئەو هەڵبژاردنەی کە بەڕێوەدەچێت، لە کۆتاییشدا بەشداریی فراوانی جەماوەر لە هەڵبژاردن پێوەری راستی و دروستی هەڵبژاردنە، هەروەها دەبێ لە رۆژی بەڕێوەچوونی هەڵبژاردن ئەنجامە سەرەتاییەکان رابگەیەنرێن".  سەبارەت بە تۆمارکردنی هاوپەیمانییە سیاسییەکان و بەربژێرەکان، جومانە غەلای، گوتەبێژی كۆمیسیۆنی باڵای سەربەخۆی هەڵبژاردنەكانی عێراق بە تۆڕی میدیایی رووداوی راگەیاند: "هەرچەندە دەرفەتی تۆمارکردنی ناوی بەربژێران بۆ هەڵبژاردنی داهاتوو لە ١٧ ـی ئەم مانگەدا کۆتایی دێت، بەڵام بەربژێرە تۆمارکراوەکان لە کۆمیسیۆن تاوەکو ئێستا بریتین لە ٣٣٩ بەربژێر، کە ٧٢ ـیان بەربژێری لایەنە سیاسییەکانن، ٧ بەربژێریان کوردی فەیلین، ٧ بەربژێریان سابیئەن، ٥ بەربژێریان ئێزدین، ٤ ـیان بەربژێری هاوپەیمانییە سیاسییەکانن، دوو بەربژێریشیان کریستیانن، بۆیە ژمارەی بەربژێرەکان گەیشتە زیاتر لە ژمارەی کورسییەکانی پەرلەمان کە ٣٢٩ کورسین".