بەدر زیادی، پەرلەمانتاری هاوپەیمانیی سائیروون بە تۆڕی میدیایی رووداوی راگەیاند، بابەتی پرۆژەیاسای بودجە کاتی زۆری بردووە، "پرۆژەکە زۆر دواکەوتووە، چونکە هەر لە بنەڕەتدا حکومەت پرۆژەکەی درەنگ ناردە پەرلەمان و لە لیژنەی داراییش زۆر دواکەوت".  پەرلەمانتارەکەی هاوپەیمانیی سائیروون روونیکردەوە، ئێستا دوایین دانووستاندنەکان بەڕێوەدەچێت لەنێوان حکومەتی ناوەندی و حکومەتی هەرێمی کوردستان لەڕێگەی شاندێکی فەرمییەوە، "لە کاژێرەکانی داهاتوودا بەدڵنیاییەوە پشت بە خودا دەگەنە رێککەوتن". دەشڵێت، هەردوولا سازش بۆ یەکدی دەکەن تەنانەت ئەگەر بەشێکی سادەش بێت، تاوەکو بودجە تێپەڕێندرێت بە رێککەوتنی هەموو فراکسیۆنە سیاسییەکان.  زیادی پێیوایە، دەنگدان لەسەر پرۆژەیاسای بودجە دەکەوێتە دوای جەژنی نەورۆز، تاوەکو ناکۆکییەکان کۆتاییان پێبێت و دەشڵێت، "ئێمە نامانەوێت بەبێ برایان لە هەرێمی کوردستان دەنگ لەسەر بودجە بدەین، بە نائاسوودەییەوە بچنەوە بۆ جەژنی نەورۆز، هیوادارین ئەو بابەتە چارەسەر ببێت".  هاوکات گوتیشی، ئەگەر رێککەوتن بکرێت، ئەوا دوایین رۆژ بۆ دەنگدان پێنجشەممە، یاخود شەممە دەبێت، "بەڵام پێموانییە بەو خێراییە دەنگ بە بودجە بدرێت، دەکەوێتە دوای جەژنی نەورۆز. ئەمشەو بابەتی یاسای دادگەی باڵای فیدراڵی کۆتایی دێت و دەنگی لەسەر دەدرێت، چونکە هەموو برایانی کورد هەردوو کوتلەکە بەشداری دانیشتنەکە دەکەن".