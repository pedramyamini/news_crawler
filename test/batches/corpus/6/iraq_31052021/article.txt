ئەمڕۆ یەکشەممە ٣٠ - ٥ - ٢٠٢١ دەستەی دەستپاکیی عێراق لە راگەیێندراوێکدا بڵاویکردەوە، دادگەی ناوەندیی تاوانەکانی بەرەنگاربوونەوەی گەندەڵی، سزای حەوت ساڵ زیندانی بەسەر پارێزگاری پێشووی دیالە سەپاندووە. بڕیارەکە پاڵپشتە بە ماددەی ٣٤٠ی یاسای سزادانی عێراق و لەسەر ئەو بنچینەیەیە کە ناوبراو بەشێوەیەکی نایاسایی پارەی بۆ پرۆژەی کارەبا لە پارێزگای دیالە خەرجکردووە.   وەک لە راگەیێندراوەکەدا هاتووە، دادگەکە سزای ١٥ ساڵ زیندانی بۆ ٣ فەرمانبەری پارێزگای نەینەواش دەرکردووە، بڕیارەکە پاڵپشتە بە ماددەی ٣١٥ی یاسای سزادانی عێراق، ئەوەش بەهۆی ئەنجامدانی گرێبەست کە گەندەڵی ئیداری و دارایی تێدا کراوە لە دیوانی پارێزگای نەینەوا، کە بەهای ئەو گرێبەستانە گەیشتووەتە ١٠ ملیار دینار و تایبەت بوون بە کاری وەزارەتی کۆچ و کۆچبەران و فریاگوزاریی و بە هاناوەچوونی ئاوارەکانەوە.  لەو بارەوە رەفعەت سمۆ، یاریدەدەری پارێزگاری نەینەوا بۆ کاروباری کارگێڕی هەواڵەکەی بۆ تۆڕی میدیایی رووداو پشتڕاستکردەوە و رایگەیاند، ئەو سێ کارمەندەی دیوانی پارێزگای نەینەوا بە تۆمەتی تێوەگلان لە گەندەڵی لە کڕینی کەرەستە و کەلوپەلی کەمپی ئاوارەکان ئەو سزایەیان بۆ دەرچووە، یەکێکیان دەستگیرکراوە و لە زینداندایە و دووەکەی دیکەیان بێ ئامادەبوونی خۆیان سزاکەیان بۆ دەرچووە.  دەستەی دەستپاکی مانگی نیسانی رابردوو بڵاویکردەوە، لە مانگی ئاداردا ٨ فەرمانی دەستگیرکردن و ٥٠ فەرمانی بانگهێشتکردنە دادگەی دەرکردووە، کە لە نێویاندا دوو پەرلەمانتاری خولی ئێستا و رابردوو، وەزیرێکی پێشووتر، بریکاری پێشووی وەزارەت، دوو پارێزگار و ٢٢ ئەندامی ئەنجوومەنە هەڵوەشاوەکانی پارێزگاکانی تێدایە.  بە گوێرەی شەفافییەتی نێودەوڵەتی، عێراق لە ریزبەندی ١٨٠ وڵاتی پۆلێنکراودا ١٦٠ یەمینە لە بواری گەندەڵیدا.