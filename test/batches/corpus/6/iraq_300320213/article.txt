دەستەی دەستپاکیی عێراق، لە راگەیەندراوێکدا رایگەیاند: "دوای وەرگرتنی بۆچوونی ١١ هەزار سەردانیکەری ٤٤ فەرمانگەی تاپۆ لە بەغدا و لە ١٤ پارێزگای دیکەدا، بە درێژایی ٣ مانگ، بۆمان ئاشکرا بوو کە پێدان و وەرگرتنی بەرتیل لەو فەرمانگانەی دەوڵەت زیاتر بووە، بەشێوەیەک پێدان و وەرگرتنی بەرتیل لە فەرمانگەکانی تاپۆ لە بەغدا بە گشتی ٣١.٧٧ % ـە، هاوکات ١٨.٣٣ % ـی سەردانیکەرانی ئەو فەرمانگانە دەڵێن فەرمانبەران بە مەبەستەوە مامەڵەکانمان دوادەخەن".  لە بەشێکی دیکەی  راگەیێندراوەکەدا دەستەی دەستپاکی دەڵێت: "هەروەها پێدان و وەرگرتنی بەرتیل لە فەرمانگەکانی تاپۆ لە دیوی رۆژهەڵاتی موسڵ گەیشتووەتە ٥١.٩ %، لە دیوی رۆژئاوای شارەکەش ٥.٩ % ـە، لە کاتێکدا ٥٥.٧ % ـی سەردانیکەرانی ئەو فەرمانگانە دەڵێن فەرمانبەران بە مەبەستەوە مامەڵەکانمان دوادەخەن، لە پارێزگای میسانیش پێدان و وەرگرتنی بەرتیل لە فەرمانگەکانی تاپۆ ٥٠.٦ % ـە، هاوکات ٤٦ % ـی سەردانیکەرانی ئەو فەرمانگانە دەڵێن فەرمانبەران بە مەبەستەوە مامەڵەکانمان دوادەخەن".  دەستەی دەستپاکیی عێراق ئاشکراشی کرد: "بەپێی راپرسییەکەمان پێدان و وەرگرتنی بەرتیل لە فەرمانگەکانی تاپۆ لە پارێزگای دیوانییە ٤٨.٧ % ـە، هەروەها ٧٠.٧ % ـی سەردانیکەرانی ئەو فەرمانگانە دەڵێن فەرمانبەران بە مەبەستەوە مامەڵەکانمان دوادەخەن، بەڵام لە پارێزگای موسەننا پێدان و وەرگرتنی بەرتیل لە فەرمانگەکانی تاپۆ کەمترینە بەراورد بە هەموو عێراق، چونکە ناوچەی رمێسە لە موسەننا پێدان و وەرگرتنی بەرتیل لە فەرمانگەکانی تاپۆ ٠ , ٦ %، لە ناوچەی حەزەری پارێزگاکەش ١.٢ %. "  دەستەی دەستپاکی جەختیش لەوە دەکاتەوە: "بۆ کەمکردنەوەی پێدان و وەرگرتنی بەرتیل لە فەرمانگەکانی تاپۆ پێویستە زوو زوو پشکنین و وردبینییان بۆ بکرێت، هاوکات رێگە لە دەڵاڵەکانی رایکردنی مامەڵە بگیرێت و ژمارەی فەرمانبەرانی ئەو فەرمانگانە زیاتر بکرێت و کاریان بە ئەلیکترۆنی بکرێت، هەروەها پێویستە یاسای ژمارە ٥٨ ـی ساڵی ١٩٨٧ هەمواربکرێت بۆ کەمکردنەوەی ساختەکردن و پێدانی بەرتیل".  یاسای ژمارە ٥٨ ـی ساڵی ١٩٨٧ ـی عێراق تایبەتە بەو کەسانەی کە نێوەندگیری و گرێبەست دەکەن لە نێوان فرۆشیار و کڕیاری خانووبەرە، ئۆتۆمبیل، بەروبوومی کشتوکاڵی و بەرهەمی پیشەسازی.