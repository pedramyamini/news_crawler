لیوا سەعد مەعن، کە هاوکات سەرۆکی شانەی راگەیاندنی ئەمنییە لە عێراق، لە راگەیێندراوێکدا رایگەیاند: "دوای تێپەڕینی ١٥ کاژێر بەسەر تەقینەوەکەی ناوچەی کازمییە لە بەغدا؛ دوو تۆمەتبارمان لە بەغدا و دەرەوەی بەغدا دەستگیر کرد؛ یەکێک لەو دوو تۆمەتبارە کارمەندی وەزارەتی ناوخۆیە".  سەرەتای رووداوەکە وابڵاوکرایەوە رووداوەکەی ناوچەی کازمییە بەهۆی تەقینەوەی بوتڵی غاز بووە. لیوا سەعد مەعن دەڵێت: "راستی وردەکارییەکانی تەقینەوەکەی کازمییەمان شاردەوە بۆ رێگەدان بە تەواوکردنی لێکۆڵینەوەکان؛ بۆیە لە رێگەی شانەی راگەیاندنی ئەمنی رامانگەیاند؛ هۆکاری رووداوەکە تەقینەوەی بوتڵی غاز بوو، دواجار هەر کە لێکۆڵینەوەکان تەواوبوون تۆمەتبارانمان دەستگیرکرد".  تەقینەوەکەی رۆژی پێنجشەممە ٣ی حوزەیرانی ٢٠٢١ لە کازمییە لە باکووری بەغدا؛ ٢ کوژراو و ١٨ برینداری لێکەوتەوە.  ناوچەی کازمییە لە بەغدا ناوچەیەکی شیعەنشینە و بەهۆی مەزارگەی ئیمام موسای کازم؛ کە یەکێکە لە ١٢ ئیمامەکەی شیعەکان، زیارەتکارانی شیعە دەچنە ئەو ناوچەیە و بەردەوام قەرەباڵخە.  پاشگەزبوونەوەی شانەی راگەیاندنی ئەمنیی عێراق لە لێدوانەکانی پێشووی سەبارەت بە تەقینەوەکەی پێنجشەممەی رابردوو لە کازمییە، دوای چەند رۆژێک هات لە بڵاوکردنەوەی ڤیدیۆی تەقینەوەیەک کە لە ٢٣ی ئایاری ٢٠٢١ لە گەڕەکی تەئمیم لە شاری موسڵ لە پارێزگای نەینەوا روویدا. ڤیدیۆکە لە کەناڵەکانی تەلەگرامی سەر بە داعش بڵاوکرایەوە و داعش رایگەیاند ئێمە ئەو تەقینەوەمان بە ئۆتۆمبێلێکی بۆمبڕێژکراو دژی گردبوونەوەیەکی هێزەکانی عێراق ئەنجامدا؛ لە کاتێکدا پێشتر شانەی راگەیاندنی ئەمنیی عێراق رایگەیاندبوو تەقینەوەکە بەهۆی بوتڵێکی غازی ساردکەرەوە روویداوە.