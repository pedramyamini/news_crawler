وەزارەتی سەرچاوەکانی ئاوی عێراق لە راگەیێندراوێکدا ئاماژەی بەوە کردووە، مەهدی رەشید حەمدانی، وەزیری سەرچاوەکانی ئاوی عێراق لە رێگەی ڤیدیۆ کۆنفرانسەوە کۆبوونەوەیەکی داخراوی لەگەڵ تەمام رەعد، وەزیری سەرچاوەکانی ئاوی سووریا سازکرد بۆ تاوتوێکردنی ئەو رێکارانەی کە گیراونەتەبەر سەبارەت بە کۆنووسی واژۆکراوی نێوان عێراق و سووریا لە دوایین سەردانی وەزیری سەرچاوەکانی ئاوی عێراق بۆ ئەو وڵاتە.   بەپێی راگەیێندراوەکە، لە روانگەی بە هاوبەشی رووبەڕووبوونەوەی زیانەکان، وەزیری سەرچاوەکانی ئاوی عێراق بە فەرمی داوای لە سووریا کرد ئاوی زیاتر لە رووباری فورات بەربداتەوە؛ بۆ قەرەبووکردنەوەی کەمی ئاوی رووبارەکە لە عێراق بەهۆی کەمبارانی و بەرزبوونی پلەی گەرما.  لە راگەیێندراوەکەدا هاتووە، "مەهدی رەشید حەمدانی، وەزیری سەرچاوەکانی ئاوی عێراق رایگەیاند، سووریا رازیبوو لە کۆبوونەوە هاوبەشەکانی نێوان عێراق و تورکیا و لە ناوەندی توێژینەوەی هاوبەشی نێوان عێراق و تورکیا کە بڕیارە تایبەت بە ئاو لە بەغدا بکرێتەوە بەشداربێت؛ ئەوەش پێشکەوتنێکە لە بواری هاوئاهەنگیی هاوبەش لە پرسی ئاودا. "  محەممەد کۆچووک ساکالی، کۆنسوڵی تورکیا لە موسڵ لە ناوەڕاستی مانگی تەممووزی ٢٠٢١ دا رایگەیاند؛ بەمزووانە شاندێکی وەزارەتی سەرچاوەکانی ئاوی تورکیا سەردانی عێراق دەکات بۆ ئەنجامدانی توێژینەوە لەبارەی دۆخی ئاو لە بەنداوی موسڵەوە تاوەکو بەسرە، لەو چوارچێوەشدا لە بەغدا ناوەندێک دەکرێتەوە بۆ لێکۆڵینەوە لە چۆنێتیی باشتر سوودوەرگرتنی تورکیا و عێراق لە ئاو، بەڵام لە ئەمساڵدا ئاو لە عێراق و تورکیا کەمبووە بەهۆی کەمیی باران، تورکیاش هیچکات ئاوی لە عێراق نەبڕیوە.  وەزارەتی سەرچاوەکانی ئاوی عێراق لە ١٧/٧/٢٠٢١ رایگەیاند؛ مەهدی رەشید حەمدانی، وەزیری سەرچاوەکانی ئاوی عێراق لەگەڵ تەمام رەعد، وەزیری سەرچاوەکانی ئاوی سووریا کۆنووسێکی هاوبەشیان واژۆکردووە سەبارەت بە داهاتی ئاوی هەردوو رووباری دیجلە و فورات لە کاتی تەنگەتاویدا.   سەرەتای مانگی تەممووزی رابردوو ریاز عزەددین نعێمی، بەڕێوەبەری بەنداوی موسڵ رایگەیاند؛ سەرەڕای کەمبارانی، بەڵام کۆگای بەنداوی موسڵ ئاوی پێویستی تێدایە بۆ خواردنەوە و ئاودێری لە وەرزی داهاتوودا.  بە شێوەیەکی گشتیش سەبارەت بە دۆخی ئاو و لێکەوتەکانی گۆڕانی کەشوهەوا؛ بەرهەم ساڵح، سەرۆککۆماری عێراق، لە ٥/٦/٢٠٢١ دا بەبۆنەی رۆژی جیهانیی ژینگەوە رایگەیاند؛ مەترسییەکانی سەر ژینگەی عێراق زیاتر بوونە؛ پلەی گەرما بەرزتر دەبێتەوە و وشکەساڵی و گەردەلوولی خۆڵاوی تووندتر دەبن، بەبیابانبوون کاریگەری لەسەر ٣٩ % ی رووبەری عێراق داناوە، لە کاتێکدا ٥٤ % ی خاکی عێراق مەترسی لەدەستدانی توانای کشتوکاڵییان لەسەرە و دروستکردنی بەنداو کەمئاوی زیاتر کردووە، بۆ ئایندەش پێشبینی دەکرێت لە ساڵی ٢٠٣٥ بەدواوە عێراق ساڵانە ١٠ ملیار و ٨٠٠ ملیۆن مەترسێجا ئاو لەدەستبدات، بەهۆی ئەو پێشهاتانە و بەهۆی وشکەساڵی و کۆچی ناچارییەوە ٧ ملیۆن عێراقی زیانمەندبوون.