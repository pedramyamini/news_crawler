هەڵوەشاندنەوەی بڕیارەکە بە زۆرینەی دەنگی ئەندامانی هەردوو پارتی کۆماری و دیموکرات پەسەندکرا. پێشتر ئیدارەی بایدن پشتگیری خۆی بۆ هەڵوەشاندنەوەکە دەربڕیبوو.  ٢٦٨ ئەندامی ئەنجوومەنی نوێنەران لە بەرژەوندیی هەڵوەشاندنەوەی دەسەڵاتی بەکارهێنانی هێزی سەربازی لە عێراق دەنگیاندا و ١٦١ی دیکەش دژی ئەوە بوون دەسەڵاتەکە هەڵبوەشێتەوە.  پڕۆژە یاسای هەڵوەشاندنەوەکە دەنێردرێت بۆ ئەنجوومەنی پیران بۆ ئەوەی لەوێش بڕیاری لەسەر بدرێت.   لە کاتێکدا کە چەک شوومەر، سەرۆکی زۆرینەی دیموکرات لە ئەنجوومەنی پیران پشتیوانی خۆی بۆ هەڵوەشاندنەوەی دەسەڵاتەکە نیشانداوە، پێشتر رایگەیاندووە کە پڕۆژەیاساکە لە کاتێکی دیکەی ئەمساڵدا دەخاتە دەنگدانەوە.   ساڵی ٢٠١٩ و ٢٠٢٠، ئەنجوومەنی نوێنەرانی ئەمریکا هەوڵیدا دەسەڵاتی بەکارهێنانی هێز لە عێراق هەڵبوەشێنێتەوە، بەڵام هەرگیز پڕۆژەیاسای هەڵوەشاندنەوەکە نەگەیشتە ئەنجوومەنی پیران، کە ئەو کات زۆرینەی بەدەست کۆماریەکانەوە بوو.   ئێستا دیموکراتەکان و کۆمارییەکان پەنجا بە پەنجا ئەنجوومەنی پیرانیان کۆنتڕۆلکردووە. پەسەندکردنی پڕۆژەیاسای هەڵوەشاندنەوەکە پێویستی بەوە دەبێت کە ١٠ کۆماری لە پاڵ دیموکراتەکان بە بەڵێ دەنگ بدەن.  ساڵی ٢٠٠٢ لە لایەن کۆنگرێسەوە، پڕۆژەیاسای بەکارهێنانی هێز لە دژی عێراق پەسەندکرا، کە ئەوەش رێگەی بە جۆرج دەبلیوو بووش، سەرۆکی ئەو کات دا هێز لە دژی رژێمی سەدام حوسێن بەکاربێنێت.    هەردوو پارتی کۆماری و دیموکرات تادێت زیاتر کۆک دەبن لەسەر هەڵوەشاندنەوەی دەسەڵاتەکە، چونکە پێیانوایە دەسەڵاتەکە زیاتر لەو کاتەی کە بۆی دانرابوو ماوەتەوە و پێویستە کۆنگرێس دووبارە دەسەڵاتەکانی خۆی بۆ کۆنتڕۆلکردنی جەنگ بگرێتەوە دەست.   جۆرج میک، سەرۆکی لیژنەی کاروباری دەرەوەی ئەنجوومەنی نوێنەرانی ئەمریکا لەو بارەیەوە گوتی: "دەنگدانە مێژوویەکەی رۆژی پێنجشەممە خاڵێکی وەرچەرخانە. "  ئەم هەفتەیە کۆشکی سپی رایگەیاند، ئیدارەی بایدن پشتگیری لە هەڵوەشاندنەوەی دەسەڵاتەکە دەکات چونکە ئەمریکا "هیچ چالاکیێکی سەربازیی نییە کە وەکو بنەمایێکی یاسایی تەنیا پشت بە بڕیاری ٢٠٠٢ی بەکارهێنانی هێز ببەستێت و کۆتاییهێنان بەو دەسەڵاتە کاریگەرییەکی کەمی دەبێت لەسەر ئۆپەراسیۆنەکانی ئێستا".   دژبەرانی هەڵوەشاندنەوەی دەسەڵاتەکە پێیانوایە هەڵوەشاندنەوەی بڕیاری بەکارهێنانی هێز لە عێراق وا دەکات کە نەیارانی ئەمریکا بەهێز بن و ئەرکی بەرەنگاربوونەوەی تیرۆریش لاواز دەبێت.  پێشتر ئەو دەسەڵاتە بۆ هێرشەکانی دژی گرووپەکانی نزیک لە قاعیدە و تاڵیبان بەکاردەهێنرا.