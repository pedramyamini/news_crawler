محەممەد مهەوەل دەڵێت "سوێند بە خوا جاری وا هەیە ئێوارە نانمان نییە بیخۆین، بۆیە بێ خواردن دەخەوین، جاری واش هەیە کاری فیتەریم دەست دەکەوێت، مانگێک ٢٠ رۆژ ھەندێک خواردنمان باشە، کاری من لەسەر تەلەفۆنە، کاتێک تەلەفۆنم بۆ دەکەن، دەچم شۆفڵ و موەلیدە چاکدەکەمەوە، لە مانگێکدا یەک جار یان دوو جار کارم هەیە، ئەویش ١٠٠ یان ٥٠ ھەزارم دەستدەکەوێت، خزمان و دۆستان ئارد و برنجمان بۆ دەهێنن، لەسەر خێرخوازان دەژین".  بەپێی دوایین ئاماری شارەوانیی بەغدا کە لە مانگی نیسانی ئەمساڵ بڵاوکراوەتەوە، تەنیا لە بەغدا لە هەردوو بەشی کەرخ و رەسافە ٢٠٠ شوێنی زیادەڕۆیی هەن، کە زیاتر لە ٣٠٠ هەزار کەسی لێ دەژین، زۆربەشیان لەژێر هێڵی هەژاریدان.  نزیکەی ٧٠ ماڵ لە گەڕەکێکی مەنسوری زێدە دەوڵەمەندی شاری بەغدا ژیانی کولەمەرگی بەڕێدەکەن، ژیانێک کە داهاتی ھەر خێزانێک تێیدا مانگانە کەمترە لە ١٠٠ ھەزار دینار، وەکو خۆیان دەڵێن هێندە پشتگوێخراون لەلایەن حکومەتەوە، تەنانەت زۆربەشیان منداڵەکانیان دابڕاون لە خوێندن.  لە وەزارەتی پلاندانانی عێراق زیاتر لە نۆ ملیۆن کەس لەژێر هێڵی هەژاریدا تۆمارکراون، کە داهاتی رۆژانەیان کەمترە لە سێ هەزار دینار، هەروەها بێکارییش ٢٥ % ی تێپەڕاندووە، کە زۆربەیان گەنجن، گوتەبێژی وەزارەتی پلاندانان باس لە رێکارەکان دەکات بۆ بەرەنگاربوونەوەی هەژاری و رێگریکردن لە زیادبوونی.  عەبدزهرە هنداوی، گوتەبێژی وەزارەتی پلاندانانی عێراق رایگەیاند "گەیشتینە کۆتایی لە پلاندانانی چاکسازی و باشترکردنی ژیان لەڕێگەی وەڵامدانەوەی نووسراوی نیشتمانی بۆ بەرەنگاربوونەوەی ئاستەنگیەکان کە سێ خاڵی گرنگ لەخۆدەگرێت، لە کۆتاییدا چارەسەری ئەم رەوشە دەکات، ئەوانیش لایەنی ئابووری و کەرتی تایبەتە، هەروەها لایەنی کۆمەڵایەتی و باشترکردنی ژیان و ژێرخانی ئابووری لەڕووی تەندروستی و نیشتەجێبوون و خوێندن و گەڕانەوەی ئاوارەکان، یەکێکی دیکە زیادکردنی مووچەی چاودێریی کۆمەڵایەتییە و زیادکردنی خێزانەکانە بۆ وەرگرتنی، هەروەها بەشە خۆراکیش باش بکرێت".  بەپێی ئاماری وەزارەتی پلاندانانی عێراق، ژمارەی دانیشتووانی عێراق زیاترە لە ٤٠ ملیۆن کەس، لە ساڵی ٢٠١٥ وە رێژەی هەژارییش روو لە هەڵکشانە و دوایین ئاماری ئەمساڵیش ئاماژە بەوە دەکات کە رێژەی ھەژاری نزیکبووەتەوە لە ٣٠ %.