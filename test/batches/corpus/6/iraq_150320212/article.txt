ئەڵماس فازڵ، ئەندامی لیژنەی یاسایی لە پەرلەمانی عێراق بە رادیۆی رووداوی راگەیاند "پرۆژەیاسای دادگەی فیدراڵی تێناپەڕێندرێت ئەگەر دوو لەسەر سێی ئەندامانی پەرلەمان پەسندی نەکەن. تاوەکو ئێستا ماددەکانی ٢، ٣ و ١٢ کێشەیان لەسەرە و یەکلایی نەبوونەتەوە".  ئەو سێ ماددەیە باس لە پێکهاتەکانی دادگەی فیدراڵی دەکەن کە ئایا ئەو دادگەیە تەنیا دادوەرەکان دەبن یاخود بەپێی دەستوور دەبێت شارەزای یاسایی و فەقیهی تێدابێت و دەبنە کەسی سەرەکی لەو دادگەیە یاخود نا. هەروەها ماددەی ١٢ باس لە دەنگدان لە دادگەی فیدراڵی دەکات کە ئایا بە دوو لەسەر سێی ئەندامان بێت یاخود بە زۆرینە بێت.  ئەو ئەندامەی لیژنەی یاسایی لە پەرلەمانی عێراق ئاماژەی بەوە دا، هەندێک لایەن پێیانوایە لەبری دیوانی وەقفی شیعە دەبێت مەرجەعیەت فەقیهی شیعەکان دیاریبکات و دەڵێت "ئێمە پێمانوایە پێکهێنانی دادگەکە بە دوو لەسەر سێ بێت، بەڵام بڕیارەکانی بە کۆدەنگی بێت، بەتایبەتی لەو یاسایانەی بەر هەرێمی کوردستان دەکەون، چونکە ئەم دادگەیە فیدراڵی و سیاسییە و هاوسەنگیی عێراقی لەدەستدایە. یەکێک لە کارە هەرە گرنگەکانی پەسندکردنی ئەنجامی هەڵبژاردنە. جا لەبەر ئەوەی مەبەستیانە لە عێراق هەڵبژاردنی پێشوەختە بکرێت، بۆیە دەیانەوێت یاسای دادگەی فیدراڵی زوو تێپەڕێنن".  دادگەی باڵای فیدراڵی عێراق لە ٩ ئەندام پێکهاتووە؛ ٣ شیعە، ٢ کورد، ٢ سوننە و تورکمانێک و کریستیانێک، بەڵام ئێستا دوو ئەندامی دادگەکە نەماون، بۆیە دادگەکە ناتوانێت کۆببێتەوە و بڕیاربدات، چونکە بەپێی یاسای دادگەکە، دادگەی فیدراڵ دەبێت بە ئامادەبوون و بەشداربوونی سەرۆک و هەموو ئەندامانی کۆببێتەوە و بڕیار بدات.  ئەڵماس فازڵ جەخت لەوە دەکاتەوە کە پێویستە دادگەی فیدراڵی تەنیا ئەندامەکانی مافی بڕیار و دەنگدانیان هەبێت، "بەڵام ئێستا داوادەکرێت ئەندامانی فیقهی ئیسلامی و فیقهی یاساییش بەشداربن. جا بمانەوێت و نەمانەوێت ئەمە رێڕەوی دەنگدانەکە دەگۆڕێت. پێویستە ئەمانە وەکو شارەزا مامەڵەیان لەگەڵدا بکرێت و بۆچوونیان وەربگیرێت نەک ئەوەی ئەندامی سەرەکی بن".  رۆژی یەکشەممە ١٤ - ٠٣ - ٢٠٢١ چوار پەرلەمانتاری کریستیان و پەرلەمانتارێکی سەر بە پێکهاتەی سابیئەی مەندائی رایانگەیاند، لەگەڵ ئەوەدا نین شارەزای شەرعی لە دادگەی فیدراڵیدا مافی ڤیتۆیان هەبێت و دەبێت ئاراستەی دەوڵەت مەدەنی بێت نەک ئایینی.  ئەڵماس فازڵ دەڵێت "بۆئەوەی دادگەکە نەبێتە دادگەیەکی ئایینی، پێویستە ئایینییەکان لەسەر بابەتە ئایینییەکان بۆچوونی خۆیان بڵێن و ئەو بابەتانەیشی پەیوەستن بە مافی مرۆڤەوە و یاسایین، شارەزا یاساییەکان بۆچوونی خۆیان بڵێن. شیعەکان داوادەکەن ئەو فەقیهانە ببنە ئەندامی سەرەکی و مافی بڕیاردانیان هەبێت. ئەمەیش لەکاتی دەنگداندا هاوسەنگی دەگۆڕێت، بەتایبەتی کە عێراق فرەپێکهاتەیە. پێویستە رەچاوی بنەماکانی مافی مرۆڤ بکرێت".  پرۆژەیاسای بودجەی ٢٠٢١ ـی عێراق زیاتر لە دوو مانگ و نیوە لە پەرلەمانە، بەڵام هێشتا فراکسیۆنەکان لەسەر دەنگدان لەسەری کۆدەنگ نین.  ئەندامەکەی لیژنەی یاسایی پەرلەمانی عێراق باسی لەوە کرد "ئەوەی نیگەرانیی ئێمەیە، ئەوەیە کە تاوەکو ئێستا پرۆژەیاسای بودجەی ساڵی ٢٠٢١ پەسندنەکراوە. ئەگەر پەسندکردنی پرۆژەیاسای دادگەی فیدراڵیی عێراق ببێتە مەرجی پەسندکردنی پرۆژەیاسای بودجە و هەوڵی هەڵبژاردنی پێشوەختە بدرێت، ئەوە یاساکانی دیکە پشتگوێ دەخرێن، چونکە دەستدەکەن بە پەسندکردنی ناوی بەربژێران و هەڵوەشاندنەوەی پەرلەمان. ئەوەیش مەترسییەکی گەورەیە لەسەر ئایندەی عێراق".  پرۆژەیاسای بودجەی ٢٠٢١ خوێندنەوەی دووەمی بۆ کراوە، تەنیا دەنگدانی ماوە، بەڵام تاوەکو ئێستا پشکی هەرێمی کوردستان لە پرۆژەیاساکەدا یەکلایی نەکراوەتەوە.  بەپێی پرۆژەیاسای بودجەی گشتیی ساڵی ٢٠٢١، کە لەلایەن حکومەتی عێراقەوە رەوانەی پەرلەمان کراوە، هەرێمی کوردستان جگە لە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، دەبێت ٥٠ % ـی داهاتی دەروازەکان و داهاتی فیدراڵیی دیکەی هەرێمی کوردستان رادەستی حکومەتی عێراق بکات، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ ەوە تاوەکو ٢٠٢٠ یەکلایی بکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت.  حکومەتی هەرێمی کوردستان و حکومەتی عێراق پێشتر رێککەوتنیان لەسەر ئەوە کردبوو کە لە بەرامبەر رادەستکردنی رۆژانە ٢٥٠ هەزار بەرمیل نەوت و نیوەی داهاتی نانەوتی هەرێمی کوردستان ئەوا حکومەتی بەغدا پابەند دەبێت بە ناردنی مووچە و شایستە داراییەکان بە رێژەی ١٢.٦٧ % ـی بودجەی گشتیی عێراق، بە مەرجێک حکومەتی هەرێمی کوردستان خۆی تێچووی کۆمپانیا نەوتییەکان لەئەستۆ بگرێت.  کاتێک ئەو رێککەوتنە گەیشتە پەرلەمانی عێراق لایەنە شیعەکان پێی رازی نەبوون و چەند پێشنیازێکی دیکەیان خستە بەردەم حکومەتی هەرێمی کوردستان، وەکو رادەستکردنی هەموو نەوتی هەرێمی کوردستان یان رادەستکردنی کۆی مەلەفی نەوت بە بەغدا، بەڵام حکومەتی هەرێمی کوردستان و فراکسیۆنە کوردستانییەکانی پەرلەمانی عێراق بەوە رازی نەبوون و بە "لادان لە دەستوور" ناویان برد.