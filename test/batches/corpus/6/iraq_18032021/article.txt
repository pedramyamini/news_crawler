بەپێی راگەیێندراوی نووسینگەی سەرۆكوەزیرانی عێراق، رۆژی چوارشەممە ١٧/٣/٢٠٢١ ئەنجوومەنی ئاسایشی نیشتمانیی عێراق بە سەرۆكایەتیی مستەفا كازمی، سەرۆكوەزیرانی عێراق كۆبووەوە و رەوشی ئەمنی وڵات و ئەو رێكارانەی گیراونەتەبەر بۆ بەرزكردنەوەی توانای دەزگا ئەمنییەكان لەسەر ئاستی دامەزراوە و تاك و رووبەڕووبوونەوەی ئاڵنگارییە ئەمنییەكانیان تاوتوێكردووە.  لە بەشێکی دیکەی راگەیێندراوەكەدا هاتووە، كازمی رۆڵی هێزە ئەمنییەكانی لە بەرەنگاربوونەوەی گرووپە تیرۆریستەكان، سەپاندنی ئاسایش و سەقامگیری بەرز نرخاندووە، هاوكات جەختی لەسەر پشتگیریكردنی سوپا، پۆلیس و ئەندامانی سەرجەم دەزگا ئەمنییەكان، پاراستنی ئاسایشی كۆمەڵگە و رێگرتن لە دەستبردن بۆ سەر موڵكی گشتی و تایبەت و بەكارنەهێنانی چەك دژی خۆپێشاندەرانی سڤیل كردووەتەوە.  هەر لە كۆبوونەوەكەدا هێرشكردنە سەر پڕۆژە خزمەتگوزارییەكان و تاوەرەكانی كارەبا لەلایەن تاوانكاران تاوتوێكراوە كە هەڕەشەن بۆ سەر ئاسایشی نەتەوەیی و دەڵێت "پێویستە هێزە ئەمنییەكان سەرجەم رێكارەكان بگرنەبەر بۆ راوەدونانی تاوانباران. "  هەروەها كازمی، رەزامەندیی نیشانداوە لەسەر پڕۆژەی بە ئەندامبوونی عێراق لە تیمی كاری هاوبەش لە رۆژهەڵاتی ناوەڕاست و باكووری ئەفریقیا تایبەت بە بەرەنگاربوونەوەی تیرۆر. "  قسەکانی کازمی لە کاتێکدایە کە مانگی رابردوو گرژی لەنێوان خۆپێشاندەرانی ناسریە و هێزە ئەمنییەكان روویدا، بەوهۆیەوە ٥ خۆپێشاندەر كوژران و زیاتر لە ٣٠٠ كەسی دیكەش برینداربوون كە زۆربەیان خۆپێشاندەرن، بەهۆی گوشاری خۆپێشاندەران نازم وائلی، پارێزگاری پێشووی زیقار دەستی لەكاركێشایەوە، سەرۆكوەزیرانی عێراقیش عەبدولغەنی ئەسەدی، سەرۆكی دەزگای ئاسایشی نیشتمانی بەپارێزگاری زیقار دامەزراند.   بەڵام خۆپێشاندەران تەنیا ١٠ رۆژ لە ماڵەوە مانەوە و دوای دەستبەکاربوونی ئەسەدی، جارێکی دیکە بە کۆمەڵێک داواکارییەوە دەستیان بە خۆپێشاندان کردەوە.