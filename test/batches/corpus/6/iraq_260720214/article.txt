فیرقەی ئیمام عەلی قیتالی لە راگەیێندراوێکدا بڵاویکردەوە، یەکێک لە سەربازگەکانی سەر بە فیرقەی ئیمام عەلی کە سەر بە لیوای دووی حەشدی شەعبییە بە سەرۆکایەتیی تاهر خاقانی "لەلایەن فڕۆکەی بێ فڕۆکەوانی دووژمنەوە لە پارێزگای نەجەف کراوەتە ئامانج".  فیرقەی ئیمام عەلی قیتالی دەڵێت، کاژێر ١٥: ٣٠ خولەکی پاشنیوەڕۆی رۆژی دووشەممە ٢٦ - ٠٧ - ٢٠٢١ فڕۆکەیەکی بێفڕۆکەوان کۆگەیەکی چەکی لە سەربازگەی دیوک بۆردوومانکرد و دواتر جارێکی دیکە کاژێر ١٧: ٣٠ خولەک هەمان سەربازگەی بۆردوومان کردەوە.  هەروەها فیرقەی ئیمام عەلی باسی لەوەش کردووە، لە بەرەبەیانی ئەمڕۆوە سوڕانەوەی درۆن بەسەر ئەو سەربازگانە هەبووە، پێش ئەوەی سەربازگەکە بکرێتە ئامانج.  لە راگەیێندراوەکەدا هیچ ئاماژەیەک بە زیانە گیانی و مادییەکانی ئەو هێرشە نەکراوە.  هاوکات وەین مەراتۆ، گوتەبێژی هاوپەیمانیی نێودەوڵەتی دژی داعش لە تویتێکدا رایگەیاندووە، هاوپەیمانێتییەکەیان ئەمڕۆ یاخود دوێنێ هیچ هێرشێکی ئاسمانیی لە سووریا و عێراق ئەنجام نەداوە. ئاماژەی بەوەش کردووە کە هاوپەیمانیی نێودەوڵەتی بە سەرۆکایەتیی ئەمریکا مافی سرووشتیی خۆیەتی کە بەرگری لە خۆی بکات.