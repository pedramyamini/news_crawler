کۆنگرەیەک بۆ چۆنێتیی گێڕانەوەی پارە دزراوەکانی عێراق رێکخراوە، وەزیرانی داد و بەرپرسی باڵای ١١ وڵات بەشدارن. لە ماوەی ساڵێکدا دەستەی دەستپاکیی عێراق دەڵێت، ١٥٧ بڕیاری دادگە بەبێ ئامادەبوونی سکاڵالێکراو دراون، ٢١٧ دۆسیە لە تەواوبووندان و لە رێگەی وەزارەتی دەرەوە ئاراستەی وڵاتان دەکرێت بۆ گێڕانەوەی پارە دزراوەکان.  عەلا جەواد، سەرۆکی دەستەی دەستپاکیی عێراق دەڵێت، ئەم کارە "یەکەم ئیحراجکردنی ئەو وڵاتانەیە کە گەندەڵکارانیان لەخۆگرتووە، دووەم دروستکردنی سەنگەرێکە دژی گەندەڵکاران، سێیەم پێوستە لەسەر ئەو وڵاتانە بە ئەرکی یاسایی خۆیان ھەڵسن لە چوارچێوەی رێککەوتنی نێودەوڵەتی و ھەروەھا وەکو ئەرکێکی ئەخلاقی و مرۆیی کار بکەن بۆ گێڕانەوەی پارە دزراوەکان و دەستنیشانکردن و رادەستکردنی تۆمەتباران".  سەرۆکایەتیی کۆماری عێراق رەشنووسی پرۆژە یاسایەکی بۆ گێڕانەوەی پارە دزراوەکان رەوانەی پەرلەمان کردووە، وەزارەتی داد و دەستەی دەستپاکییش لیژنەیەکیان بۆ ئەو مەبەستە پێکهێناوە و لەگەڵ وڵاتان لە گفتوگۆدان بۆ گێڕانەوەی ئەو پارە دزراوانە.  سالار عەبدولستار، وەزیری دادی عێراق دەڵێت، "ئەم دۆسیە وەزارەتی داد بەدواداچوونی بۆ دەکات بە ھاوکاری لەگەڵ دەستەی دەستپاکیی عێراق، دەتوانین بەپێی رێوشوێنە یاسایی و قەزائییەکان و بە ھاوکاریکردنی ئەو وەزارەتانەی وڵاتان کە ئەمڕۆ بەشداریی ئەم کۆنگرەیان کردووە کە لەژێر چەتری کۆمکاری عەرەبیدان، پارەکان بگێڕینەوە".  بەپێی بەدواداچوونی لیژنەی دەستپاکیی پەرلەمان، زۆرترین پارەی دزراو رەوانەی وڵاتانی میسر، لوبنان و ئیمارات کراون، لە ماوەی کەمتر لە ساڵێکدا بەپێی راپۆرتێکی دیوانی چاودێریی دارایی، ١٤٧ ملیۆن دۆلار نێردراوە بۆ وڵاتی میسر. حکومەتی میسریش دەڵێت، سەلماندن و رێگەی یاسایی تاکە رێگەی گەڕاندنەوەی پارەکانە.  عومەر مەروان، وەزیری دادی میسر رایگەیاند، "دووپاتی دەکەینەوە ھەر پارەیەکی دزراوی عێراق لە میسر ھەبێت ھاوکاریان دەبین بۆ گێڕانەوەی، حکومەتی میسر ھیچ دوودڵییەکی نییە بۆ ھاوکاریکردنی عێراق و گێڕانەوەی پارەکانی، لێرە تەنیا پێویستمان بە سەلماندن و رێوشوێنی یاسایی دەبێت، پشتیوان بە خودا دواناکەوین لە پشتیوانی و ھاوکاریکردنی عێراق لەوبارەیەوە".  لەدوای ساڵی ٢٠٠٣ وە گەندەڵی و بەھەدەردانی پارە ھۆکاری سەرەکین کە حکومەتی عێراق نەتوانێت ژیانێکی شایستە بۆ خەڵکەکەی دابین بکات، بە جۆرێک کە ھەندێک گەڕەک و ناوچە ھەن تاوەکو ئێستاش لە سەرەتاییترین خزمەتگوزاری بێبەشن.