عەلی رەزا گونەی لە هەژماری تایبەتی خۆی لە تۆڕی کۆمەڵایەتیی تویتەر، دەستبەکاربوونی خۆی لە ئەرکە نوێیەکی راگەیاند و ستایشی رۆڵی فاتیح یڵدز، باڵیۆزی پێشووی وڵاتەکەی لە بەغدا کرد و لە تویتەکەیدا نووسیویەتی "ئامانجی سەرەکیم لەم ئەرکە نوێیەدا بەهێزکردنی پەیوەندییەکانی تورکیا و عێراق دەبێت لە هەموو روویەکەوە".   بڕیارە لە چەند رۆژی داهاتوودا، عەلی رەزا گونەی نامەی متمانەبوون پێشکەشی د. بەرهەم ئەحمەد ساڵح، سەرۆککۆماری عێراق بکات، بۆ ئەوەی بەفەرمی دەست بە ئەرکە نوێیەکەی وەک باڵیۆزی تورکیا لە بەغدا بکات.    رۆژی ٣ی نیسانی ٢٠٢١ بەبڕیاری رەجەب تەییب ئەردۆغان، سەرۆککۆماری تورکیا، عەلی رەزا گونەی وەک باڵیۆزی نوێی تورکیا لە بەغدا دەستنیشانکرا. رۆژی ٢٥ی نیسان گەیشتە بەغدا و چەند رۆژێکە لە بەغدا دەستبەکاربووە و شوێنی فاتیح یڵدز - ی گرتووەتەوە.   تورکیا جگە لە باڵیۆزخانەی بەغدا، سێ کۆنسوڵخانەی لە هەولێر و موسڵ و بەسرە هەیە. لەپلانیدایە دوو کۆنسوڵخانەی دیکەش لە کەرکووک و نەجەف بکاتەوە.   ساڵی ١٩٧١ لە ئەنقەرە لەدایکبووە  بەکالۆریۆسی لە پەیوەندییە نێودەوڵەتییەکان لە زانکۆی بیلکەنت لە ئەنقەرە هەیە   ماستەری لە پەیوەندییە نێودەوڵەتییەکان لە ئیتاڵیا هەیە  کۆنسوڵ بووە لە سعودیە، ئەڵمانیا، کەنەدا و قودس   باڵیۆزی تورکیا بووە لە کەنەدا  سەرۆکی فەرمانگەی رۆژهەڵاتی ناوەڕاست بووە  یاریدەدەری بەڕێوەبەری گشتیی پەیوەندییەکانی تورکیا - عێراق بووە لە وەزارەتی دەرەوە   رۆژی ١ی ئاداری ٢٠١٩ بەنوێنەرایەتیی وەزارەتی دەرەوەی تورکیا بەشداریکرد لە یەکەمین کۆڕبەندی نێودەوڵەتیی هەولێر لەژێر ناونیشانی "ئاسایش و سەروەریی لە رۆژهەڵاتی ناوەڕاست" کە ناوەندی لێکۆڵینەوەی رووداو لە هەولێر ئەنجامیدابوو.  دوایین ئەرکی باڵیۆزی تورکیایە لە بەغدا  جگە لە زمانی دایک، زمانەکانی ئینگلیزی، ئەڵمانی، ئیتاڵی و عەرەبی دەزانێت