ئەم پێشکەوتنە سەربازییەی ئەمریکا لەکاتێکدایە، هێرشی فرۆکەی بێفرۆکەوان بۆ سەر بەرژەوەندییەکانی ئەمریکا لە ناوچەکە و بەتایبەتیش لە عێراق رووی لە زیادبوونە، لەمساڵدا لانیکەم دووجار بە فرۆکەی بێفرۆکەوان هەوڵدراوە هێز و دیپلۆماتکارانی ئەمریکی لە هەولێر بکرێنە ئامانج.  لە ناوەڕاستی مانگی نیسانیش بۆ یەکەمجار فرۆکەی بێفرۆکەوان بۆمبیان لە نزیک بنکەیەکی سەربازی هێزەکانی ئەمریکا لە هەولێر فڕێدایە خوارەوە و مووشەکیشیان گرتە بنکەیەکی سەربازی هێزەکانی تورکیا لە باشیک و سەربازێکی تورکیایان کوشت.  بەرەبەیانی رۆژی شەممە لە پێنج درۆنی ئاراستەکراو، سێیان گەیشتنە گوندی براغ، چەند کیلۆمەترێک دوور لە کۆنسوڵخانەی نوێی ئەمریکا لە باکووری رۆژئاوای هەولێر و  لەسەر ماڵی هاووڵاتیێک کەوتنە خوارەوە.  کێنز مەکێنزی، فەرماندەی فەرماندەیی هێزەکانی ناوەندی ئەمریکا دەڵێت، "گوشارێک لە گرووپە چەکدارییەکانی سەر بە ئێرانەوە دەبینین کە دەیانەوێ ئێمە لە عێراق دەربکەن، دوایین ئامرازیان بەکارهێنانی سیستەمێکی ئاسمانی بچووکی بێفرۆکەوان بووە یاخود درۆنەکان.. بەکارهێنانی گوشاری سیاسی بۆ ئەوان سەرکەوتوو نەبووە، ئێستا ئەوان گوشاری هێز بەکاردەهێنن.. ئێمەش رێگەی جیاوازمان هەیە بۆ ئەوەی بەرگری لە خۆمان بکەین. "  بەرپرسێکی سەربازیی ئەمریکی لەبارەی هێرشکردنە سەر هەولێر بە رووداوی گوت، ئەم هێرشانە پەیامێکی روونی گرووپە میلیشیاکانی سەر بە ئێرانن لە دژی واشنتن و تاقیکردنەوەی سیاسەتی جۆ بایدن، بەڵام "کێشەی گەورەی کورد ئەوەیە هێرشەکان لەسەر خاکی خۆیەوە دەکرێن. "  هەر لەبارەی هێرشەکانەوە ستیفن هیکی، باڵیۆزی بەریتانیا داوا دەکا حکومەتی عێراق لێکۆڵینەوەیەکی رژدی دەسپێبکات بۆ دۆزینەوەی ئەو گرووپەی سێ درۆنیان بە گوندێکی هەولێرەوە نا، دەڵێ دەبێ تاوانبارەکان سزای خۆیان وەرگرن.   ئەمریکا لە ماوەی رابردوودا رێگەی جیاوازی بۆ وەستاندنی هێرشی گرووپە چەکدارییەکان تاقیکردەوە، لە کۆتایی شوباتی ئەمساڵ رایگەیاند، لە تۆڵەی هێرشێکی مووشەکی بۆ سەر هێزەکانی ئەمریکا، گرووپێکی میلیشیای شیعی لەسەر سنووری عێراق - سووریا کردووەتە ئامانج.  بەڵام تادێت، گرووپە شیعەکان لق و پۆپی زیاتریان لێدەبێتەوە و تۆڵەسەندنەوەکانی ئەمریکاش نەک تەنیا هێرشە مووشەکییەکانی کۆتایی پێنەهێنا، بەڵکو وایلێهاتووە، هێرشی فڕۆکەی بێفڕۆکەوان لەلایەن چەکدارانی نەناسراوەوە بۆ بەئامانجگرتنی بەرژەوەندییەکانی ئەمریکا خەریکە زیاتر دەبێت.