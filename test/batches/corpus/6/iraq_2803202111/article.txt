ئیخلاس دلێمی، ئەندامی لیژنەی دارایی لە پەرلەمانی عێراق بە رووداوی راگەیاند "پێکهاتەی شیعە لەسەر میکانیزمی قەرزی نوێ رێکنەکەوتن و کێشە لەنێویاندا هەبوو، تاوەکو ئێستاش ئەو کێشە بەردەوامە، ئێستا لە کۆبوونەوەدان لەگەڵ وەزیرە پەیوەندیدارەکان وەکو وەزیری نەوت، زۆربەی ئەو قەرزانە پەیوەستن بە کارەبا و لەسەر ئەو هۆکارە کێشەیان هەبوو".  سەبارەت بە هەرێمی کوردستانیش، ئەو ئەندامەی لیژنەی دارایی لە پەرلەمانی عێراق گوتی "شەوی رابردوو دەقێک هەبوو لەڕووی پرەنسیپەوە لەسەری رازی بووین، بەڵام ئەمڕۆ دەنگمان لەسەردا، خواستی ئەوەمان هەبوو هەندێک بابەتی دیکەی بۆ زیادبکەین، بەڵام رەنگە نەتوانیت هەموو شتێک کە دەخوازیت بەدەستی بهێنیت".  ئیخلاس دلێمی ئاماژەی بەوەش کرد "لە ٢٨ - ١٢ - ٢٠٢٠ بودجە گەیشتووەتە پەرلەمان، بە راشکاوانە شاندی هەرێمی کوردستان هەوڵێکی گەورەی داوە، لەگەڵ کوتلە سیاسییەکان و سەرۆک فراکسیۆنەکان و سەرۆکایەتیی پەرلەمان، هەوڵەکان بەردەوام بوون، گوشار هەبوو لەلایەن بەڕێز نێچیرڤان بارزانی، سەرۆکی هەرێمی کوردستان و بەڕێز مەسرور بارزانی، سەرۆکی حکومەتی هەرێمی کوردستان و رۆڵێکی گەورەیان هەبوو، شاندی دانوستاندنکار بە سەرۆکایەتیی بەڕێز قوباد تاڵەبانی رۆڵێکی گەورەیان هەبوو، ئەمڕۆ گەیشتینە رێککەوتن و لەنێو لیژنەی دارایی دەنگمان دا".  بە گوتەی ئەندامەکەی لیژنەی دارایی پەرلەمانی عێراق، کێشە لەسەر دامەزراندنی حەشد هەبووە، ٣٠ هەزار پلەی وەزیفی بۆ حەشد زیادکرا و لیژنەی دارایی دەنگی لەسەر داوە.  ئەمڕۆ یەکشەممە ٢٨ - ٠٣ - ٢٠٢١ دوای زیاتر لە چوار کاژێر لە کۆبوونەوەی لیژنەی دارایی پەرلەمانی عێراق، د. ئەحمەد سەفار، بڕیاردەری لیژنەی دارایی پەرلەمان بە رووداوی راگەیاند، "لە کۆبوونەوەکەدا دەنگ بە پشکی هەرێمی کوردستان درا و لایەنەکانیش لەسەر بودجەی ٢٠٢١ی عێراق رێککەوتن".