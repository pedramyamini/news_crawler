حوسێن رەقیب، بەرپرسی دەستەی هەڵبژاردنەکانی هەرێمی کوردستان لە کۆمیسیۆنی باڵای سەربەخۆی هەڵبژاردنەکانی عێراق دەڵێت، بۆ هەڵبژاردنی ئۆکتۆبەری ٢٠٢١ فراکسیۆنەکان ژمارەیان نابێت، بەڵکو تەنیا بەربژێرەکان ژمارەیان دەبێت و هەر پارێزگایەک بەجیا پرۆسەکەی تێدا بەڕێوەدەچێت، وەکو پێشتر نییە کە ناوەندی بوو و لە ئۆفیسی گشتییەوە لە بەغدا دەکرا.  بەرپرسی دەزگای هەڵبژاردنی پارتی دیموکراتی کورستان دەڵێت، هەموو لایەنە سەرەکییەکان جەخت لە بەڕێوەچوونی هەڵبژاردنی پەرلەمانی عێراق لە کاتی دیاریکراوی خۆیدا دەکەنەوە و هەربۆیە "ئامادەکاری خۆمان بەو جۆرە کردووە کە ١٠٠ % هەڵبژاردنەکە بەڕێوەدەچێت. "  خەسرەو گۆران بە تۆڕی میدیایی رووداوی راگەیاند، ٤٤ کورسییەکەی کورد لە هەرێمی کوردستان مسۆگەرن؛ دەمێنێتەوە لایەنەکان لە ناوچە کوردستانییەکانی دەرەوەی ئیدارەی هەرێمی کوردستان چی دەکەن تاوەکو ژمارەی کورسییەکانی کورد کەم نەکات.  سەرۆکوەزیرانی عێراقیش دەڵێت، گرنگە بە لایەوە هەڵبژاردنەکە سەرکەوتووانە بەڕێوەبچێت و ئەو بابەتەش بووە مژارێکی سەرەکی کۆبوونەوەکانی چەند رۆژێك پێش ئێستای لە ئەوروپا.   حەسەن نازم، گوتەبێژی حکومەتی عێراق رایگەیاند "گرنگترین شت کە بەدەستمان هێنا، ئەوەبوو کە ناتۆ پشتگیریی ئەنجامدانی هەڵبژاردنی پێشوەختە لە عێراق دەکات و ئەوە بابەتێکی یەکلابووەوە و گرنگ بوو بۆ حکومەتی عێراق کە بەڵێنی داوە و پابەندییەکەی خۆیشی لەوەدا دەباتەسەر کە هەڵبژاردن لە ١٠ی تشرینی یەکەم ئەنجامبدات. ناتۆ پشتگیریی ئەمەی کرد و پشتگیریی ئەو رێوشوێنانەی کرد کە حکومەت گرتوویەتیەبەر بە هاوئاهەنگی لەگەڵ کۆمیسیۆنی هەڵبژاردنەکان".  کۆمیسیۆنی باڵای هەڵبژاردنەکانی عێراقیش ئاماژە بەوە دەکات، رێکاری پێویست دەگرێتەبەر تاوەکو هەڵبژاردنەکە پاک و بێگەرد بێت.   جومانە غەلای، گوتەبێژی کۆمیسیۆنی باڵای هەڵبژاردنەکانی عێراق بە تۆڕی میدیایی رووداوی راگەیاند، کونکردنی کارت دوای دەنگدان یەکێک لەو رێکارانە دەبێت کە دەگیرێتەبەر بۆئەوەی رێگە لە ساختەکاری بگرن.   بەڵام بەرپرسانی باڵای عێراق دەڵێن، سەرەڕای ئامادەکارییەکان، چەند کەس و لایەنێک هەن کە بەرژەوەندییان لەوەدایە هەڵبژاردن لە کاتی خۆیدا بەڕێوەنەچێت.   عەبدولحوسێن هینداوی، راوێژکاری مستەفا کازمی بۆ کاروباری هەڵبژاردن دەڵێت، دواخستنی هەڵبژاردن خواستی چەند کەسێکە و سەرۆکوەزیرانی پێشووتری عێراقیش لە هەڤپەیڤینێکدا لەگەڵ تۆڕی میدیایی رووداو ئومێدی خواست لە هیچ حاڵەتێکدا هەڵبژاردن دوانەخرێت.   حەیدەر عەبادی، سەرۆکوەزیرانی پێشووتری عێراق بە تۆڕی میدیایی رووداوی راگەیاندبوو "دەترسم لەبەر هەر هۆکارێک بێت، دوا بخرێت. دەزانم هەن بایکۆتی هەڵبژاردنەکە دەکەن. دەزانم هەندێک هەن رەنگە دژی ئەم هەڵبژاردنە بن، بەڵام بژارەی دیکە چییە؟ ئێمە هەڵبژاردنێکی دادوەرانە و خاوێنمان دەوێت. بەڵێ، من گەورەترین تانەدەر دەبم ئەگەر بینیمان دەستکاریی هەڵبژاردنەکان کرا، چونکە ئەمە دەستکاریکردنی ویستی هاووڵاتییە. هەڵبژاردن دەربڕینی ویستی هاووڵاتییە. دەبێت هاووڵاتی هەستبکات پرۆسە سیاسییەکە هی خۆیەتی و بە خۆی و بە دەنگی خۆیەوە پەیوەستە. "  لە عێراق ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە. سێ هەزار و ٥٢٣ بەربژێر لەڕێگەی ٨٣ بازنەی هەڵبژاردنەوە کێبڕکێی بەدەستهێنانی ٢٣٩ کورسی پەرلەمان دەکەن، کە ٩ یان کۆتای پێكهاتەکانی "کریستیان، ئێزدی، سابیئە، شەبەک و فەیلی"ین.  کۆمیسیۆن ٧٢ بەربژێری دوورخستوونەتەوە، ٤٠ بەربژێریش بەنووسراوی بەڕێوەبەرایەتیی لێکۆڵینەوە لە بەڵگەی تاوانەکان دوورخراونەتەوە و ١٠٣ بەربژێر داواکاری کشانەوەیان پێشکێشکردووە.