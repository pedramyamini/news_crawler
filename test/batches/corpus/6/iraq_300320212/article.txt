عەلی دۆڵەمەری، نوێنەری حکومەتی هەرێمی کوردستان لە فەرەنسا بەشداریی بووڵتەنی کاژێر ١٠: ٠٠ی تەلەڤزیۆنی رووداوی کرد و لەبارەی سەردانەکەی نێچیرڤان بارزانی، سەرۆکی هەرێمی کوردستان بۆ فەرەنسا و کۆبوونەوەی لەگەڵ سەرۆک و وەزیری دەرەوەی ئەو وڵاتە قسەی کرد.  بەپێی ئەو کارنامەیەی راگەیێندراوە، ئیمانوێل ماکرۆن، سەرۆکی فەرەنسا کاژێر ١٤: ٢٠ خولەکی ئەمڕۆ لە کۆشکی ئێلیزێ پێشوازی لە سەرۆکی هەرێمی کوردستان دەکات، کۆبوونەوەی دووقۆڵییان دەبێت و نانی نیوەڕۆش پێکەوە لە کۆشک دەخۆن. عەلی دۆڵەمەری دەڵێت "لەم کاتەدا کە ئەوروپا و فەرەنسا بەتایبەتی لە بارودۆخێکی خراپی بڵاوبوونەوەی کۆرۆنادان و سەرۆک ماکرۆن زۆر بە کەمی میوان دەبینێت، بەڵام ئەو بانگێشتە و کۆبوونەوە و نانخواردنە لەگەڵ نێچیرڤان بارزانی بایەخپێدانی ماکرۆن بە دۆستایەتییەکەی لەگەڵ نێچیرڤان بارزانی دەردەخات".   کۆبوونەوەکەی ئەمڕۆی کۆشکی ئێلیزێ، چوارەم دیداری ماکرۆن و نێچیرڤان بارزانی دەبێت لەماوەی کەمتر لە چوار ساڵدا، کە سێ جاریان لە پاریس و جارێکیش لە بەغدا بووە.  بەپێی ئەو زانیارییانەی نوێنەری حکومەتی هەرێمی کوردستان بە رووداوی دا، لە کۆبوونەوەکەیاندا هەردوو سەرۆک بەتایبەت تاوتوێی رەوشی عێراق دەکەن. دۆڵەمەری ئاماژەی بەوەکرد، کە فەرەنسا دەیەوێت ئەو مۆدێلی حوکمڕانییەی لە هەرێمی کوردستان هەیە، بگوازرێتەوە بۆ هەموو عیراق.   لە بەشێکی دیکەی قسەکانیدا گوتی: "فەرەنسا دەیەوێت جارێکی دیکە رۆڵی خۆی لە عێراقدا بگێڕێتەوە، لە دوای ٢٠٠٣ و بەتایبەت دوای هاتنە سەرکاری نیکۆلاس سارکۆزی فەرەنسا دەستی بەو هەوڵە کردووە و لە سەردەمی ماکرۆن هەوڵەکان زیاتر چڕبوونەتەوە، ئەوەش لە شەڕی داعشدا بەروونی دەرکەوت، چونکە فەرەنسا دەیەوێت عێراق سەقامگیر بێت و وەبەرهێنان لە بوارەکانی ئابووری و کولتووری لە عێراقدا بکات. ئەمڕۆش لە کۆبوونەوەی هەردوو سەرۆکدا سەقامگیریی عێراق و هەرێمی کوردستان تەوەری سەرەکی دەبێت".  عەلی دۆڵەمەری روانگەی پاریسی بۆ عێراق خستەڕوو و گوتی: "فەرەنسا مەبەستیەتی عێراقێکی دیموکراسی دابمەزرێت و بەجیددی هەوڵ بۆ ئەوەدەدات، چونکە ئەو عێراقەی کە ئەوروپا و فەرەنسا بەتایبەتی دەیانەوێت هێشتا دروستنەبووە، فەرەنسا چاوی لەوەیە نێچیرڤان بارزانی رۆڵی هەبێت لە دروستکردنی ئەو عێراقەدا، کە هەرێمی کوردستانیش بە بەهێزیی تێدا بمێنێتەوە".  کۆبوونەوەی دووەمی سەرۆکی هەرێمی کوردستان لەگەڵ ژان ئێف لۆدریان، وەزیری دەرەوەی فەرەنسا دەبێت لە کاژێر ١٩: ٣٠ خولەک بە کاتی هەرێمی کوردستان، دواتریش سەرۆکی شارەوانی فەرەنسا دەبینێت، کە خۆی بە دۆستی کورد دەزانێت و ماوەیەکە دەستبەکاربووە، خۆی داوایکردووە سەرۆکی هەرێمی کوردستان سەردانی ئەویش بکات، نێچیرڤان بارزانیش ئەو داوایەی قبووڵکردووە.