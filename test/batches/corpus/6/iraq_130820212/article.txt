وەزارەتی کارەبای عێراق، ئەمڕۆ هەینی ١٣ - ٨ - ٢٠٢١ لە راگەیێندراوێکدا رایگەیاند: "هێڵی گوستنەوەی تەزووی کارەبا بۆ پرۆژەی ئاوی کەرخ - نەسر و پرۆژەی کەرخ - تارمییە کە ١٣٢ KV یە بەیانی ئەمڕۆ هەینی لە کردەوەیەکی تێکدەرانە و تیرۆریستیدا و لە رێگەی چەند بۆمبێکی چێندراوەوە کرایە ئامانج؛ ئەو کردەوەش لە نزیکی وێستگەی ئاوی کەرخ زیانی بە تاوەری ژمارە ١٣ی هەڵگری هەردوو هێڵەکە گەیاند، بەڵام تیمەکانمان لە هەوڵی بەردەوامدان بۆ چاککردنەوەی تاوەرەکە و کاراکردنەوەی هێڵەکان".  وەزارەتی کارەبای عێراق دەشڵێت، "رژدبوون لەسەر بەئامانجکردنی خاڵە سەرەکییەکانی سیستەمی نیشتمانیی کارەبا بەڵگەیە لەسەر هەوڵی کوشتنی ژیان لە عێراق کە تیرۆر و تێکدان تێیدا خزمەتگوزارییەکان و لەپێش هەموویانەوە کارەبا دەکەنە ئامانج".  بەئامانجکردنی دوو هێڵی گواستنەوەی تەزووی کارەبای بۆ پرۆژەی ئاوی کەرخ ئەمڕۆ بووە هۆی سەرهەڵدانی قەیرانی ئاوی خواردنەوە لە چەند گەڕەکێکی پایتەختی عێراق.  لەوبارەوە شارەوانیی بەغدا رایگەیاند: "ئەو کردەوە تیرۆریستییە سەرکۆنە دەکەین کە هێڵەکانی گواستنەوەی تەزووی کارەبای بۆ پرۆژەی ئاوی کەرخ کردە ئامانج؛ ئەو کردەوە بووە هۆی لەکارکەوتنی پرۆژەکە، بەڵام تیمەکانی شارەوانیی بەغدا و وەزارەتی کارەبا توانییان لە ٣ کاژێردا تەزووی کارەبا بگەیەننەوە پرۆژەکە و بە شێوەیەکی کاتی بەکاری بخەنەوە تاوەکو وەزارەتی کارەبا تاوەرە تەقێندراوەکە چاکدەکاتەوە".  هاوکات لەگەڵ ئەو رووداوەدا مستەفا کازمی، سەرۆکوەزیرانی عێراق ئەمڕۆ شانەی قەیرانەکانی بۆ پاراستنی تاوەرەکانی گواستنەوەی تەزووی کارەبا پێکهێنا.  حکومەتی عێراق دەڵێ، لە ماوەی زیاتر لە شەش مانگی رابردوودا نزیکەی ٧٠ تاوەری گواستنەوەی تەزووی کارەبا لە عێراق بە کاری تێکدەرانە و تەقاندنەوەی بۆمبی چێندراوەوە کراونەتە ئامانج، ئەوە  لە کاتێکدایە پلەی گەرما لە عێراق گەیشتووەتە نزیکی ٥٠ پلەی سیلیزی و رۆژانە تێکڕا ٨ تاوەکو ١٢ کاژێر کارەبای نیشتمانیی بۆ هاووڵاتیان دابیندەکرێت.  ئەنجوومەنی ئاسایشی نیشتمانیی عێراق، لە مانگی تەممووزی ٢٠٢١ دا رایگەیاند، بەرهەمهێنانی تەزووی کارەبا لە عێراق گەیشتووەتە زیاتر لە ٢٠ هەزار مێگاوات و ئەوە بەرزترین ئاستی بەرهەمهێنانی کارەبایە بەدرێژایی مێژووی عێراق.  وەزارەتی کارەبای عێراقیش دەڵێ، "بۆ دابینکردنی کارەبای رۆژانە ٢٤ کاژێر پێویستمان بە بەرهەمهێنانی زیاتر لە ٢٨ هەزار مێگاوات کارەبایە".