لە کەنیسەی سەیدە نەجات کە ساڵی ٢٠١٠ لە تەقینەوەیەکدا ٥٨ کریستیان تێیدا گیانیان لەدەستدا، ئامادەکاریی بۆ هاتنی پاپا دەکرێت. باوەڕدارانی ئایینی مەسیحی لە عێراق هەست دەکەن کە بەهۆی هاتنی پاپا خێر بەسەر باوەڕداران دەبارێت.  لە عێراق تاوەکو پێش ساڵی ٢٠٠٣ زیاتر لە یەک ملیۆن و ٥٠٠ هەزار کریستیان دەژیان، بەڵام ئێستا تەنیا ٢٥٠ هەزار کریستیان لە عێراق ماون کە زۆربەیان لە شارەکانی هەرێمی کوردستان دەژین.  کۆچ، ئاوارەیی و دەربەدەریی دوایین کێشەیە بەرۆکی کریستیانەکانی گرتووە، خلود حەنای بێ کەس و بێ نان ناچارە ژیانێکی سەخت لەژوورێکی کۆمەڵگەیەکی نیشتەجێبون لەبەغدا بەڕێبکات، نەخۆشیی و ئاوارەبوونی لەلایەک و لەدەستدانی دایک و باوکی و کۆچی خوشک و برایەکیشی بۆ دەرەوەی عێراق تەواو پەرێشانی کردووە، تاکە ئومێدی هاتنی پاپا و بینینیەتی بۆ ئەوەی چارەی دەردی بکات.   خلود حەنا، ئاوارەیەکی کریستیان دەڵێت: "بارودۆخم زۆر ناخۆش و گرانە، ژورەکەم وێران بووەو پارەم نییە کەسێک بھێنم و بۆم چاک بکاتەوە، داوای یارمەتیی دەکەم لە پاپا وەک سەیدمان، نازانم باسی چیت بۆ بکەم نەخۆشم و دۆخم خراپە ھیچ کەسێکم نییە جگە لە خودا لەئاسمان و پاپا لە سەر زەوی".  کەنیسەی سەیدە نەجات لە پێشوازیی پاپای ڤاتیکاندا ئامادەکراوە، ئەو کەنیسەیەی لە ٢٠١٠ کەوتە بەر ھێرشی چەکدارانی قاعیدە و بەجارێک ٥٨ کەسیان کوشت و زیاتر لە سەدیان بریندارکرد، ئەوانەی بڕیارە پاپای ڤاتیکان ببینن، بەنیازن ھەموو ئەو دەردەسەرییەی کریستیانەکان لەبەغدا و شارەکانی دیکەی عێراق بینویانە بیخەنە بەر دەستی بەو ھیوایەی کەمێک لە ئازارەکانیان کەم بکاتەوە.  مارتن بەنی، قەشەی کەنیسەی مریەم عەزرا دەڵێت: "ئەو باوکی رۆحی ئێمەیە جیھان بە پیرۆزیی پاپای ڤاتیکان دەبینێت، بۆیە بەدڵنیاییەوە ھاوکاریی کریستانەکان دەکات نوێژیان لەگەڵ دەکات دەیەوێت ھەست بە ئازارەکانیان بکات و نزیک بێت لێمانەوە، بەدڵنیاییەوە داری جادویی پێ نییە، کێشەکانمان بەجارێک چارەسەر بکات بەڵام ئەوە بۆ ئێمە بەسە کە نزیک دەبێتەوە لێمان لە نوێژەکانمان، بە ھزر لێمان نزیکە، ئەمڕۆ زۆر گرنگە کە دێت لە وڵاتەکەمان ئامادە دەبێت لەو وڵاتەی کە بەدەست کێشە و گرفتەکانی دەناڵێنین".   تاوەکو ساڵی ٢٠٠٣ زیاتر لە ملیۆنێک و پێنجسەد ھەزار کریستیان لە عێراق دەژیان کۆچ، شەڕ و کوشتن و بڕین ژمارەکەی کەمکردەوە بۆ ٢٥٠ ھەزار کریستیان، شەڕی داعشیش زیاتر لە ١٢٥ ھەزار کریستیانی ناچار بە جێھێشتنی زێدی خۆیانکرد.