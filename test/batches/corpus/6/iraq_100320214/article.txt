موختار موسەوی، ئەندامی پەرلەمانی عێراق و نوێنەری قەزای تەلەعفەر لە سنووری پارێزگای نەینەوا بە تۆڕی میدیایی رووداوی راگەیاند، ئەمڕۆ چوارشەممە ٠٣ - ١٠ - ٢٠٢١ بە بەشداریی سوپا و لیواکانی ٥٣ و ٢١ی حەشدی شەعبی و هێزە ئەمنییەکانی دیکە، ئۆپەراسیۆنێکی سەربازی دەستیپێکردووە لە چیاکانی رۆژهەڵاتی تەلەعفەر تاوەکو چیاکانی خان و شێخ ئیبراهیم و مەحلبییە، ئەوەش بەمەبەستی گەڕان و پشکنین و گەڕان بەدوای پاشماوەکانی چەکدارانی داعش.  موسەوی سەر بە رێکخراوی بەدرە و یەکێکە لە بەرپرسانی حەشدی شەعبی ناوچەکە ئاماژەی بەوەکرد، ئۆپەراسیۆنەکە پاڵپشت بە زانیاریی هەواڵگری بەڕێوەدەچێت، کە زانیارییان بەدەست گەیشتووە لەبارەی بوونی جموجۆڵی چەکدارانی داعش لە ناوچەکەدا.