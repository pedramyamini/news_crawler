هۆشیار قەرەداخ، بڕیاردەری پەرلەمانی عێراق بە تۆڕی میدیایی رووداوی راگەیاند، کاژێر ٤ی دواینیوەڕۆی ئەمڕۆ شەممە، پەرلەمانی عێراق کۆدەبێتەوە و بەرنامەی کاری کۆبوونەوەکەش بریتییە لە: گفتوگۆکردن لەبارەی شەڕی نێوان سوپای ئیسرائیل و گرووپە چەکدارەکانی کەرتی غەززە، دەنگدان بە پرۆژە یاسای پەسندکردنی رێککەوتنی گواستنەوەی ئاسمانیی نێوان عێراق و سعودیە، دەنگدان بە پرۆژەیاسای پەسندکردنی رێککەوتنی نەسەپاندنی دوو باجی و قەدەخەکردنی قاچاخچێتی لە نێوان عێراق و کوێت".   بەپێی ئەو زانیارییانەی کە هۆشیار قەرەداخی ئاماژەی پێدا، یەکێکی دیکە لە تەوەرەکان دەنگدان بە پرۆژە یاسای هەموارکردنی یەکەمی یاسای نەوتی نیشتمانی ژمارە ٤ی ساڵی ٢٠١٨ و خوێندنەوەی دووەم بۆ پرۆژەیاسای دەستەبەری کۆمەڵایەتی و خانەنشینیی کرێکاران و خوێندنەوەی یەکەم بۆ پرۆژە یاسای ئامار و سیستەمی زانیاری.   شەڕی نێوان سوپای ئیسرائیل و گرووپە چەکدارەکانی کەرتی غەززە بۆ ماوەی ١١ رۆژ بەردەوام بوو. بەگوێرەی وەزارەتی تەندروستیی فەڵەستین، بەهۆی هێرشە ئاسمانییەکانی ئیسرائیلەوە ٢٥٤ هاووڵاتیی فەڵەستینی کوژران کە ٦٦ ـیان منداڵ و ٣٦ی دیکەیان ژن بوون، ئەمە جگە لەوەی کە هەزار و ٩٠٠ کەسی دیکە برینداربوون. لە ئیسرائیلیش ١٢ کەس کوژران کە دووانیان منداڵ بوون.   پێشتریش هەر سێ سەرۆکایەتییەکەی عێراقیش راگەیێندراویان بڵاوکردەوە کەتێیدا سەرکۆنەی هێرشەکانی ئیسرائیلیان کرد.