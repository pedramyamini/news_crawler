رۆژی سێشەممە ٢٥/٥/٢٠٢١ خۆپێشاندان لە بەغدا، بەسرە، زیقار، میسان و واست و ژمارەیەک شاری دیکەی ناوەڕاست و باشووری عێراقی بەڕێوەچوون. خۆپێشاندان لە ژێر ناونیشانی "کێ منی کوشتووە" بەڕێوەچوون. تێیدا دروشمی سەرەکی خۆپێشاندەران، ئاشکراکردنی بکوژانی چالاکڤان و خۆپێشاندەران بوو، بەتایبەتی ئەمە دوای ئەوە هات، کە رۆژی ٩ی ئەو مانگە ئیهاب وەزنی چالاکڤانی خۆپێشاندانەکان لە شاری کەربەلا تەقەی لێکرا و کوژرا.   خۆپێشاندەران داوای بکوژی وەزنی و بکوژرانی دیکەی چالاکڤان و خۆپێشاندەرانیان کرد. هاوکات جەختیان لەوەدەکردەوە، کە حکومەت پابەندی بەڵێنەکانی نەبووە. داوای رۆیشتنی ئەو چینە سیاسییەی عێراقیان دەکرد و دروشمی "نانا بۆ حیزبەکان" و "گەل داوای رووخانی رژێم"یان دەگوتەوە.  بەشێک لە چالاکڤان و خۆپێشاندەرانی پارێزگاکانی دیکە، روویان لەبەغدا کرد. بەڵام ئێوارە لە ناوچەی تەحریر گرژی و ئاڵۆزی لەنێوان خۆپێشاندەران و هێزە ئەمنییەکان روویدا و بەهۆیەوە بەپێی ئامارێک کە وێنەکەی دەست (تۆڕی میدیایی رووداو) کەوتووە، دوو خۆپێشاندەر بەناوەکانی محەممەد باقر جاسم حەسەن، خەڵکی پارێزگای دیوانییە و حەیدەر محەممەد سەمیر، خەڵکی ناوچەی ئەمینی شاری بەغدایە کوژراون. هاوکات ٢٦ی دیکەش برینداربوون. کە زیاتر لە ١٠ کەسیان گوللەیان بەرکەوتووە. ئەوانی دیکە بەشێوەیەکی جۆراوجۆر برینداربوون. هەروەها ژمارەک برینداریش لە نێو ریزەکانی هێزە ئەمنییەکان هەن.  ئەمڕۆ چوارشەممە ٢٦/٥/٢٠٢١، کۆمیسیۆنی باڵای مافەکانی مرۆڤی عێراق لە راگەیێندراوێکدا ئاماری رووداوەکانی گۆڕەپانی تەحریری بڵاوکردەوەو تێیدا رایگەیاند، ٢ خۆپێشاندەر کوژراون و ٢٠ی دیکە بریندارن، کە ژمارەیەکیان برینەکەیان سەختە، ١٣٠ کارمەندی هێزە ئەمنییەکانتش بریندارن، ژمارەیەکی زۆری خۆپێشاندەریش دەستگیرکراون، زۆربەیان ئازادکراون تەنیا ١١ یان ماون و  دۆسیەکانیان دراوەتە دادگا. هاوکات ٢ کەرەڤانەی سەر  بەهێزەکانی پاراستنی سیستەم سووتێنراون.  سەیف کەریم، راگەیاندنکار و چالاکڤان لە بەغدا بە (تۆڕی میدیایی رووداو)ی راگەیاند: "سەرەتای خۆپێشاندانەکانی بەغدا، بەشێوەیەکی ئاشتییانە بوو، هیچ کێشە و گرفتێک دروست نەبوو، بەڵام دواتر بەهۆی دزەکردنی چەند کەسانێک بۆ نێو خۆپێشاندەران، ئاراستەی دۆخەکە گۆڕا و گرژی و ئاڵۆزی لەنێوان هێزەکانی نەهێشتنی پشێوی و خۆپێشاندەران روویدا. " لە خۆپێشاندانەکەدا، خۆپێشاندەران ژمارەیەک کەرەڤانەیان سووتاند، کە هێزە ئەمنییەکان بەکاریان دەهێنا.   ویسام کەوکەب، کە یەکێکە لە چالاکڤانانی میسان بەشداری لە خۆپێشاندانەکانی بەغدا کرد بە (تۆڕی میدیایی رووداو)ی راگەیاند: "خۆپێشاندەران داوای بە سزاگەیاندنی بکوژانی چالاکڤانان و خۆپێشاندەران و جێبەجێکردنی داواکارییەکان دەکەن".  بەپێی دوایین ئامارەی کۆمیسیۆنی باڵای مافەکانی مرۆڤی عێراق لە سەرەتای خۆپێشاندانەکانەوە تاوەکو ئێستا ٨١ هەوڵی کوشتنی چالاکڤانان دراوە، کە تێیدا ٣٤ چالاکڤان کوژراون، ٢٥ هەوڵیان لە سەردەمی حکومەتی ئێستا بووە، کە لایەنیکەم ١٠ کەسیان کوژراون. دوایینیان کوژرانی ئیهاب وەزنی بوو لە کەربەلا.  هەر لەوبارەوە، ئەحمەد جەبار، یەکێک لە چالاکڤانەکانە لە بەغدا بە (تۆڕی میدیایی رووداو)ی راگەیاند: "ئەمە شۆڕشە، داوادەکەین بکوژانی ئیهاب وەزنی ئاشکرا بکرێن، یاسایەکی دادپەروەرانە بۆ هەڵبژاردن و زەمینەیەکی گونجاوی هەڵبژاردن بڕەخسێت".   حەمادە قەدوری، یەکێکە خۆپێشاندەرانی بەغدا بە (تۆڕی میدیایی رووداو)ی گوت: "داوای ژیانی شایستەمان کرد، رۆڵەکانمان دەکوژن. ئایا ئێمە چیمان کردووە تەنیا ژیانێکی شایستەمان دەوێت، کەچی رۆڵەکانمان دەکوژن لە ساڵی ٢٠٠٣ وە تاوەکو ئێستا تەنیا داوای ژیانێکی ئاساییمان کردووە لە باکوور تاوەکو باشوور داوای مافی خۆمان دەکەین، بەڵام دەکوژرێن".   هەر دوای ئەو رووداوانە، نێردەی نەتەوەیەکگرتووەکان لە عێراق هاتە دەنگ لە راگەیێندراوێکدا جەختیلەوەکردەوە، "تەنیا لێپرسینەوە، چەشنی هێرشە کوژەرەکانی سەر چالاکڤانانی مەدەنی و سیاسی رادەگرێت، لەکاتێکدا تاوانباران پێیانوایە دەنگەکانیان کپ کردووە، بەڵام ئەو دەنگانە بەرزتربوونەتەوە". نێردەی نەتەوەیەکگرتووەکان لە عێراق هەروەها دەڵێت: "لێپرسینەوە کلیلی سەقامگیریی عێراقە، مافی گەلی عێراقە ئەمە بزانێت".  هاوکات کۆمیسیۆنی باڵای مافەکانی مرۆڤی عێراق لە راگەیێندراوێکدا داوای کرد: "حکومەت، یاخود سەرۆکایەتیی کۆمار، رەشنووسی یاسایەک ئامادە بکەن و رەوانەی پەرلەمانی بکەن،  بۆ ئەوەی بە پەلە دادگایەک پێکبهێنرێت، بۆ دادگایی ئەوانەی لە تاوانی کوشتنی خۆپێشاندەران تێوەگلاون، ئەمەش بۆ پێدانی پەیامێکی ئەرێنیی و دانانی سنوورێکە بۆ دەربازبوون لە سزا و وەڵامدانەوەیەکی خێرای داواکاری خۆپێشاندەرانیشە".  لە مانگی تشرینی یەکەمی ساڵی ٢٠١٩ خۆپێشاندان لە عێراق دەستیان پێکرد، سەرەتا داواکاری جێبەجێکردنی خزمەتگوزاریان دەکرد، دواتر داواکارییەکان زیاتر بوون، وەک دەست لەکارکێشانەوەی حکومەتەکەی عادل عەبدولمەهدی، بەڕێوەچوونی هەڵبژاردنی پێشوەخت، دەستکاریکردنی یاسای هەڵبژاردن و گۆڕینی کۆمیسیۆن و هەڵوەشانەوەی پەرلەمان و دادگاییکردن و بە سزاگەیاندنی گەندەڵکاران بوو. حکومەتەکەی عادل عەبدولمەهدی ناچار بە دەست لەکارکێشانەوە کرا. حکومەتی نوێ بە سەرۆکایەتی مستەفا کازمی پێکهات.  لەو ماوەیەدا بەشێک لە داواکارییەکانی خۆپێشاندەران جێبەجێکراون، وەک گۆڕینی کۆمسیۆن، دەرکردنی یاسای نوێی هەڵبژاردن، دیاریکردنی وادەی هەڵبژاردنی پێشوەخت، دیاریکردنی وادەی هەڵوەشانەوەی پەرلەمان، کە گرێدارە بە بەڕێوەچوونی هەڵبژاردنی پێشوەخت.   لەسەرەتای خۆپێشاندانەکانەوە نزیکەی ٦٠٠ کەس کوژران و زیاتر لە ٢٠ هەزار دیکە برینداربوون، یەکێک لە داواکارییە سەرەکییەکانی خۆپێشاندەران سزادان و دادگاییکردنی بکوژانی خۆپێشاندەرانە، کە تاوەکو ئێستا هەنگاوی کردەیی لە کازمی نەبینراوە.   مستەفا کازمی سەرۆکوەزیران لە ژێر گوشاری ویلایەتە یەکگرتووەکانی ئەمریکا و کۆمەڵگەی نێودەوڵەتیدایە بەتایبەتی لەبارەی ئاشکراکردنی بکوژانی چالاکڤان و خۆپێشاندەران. دوای رووداوکانی ئێوارەی دوێنێی گۆڕەپانی تەحریری بەغدا سەرۆکوەزیرانی عێراق لە تویتێکدا نووسی "پشتیوانیمان لە ئازادی خۆپێشاندانی ئاشتییانە لە عێراق کردووە، فەرمانی تووندمان دەرکردووە بۆ پاراستنی خۆپێشاندەران، دان بەخۆداگرتن و قەدەخەی بەکارهێنانی گوللەی زیندوو، بە هەر هۆکارێک بێت".   سەرۆکوەزیرانی عێراق جەختلەوەدەکاتەوە، لێکۆڵێنەوەیەکی شەفاف دەکەن لەبارەی راستی رووداوەکانی چرکەساتی کۆتاییهاتنی خۆپێشانداکەی گۆڕەپانی تەحریر و ئاشکراکردنی هۆکارەکان. ئاسایش بەرپرسیارێتیی هەمووانە، پێویست هەموون لە پاراستنیدا بەشداربن.  هەر لەوبارەوە، بەرهەم ساڵح، سەرۆکۆماری عێراق لە تویتێکدا رایگەیاند: "ئاشکراکردنی بکوژانی خۆپێشاندەران و چالاکڤانان، مافێکە نافەوتێت. بەکارهێنانی گوللەی زیندوو نابێت بەبێ لێکۆڵینەوە و لێپرسینەوە تێپەڕێت. هەروەک پاراستنی ئاسایش و موڵک و ماڵی گشتیش ئەرکێکی نیشتمانییە".  بڕیارە، هەڵبژاردنی پێشوەخت لە ١٠ی تشرینی یەکەمی ئەمساڵ بەڕێوەبچێت، بەڵام ئێستا ئاراستەیەک لەنێو چالاکڤان و خۆپێشاندەران دروستبووە، کە بایکۆتی هەڵبژاردن بکەن و بەشداری نەکەن، چونکە پێیانوایە زەمینەی هەڵبژاردنێکی پاک و بێگەرد و دوور لە ترس و تۆقاندن نییە، میلیشیا و پارتە گەورەکان باڵادەستن. بۆیە ناتوانرێت هەڵبژاردنێکی ئازاد و پاک و بێگەرد بەڕێوەبچێت.