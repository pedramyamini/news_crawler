مستەفا گۆران، پەیامنێری رووداو لە بەغدا رایگەیاند: بڕیارە ئەمڕۆ دانیشتنی ئەنجوومەنی نوێنەرانی عێراق بۆ دەنگدان لەسەر پرۆژەیاسای بودجەی گشتی عێراق بۆ ساڵی ٢٠٢١ بەڕێوەبچێت، بەڵام تاوەکو ئێستا ژمارەیەکی کەمی ئەندامانی پەرلەمان لەنێو ئەنجوومەنی نوێنەران ئامادەن، پێدەچێت کۆبوونەوەکە چەند کاژێرێک دوا بکەوێت.  دوێنێ شەممە سەرۆکایەتیی پەرلەمان بە ئامادەبوونی ژمارەیەک وەزیر لەگەڵ لیژنەی دارایی کۆبوونەوە، بڕیارە پێش دانیشتنەکەی ئەمڕۆش لیژنەی دارایی بەردەوامی بە کۆبوونەوەکانی بدات، تاوەکو دەگەنە رێککەوتنی کۆتایی بۆ ئەوەی ئەمڕۆ دانیشتنەکەی پەرلەمان بکرێت.  د. ڤیان سەبری، سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند: "ئیرادەیەکی سیاسی هەیە بۆ ئەوەی پرۆژەیاسای بودجە لە ماوەی دوو، سێ رۆژی داهاتوو تێپەڕێندرێت، ئەمڕۆ پێش دانیشتنی پەرلەمان بۆ دەنگدان لەسەر پرۆژەیاسای بودجە بە دڵنیاییەوە لیژنەی دارایی کۆدەبێتەوە، شاندی حکومەتی هەرێمی کوردستانیش لە بەغدایە، ئێمەش وەکو فراکسیۆنە کوردستانییەکان لە پەرلەمان ئامادەین، سەیر دەکەین بزانین لەماوەی دوو، سێ کاژێری داهاتوو چی روودەدات".     بڕیار بوو ئەمڕۆ کاژێر ١٥: ٠٠ پەرلەمانی عێراق لەبارەی بودجەی ٢٠٢١ کۆببێتەوە، بەڵام بۆ کاژێر ٠٧: ٠٠ ـی ئێوارە دواخرا.