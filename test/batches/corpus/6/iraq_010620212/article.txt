نەبیل حەمدی، بەڕێوەبەری تەندروستیی پارێزگای کەرکووک بە تۆڕی میدیایی رووداوی راگەیاند، "ڤیدیۆیەک بڵاوبووەتەوە کە تێیدا چەند کەسێک لە چواردەوری کەسێکی دیکە کۆبوونەتەوە کە پێش ئەوەی ئۆتۆمبێلی فریاکەوتنی تەندروستی بگات، بەهۆی جەڵتەی دڵ گیانی لەدەستداوە".  بەڕێوەبەری تەندروستیی پارێزگای کەرکووک روونیکردەوە، ئۆتۆمبێلەکانی فریاکەوتن لە هەموو پارێزگاکانی کەرکووک بەباشی  کارەکانیان دەکەن، هیچ دواکەوتنێک لە گەیشتنیان نییە، بەڵام پێش ئەوەی خەڵک داوای ئۆتۆمبێلی فریاکەوتنیان بکەن، کەسەکە بە جەڵتەی دڵ گیانی لەدەستدا بووە.  نەبیل حەمدی ئاماژەی بەوەکرد، پارێزگای کەرکووک کێشەی کەمیی ئۆتۆمبێلی فریاکەوتنی نییە، بەڵکو لە تەواوی پارێزگاکە بە رێکی کارەکانیان خۆیان دەکەن. هاوکات رەخنەشی لەو کەسانە گرت کە وێنەی ئەو کەسەیان گرتووە کە گیانی لەدەستداوە لەبری ئەوەی بەپەلە بیگەیێننە نزیکترین نەخۆشخانە.  ئەو کەسە لە نێو ئۆتۆمبێلەکەیدا لە شەقامی کۆرنیش لە ناوەڕاستی کەرکووک گیانی لەدەستدا، شایەتحاڵەکان باس لەوەدەکەن، داوای ئۆتۆمبێلی فریاکەوتنیان کردووە، بەڵام "درەنگ گەیشتووە". دوای ئەوەی کەسەکە گیانی لەدەستداوە، ئەوسا ئۆتۆمبێلی فریاکەوتن گەیشتووە.