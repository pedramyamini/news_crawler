ئەحمەد سەحاف، گوتەبێژی وەزارەتی دەرەوەی عێراق رایگەیاند، فوئاد حوسێن، وەزیری دەرەوەی عێراق لە دیداریدا لەگەڵ عیمران خان، سەرۆكوەزیرانی پاكستان، باسی پەیوەندیی نێوان هەردوو وڵات و هەنگاوەکانی بەهێزکردنی ئەو پەیوەندییانەی کردووە.  گوتەبێژی وەزارەتی دەرەوەی عێراق ئاماژەی بەوەش کردووە، فوئاد حوسێن باسی لەوەش کردووە کە لە داهاتوویەکی نزیکدا مستەفا کازمی سەردانی ئیسلام ئاباد دەکات. لە راگەیێندراوەکەدا هیچ کاتێک بۆ سەردانەکەی مستەفا کازمی بۆ پاکستان دیاری نەکراوە.  رۆژی چوارشەممە ١١ی ئاب، فوئاد حوسێن، وەزیری دەرەوەی عێراق بە سەردانێکی فەرمی گەیشتە ئیسلام ئابادی پایتەختی پاکستان.  رۆژی سێشەممە ١٠ی ئابی ٢٠٢١، وەزیری دەرەوەی عێراق و شاندێکی یاوەری گەیشتنە تاران و لەگەڵ ئیبراهیم رەئیسی، سەرۆککۆماری ئێران و ژمارەیەک بەرپرسی دیکە کۆبوونەوە و بانگهێشتنامەی  مستەفا کازمی، سەرۆکوەزیرانی عێراقی بە رەئیسی گەیاند بۆ ئامادەبوون لە لووتکەی وڵاتانی دراوسێی عێراق، کە بڕیارە لە کۆتایی ئەم مانگە لە بەغدا ببەسترێت.  ئەوانەی بانگهێشتی لووتکەکە کراون بریتین لە رەجەب تەیب ئەردۆغان، سەرۆککۆماری تورکیا؛ ئیبراهیم رەئیسی، سەرۆککۆماری ئێران؛ شا سەلمان، شای سعودیە؛ شا عەبدوڵڵای دووەم، شای ئوردن؛ عەبدولفەتاح سیسی، سەرۆکی میسر؛ نەواف ئەحمەد، میری کوێت؛ ئیمانوێل ماکرۆن، سەرۆکی فەرەنسا و تەمیم بن حەمەد، میری قەتەر.  رۆژی دووشەممە وەزارەتی دەرەوەی عێراق رایگەیاند، ئیمانوێل ماکرۆن، سەرۆکی فەرەنسا بانگهێشتنامەکەی قبووڵکردووە و بەشداریی لووتکەکە دەکات.