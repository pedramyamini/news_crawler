حەیدەر عەبادی، سەرۆکی هاوپەیمانیی نەسر و سەرۆکوەزیرانی پێشووتری عێراق لە تویتێکدا لە هەژماری خۆی دەڵێت، "رێز لە قسەکانی برای بەڕێزم موقتەدا سەدر دەگرم و دووپات دەکەمەوە، ئەوە داواکاریی هەموومانە بۆ خۆڕاگری و یەکڕیزی لەپێناو رزگارکردنی وڵات و سەرخستنی هەڵبژاردنێکی بێگەرد کە عێراقییەکان بەشێوەیەکی فراوان بەشداریی تێدا بکەن، بۆئەوەی نوێنەرەکانی خۆیان هەڵبژێرن".  سەرۆکی هاوپەیمانیی نەسر و سەرۆکوەزیرانی پێشووتری عێراق دەشڵێت، "عێراق زۆر پێویستی بە داڕشتنەوەی سەرکەوتنێکی نوێیە بۆ خزمەتکردنی هاووڵاتییان".  عەبادی ئاماژەی بەوەش کرد، رکابەرایەتییەکان داوای ئامادەبوون و راستکردنەوەی کاری سیاسییان لێدەکەن و دەشڵێت، "وڵات بە قۆناخی مەترسیداری تیرۆری کوێرانە تێپەڕیوە کە ئامانجی بووە بوونی بسڕێتەوە، بەڵام بە یەکڕیزیی عێراقییەکان سەرکەوتین و عێراق بە یەکگرتوویی ماوەتەوە".  قسەکانی حەیدەر عەبادی دوای لێدوانێکی موقتەدا سەدر هات کە رۆژی پێنجشەممە رایگەیاند و کشانەوەی خۆی و رەوتەکەی لە هەڵبژاردنی ئەنجوومەنی نوێنەرانی عێراق ئاشکراکرد، کە بڕیارە لە ١٠ی ئۆکتۆبەری ٢٠٢١ بکرێت.  رۆژی پێنجشەممە ١٥ی تەممووزی ٢٠٢١ جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، دەرفەتی کشانەوە لە هەڵبژاردنەکان نەماوە و تاوەکو ئەو رۆژە هیچ قەوارەیەک کشانەوەی لە هەڵبژاردن پێشکێش نەکردووە.