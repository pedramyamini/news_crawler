شایەدحاڵێک دەڵێت "ئێمە ھەموومان دەوام دەکەین لە سەبازی لە سەرایا سەلام، دەزانین جیاوازیی بۆمب و پشتێنەی بۆمبڕێژکراو چییە، گەر بۆمب بێت شوێنەکە چاڵ دەکات، ئەوە چەند کاژێرە دەگەڕێین ھیچ شوێنێکی چاڵ نەکردووە".  شایەدحاڵێکی بە رووداوی گوت "ژنەکان ھەموو ئاگریان گرتبوو، ئێمە دەمانکوژاندنەوە، بۆچی ئاوامان لێ بەسەربێت؟ یانی بەم جەژنی خودایە بۆ ئاوا دەکەن؟ گوناهمان چییە؟ سەیرکەن دووکانەکەم وێران بووە، ھەموو شتێک کەوتووەتە سەر یەک، ئەمە بۆ؟ "  بەپێی نووسراوێکی ھەواڵگریی عێراق، کە فەرماندەیی ئۆپەراسیۆنە ھاوبەشەکان ئاگادارکراوەتەوە لە ناوچەی تارمییەوە داعش پلانی داڕشتووە، مەدینە سەدر، شەعب، شوعلە و کازمییە بکاتە ئامانج. ئەمە لەکاتێکدایە چەند کاژێرێک بەر لە تەقینەوەکە شانەی راگەیاندنی ئەمنیی عێراق دەستگرکردنی والیی داعشی لە بەغدا راگەیاند و گوتیان، نیازی ئەنجامدانی تەقینەوەی ھەبووە لە رۆژانی جەژندا.  دانیشتوویەکی مەدینە سەدر دەڵێت "ئەمە ھەمووی ھۆکارەکەی حکومەتە، سوێند بە عەباس. باشە دەبێت بازاڕێکی میللی یەک دەوریەکی پۆلیسی لێ دانەنرێت، بازاڕێکە بێ سەرەو بەرەیە، بێ لێپرسینەوە دێیت و دەڕۆیت".  دانیشتووانی مەدینە سەدر توڕە و نیگەرانن لە مامەڵەی ھێزە ئەمنییەکان و پشتگوێخستنی سەقامگیریی مەدینە سەدر کە ژمارەی دانیشتووانەکەی چوار ملیۆن کەسی تێپەڕاندووە.  ئەمساڵ چوارەم جارە مەدینە سەدر تەقینەوەی لێ ئەنجامدەدرێت، زۆربەی تەقینەوەکانیش بازاڕە قەرەباڵخەکان و خەڵکی سڤیلی کردووەتە ئامانج.