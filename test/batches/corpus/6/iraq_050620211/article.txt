جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکان لە عێراق بە رادیۆی رووداوی گوت: "ئەو کەسانەی مافی دەنگدانیان هەیە، دەبێت تەمەنیان لە ١٨ ساڵ کەمتر نەبێت، ٢٥ ملیۆن دەنگدەرمان لە عێراق هەن ١٧ ملیۆن کەس بایۆمەتریان کردووە، ملیۆنێک و ٧٠٠ هەزار کەس زانیارییەکانیان نوێکراوەتەوە و ١٤ ملیۆن کەس کارتی بایۆمەتریان وەرگرتووەتەوە، کە لەلایەن کۆمپانیایەکی ئیسپانییەوە دەروستدەکرێن".  هەروەها جومانە غەلای لەبارەی رەتکردنەوەی شایستەیی بوونی بەربژێرەکان گوتی: " دەبێت ئەو کەسەی خۆی بەربژێر دەکات تەمەنی لە ٢٨ ساڵ کەمتر نەبێت و عێراقی بێت و هیچ تاوانێکی ئەنجامنەدابێت، زیاتر لە ٣ هەزار کەسیش ناویی خۆیان وەک بەربژێر نووسیووە، بەڵام دوای ئەوەی ئەنجوومەنی لێکۆڵینەوە بەدواداچوونی کرد و پەسندیکردن ئەوکات وەک بەربژێر پەسند دەکرێن.  گوتەبێژی کۆمیسیۆنی باڵای سەربەخۆی هەڵبژاردنەکان لە عێراق گوتیشی، "جیاکردنەوەی دەنگەکان بە ئەلیکترۆنی دەبێت و ئەو دەنگدەرەی کارتی بایۆ مەتری پێیە، ئەگەر کارتەکە وێنەشی لەسەر نەبوو دەتوانێت دەنگ بدات، لە هەموو ناوەندێکی دەنگدان یەک وێستگەی هەژمارکردنی دەنگەکان دەبێت".  لەبارەی شێوازی ژماردنی دەنگەکانیش گوتەبێژی کۆمیسیۆن گوتی: "دەنگەکان بەدەست و بە ئامێریش دەژمێردرێن، ئەگەر ژماردنی دەستی ٥ % زیاتر هەڵە هەبوو لەگەڵ ژماردنی دەنگەکان بەئامێر ئەوە دووبارە دەژمێردرێنەوە،  ٢٤ کاژێر دوای تەواوبوونی دەنگدان ئەنجامە بەراییەکان ئاشکرادەکرێن، کە ئەنجامەکانی هەردوو هەڵبژاردنی تایبەت و گشتیش دەگرێتەوە.   کۆمیسیۆنی هەڵبژاردنەکان لیژنەیەکی پێکهێناوە بۆ جیاکردنەوەی دەنگەکان بە ئامێر و بەشیوەی ئەلیکترۆنی کۆمپانیایەکی کۆری و کۆمپانیایەکی ئەڵمانی ئەو ئەرکە دەگرنەئەستۆ لەگەڵ کارمەندانی تەکنیکی کۆمیسیۆن، لە مانگی تەممووز کۆمیسیۆن تاقیکردنەوەیەک لەسەر  ئامێرانە دەکات و لەبنکەکان وەک دڵنیابوون لە بێگەردی هەڵبژاردنەکە سندووق و کارت و ئامێرەکان تاقیدەکرێنەوە".  چومانە غەلاتی ئەوەشیخستەڕوو، بۆ جاودێری هەڵبژاردنەکان کۆمیسیۆن پشت بە نوێنەرانی نێوخۆ و پارتە سیاسییەکان و چاودێرانی رێکخراوە نێودەوڵەتییەکان دەبەستێت، نوێنەرانی لایەنەکان و دەنگدەرە عێراقییەکان دەتوانن سکڵا لەسەر ئەنجامەکان بنووسن، بەڵام رێکخراوە نیودەوڵەتییەکان تەنیا تێبینی و راپۆرتی خۆیان دەنووسن.