لەبارەی بڕیارەکەی دادگەی کەرکووکەوە نەجات حوسێن، ئەندامی فراکسیۆنی تورکمانی ئەنجوومەنە هەڵوەشاوەکە بە تۆڕی میدیایی رووداوی راگەیاند، "بڕیارەکەی دادگە تەنها پێبژاردنە و ئەوانیش وەک فراکسیۆن تێبینیان لەسەر بڕیارەکە هەیە، داوای پێداچوونەوەیان کردووە و بڕیارە رۆژی سێشەممە دانیشتنێکی دیکه بکرێتەوە لەسەر ئەو سکاڵایە".   نەجات حوسێن گوتیشی، "ئەو کێشەیە پەیوەستە بە پرسی دامەزراندنی گرێبەست لە ساڵی ٢٠١٨ کاتێک ژمارەیەک یەکەی دامەزراندن لە نەتەوە جیاوازەکان بۆ ئەنجوومەنی پارێزگا هات، ئەو کاتیش یەکێک کە هەلی دامەزراندنی نەبووە، چووە لە رێگەی کەسانی ناسیاوی خۆیەوە سکاڵای لەسەر تۆمار کردووین. "  لە ساڵی ٢٠١٨ بە بڕیاری حکومەتی عێراق ١٢ فەرمانبەری نوێی بۆ ئەنجوومەنەکە دامەزراند، ئەو کات ٦ فەرمانبەر لە پێکهاتەی کورد و ٤ی تورکمان و ٢ی عەرەب دامەزرێندران، فراکسیۆنی تورکمانی بەوە تۆمەتبارکران لایەنگیرییان کردووە لە پشتگیریی چوار کەسی نزیکی خۆیان لەو دامەزراندنەی پشکی تورکمان.