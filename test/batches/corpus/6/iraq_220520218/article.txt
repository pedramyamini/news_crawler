گرووپەکە کە کۆمەڵێک گرووپی چەکداریی لەخۆ دەگرێت و بەرپرسیارێتیی هێرشەکانی دەکرێتە سەر ئەمریکا لە عێراق لە ئوستۆ دەگرن، لە راگەیێندراوەکەیاندا ئاماژەیان بەوە کردووە، "دوای نێوەندگیریی ژمارەیەک سیاسەتڤانی عێراقی، زیاتر لە مۆڵەتێکمان بە حکومەتی عێراق بەخشی کە لەبارەی دەرچوونی هێزەکانیانەوە گفتوگۆی لەگەڵ لایەنی ئەمریکی بکەن، بەڵام لە هەردوو گەڕی وتووێژەکاندا زۆر خراپ و پووچ بوون. "  هەروەها لە راگەیێندراوەکەی ئەو گرووپە چەکدارییەدا هاتووە "ئەوەی دۆخەکەی زیاتر خراپکردووە ئەو لێدوانانەیە کە بەرپرسانی سەربازیی ئەمریکی باسیان لێوەکردووە کە هیچ دەرچوون و کشانەوەیەکی نزیک وەختی هێزەکانیان لە عێراق لە ئارادا نییە و حکومەتی عێراقیش داوای مانەوەیانی کردووە.. بۆیە دەڵێین ئەم حکومەتە راستگۆ و شیاونییە و ناتوانێت ئیرادەی گەلی عێراق لە دەرکردنی هێزەکانی داگیرکەر لە خاکەکەی بەدیبهێنێت و سەروەرییان بپارێزێت و بەرگری لە دەستوورەکەیان بکات. "  ئەوە لەکاتێکدایە، جۆ بایدن، سەرۆکی ئەمریکا بڕیاریداوە تاوەکو ١١ ـی سێپتێمبەر هێزەکانی وڵاتەکەی لە عێراق و ئەفغانستان بگەڕێنێتەوە ماڵەوە.   ئەو گرووپە چەکدارییە هەردوو گەڕی دیالۆگی نێوانی حکومەتی عێراق و ئەمریکا رەتدەکاتەوە، دەڵێت، "تەنیا بۆ کات کوشتن بوو. "  لەبارەی بوونی هێزەکانی ئەمریکا و بنکەکانیان لەسەر خاکی عێراق و کۆنترۆڵکردنی ئاسمانەکەی، ئەو گرووپە دەڵێت، پێشێلکاریی بەردەوامی دەستووری عێراقە و رەتیدەکاتەوە. دەشڵێت، ئەوە پێچەوانەی ئیرادەی ملیۆنەها کەسی ئەم وڵاتە و پێچەوانەی بڕیاری ئەنجوومەنی نوێنەرانی عێراقیشە.  لە کۆتایی راگەیێندراوەکەدا، ئەو لایەنە چەکدارییەی دژبەریی خۆی بۆ مانەوەی هێزەکانی ئەمریکا ناو دەبات، دەڵێت "ئیدارەیی ئەمریکا بە رەتکردنەوەی دەرکردنی هێزەکانی لە عێراق ئەو پەیامە روونەی داوە کە ئەوان لە زمانی هێز نەبێت تێناگەن. بۆیە هێزەکانی مقاوەمەی عێراق ئامادەیی تەواویان هەیە بۆ ئەوەی بە ئەرکی رەوای شەرعی و نیشتمانی و یاسایی خۆیان هەستن بۆ بەدیهێنانی ئەو ئامانجە. کردەوە جیهادییەکانی [هێزەکانیان] لە دژی هێزەکانی داگیرکەر بەردەوامە و زیاتر دەبێت. "  بەشێک لە گرووپە شیعەکانی عێراق بەردەوام داوای چوونە دەرەوەی هێزەکانی ئەمریکا لە عێراق دەکەن، بەڵام دوای کوشتنی قاسم سولەیمانی، فەرماندەی پێشووی فەیلەقی قودسی سەر بە سوپای پاسداران و ئەبو مەهدی موهەندیس، جێگری پێشووی سەرۆکی دەستەی حەشدی شەعبی لە لایەن ئەمریکاوە، ئەو گرووپانە زیاتر لە جاران جەخت لە دەرچوونی هێزەکانی ئەمریکا لە عێراق دەکەنەوە.  سەرەتای مانگی نیسانی ئەمساڵ، قەیس خەزعەلی، ئەمینداری گشتیی عەسائیب قسەی لەسەر هێرشەكانی ئەو گرووپانە کرد، کە ئەوان پێیاندەڵێن "گرووپەکانی مقاوەمە" و دژایەتی مانەوەی هێزە بیانییەکان لە عێراق دەکەن. خەزعەلی گوتی: "هیچ دەرفەتێك بۆ مانەوەی بنكە سەربازییەكانی ئەمریكا لە عەین ئەسەد و تەنانەت بنكەی سەربازی هەریر لە هەولێر و هیچ سوچێكی عێراق نەماوە. "