کازم جیهاد، گوتەبێژی دەسەڵاتی فڕۆکەوانیی مەدەنی عێراق بە (تۆڕی میدیایی رووداو)ی راگەیاند، ئەو فڕۆکەیە سەر بە هێڵی ئاسمانی عێراقی بووە، بەهۆی بوونی کێشەیەکی تەکنیکی بە ناڕاستی ئاگادارکردنەوەی پێدراوە، ئەمەش وای لە فڕۆکەوانەکە کردووە، تاوەری چاودێریی فڕۆکەخانەی نێودەوڵەتی بەغدا ئاگادار بکاتەوە.  کازم جیهاد، زیاتر روونیکردەوە، ئەو فڕۆکەیە لە قاهیری پایتەختی میسرە هاتبووەوە و سەرنشینی هەڵگرتبوو، ئەو ڤیدیۆیەی لە تۆڕە کۆمەڵایەتییەکان بڵاوبووەتەوە، ئاماژە بە بوونی ئاگر ناکات، بەڵکو تیمەکانی بەرگری شارستانی و چاککردنەوە لە ئامادەباشیدابوونە بۆ  رووبەڕووبوونەوەی هەر رووداوێکی لەناکاو، لە نزیک فڕۆکەکەش ئامادەبوونە بۆ چارەسەرکردنی هەر کێشە و کەموکوڕییەک.   هەر لەوبارەوە، ئیدارەی فڕۆکەخانەی نێودەوڵەتیی بەغدا لە راگەیێندراوێکدا بڵاویکردەوە، کاژێر ١٥: ١٥ لەلایەن تاوەری چاودێریییەوە ئاگادارکراونەتەوە، بەوەی ئاگرێک هەیە لە فڕۆکەیەکی عێراقی کە لە قاهیرە هاتووەتەوە، بۆیە بانگەواز کراوە، پلانی فریاگوزاریی جێبەجێکراوە.  ئیدارەی فڕۆکەخانە دەشڵێت، کێشەیەکی تەکنیکی هەبووە و نیشانەی فریاگوزاریی دەرکەتووە، بۆیە ئەمەش وایکردووە وابزانن ئاگر کەوتووەتەوە، بەڵام دواتر دەرکەوتووە، هیچ ئاگرێک لە نێو فڕۆکەکە نەبووە.  تیمی فڕۆکەکە و سەرجەم سەرنیشینەکانی بە خێر و سەلامەتی دابەزیوون.