نووسینگەی رۆژنامەڤانیی سەرۆکوەزیرانی عێراق، رۆژی چوارشەممە ١٦ - ٠٦ - ٢٠٢١ راگەیێندراوێکی سەبارەت بە سەردانەکەی مستەفا کازمی بۆ پارێزگای سەلاحەدین بڵاوکردەوە، تێیدا هاتووە، سەرۆکوەزیرانی عێراق لەو سەردانەیدا سەردانی شوێنی کۆمەڵکوژیی خوێندکارانی سەربازگەی سپایکەری لە پارێزگاکە کرد و رایگەیاند، "شوێنی تاوانی سپایکەر دەکەینە مۆزەخانەی بیرەوەرییەکان بۆ زیندوو هێشتنەوەی قوربانیدانی عێراقییەکان، چونکە ئەو شوێنە قێزەونترین تاوانی تێدا ئەنجامدرا؛ خوێنی ئەو بێتاوانانەشی کە لەوێ رژا ناخی عێراقییەکانی لە هەموو پێکهاتەکان هەژاند؛ دەبێت لە رابردووەوە فێربین بۆئەوەی خۆمان لە نەهامەتی و کۆمەڵکوژیی لەو جۆرە بەدووربگرین؛ هەروەها گەندەڵی و خراپ بەڕێوەبردن و سیاسەتە هەڵەکان هۆکاری ئەو نەهامەتییانەن".  دواتر سەرۆکوەزیرانی عێراق سەردانی شاری سامەڕای کرد و وێستگەی بەرهەمهێنانی تەزووی کارەبای بە هەڵمی کردەوە، کە یەکەم قۆناخی تەواو بووە، بڕیاریشە ١٢٦٠ مێگاوات کارەبا بەرهەمبهێنێت و کارەبا بۆ بەشێکی بەغدا و پارێزگای سەلاحەدین دابینبکات.  سەبارەت بە وێستگەکە، کازمی رایگەیاند "وێستگەی سامەڕا ١٤٠٠ هەلی کار بۆ هاووڵاتییان و کەسانی خاوەن ئەزموون دابیندەکات؛ پێش چەند رۆژێکیش وێستگەی کارەبای ناسریەمان کردەوە و پرۆژەی وێستگەی دیکەش لە باشوور و ناوەڕاست و باکووری عێراق هەن کە دەیانکەینەوە؛ هاوکات کاری لەپێشینەمان پاڵپشتیکردنی ناوچە رزگارکراوەکانە، لەوانەش چاککردنەوەی وێستگەکانی کارەبا کە زیانیان پێگەیشتووە".  سەرۆکوەزیرانی عێراق هەر لە سامەڕا ئاماژەی بەوە دا "شەڕی ئاوەدانکردنەوە و پێشکێشکردنی خزمەتگوزاری، بواری راستەقینەی سەلماندنی کارکردنە. ئێمە بەرەو هەڵبژاردنی پێشوەختە دەچین و کەسانێک هەن لە ئەنجامەکەی دەترسن، هەوڵدەدەن بێهیوایی لەنێو هاووڵاتییاندا بڵاوبکەنەوە بۆئەوەی هانیان بدەن لە هەڵبژاردن بەشدارنەبن. سەرەڕای هەموو ئەو ئاستەنگانەی دێنە بەردەممان، بەردەوام دەبین لە بەرەنگاربوونەوەی گەندەڵی، بە ئارامی و دانایی و هێمنی وەڵامی ئەو دەنگە نەرێنییانە دەدەینەوە کە چاکەیان بۆ عێراق ناوێت و دەخوازن بێهیوایی بڵاوبکەنەوە و گومان و ئاستەنگ بۆ هەر دەستکەوتێکی حکومەت دروستبکەن".  لە ١٢ی حوزەیرانی ٢٠١٤ سەدان خوێندکاری کۆلێژی سەربازیی سەربازگەی سپایکەر لە پارێزگای سەلاحەدین کە بەشی زۆریان شیعە بوون، لەلایەن چەکدارانی داعشەوە دەستگیرکران و بە کۆمەڵ کوژران، زەقترین بەڵگەی ئەو کۆمەڵکوژییە ئەو ڤیدیۆیانەن کە داعش لەدوای رووداوەکە لە تۆڕە کۆمەڵایەتییەکان بڵاویکردنەوە.  بڕیارە هەڵبژاردنی پێشوەختی پەرلەمانی عێراق لە ١٠ی ئۆکتۆبەری ٢٠٢١ بەڕێوەبچێت.