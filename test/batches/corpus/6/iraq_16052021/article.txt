لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق، بە راگەیاندنی فەرمیی عێراقی راگەیاند: "ئەرکی پاراستنی ئەمنییەتی پارێزگاکانی بابل و دیوانییە و موسەننا لە باشووری عێراق لە ئۆپەراسیۆنە هاوبەشەکانەوە گوازرایەوە بۆ وەزارەتی ناوخۆ، لە داهاتوویەکی نزیکیشدا ئەرکی پاراستنی ئەمنییەتی هەردوو پارێزگای نەجەف و واست بە وەزارەتی ناوخۆ دەسپێردرێت، چونکە ئەو دوو پارێزگایە لە رووی ئەمنییەوە سەقامگیرن. "  لیوا تەحسین خەفاجی ئاماژەی بەوەشکرد، "گواستنەوەی ئەرکی پاراستنی ئەمنییەتی شارەکان لە ئۆپەراسیۆنە هاوبەشەکانەوە بۆ وەزارەتی ناوخۆ بە فەرمانی فەرماندەی گشتیی هێزە چەکدارەکان دەکرێت و کارێکی بەردەوامە، هەر کاتێکیش وەزارەتی ناوخۆ ئامادە بێت ئەوا ئەرکی پاراستنی ئەمنییەتی پارێزگاکانی دیکەشی پێ دەسپێردرێت. "  سەبارەت بە پارێزگاکانی بەغدا و کەرکووک و پارێزگاکانی دیکەی باشوور و پارێزگا زۆرینە سوننەکان، گوتەبێژی فەرماندەیی ئۆپەراسیۆنە هاوبەشەکانی عێراق ئاماژەی کرد: "کار دەکەین لە داهاتوویەکی دووردا ئەرکی پاراستنی ئەمنییەتی پارێزگاکانی سەلاحەدین و ئەنبار بە وەزارەتی ناوخۆ بسپێرین، بەڵام هێشتا پێویستە سوپا ئەمنییەتی چەند پارێزگایەک بپارێزێت تاوەکو هێزەکانی ناوخۆ ئامادە دەبن بۆ هەڵگرتنی ئەو بەرپرسیارێتییە، چەند پارێزگایەکی دیکەش هەن بەهۆی پێویستی راوەدونانی پاشماوەی داعشی تیرۆریست هێزە ئەمنییەکان و سوپا پێکەوە ئەمنییەتیان دەپارێزن. "  لە دەستپێکی کابینەی یەکەمی حکومەتی عێراق بە سەرۆکایەتیی نووری مالیکی لە ساڵی ٢٠٠٧؛ بەرپرسیاریێتی پاراستنی ئەمنییەتی هەموو پارێزگاکانی عێراق بە فەرماندەیی ئۆپەراسیۆنە هاوبەشەکان سپێردرا بۆ کۆنترۆڵکردنی شەڕی تایەفی و هێرشەکانی رێکخراوی قاعیدە، بەشێوەیەک فەرماندەی ئۆپەراسیۆنە هاوبەشەکان لە هەر پارێزگایەک فەرماندەی ئەمنیی یەکەمی ئەو پارێزگایەیە.