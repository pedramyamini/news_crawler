حازم ئەعرەجی، نوێنەری موقتەدا سەدر لە بەسرە لە گوتارێکدا رایگەیاند، لە ژمارەیەک لە قاوەخانە و کافتریاکانی بەسرە کچان کاردەکەن و باس لەوە دەکرێت، لەو شوێنانە کاری زۆر خراپ دەکرێت، گوتیشی "پێویستە سەرۆک هۆزەکان رێگەنەدەن کچان لە قاوەخانە و کافتریاکان کاربکەن و داوا لە پارێزگار بکەن بڕیاری پێویست لەوبارەیەوە بدات".  نوێنەرەکەی سەدر لە بەسرە ئاماژەی بەوەش کرد، نابێت لە شوێنەکانی دیکەی عێراقیش رێگەبدرێت کچان لەو شوێنانە کار بکەن، نە لە مانگی رەمەزان و نە لە هیچ مانگێکی دیکەدا.  حازم ئەعرەجی لە بەشێکی گوتارەکەیدا ئاماژەی بەوە کردووە "قاوەخانە و کافتریا هەیە، بە داخەوە، کچی تێدایە و نێرگەلە و چا و قاوە پێشکێش دەکەن. هەندێک دەڵێن مادەی هۆشبەریان تێدا دەکێشرێت، زینا و کاری حەرامیان تێدا دەکرێت".  هەروەها باسی لەوەش کردووە "گوێم لەوە بووە کە بەشێک لەمانە سەر بە کەسایەتییە دەسەڵاتدارەکانی بەسرەن. ئێستا ئەگەر بچیتە شەقامی وفود، کچان دەبینی بە جلی نائەخلاقییەوە نێگەلە و شتی دیکە دەکێشن و بانگ بۆ ئەمە دەکەن، ئەمە نابێت، بەسرە شاری زانست و زانا و باڵاپۆشییە، تەنانەت لە بەغداش ئەمە نابێت".