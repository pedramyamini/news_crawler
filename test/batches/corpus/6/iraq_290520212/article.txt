ئەمڕۆ شەممە ٢٩ - ٠٥ - ٢٠٢١ لە چوارەمین کۆنگرەی رێکخراوەکانی کۆمەڵگەی مەدەنی د. بەرهەم ساڵح، سەرۆککۆماری عێراق ئاماژەی بەوەدا، "دەبێ پارەی بەگەندەڵی دزراوی عێراق بگەڕێنرێتەوە، دەبێ هەڵوێستی رژدیمان لەبارەی رووبەڕووبوونەوەی گەندەڵی هەبێت".  لە بەشێکی دیکەی قسەکانیدا بەرهەم ساڵح جارێکی دیکە باسی رووبەڕووبوونەوەی گەندەڵی دەکات و داوا دەکات ئەنجوومەنی نوێنەران هاوکار بێ لە پەسندکردنی پڕۆژەیاسای گەڕانەوەی پارەی بە گەندەڵ براوەی عێراق لە ناوخۆ و دەرەوە.      گەندەڵی یەکێکە لە هەڕەشە رژدییەکانی سەر عێراق؛ بە گوێرەی شەفافییەتی نێودەوڵەتی، عێراق لە ریزبەندی ١٨٠ وڵاتی پۆلێنکراودا ١٦٠ یەمینە. لەو چوارچێوەیەدا سەرۆککۆمار پرۆژەیەکی بۆ بەرەنگاربوونەوەی گەندەڵی رەوانەی پەرلەمان کردووە و ئاماژەی بەوەشدا لە دوای ساڵی ٢٠٠٣ وە، نزیکەی ١٥٠ ملیار دۆلار بە گەندەڵی براوەتە دەرەوە.     محەممەد حەلبوسی، سەرۆکی پەرلەمانی عێراقیش لە کۆنگرەکە بەشدار بوو و لەبارەی گەڕاندنەوەی ئاوارەکان رایگەیاند، نابێت بێئاشتەوایی ئاوارەکان بگەڕێنرێنەوە بۆ ناوچەکانیان.  لە بەشێکی دیکەی قسەکانیدا حەلبوسی ئاماژەی بەوەدا، بژاردەی گەڕانەوە خراوەتە بەردەم ئاوارەکان بەڵام هەندێک جاریش ئاوارەکان بە زۆر دەگەڕێنرێنەوە، بێ بوونی ئاشتەوایی کۆمەڵایەتی ئەوە سەرناگرێت و ترسناکە، داوا دەکات رێکخراوەکان رۆڵیان هەبێت لەو پرسەدا.  لە کۆنگرەکەدا کێشە و قەیرانەکانی عێراق باس کران، عەممار حەکیم، سەرۆکی رەوتی حیکمەی نیشتمانی باسی هەڵبژاردنی کرد و رایگەیاند: "هەڵبژاردنەکەی عێراق گرنگترینە لە ٢٠ ساڵی رابردوودا"، هەروەها دەشڵێت، کاتی گۆڕانی هاوکێشە سیاسییە باوەکانە لە رێگەی سندووقی دەنگدان داوای بەشداریی فراوانی خەڵك دەکات لە هەڵبژاردنەکەدا.  عەممار حەکیم ئاماژە بەوە دەدات کە دەبێت کەشێکی گونجاو و سەلامەت بۆ هەڵبژاردنەکان دابین بکرێت، بۆ ئەوەی ئەنجامی هەڵبژاردن لە بەرزترین ئاستی متمانە و بێگەردی دا بێت، لەوەشدا رۆڵی رێکخراوەکان گرنگە بۆ هاندان و داواکردن لە خەڵك بۆ بەشداریی فراوان لە هەڵبژاردن، لێکۆڵینەوە و وردبینی بۆ هەڵبژاردنەکان، چاودێریی پرۆسەی هەڵبژاردن و بەڕێوەچوونی، لەوانەش گرنگتر دابینکردنی هەلی یەکسانە بۆ هەمووان.     ئەو لەکاتێکدایە، بڕیارەی ١٠ ئۆکتۆبەری ئەمساڵ، هەڵبژاردنی پێشوەخت لە عێراق بەڕێوەبچێت، بەڵام بە پاساوی نەبوونی زەوینەی پێویست، تادێت دەنگەکان بۆ دواخستنی هەڵبژاردن زیاتر دەبن.