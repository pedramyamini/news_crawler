رێکخراوی داعش، ئەمڕۆ هەینی لە راگەیێندراوێکدا بەرپرسیارێتی خۆی لە ئەنجامدانی تەقینەوەکەی دوێنێی ناوچەی حەبیبییە لە رۆژهەڵاتی بەغدا راگەیاند و گوتی: "هێرشەکەمان بۆ سەر مۆڵگەی شیعە لە بەغدا بووە هۆی کوژران و برینداربوونی ٢٠ کەس".  دواینیوەڕۆی دوێنێ پێنجشەممە، ئۆتۆمبێلێکی بۆمبڕێژکراو لە بازاڕێکی گەڕەکی حەبیبییە لە رۆژهەڵاتی بەغدا تەقییەوە، دواتر شانەی راگەیاندنی ئەمنیی عێراق رایگەیاند: تەقینەوەکە بووە هۆی کوژرانی کەسێکی سڤیل و برینداربوونی ١٢ کەسی دیکە، لەگەڵ سووتانی ٥ ئۆتۆمبێل.  لە رووداوێکی هاوشێوەدا لە سەرەتاکانی ئەمساڵ، تەقینەوەیەک لە بەغدا روویدا و دەیان گیانلەدەستدان و برینداربوونی زیاتر لە ١٠٠ کەسی لێکەوتەوە، داعش بەرپرسیارێتیی خۆی لەو تەقینەوەیەش راگەیاند.