حەسەن نازم، گوتەبێژی حکومەتی عێراق رایگەیاند، ئەنجوومەنی وەزیرانی عێراق بڕیاریدا دوو ملیار دینار بۆ دابینکردنی پێکوتەی دژە نەخۆشی ئەنفلۆنزای باڵندە تەرخان بکات و رەزامەندیشی دا بۆ واژۆکردنی گرێبەست لەنێوان وەزارەتی نەوتی عێراق و کۆمپانیای تۆتاڵی فەرەنسی بۆ جێبەجێکردنی چوار پرۆژەی گەورە.  ئەنجوومەنی وەزیرانی عێراق، ئەمڕۆ شەممە ٢٤ - ٧ - ٢٠٢١ بە سەرۆکایەتیی مستەفا کازمی، سەرۆکوەزیرانی عێراق کۆبوونەوەی ئاسایی هەفتانەی خۆی سازکرد.  دوای کۆبوونەوەکە حەسەن نازم، گوتەبێژی حکومەتی عێراق لە کۆنگرەیەکی رۆژنامەوانیدا لە بەغدا رایگەیاند: "هەموو ئەندامانی ئەو تۆڕە تیرۆریستییەی کە تاوانی تەقینەوەکەی بازاڕی وحێلاتیان لە ناوچەی سەدر ئەنجامدا، ئەمڕۆ هاوکات لەگەڵ دیداری سەرۆکوەزیران لەگەڵ کەسوکاری قوربانیانی تەقینەوە تیرۆریستییەکە، دەستگیرکران. "  سەبارەت بە دەستپێشخەری (داری) واتا "خانووەکەم" کە مستەفا کازمی، سەرۆکوەزیرانی عێراق پێشتر رایگەیاندبوو بۆ دابەشکردنی پارچە زەوی نیشتەجێبوون بەسەر هاووڵاتیان دەبێت، حەسەن نازم گوتی: "هاووڵاتیان زۆر روو لەو سایتە دەکەن کە بۆ پێشکێشکردنی داواکاری بۆ پارچەزەوی تەرخانکراوە، حکومەتیش بە شێوەیەکی رژد ئامادەکاری بۆ دابەشکردنی زەوی بەسەر هاووڵاتیان کردووە. "  گوتەبێژی حکومەتی عێراق راشیگەیاند: "داوا لە هاووڵاتیان دەکەم پێکوتەی دژەکۆرۆنا وەربگرن، چونکە تووشبوون و گیانلەدەستدان بە کۆرۆنا زۆربووە؛ ئەمڕۆش ئەنجوومەنی وەزیران بڕیاریدا زیاتر لە دوو ملیار دینار بۆ دابینکردنی پێکوتەی دژە نەخۆشی ئەنفلۆنزای باڵندە تەرخان بکات. "  گوتەبێژی حکومەتی عێراق ئەوەشی گوت، "هەر لە کۆبوونەوەی ئەمڕۆیدا ئەنجوومەنی وەزیران رەزامەندی دا بۆ واژۆکردنی گرێبەست لەنێوان وەزارەتی نەوتی عێراق و کۆمپانیای تۆتاڵی فەرەنسی بۆ جێبەجێکردنی چوار پرۆژەی گەورە کە بریتین لە کۆکردنەوە و پاڵاوتنی ٦٠٠ مەترسێجا غاز، پێشخستنی کێڵگەی ئەرتاوی لە باشووری عێراق، جێبەجێکردنی پرۆژەی گەورەی ئاو و دروستکردنی وێستگەیەکی بەرهەمهێنانی کارەبا بە وزەی خۆر بە توانای بەرهەمهێنانی ١٠٠٠ مێگاواوات. "  مستەفا کازمی، ئەمڕۆ ٢٤ - ٧ - ٢٠٢١ دوای دیداری لەگەڵ کەسوکاری قوربانیانی تەقینەوە خۆکوژییەکەی دووشەممەی رابردوو لە ناوچەی سەدر لە بەغدا، لە هەژماری خۆی لە تۆڕی کۆمەڵایەتیی تویتەر رایگەیاند: "فرمێسک و ژانەدڵی خێزانی شەهیدانی شارۆچکەی سەدر رێنیشاندەرمان بوون بۆ دەستگیرکردنی ئەو تۆڕە تیرۆریستییە ترسنۆکەی کە پلانداڕێژەر و جێبەجێکاری هێرشە تیرۆریستییەکەی (بازاڕی وحێلات) بوو، سەرجەمیان رووبەڕووی دادگە و گەل دەکرێنەوە و دەبنە پەند بۆ هەموو دەستدرێژیکارێکی تاوانبار".  شانەی راگەیاندنی ئەمنیی عێراق، سێشەممەی رابردوو ٢٠/٧/٢٠٢١ رایگەیاند: "تەقینەوەکەی شەوی رابردوو خۆکوژێکی تیرۆریست بە پشتێنەی بۆمبڕێژکراو ئەنجامی داوە و بووەهۆی شەهیدبوونی ٣٠ هاووڵاتی و برینداربوونی زیاتر لە ٥٠ کەسی دیکە".