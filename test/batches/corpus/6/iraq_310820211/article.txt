فەرهاد ئەسعەد، بەرپرسی هۆبەی کاروباری پارتە سیاسییەکان و پاڵێوراوان لە لقی هەولێری کۆمیسیۆنی باڵای سەربەخۆی هەڵبژاردنەکان بە تۆڕی میدیایی رووداوی راگەیاند، ١٥ی مانگی داهاتوو ١٠ هەزار پێناسی دیکەیان پێدەگات.  ئەو بەرپرسەی کۆمیسیۆن گوتیشی، بەپێی هەڵسەنگاندنەکانی ئەوان نزیکەی ١٣ هەزار کەس وەک نوێنەری لایەنە سیاسییەکان و بەربژێرەکان ئەو پێناسە وەردەگرن و چاودێریی هەڵبژاردنەکە دەکەن.  بەرپرسی هۆبەی کاروباری پارتە سیاسییەکان و پاڵێوراوان لە لقی هەولێری کۆمیسیۆنی باڵای سەربەخۆی هەڵبژاردنەکان، ئاماژەی بەوەشکرد، کە فۆرمێک دەدەنە لایەنە سیاسییەکان و بەربژێرەکان بۆ ئەوەی هەرکەس بیداتە چاودێرەکانی و زانیارییەکانی پڕبکەنەوە و دواتر بۆ وەرگرتنی پێناسەکە بیگێڕنەوە بۆ کۆمیسیۆن.  بە گوتەی فەرهاد ئەسعەد، بەهیچ شێوەیەک نابێت کەسێک ببێتە چاودێر و نوێنەری لایەنەکان و بەربژێرەکان کە کارمەند و "مووچەخۆر"ی کۆمیسیۆنی باڵای سەربەخۆی هەڵبژاردنەکانی عێراق بێت.  لە سنووری پارێزگای هەولێر لە چوار بازنەدا، ملیۆنێک و ٢٣٨ هەزار و ٣٧٩ کەس مافی دەنگدانیان هەیە بۆ هەڵبژاردنی ١٥ کورسی ئەنجوومەنی نوێنەرانی عێراق کە بڕیارە ١٠ - ١٠ - ٢٠٢١ بەڕێوەبچێت.