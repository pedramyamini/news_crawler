ئەحمەد سەحاف، گوتەبێژی وەزارەتی دەرەوەی عێراق بە تۆڕی میدیایی رووداوی راگەیاند، ئەمڕۆ پێنجشەممە هەریەک لە نزار خەیروڵڵا، بریکاری پێشکەوتووی وەزارەتی دەرەوەی عێراق و ماتیو تولەر، باڵیۆزی ئەمریکا لە عێراق باسیان لە پێکهێنانی لیژنەیەکی سەربازی کرد و داوایان کرد، کۆبوونەوەکان پەلەیان لێ بکرێت بۆ جێبەجێکردنی بڕیارەکانی گەڕی سێیەمی دیالۆگی ستراتیژیی نێوان عێراق و ئەمریکا.  گوتەبێژی وەزارەتی دەرەوەی عێراق گوتیشی، لە کۆبوونەوەکەدا باس لە هاوکاریی ئەمنی و پێشکەشکردنی راوێژ و مەشقکردنی هێزە عێراقییەکان و کشانەوەی هێزە شەڕکەرە ئەمریکییەکان بۆ دەرەوەی عێراق کراوە.  رۆژی ٠٧ - ٠٤ - ٢٠٢١ گەڕی سێیەمی دیالۆگی ستراتیژیی نێوان ئەمریکا و عێراق بە سەرۆکایەتیی ئەنتۆنی بلینکن، وەزیری دەرەوەی ئەمریکا و فوئاد حوسێن، وەزیری دەرەوەی عێراق بە ئامادەبوونی فەوزی هەریری، سەرۆکی دیوانی سەرۆکایەتیی هەرێمی کوردستان بەڕێوەچوو.  دواتر ئەمریکا و عێراق راگەیێندراوێکی هاوبەشیان بڵاوکردەوە و باس لە نێوەڕۆکی کۆبوونەوەکە کرابوو.  لە بەشێکیدا هاتبوو، "لە بواری ئەمنی و رووبەڕووبوونەوەی تیرۆردا، هەردوو شاند ویستی خۆیان دووپاتکردەوە بۆ هاوئاهەنگی و پێکەوە کارکردنی نێوانیان. هەردوولا ئاماژەیان بەوە کرد کە هێزەکانی ئەمریکا لەسەر بانگهێشتی حکومەتی عێراق لەو وڵاتەن بۆ پاڵپشتیکردنی هێزە ئەمنییەکانی عێراق لە شەڕی دژی داعشدا. بە لەبەرچاوگرتنی زیادبوونی توانای هێزە ئەمنییەکانی عێراق، هەردوو لایەن دووپاتیانکردەوە کە ئەرکی هێزەکانی ئەمریکا و هاوپەیمانیی نێودەوڵەتی گۆڕدراوە بۆ راهێنان و راوێژکاری و ئەوەش رێگە بە دووبارە جێگۆڕکێی هێزە شەڕکەرەکانی نێو عێراق دەدات و کاتەکەیشی لە دانوستاندنە تەکنیکییەکانی داهاتوودا بڕیاری لەبارەوە دەدرێت".  لە راگەیێندراوەکەدا ئاماژە بەوەش کراوە، کە "گۆڕینی ئەرکی هێزەکانی ئەمریکا و هێزە نێودەوڵەتییەکانی دیکە لە ئەنجامدانی ئۆپەراسیۆنەوە بۆ راهێنان، پێدانی چەک و تەقەمەنی و یارمەتیدانی هێزە ئەمنییەکانی عێراق ئەو سەرکەوتنە پیشاندەدات کە لە هاوبەشیی ستراتیژیی هەردوولادایە و پاڵپشتیی ئەمریکاش بۆ هەوڵی بەردەوامی هێزە ئەمنییەکانی عێراق دەردەخات بۆ دڵنیابوونەوە لەوەی جارێکی دیکە داعش نەبێتەوە هەڕەشە بۆسەر سەقامگیریی عێراق".