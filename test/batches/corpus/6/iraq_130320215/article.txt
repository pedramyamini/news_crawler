بەپێی ئەو تۆمارانەی لەلایەن عێراقەوە رادەستی ئەنجوومەنی ئاسایشی نەتەوەیەکگرتووەکان کراون، لە ساڵی ٢٠١٧ ەوە بەزاندنی سنووری زەوی و ئاسمانی عێراق لەلایەن سوپای تورکیاوە زۆر زیادیکردووە.   تۆمارە رادەستکراوەکان دەریدەخەن، پێشێلکارییەکانی سوپای تورکیا لەنێو خاکی باشووری کوردستان و عێراقدا زۆرن و شێوەی جیاواز لەخۆدەگرن، لەوانەش بەزاندنی سنوور و پەڕینەوە بۆ نێو خاکی باشووری کوردستان لەلایەن سوپای تورکیاوە، تۆپبارانکردن، بەزاندنی سنووری ئاسمانیی عێراق لەلایەن فڕۆکە جەنگییەکانی تورکیاوە و هێشتنەوەی بنکە سەربازییەکانی ئەو وڵاتە لەنێو خاکی هەرێمی کوردستان و عێراق.   هەر لەو بارەوە، ئەندامێکی لیژنەی پەیوەندییەکانی دەرەوەی پەرلەمانی عێراق رایگەیاند: "تورکیا و عێراق سوودمەندن لە سەرکپکردنی هەرێمی کوردستان".  موسەننا ئەمین، ئەندامی لیژنەی پەیوەندییەکانی دەرەوەی پەرلەمانی عێراق بە تۆڕی میدیایی رووداوی راگەیاند: "پێشێلکارییەکانی تورکیا لە عێراق زیادیانکردووە، تورکیا بە مافی خۆی دەزانێت و لە هەمان کاتدا عێراق پابەندییەکانی بەرامبەر تورکیا هەندێکجار جێبەجێناکات. "  ئەو ئەندامەی لیژنەی پەیوەندییەکانی دەرەوە باسیشی لەوەشکرد: "هەردووکیان سوودمەندن لە سەرکپکردنی هەرێمی کوردستان و ناڕاستەوخۆ دەیانەوێت ئەم گەمەیە بەردەوام بێت. رەنگە هەردوو حکومەت لە رووی سیاسی و سەربازییەوە سوودی لێببینن و ئەوەشی زیانمەندە لەو شەڕەی ناوەستێت هەر کوردە، لە کوردستانی عێراق بە تایبەتی و لە باکووری کوردستاندا. "  لە بەشێکی دیکەی قسەکانیدا موسەننا ئەمین دەڵێت: رۆژانە لە هەواڵەکان باس لە بۆردوومانی تورکیا دەکرێت. تورکیا لە باشیک سەربازگەی هەیە؛ دەیان و سەدان گوندی ئێمە کاول بوون و چۆڵکراون، لەسەر بنەمای ئەوەی خەڵکەکە ناتوانن لە گوندەکانی خۆیان سود وەربگرن".  لەبارەی تۆمارکردنی سکاڵا لەلایەن عێراقەوە موسەننا ئەمین دەڵێت: "عێراق مافی خۆیەتی لە ئەنجوومەنی ئاسایش سکاڵا لەسەر تورکیا تۆماربکات، چونکە تورکیا یاسای نێودەوڵەتی پێشێڵکردووە".  سەبارەت بە هەوڵەکانی خۆیان وەکو پەرلەمان، ئەندامەکەی لیژنەی پەیوەندییەکانی دەرەوەی پەرلەمان گوتی: "بەدواداچوونمان کردووە. پرسیاری راستەوخۆمان لە وەزیری دەرەوەی ئێستای عێراق و وەزیرەکانی پێشووتریش کردووە. لەماوەی ئەم دوو خوولەی پەرلەماندا سێ بۆ چوار وەزیری دەرەوەی عێراقم بینیوە و ئەو بابەتەمان باسکردووە، هەمووشیان دەڵێن ناڕەزایەتیمان دەربڕیوە و بەدواداچوونی بۆ دەکەین و رێکارمان گرتووەتەبەر و هەر لەم قسە گشتیانە دەکەن. "