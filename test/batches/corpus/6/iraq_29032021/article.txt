عەلی بەیاتی، ئەندامی كۆمیسیۆنی مافەكانی مرۆڤ لە عێراق لەبارەی هۆکاری زیادبوونی بەکارهێنان و بازرگانیکردن بە ماددە هۆشبەرەکان بە تۆڕی میدیایی رووداوی راگەیاند: "بەهۆی خراپیی لایەنی ئەمنی و كێشەكانی كۆمەڵایەتی و ئابووری و بەدەستهێنانی قازانجێكی زۆر بەشێوەیەكی خێرا لە سەرجەم پارێزگاكان بڵاودەبێتەوە".  بە گوتەی بەیاتی، تاوەكو ئێستا عێراق لە دیدگایەكی ئەمنییەوە مامەڵە لەگەڵ كەیسی ماددە هۆشبەرەكان دەكات و گرنگی بە لایەنەكانی دیكەی تایبەت بە چارەسەركردنی ئەو پرسە نەداوە و دەڵێت: "حكومەت پێیوایە پرسی بەرەنگاربوونەوەی ماددە هۆشبەرەكان پێویستی بە هەمواركردنەوەی یاساكەیە كە لە ساڵی ٢٠١٧ دەركراوە، لە پێناو تووندكردنی سزاكان دژی بازرگانانی ماددە هۆشبەرەكان و سووككردنی لەسەر بەكارهێنەران، بەو پێیەی قوربانی واقیعەكەن و دەوڵەت نەیتوانیوە بیانپارێزێت".  لە بەشێكی دیکەی قسەکانیدا عەلی بەیاتی ئاماژە بەوە دەدات: "داتاكان ئاماژە بە پێنج هەزار و ٦٠٢ بەندكراو دەكەن، ٤ هەزار و ٥٥٤ یان راگیراون، هەزار و ٤٨ یان لەلایەن دادگە سزا دراون، لەو ژمارەیەش ٣ هەزار و ٨٩٢ یان بازرگانییان بە ماددە هۆشبەرەكانەوە كردووە، هەزار و ٤٧٨ یشیان ماددە هۆشبەرەكانیان بەكارهێناوە كە ٣٩ یان رەگەزی مێن و ٢٣ شیان گەنجی خوار تەمەن ١٨ ساڵین".  چاودێران پێیانوایە، هۆكاری هەڵكشانی بەكارهێنانی ماددەی هۆشبەر لە عێراقدا، دەگەڕێتەوە بۆ بەرزبوونەوەی رێژەی بێكاری و گەندەڵی و كۆنتڕۆڵی بەشێك لە ناوچە سنوورییەكان لەلایەن چەكدارە میلیشیاكانەوە، كە ئاسانكاری دەكەن بۆ هێنانە ناوەوەی ئەو ماددانە.  پێشتر شانەی راگەیاندنی ئەمنی رایگەیاند، هێزە ئەمنییەكانی عێراق لە هەڵمەتەكانیان بۆ دەستگیركردنی بازرگانانی ماددە هۆشبەرەكان بەردەوامن، شەوی شەممە لەسەر یەكشەممەش ٢٧/٢٨/٣/٢٠٢١ هێزێكی سەر بە دەزگای ئاسایشی نیشتمانی، مەترسیدارترین بازرگانی ماددە هۆشبەرەكانیان لە باكووری شاری بەغدا كوشت.