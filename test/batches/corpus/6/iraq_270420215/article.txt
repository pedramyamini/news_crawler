بەپێی ئەو زانیارییانەی لە سەرچاوەیەکەوە دەست رەنجە جەمال، پەیامنێری رووداو کەوتووە، بڕیارە نێچیرڤان بارزانی، سەرۆکی هەرێمی کوردستان لە فرۆکەخانەی هەولێر پێشوازی لە سەرۆککۆماری عێراق بکات.  سەرچاوەکە ئاماژەی بەوەشداوە، بڕیارە بەرهەم ساڵح لەگەڵ بەرپرسانی باڵای هەرێمی کوردستان کۆببێتەوە و لە کۆبوونەوەکان، دۆخی سیاسیی ئێستای عێراق و پەیوەندییەکانی هەولێر و بەغدا تاوتوێ بکرێن.  سەردانەکەی سەرۆککۆماری عێراق دوای ئەوە دێت کە نزیکەی سێ هەفتە پێش ئێستا نێچیرڤان بارزانی، سەرۆکی هەرێمی کوردستان لە سەردانی بەغدای کرد و لەگەڵ هەر سێ سەرۆکایەتییەکەی عێراق (سەرۆککۆمار، سەرۆکی پەرلەمان و سەرۆکوەزیران) کۆبووەوە، دواتریش لەگەڵ نوێنەری سکرتێری گشتیی رێکخراوی نەتەوە یەکگرتووەکان لە عێراق و زۆربەی سەرکردە سیاسییەکان کۆبووەوە.   هەروەها سەردانی ژماره‌يه‌ك سه‌ركرده و هێزه سياسييه‌كانى عێراقى كرد و لە کۆبوونەوەکانیدا دۆخى سياسى، ئابوورى، ئه‌منيى عێراق و ئاڵنگارییە جياجیاكانى به‌رده‌م وڵاتەکەی لەگەڵ لایەنەکان تاوتوێکرد.