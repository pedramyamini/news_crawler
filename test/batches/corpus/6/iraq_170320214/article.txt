نووسینگەی سامر زیبان حەمدانی، ئەندامی پەرلەمانی عێراق، کە هاوکات پەرلەمانتاری فراکسیۆنی سادیقوونی سەر بە گرووپی عەسائیب ئەهل حەق - یشە، بە سەرۆکایەتی قەیس خەزعەلی، بە تۆڕی میدیایی رووداوی راگەیاند "ئەو هەواڵەی کە لە زاری سامر زیبان حەمدانی لە دەزگاکانی راگەیاندن بڵاوکراوەتەوە لەبارەی داواکردنی جیابوونەوەی هەرێمی کوردستان لە عێراق، راست نییە، لە بنەڕەتدا فراکسیۆن شتێکی بڵاوکردووەتەوە کە سامر زیبان حەمدانی نەیگوتووە، چونکە پەیج و هەژماری زۆر هەن بەناوی پەرلەمانتار سامر زیبان حەمدانییەوە شت بڵاودەکەنەوە".  ئەمەش لەکاتێکدایە ئەمڕۆ ماڵپەڕی فەرمیی فراکسیۆنی سادیقوون هەواڵێکی بڵاوکردەوە، گوایە سامر زیبان حەمدانی، ئەندامی پەرلەمانی عێراق لە فراکسیۆنی فەتح لە هەژماری خۆیدا لە تۆڕی کۆمەڵایەتیی تویتەر رایگەیاندووە "جیابوونەوەی هەرێمی کوردستانی لە عێراق بۆ عەرەب و کورد باشترە، جیابوونەوە بە مەرجی دادپەروەرانە بەهۆی نەمانی بژارەیە لە پێشی هەمووان، خاڵێک لە کۆتایی دێڕ".  هەروەها نووسینگەی کوتلەی سادیقوون لە پەرلەمانی عێراق بە رووداوی راگەیاند، راستە ئەوە تویتەری پەرلەمانتار سامر زیبان حەمدانییە و تویتەکە هی خۆیەتی.