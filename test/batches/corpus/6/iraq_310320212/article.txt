د. بەشیر حەداد، جێگری سەرۆکی پەرلەمانی عێراق بە تۆڕی میدیایی رووداوی راگەیاند: "تاوەکو ئێستا دەرفەت دراوە بە لایەنەکان بۆ گەیشتن بە رێککەوتن و لێتێگەیشتن لەسەر بودجە، بەڵام ئەمڕۆ دانیشتن دەکەین و چیدیکە ناوەستین و دەنگدان لەسەر پڕۆژەیاسای بودجە لەوەزیاتر دواناخەین. "  محەممەد حەلبووسی سەرۆکی پەرلەمانی عێراق شەوی رابردوو لە راگەیێنراوێكدا هەڕەشەی بڵاوکردنەوەی ناوی ئەو پەرلەمانتارانەی کرد کە مەبەستیانە لە دانیشتنی ئەمڕۆ بەشدار نەبن و کاژێر یەکی دیاریکرد بۆ دانیشتنەکە، سەرۆکایەتیی پەرلەمان جەخت لەوە دەکاتەوە دان بەخۆداگرتنیان تەواو بوو و ئیدی پڕۆژەیاساکە دەخەنە دەنگدان، د. بەشیر حەداد لەوبارەوە دەڵێت: "تاوەکو ئێستا لایەنەکان لە پەرلەمانی عێراق نەگەیشتوونەتە هیچ رێککەوتنێک، ئێمەش وەکو سەرۆکایەتیی پەرلەمان تووشی شەرمەزاری بووین، ناکرێت چیدیکە سەرۆکایەتیی پەرلەمانی عێراق بە دواخستنی دەنگدان لەسەر پڕۆژەیاسای بودجە تۆمەتبار بکرێت. "   جێگری سەرۆکی پەرلەمانی عێراق لە نیوڕۆژی تەلەڤزیۆنی رووداو رایگەیاند: "بەڵێ سوورن لەسەر ئەوەی دانیشتنەکە بکرێت، مەگەر بارێکی نەخوازراو هەبێت دەنا زۆرینە هەیە بۆ دەنگدان لەسەر پڕۆژەیاسای بودجە و دەنگی لەسەر دەدەین، راستە کاژێر یەک دانرابوو، بەڵام مەرج نییە و دەکرێت دانیشتنەکە چەند کاژێرێک دوابکەوێت، بەڵام ئەمڕۆ هەر دەکرێت. "   لە بەشێکی دیکەی قسەکانیدا د. بەشیر حەداد گرفتە سەرەکییەکانی نێوان لایەنە شیعەکانی لەسەر بودجەی ئاشکرا کرد و رایگەیاند: " لەسەر دوو خاڵ لایەنەکان ناکۆکن، یەکەمیان مەرجی ئەوەیان داناوە بۆ دەنگدان لەسەر پڕۆژەیاسای بودجە کە نرخی دۆلار بگەڕێنێتەوە دۆخی جارانی خۆی کە دۆلارێک بەرامبەر بێت بە ١١١٩ دیناری عێراقی نەک ١٤٥٠ دینار"   لەبارەی هۆکارێکی دیکەی ناکۆکیی نێوان لایەنە پەرلەمانییەکان بەشیر حەداد دەڵێت: "خاڵی دووەمی ناکۆکی نێوان لایەنەکانیش قەرزی نێو پڕۆژەیاساکەیە و لایەنە شیعەکان داوا دەکەن ئەو قەرزە هەڵبگیرێت کە ٥.٧ ملیار دۆلارە. " بە بڕوای جێگری سەرۆکی پەرلەمان ئەو دوو خاڵە حکومەت پێی رازی بێت، چونکە حکومەت بە پەرلەمانی گوتووە بەهیچ شێوەیەک ناتوانن نرخی دۆلار بەرامبەر دینار کەمبکەنەوە، بۆ قەرزیش حکومەت داوای ١٠ ملیار کردبوو، بەڵام کەمکرایەوە بۆ ٥.٧ ملیار دۆلار ئەو پارەیەش بۆ پڕۆژەکانی کارەبایە و نەهێشتنی کێشەی کارەبا لە عێراق قووڵتر دەکاتەوە.  پشکی هەرێمی کوردستان لە لیژنەی دارایی جێگیر کرا و دەنگی لەسەر درا، د. بەشیر حەداد جێگری سەرۆکی پەرلەمانی عێراق دەڵێت: " هەرچەندە ماددەی ١١ بەگوێرەی خواست و داخوازی کورد نەبوو لە بەغدا، بەڵام کورد پێی رازییە و وەکو خۆی ماوەتەوە و کێشە نەماوە. "  پێڵاو و وشەی " مێینە" لە دانیشتنی پەرلەمانی کوردستان  کێشەی بودجە لە عێراق ٤ مانگ زیاترە هەمووانی سەرقاڵ کردووە، لە هەرێمی کوردستانیش حکومەت چاوەڕێی پەسندکردنی ئەو پڕۆژەیاسایە لە بەغدا، تاوەکو لەسەر بنەمای ئەو داهاتەی لە بەغداوە دێت پڕۆژەیاسای بودجەی هەرێمی کوردستان ئامادە بکات کە ٧ ساڵە بێ یاسای بودجەیە، دەبوو حکومەت لە نێوەڕاستی ئەم مانگە پڕۆژەیاسای بودجەی هەرێمی کوردستان بنێرێتە پەرلەمان، رێواز فایەق، سەرۆکی پەرلەمانی کوردستان دەڵێ: " نەم پرسیوە بۆ حکومەت پڕۆژەیاساکەی نەناردووە، بەڵام چاوەڕێی بەغدا بۆ ناردنی پڕۆژەیاساکە. "  لە ماوەی یەک مانگی کردنەوەی وەرزی گرێدانی بەهارە پەرلەمانی کوردستان تەنیا دوو دانیشتنی کردووە، لە دووەم دانیشتنیشیدا هەرای و گرژی دروست بوو، هۆکاری گرژییەکانیش وشەیەک و هەڵوێستەکانی سەرۆکی فراکسیۆنی نەوەی نوێ بوو. "  هاوڕێ مەلا ستار پەرلەمانتاری فراکسیۆنی یەکێتی لە قسەکانیدا کە رەخنەگرتن بوو لە حکومەتی هەرێمی کوردستان، حکومەتی بە حکومەتێکی " مێینە " ناوبرد، سەرۆکی پەرلەمانی کوردستان دوای قسەکانی وەڵامی دایەوە و رایگەیاند: "ئەگەر دەتەوێت مێ بکەیتە ئامرازی رەخنەگرتن لە حکومەت مەیکە. "  فراکسیۆنی پارتی کاردانەوەی تووندی پیشاندا و زۆربەی پەرلەمانتاران داوایان کرد ئەو قسەیە قبووڵ نەکرێت، بەڵام فراکسیۆنی یەکێتی لە جیاتی ئەو پەرلەمانتارە داوای لێبوردنی کرد و قسەکانی لە پرۆتۆکۆل سڕایەوە.  لە دانیشتنەکەی پەرلەمان، رێواز فایەق رەخنەی لە بەشێکی پەرلەمانتاران گرت و رایگەیاند: "قسەکانیان کلیپ کردووە و لە نێو هۆڵی پەرلەمان بۆ خۆدەرخستن دەیکەن. " ئەو قسانەی دوای ئەوە هات، کازم فاروق سەرۆکی فراکسیۆنی نەوەی نوێ پێڵاوی گرتە سەرۆکایەتیی پەرلەمان، دواتریش سەرۆکی پەرلەمان لە دانیشتنی پەرلەمان دەری کرد و بێ پێڵاو لە پەرلەمانی کوردستان چووە دەرەوە.  پەرلەمانی کوردستان دەبوو کۆمەڵێك پڕۆژەیاسا تاوتوێ بکات، بەڵام بەهۆی دەمەقاڵێ و گرژی بێئەنجام دانیشتنەکەی دوای دوو کاژێر و نیو دواخست.