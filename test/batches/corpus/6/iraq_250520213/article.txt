غانم ئەلعیفان، ئەندامی شانەی قەیرانەکانی پارێزگای ئەنبار بە تۆڕی میدیایی رووداوی راگەیاند، ئێوارەی ئەمڕۆ ئۆتۆمبێلێکی بۆمبڕێژکراو لە شەقامی پزیشکان لە قەزای حەدیسەی سەر بە پارێزگای ئەنبار تەقیوەتەوە و بەهۆیەوە ژمارەیەک هاووڵاتیی سڤیل برینداربوون.  ئەندامەکەی شانەی قەیرانەکانی پارێزگای ئەنبار راشیگەیاند، تەقینەوەکە خۆکوژی نەبووە، بەڵکو ئۆتۆمبێلە بۆمبڕێژکراوەکە راگیراوە و دواتر تەقیەوەتەوە.   هەر لەوبارەوە، شانەی راگەیاندنی ئەمنیی عێراق لە راگەیێندراوێکدا بڵاویکردەوە، ئۆتۆمبێلێکی جۆری پیکاپ لە شەقامی پزیشکانی قەزای حەدیسە تەقیوەتەوە و بەپێی ئامارە سەرەتاییەکان بەهۆیەوە ١٠ کەسی سڤیل برینداربوون. هاوکات حوسام حوسێن، بەڕێوەبەری نەخۆشخانەی حەدیسە راگەیاندووە لەو تەقینەوەدا ١٠ کەس برینداربوون، کە برینی یەکێکیان سەختە.