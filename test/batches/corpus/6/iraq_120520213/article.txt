عەلی رازی، گوتەبێژی وەزارەتی سەرچاوەکانی ئاوی عێراق بە تۆڕی میدیایی رووداوی راگەیاند: "دوای ئەوەی وەزارەتی سەرچاوەکانی ئاو هەموو پێداویستییە کارگێڕییەکانی بۆ پرۆژەی دروستکردنی بەنداوی مەکحوول لە یاسای بودجەی گشتیی ساڵی ٢٠٢١ دا بەدەستهێنا، لە سەرەتای مانگی پێنجی ٢٠٢١ وە دەستمان بە جێبەجێکردنی پرۆژەکە کرد".  لە بەشێکی دیکەی قسەکانیدا عەلی رازی ئاماژەی بەوە دا: "بەنداوی مەکحوول، یەکێکە لە پرۆژەکانی کۆگاکردنی ئاو لە ئاوی رووباری دیجلە، چونکە بەنداوەکە پاش تەواوبوونی نزیکەی ٣ ملیار مەتر سێجا ئاو گلدەداتەوە، ئەوە جیا لە بەرهەمهێنانی تەزووی کارەبا و دابینکردنی زیاتر لە ٢٠ هەزار هەلی کار، بەنداوەکە هاوکات دەبێتە هۆی فراوانبوونی رووبەری زەوی کشتوکاڵی لە هەردوو پارێزگای سەلاحەددین و کەرکووک".  بەنداوەکە دەبێت لە ماوەی ٣ ساڵدا تەواو بکرێت. عەلی رازی دەڵێت: "بەنداوەکە ناوچەکانی باشووری سامەڕا و بەغدا لە مەترسیی لافاو دەپارێزێت، چونکە ئێستا لە پاش بەنداوی موسڵ تەنیا بەنداوی سامەڕا لەسەر رووباری دیجلە هەیە ".  هەوڵی دروستکردنی بەنداوی مەکحوول لە پارێزگای سەلاحەددین لە باکووری عێراق لە ساڵی ١٩٨٩ وە دەستیپێکرد، بەڵام دوای تەواوکردنی ١٠ % ی پرۆژەکە بەهۆی لێکەوتەکانی جەنگی دووەمی کەنداو زیاتر لە ٣٠ ساڵە تەواوکردنی پرۆژەکە دواکەوتووە.