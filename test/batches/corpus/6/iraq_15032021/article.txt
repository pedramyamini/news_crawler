حەمید نایف، گوتەبێژی وەزارەتی كشتوكاڵی عێراق بە تۆڕی میدیایی رووداوای راگەیاند، "بەراورد بە ساڵانی رابردوو، لە ٢٠٢٠ دا خورما بەشێوەیەكی باش زیادیكردووە؛ وەرزی رابردوو هاوردەكاران بڕی ٦٠٠ هەزار تۆن خورمایان هەناردەی وڵاتانی عەرەبی و بیانی كرد و ٢٠٠ هەزار تۆنیش ماوە لە چەند رۆژی داهاتوودا هەناردە دەكرێت".  بەگوتەی حەمید نایف، لە مانگی ٨ تاوەكو مانگی ١٠ی داهاتوو وەرزێكی دیكەی چنینەوەی خورما دەستپێدەكات و دەڵێت، "خورما بەپێی وەرز كەم و زیاد دەكات؛ پارێزگاكانی كەربەلا، بابل، دیالە و بەسڕەش زۆرترین خورمایان هەیە، وەزارەتیش ئاسانكاری زۆر بۆ هەناردەكاران و كۆمپانیاكانی بەبازاڕكردنی بەرهەمە كشتوكاڵییەكان دەكات بۆ گەڕاندنەوەی پێگەی عێراق وەكو سەرچاوەی هەناردەی خورما بۆ بازاڕەكانی جیهان".  لە حەفتاكانی سەدەی رابردوودا عێراق لە رێزبەندی یەكەمی وڵاتانی هەناردەكاری خورما بوو و ساڵانە زیاتر لە یەك ملیۆن تۆن خورمای هەناردە دەكرد، بەڵام لە نەوەتەكانی سەدەی رابردوودا هەناردەی خورما بەشێوەیەكی بەرچاو پاشەكشەیكرد.