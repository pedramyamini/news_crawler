حاجی عەباس کازم، خاوەن چێشتخانە دەڵێت "باشترین حوکمڕانی ئەحمەد حەسەن بەکر، عەبدولکەریم قاسم و سەدام حوسێن بوو، بەڵام دوای ساڵی ٢٠٠٣ ھیچ نەکرا، ھەموو کێشەیەک زیادیکرد، ھۆکاریش ئەوەیە کە حکومەتێکی باشمان نەبووە، چونکە ئێستا دەچیتە فەرمانگەیەک بەبێ پارەدان کارەکەت ناڕوێنن".  جەبار خەلێفاوی، پارێزەر ئاماژە بەوە دەکات "پارێزگای دیوانیە وەکو ھەموو پارێزگاکانی دیکە خزمەتگوزاریی تێدا نییە، بەتایبەت لەڕووی تەندروستی و شارەوانییەوە، پشتگوێخستنی ئەم پارێزگایە کاربەدەستانی ئەم پارێزگایە تێیدا بەرپرسن بۆ دابینکردنی خزمەتگوزاری بۆ رۆڵەی ئەم گەلە".  حەسەن ئەبو عەلی کە دووکاندارە، باس لەوە دەکات "نە شەقامێک، نە پارکێک، نە باخچەیەک، هیچ شتێک نییە، خەڵکیان لە خراپترین رەوش جێھێشتووە".  سەرەڕای نەبوونی خزمەتگوزاری، نزیکەی نیوەی خەڵکی ئەم پارێزگایە بەدەست هەژارییەوە دەناڵێنن. بەپێی دوایین ئاماری وەزارەتی پلاندانانی عێراق، رێژەی هەژاری لە دیوانیە ٤٧ % ـە. بەپێی ئاماری بانکی نێودەوڵەتی، ئەوانەی لە عێراق لەژێر هێڵی هەژارییەوەن، داهاتی رۆژانەیان تەنیا نزیکەی دوو هەزار دینارە، پارێزگاری دیوانیە ھۆکاری کەمیی خزمەتگوزاری و رەوشی پارێزگاکەی بۆ خەرجنەکردنی پارە لە بەغداوە دەگەڕێنێتەوە.  زوھێر شەعلان، پارێزگاری دیوانیە دەڵێت "تەنھا ٤٠ ملیارمان دەداتێ و دەڵێت خۆت و خوای خۆت ئەی موسا، ١٥ یەکەی ئیداریمان ھەیە ٤٠ ملیار دینار، بەشی چی دەکات، یانی چۆن ئاوامان لێدەکەن، ئایا داھاتی نەوتمان ھەیە؟ نەخێر. دەروازە سنووریەکان؟ نەخێر. گەشتوگوزاری؟ نەخێر. تەنھا کشتوکاڵیمان ھەیە، ئەویش شایستە داراییەکانیان بە تەواوی وەرنەگرتووە کە بتوانێت کشتوکاڵی تەواو بکات، ئەوەشیان دوادەکەوێت بۆ پێدانی شایستە داراییەکانیان".  یەکێکی دیکە لە دەردەکانی ئەم پارێزگایە، بێکارییە. دیوانیە لە بێکاریشدا لە پێشەنگی پارێزگاکانی دیکەی عێراقەوەیە. بەپێی دوایین ئاماری وەزارەتی پلاندانانی عێراق، رێژەی بێکاری لەم پارێزگایە ١٧ % یە، ژیانی بەشی زۆری دانیشتووانی ئەم پارێزگایە لەسەر کشتوکاڵە، كەچی کشتوکاڵیش ئێستا لە خراپترین رەوشدایە.