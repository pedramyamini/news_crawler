لیژنەی دارایی پەرلەمانی عێراق لە راگەیێندراوێکدا بڵاویکردەوە، بەمەبەستی داڕشتنەوەی کۆتایی پرۆژەیاسای بودجەی فیدراڵیی ساڵی ٢٠٢١، ئەمڕۆ شەممە لیژنەی دارایی بە بەشداریی وەزیرانی دارایی، نەوت، پلاندانان، کارەبا، بازرگانی، ئاوەدانکردنەوە و نیشتەجێکردن، کار و کاروباری کۆمەڵایەتی و سەرۆکی ئەنجوومەنی فیدراڵیی راژە کۆدەبێتەوە.  پێشتر جەمال کۆچەر، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاندبوو، کاژێر ١٠ سەرلەبەیانیی ئەمڕۆ لیژنەی دارایی پەرلەمانی عێراق لەگەڵ وەزیرانی نەوت، دارایی، پلادانان و کارەبا و دواتریش کاژێر ١٢ لەگەڵ وەزیری بازرگانی کۆدەبێتەوە، ئەوەش بەمەبەستی تاوتوێکردنی گرێکانی بەردەم تێپەڕاندنی بودجە و ئاسانکارییکردن بۆ تێپەڕاندنی پرۆژە یاساکە لە پەرلەمان دا".  هاوکات بەپێی زانیارییەکانی تۆڕی میدیایی رووداو، داواکراوە ئەمڕۆ پارێزگاری بانکی ناوەندیی عێراقیش بێتە لیژنەی دارایی لەبارەی نرخی فرۆشتنی دۆلار و قسەی لەگەڵدا بکرێت، بەڵام تاوەکو ئێستا ئەو بابەتە بە فەرمی یەکلایی نەبووەتەوە.  بڕیارە کاژێر ٣ی دواینیوەڕۆی سبەی یەکشەممە پەرلەمانی عێراق لەبارەی دەنگدان لەسەر پرۆژەیاسای بودجەی ساڵی ٢٠٢١ کۆبێتەوە.  نەهرۆ مەحموود، ئەندامی لیژنەی ئابووری و وەبەرهێنان لە پەرلەمانی عێراق بە تۆڕی میدیایی رووداوی راگەیاند: "تاوەکو ئێستا دیار نییە بودجە تێدەپەڕێندرێت یان نا، چونکە هێشتا چەندین کێشە ماون چارەسەربکرێن؛ کێشەکانیش تەنیا پەیوەندیان بە پشکی هەرێمی کوردستان نییە، بەڵکو چەندین کێشەی دیکە لەنێو فراکسیۆنە سیاسییەکاندا هەن. ئەگەر تێشپەڕێندرێت، رەنگە چەند رۆژێکی بووێت".  سەبارەت بە زیادکردنی بڕگەیەک وەک مەرج بەسەر هەرێمی کوردستان لە پرۆژەیاسای بودجە و هەڵوێستی فراکسیۆنە کوردستانییەکان لەوبارەوە، ئەندامەکەی لیژنەی ئابووری و وەبەرهێنان لە پەرلەمانی عێراق گوتی: " تاوەکو ئێستا فراکسیۆنە کوردستانییەکان لە پرسی بابەتی بودجەدا یەکهەڵوێستن".  بەپێی دوایین رێککەوتنی شاندی هەرێمی کوردستان و لیژنەی دارایی پەرلەمانی عێراق، بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان. بەڵام دەبێت ئەو داهاتەی هەرێمی کوردستان رادەستی سۆمۆی دەکات لە ٢٥٠ هەزار بەرمیل کەمتر نەبێت.  دوای ئەوەی لە ٢٠ ـی ئاداری ٢٠٢١ لایەنە سیاسییە شیعەکان گۆڕانکارییان لە ماددەی ١١ ـی پرۆژە یاسای بودجەی فیدراڵی ئەمساڵدا کرد، کە تایبەتە بە بەشە بودجەی هەرێمی کوردستان، رێککەوتنی ئەو لایەنانە و شاندی حکومەتی هەرێمی کوردستان کێشەی تێکەوت، دواتر راگەیاندنی پەرلەمانی عێراق رایگەیاند، کۆبوونەوەی پەرلەمان لەبارەی پەسندکردنی پرۆژەیاسای بودجەی ٢٠٢١ دوادەخرێت.