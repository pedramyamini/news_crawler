سەرچاوەیەكی ئەمنی لە شاری بەغدا بە تۆڕی میدیایی رووداوی راگەیاند: "بەهۆی تەقینەوەی ماتۆڕسكیلێكی بۆمبڕێژكراو لە ناوچەی مشتل لە باشووری رۆژهەڵاتی شاری بەغدا، هاووڵاتییەك كوژراو دوو هاووڵاتی دیكەش برینداربوون".  لە دوو مانگی رابردوودا ئەوە دووەم تەقینەوەیە، کە لە بەغدا روودەدات و قوربانی لێدەکەوێتەوە. رۆژی ٢١ - ١ - ٢٠٢١ دوو خۆکوژ لە گۆڕەپانی تەیەران لە ناوەڕاستی شاری بەغدا خۆیان تەقاندەوە. بەو هۆیەوە ٣٢ كەس كوژران و ١١٠ كەسی دیكەش برینداربوون.  دوای دوو تەقینەوە خۆكوژییەكەش، مستەفا كازمی، سەرۆكوەزیرانی عێراق ژمارەیەك گۆڕانكاری لە نێو دەزگا ئەمنی و هەواڵگرییەكانی وڵاتدا کرد.  دوو تەقینەوەكەی شاری بەغدا كاردانەوەی فراوانی نێودەوڵەتی بەدوای خۆیدا هێنا، ئەمەش لەكاتێكدایە كە عێراقییەكان ئامادەکاری دەكەن بۆ ئەنجامدانی هەڵبژاردنێكی نوێ، هەروەها هاوكاتە لەگەڵ كەمكردنەوەی ژمارەی هێزە ئەمنییەكان لە عێراق.