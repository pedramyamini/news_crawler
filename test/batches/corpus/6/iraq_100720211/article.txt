ئەحمەد موسا، گوتەبێژی وەزارەتی کارەبای عێراق رایگەیاند، بەرهەمهێنانی وزەی کارەبای بۆ ٢٠ هەزار و ٦٦٢ مێگاوات کارەبا بەرزبووەتەوە، لە کاتێکدا پێشتر نزیکەی ١٨ هەزار و ٥٠٠ مێگاوات بوو.   گوتەبێژی وەزارەتی کارەبای عێراق ئاماژەی بەوەکرد، وەزارەتەکانی نەوت، سەرچاوەکانی ئاو، بەرگریی و ناوخۆ، پشتیوانی وەزارەتن لە رێگەی ئەوەی هێزەکانیان پاسەوانی لە ژێرخانی کارەبا دەکەن، کە تاوەکو ئێستا دەکرێنە ئامانج، بەڵام ئێستا ئەو هێرش و ئامانجکردنە کەمبوونەتەوەتەوە.  ئەحمەد موسا جەختی لەوە کردەوە، هەوڵەکان بەردەوامن، ژووری ئۆپەراسیۆن پێکهێنراوە بۆ پشتیوانیکردنی لە کار و بەرهەمهێنانی کارەبا و  چارەسەرکردنی کەمبوونەوەی کارەبا.  داعش لە رۆژنامەی زمانحاڵی رێکخراوکە دەڵێت: لە پێنج هەفتەی رابردوودا چەکدارەکانیان لە ویلایەتی عێراق جەنگێکی ئابووریی گەورەیان دەستپێکردووە، کە کەرتی کارەبای لە هەموو ناوچەکانی کردووەتە ئامانج و بووەتە هۆی داڕووخانی سیستەمی کارەبا.  بەرپرسێکی سەربازیی داعش بە رۆژنامەکەی گوتووە ئەو جەنگە درێژکراوەی زنجیرە جەنگێکە لە ماوەی چەند مانگی رابردوو دەستیپێکردووە و ئامانج لێی لێدانە لە ئابووریی حکومەت.  هەروەها ئەوەش هاتووە: "جەنگەکانی پێشوو کەرتی کارەبای گرتەوە لەنێویاندا تاوەرەکانی گواستنەوە و مۆلیدە و وێستگەکانی، بەڵام چەکداران بازنەی بە ئامانجکردنەکانیان فراوانکردووە بۆ ئەوەی کەرتی نەوت بگرێتەوە، لەنێویاندا پاڵاوتگەکان و بۆڕییەکانی گواستنەوە و بەنزینخانە و وێستگەکانی غاز، لەگەڵ پڕۆژە سەرەکییەکانی ئاو و بیرەکان ئەوانەی ئاو دەگەیێننە بەغدا".  ئەو بەرپرسەی داعش کە رۆژنامەکە هەڤپەیڤینی لەگەڵ کردووە دەڵێت: لەو ماوەیەدا ٦٨ تاوەری کارەبایان لە کەرکووک. سەلاحەدین، نەینەوا، دیالە، دیجلە، جەزیرە، باکووری بەغدا کردوونەتە ئامانج.  هەروەها باسی لەوەکردووە ئامانجێکی دیکەی کارەکەیان ئەوە بووە حکومەت بەشێک لە هێزەکانی کە رووبەڕووی چەکدارەکانیان دەبنەوە بردووەتە دەرەوە بۆ پارێزگاریکردن لە تاوەرەکان، بەمەش دوو ئامانجیان پێکاوە ئەوانیش کەمکردنەوەی گوشار لەسەر ناوچەکانی دیکە و دابینکردنی ئامانجی دیکەی سەربازی لە دەرەوەی شارەکان.   عێراق ئێستا پێویستی بە نزیکەی ٣٠ هەزار مێگاوات کارەبایە، بەڵام بەم دواییانە بەرهەمهێنانی کارەبا لەو وڵاتە بۆ ١٣ هەزار و ٥٠٠ مێگاوات دابەزی.  یەکێک لە سەرچاوەکانی عێراق بۆ دابینکردنی کارەبا، وڵاتی ئێرانە کە بە پێدانی گاز و کارەبا ٤٠ % ی بەرهەمی کارەبای عێراق دابیندەکات، بەڵام هاوینی گەرمی ئەمساڵ ئێرانیشی تووشی گرفتی کەمیی کارەبا کردووە.  ئێران دەڵێت، حکومەتی عێراق ٦ ملیار دۆلار قەرزاری تارانە لە بری گاز و کارەبا. حکومەتی عێراقیش دەڵێت، بەهۆی گەمارۆ بانکییەکانی سەر ئێرانەوە ناتوانێت قەرزەکەی بداتەوە.  کەڵەکەبوونی چەندین کێشەش وایکردووە، خراپی رەوشی کارەبا لە عێراق چارسەری بەپەلەی نەبێت.  سوودوەرنەگرتن لە گازی کێڵگە نەوتییەکان یەکێک لە کێشە سەرەکییەکانی عێراقە. ١.٣٢ ملیار پێی سێجا لە کۆی ٢.٦ ملیار پێی سێجا گازی کێڵگە نەوتییەکان لە عێراق بەفیڕۆ دەچێت و دەسووتێنرێت. ئەمە لە کاتێکدایە بەو بڕە زۆرە گازە دەکرێ کێشەی کارەبا لە عێراق چارەسەربکرێت.   کێشەیەکی سەرەکیی دیکە لە عێراق نەبوونی ژێرخانی گونجاوی گواستنەوەی کارەبایە کە دەبێتە هۆکار بۆ بەفیڕۆچوونی ٣٠ % تاوەکو ٥٠ % ی ئەو کارەبایەی کە دەگوازرێتەوە.  ئەوە لە کاتێکدایە ئەنجوومەنی وزاری ئاسایشی نیشتمانیی عێراق دەڵێ؛ بەرهەمهێنانی تەزووی کارەبا لە عێراق ئێستا گەیشتووەتە زیاتر لە ٢٠ هەزار مێگاوات و ئەوە بەرزترین ئاستی بەرهەمهێنانی کارەبایە بەدرێژایی مێژووی عێراق، لەگەڵ ئەوەشدا وەزارەتی کارەبای عێراق دەڵێت، بۆ دابینکردنی کارەبا رۆژانە ٢٤ کاژێر پێویستمان بە بەرهەمهێنانی زیاتر لە ٢٨ هەزار مێگاوات کارەبایە.  رۆژی ٢/٧/٢٠٢١ سەرۆکوەزیرانی عێراق پێکهێنانی شانەی قەیرانی بە سەرۆکایەتیی خۆی بۆ بەرەنگاربوونەوەی کەمیی دابینکردنی تەزووی کارەبا لە هەموو عێراق راگەیاند و چەند بڕیارێکی دیکەی دا لەوانە؛ خێرا دابینکردنی هەموو پاڵپشتییەکی دارایی و تەکنیکی و لۆجستی و ئەمنی بۆ وەزارەتی کارەبا، بەشداریپێکردنی حکومەتە خۆجێکان لە بواری بەرهەمهێنانی کارەبا و دابەشکردنی، نەهێشتنی زێدەڕۆییەکانی سەر سیستەمی تەزووی کارەبا و پێبژاردنی ئەو کەسانەی کە زێدەڕۆییان کردووەتە سەر سیستەمی کارەبا.  بەهۆی پچڕانی تەزووی کارەبا لە بەشێک لە پارێزگاکانی عێراق؛ مستەفا کازمی، سەرۆکوەزیرانی عێراق بەڕێوەبەری گشتیی کۆمپانیای گواستنەوەی کارەبای لە ناوەڕاستی عێراق لە پۆستەکەی دوورخستەوە.