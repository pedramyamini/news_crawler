ساڵح محەممەد عێراقی، کە خۆی بە وەزیری موقتەدا سەدر، رابەری رەوتی سەدر لە عێراق ناودەبات، لە هەژماری خۆیدا لە فەیسبووک رایگەیاند: "بە بەڕێزیانم گوت ململانێکان لە نێو خێزانی سەدر زیاتر دەبن، پێش ئەوەی قسەکەم تەواو بکەم، گوتی ئاگادارم بەدواداچوون بۆ هەواڵەکان دەکەم، دۆخەکە زۆر بێهیوای کردووم و زۆر کاریگەری لێکردووم، بۆیە ئەگەر بەردەوام بێت ناچارم رێگە بە بەشداری رەوتی سەدر لە هەڵبژاردن نەدەم، چونکە ناوبانگی رەوتەکە لەو بەشداریکردنە گرنگترە".  سەبارەت بەم هەڕەشەی موقتەدا سەدر، رابەری رەوتی سەدر لە عێراق، دکتۆر محەممەد حەیانی، شرۆڤەکاری سیاسی عێراقی، بە تۆڕی میدیایی رووداوی راگەیاند: "ئەم پەیامەی سەدر بۆ ئەندامی رەوتەکەیەتی، چونکە لە راستیدا کێشە لە نێوانیاندا سەریهەڵداوە و لە ململانێدان لەسەر ئەوەی کێ بەربژێر بکەن بۆ پۆستی سەرۆکوەزیرانی داهاتووی عێراق، کە رەوتی سەدر دەمێکە بانگەشە دەکات و دەڵێ ئەمجارەیان بۆ ئێمە دەبێت".  حەیانی هۆکارێکی دیکەی ململانێکانی نێوان سەدرییەکان بۆ خۆپێشاندانەکانی ئەمدواییەی ناسریە گەڕاندەوە و گوتی: "بەهۆی بەشداری بەشێکی سەدرییەکان لە خۆپێشاندانەکان و ناڕەزایەتییەکانی هەفتەی رابردوو لە ناسریە لە باشووری عێراق و شێوازی سەرکوتکردنی ئەو خۆپێشاندانانە، کێشە لە نێوان ئەندامانی رەوتەکە و گرووپی چەکداری سەرایا سەلام سەر بە رەوتی سەدر سەریهەڵداوە، بۆیە موقتەدا سەدر بە بەشداری پێنەکردنی رەوتەکەی لە هەڵبژاردنی داهاتوو هەڕەشەی لە ئەندامانی رەوتەکەی کرد، ئەگەر ئەندامانی رەوتەکەی دەستبەرداری ململانێکانیان نەبن".  دکتۆر محەممەد حەیانی پێیوایە موقتەدا سەدر دەترسێ ئەگەر بەو کێشە و ململانێیانە لە نێوان ئەندامانی رەوتەکەی و سەرایا سەلام بەشداری لە هەڵبژاردنی داهاتووی پەرلەمانی عێراق لە ١٠ ئۆکتۆبەری ئەمساڵدا بکات، ئەوا کاریگەری خراپی لەسەر دەنگەکانی رەوتەکەی دەبێت.  هاوپەیمانیی سائیرون، بە سەرۆکایەتیی موقتەدا سەدر، لە هەڵبژاردنی ٢٠١٨ زۆرترین کورسی بەدەستهێنا کە ٥٤ کورسی بوو، هاوپەیمانییەکە لە نێوان حیزبی ئیستقامەی رەوتی سەدر و حیزی شیوعی عێراق و پێنج حیزبی دیکە پێکهاتووە.