خالید علێوی عرداوی، ئەمڕۆ هەینی بە تۆڕی میدیایی رووداوی راگەیاند: "سەردانەکەی پاپا فرانسیس، پاپای ڤاتیکان زۆر گرنگە و بە شێوەیەکی رەها مێژووییە، هاوکات دیداری نێوان عەلی سیستانی، مەرجەعی باڵای شیعە لە عێراق لەگەڵ پاپا، دیدارێک نییە لە نێوان دوو پێشەوای ئایینی، بەڵکو دیدارێکە لە نێوان دوو پەیامی ئاسمانی، بۆیە ئەمڕۆ هەلێکی گەورە و مەزن رەخساوە بۆ بڵاوکردنەوەی پێکەوەژیان و خۆشەویستی و ئاشتی، لە نێوان باوەڕدارانی ئەم دوو ئایینە، موسڵمان و کریستیان".  لە بەشێکی دیکەی قسەکانیدا خالید عرداوی ئاماژەی بەوە کرد: "سەبارەت بە سەردانەکەی پاپا فرانسیس بۆ لای ئایەتوڵڵا عەلی سیستانی، تاوەکو ئێستا زانیاری بڵاونەکراوەتەوە کەوا ئەوان راگەیەندراوێکی هاوبەشیان دەبێت یان نا، بەڵکو ئەوان دیاری پێشکەشی یەکدی دەکەن و ئایەتوڵڵا سیستانیش پەیامێک دەداتە پاپا فرانسیس سەبارەت بە لێبوردەیی و خۆشەویستی و ئاشتی، لەگەڵ جەختکردنەوە لەسەر گرنگی عێراق بەوەی پێویستە عێراق بونیادبنرێت و دووربێ لە ململانێ هەرێمی و نێودەوڵەتییەکان".  هەروەها خالید عرداوی دەشڵێت: "هیوادارین هەردوولایان لەم سەردانەدا راگەیێندراوێکی هاوبەش واژۆبکەن بۆ جێگیرکردنی پرەنسیپەکانی ئاشتی و خۆشەویستی و پێکەوەژیان لەنێوان موسڵمانان و کریستیانەکان نەک تەنیا لە عێراق، بەڵکو لە هەموو جیهان".  بەڕێوەبەری ناوەندی ستراتیژی لە زانکۆی کەربەلا ئاشکراشیکرد: "دیدارەکەی نێوان ئەم دوو پێشەوا رووحییە مەزنە کورت دەبێت و تەنیا ٤٠ خولەک بەردەوام بێت، بەڵام ئەم دیدارە پەیامی عێراق لە نەجەف، هەولێر، بەغدا، زیقار و موسڵەوە بۆ هەموو جیهان دەنێرێت، کەوا کاتی ئەوە هاتووە پەڕەی تووندوتیژی و کاولکاری دابخرێت و پەڕەی بونیادنان، خۆشەویستی، پێکەوەژیان و ئاشتی هەڵبدرێتەوە، پێشبینیش دەکەین لە ئایندەی نزیکدا مەرجەعییەتی نەجەف وەڵامی سەردانەکەی پاپا بداتەوە و بچێت بۆ ڤاتیکان".  پاپا فرانسیس ئەمڕۆ هەینی لە ئیتاڵیاوە گەیشتە عێراق، پاپا فرانسیس یەکەم پاپایە سەردانی عێراق دەکات. بەپێی بەرنامەی سەردانییەکەی پاپا ڤاتیکان بۆ عێراق، پاپا فرانسیس سبەی شەممە بەرەو پارێزگای نەجەف لە باشووری عێراق بەڕێدەکەوێت و لەوێ چاوی بە عەلی سیستانی، گەورە مەرجەعی باڵای شیعەکان دەکەوێت بۆ گەیاندنی پەیامی ئاشتی و برایەتی نێوان ئایینەکان.   دواتر پاپا دەچێتە شاری ئووری شوێنەواری لە پارێزگای زیقار لە باشووری عێراق، کە بە پێگەی سەرهەڵدانی شارستانییەتی سۆمەری لە عێراق ناودەبرێت و کریستیانەکان دەڵێن، شوێنی سەرەکی پێغەمبەر ئیبراهیم (د. خ) بووە؛ لەوێش پاپا چاوی بە نوێنەرانی ئایینەکان لە عێراق دەکەوێت و کریستیانەکان و موسڵمانەکانیش پێکەوە لە ئوور نوێژ دەکەن، پاشان پاپا گوتارێک پێشکەش دەکات، بۆ پاش نیوەڕۆی هەمان رۆژ پاپا دەگەڕێتەوە بەغدا و لە کەنیسەی مار یوسفی کلدان لە بەغدا بەشداری رێوڕەسمێک دەکات.