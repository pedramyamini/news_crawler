عەدنان زورفی، سەرۆکی لیژنەی بەدواداچوون و چاودێریکردنی جێبەجێکردنی بەرنامەی حکومەت لە پەرلەمانی عێراق بە تۆڕی میدیایی رووداوی راگەیاند، "رووداوەکەی نەخۆشخانەی ئیبن خەتیب کارەساتێکی گەورەیە. وەزارەتی تەندروستی بەرپرسی راستەوخۆیە لەو رووداوە. سەرەتا پێویستە روونکردنەوە بدرێت لەبارەی ئەوەی کە چی روویداوە. دەبێت لیژنەی تەکنیکی لەلایەن وەزارەتەوە پێکبهێندرێت و بەدواداچوون بکات لەبارەی باڵەخانەکان و کەموکوڕییەکان. بێگومان کەمتەرخەمی هەیە و بووە و  داوای لێکۆڵینەوەش دەکەین. ئەوەی روویداوە هیچ پاساوێکی نییە".  لەبارەی هەڵوێستی پەرلەمان، عەدنان زورفی، کە هاوکات سەرۆکی فراکسیۆنی نەسرە، ئاماژەی بەوە کرد، پەرلەمانی عێراق داوای کۆبوونەوەی کردووە بەمەبەستی تاوتوێکردنی ئەو بابەتە؛ رێکاری دیاریکراوی دەبێت و گوێ لە راپۆرتی لیژنەی تەندروستی دەگرێت.  سەبارەت بە ئەگەری دەستلەکارکێشانەوەی حەسەن تەمیمی، وەزیری تەندروستیی عێراق بەهۆی ئەو رووداوەوە، زورفی گوتی، "ئەوە بابەتێکە پەیوەندیی بە خۆیەوە هەیە. خۆی بڕیاردەدات دەست لەکاردەکێشێتەوە یاخود نا".  ئەنجوومەنی وەزیرانی عێراق بەهۆی رووداوی ئاگرکەوتنەوە و گیانلەدەستدانی ٨٢ کەس لە نەخۆشخانەی ئیبن خەتیب لە بەغدا دەسەڵاتی حەسەن تەمیمی، وەزیری تەندروستی و محەممەد جابر عەتا، پارێزگاری بەغدای هەڵپەسارد و بڕیاریدا لێکۆڵینەوەیان لەگەڵدا بکرێت.  نووسینگەی راگەیاندنی سەرۆکوەزیرانی عێراق لە راگەیێندراوێکدا رایگەیاند "ئەنجوومەنی وەزیرانی عێراق ئەمڕۆ بەشێوەیەکی نائاسایی و بە سەرۆکایەتیی مستەفا کازمی، سەرۆکوەزیرانی عێراق کۆبووەوە بۆ تاوتوێکردنی رووداوە دڵتەزێنەکەی نەخۆشخانەی ئیبن خەتیب".  لە راگەیێندراوەکەدا هاتووە "ئەنجوومەنی وەزیران بڕیاریدا لیژنەیەکی لێکۆڵینەوە لە رووداوەکە پێکبهێندرێت، بە سەرپەرشتیی وەزیری ناوخۆ و ئەندامێتیی وەزیرانی پلاندانان و داد، سەرۆکی دەستەی دەستپاکی و سەرۆکی دیوانی چاودێریی دارایی فیدراڵ و نوێنەرێکی پەرلەمان وەکو چاودێر".  نووسینگەی راگەیاندنی سەرۆکوەزیرانی عێراق ئاشکراشی کرد، "ئەنجوومەنی وەزیرانی عێراق بڕیاریدا کاری هەریەک لە وەزیری تەندروستی، پارێزگاری بەغدا و بەڕێوەبەری گشتیی فەرمانگەی تەندروستیی رەسافە هەڵپەسێردرێت و لێکۆڵینەوەیان لەگەڵدا بکرێت، کە دەبێت لە ماوەی پێنج رۆژدا کۆتایی بێت و راپۆرتی لیژنەکە پێشکێشی ئەنجوومەنی وەزیران بکرێت".  ئەمە لەکاتێکدایە، وەزارەتی ناوخۆی عێراق رایگەیاندووە، ژمارەی قوربانیانی ئاگرەکەی شەوی رابردوو لە نەخۆشخانەی ئیبن خەتیب لە باشووری رۆژهەڵاتی بەغدا، گەیشتوونەتە ٨٢ کوژراو و ١١٠ بریندار.  سەبارەت بە وردەکاریی رووداوەکە کە شەوی رابردوو روویدا، بەڕێوەبەرایەتی بەرگریی شارستانی عێراق، ئەمڕۆ رایگەیاند "شایەتحاڵەکان دەڵێن ئاگرەکەی نەخۆشخانەی ئیبن خەتیب، کە تایبەتە بە چارەسەرکردنی تووشبووانی ڤایرۆسی کۆرۆنا، بە تەقینەوەی بوتڵێکی ئۆکسجین دەستیپێکرد، بەڵام زۆربەی قوربانییەکان بەهۆی نەمانی ئۆکسجین بوونە قوربانی، لەکاتێکدا سیستەمی ئاگرکوژێنەوە لە نەخۆشخانە سووتاوەکەدا نییە و سەقفی سانەوی نەخۆشخانەکە لە تەپەدۆر دروستکراوە، بۆیە بووە هۆی تەشەنەکردنی خێرای ئاگرەکە".