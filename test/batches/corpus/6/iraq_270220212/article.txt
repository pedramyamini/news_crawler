ئەحمەد سەحاف، گوتەبێژی وەزارەتی دەرەوەی عێراق رۆژی هەینی لە راگەیێندراوێکدا ئاماژەی بەوە کرد، سەردانەکەی فوئاد حوسێن یەک رۆژ دەخایێنێت، ئەوەش "بۆ کۆبوونەوە لەگەڵ کەسایەتییە باڵاکانی ئێران و تاوتوێکردنی پەیوەندییەکانی نێوان بەغدا و تاران، لەگەڵ تاوتوێکردنی رەوشی ناوچەکە و پاڵپشتیکردنی بەدیهێنانی هاوسەنگی و خۆبەدوورگرتن لە گرژی و ئاڵۆزییە".  سەردانە چاوەڕوانکراوەکەی فوئاد حوسێن، وەزیری دەرەوەی عێراق بۆ ئێران دوای ئەو سەردانەی دێت بۆ سعودیە لە ٢٢ و ٢٣ ـی شوباتی ٢٠٢١. هەروەها دوای ئەوە دێت کە بەرەبەیانیی رۆژی هەینی چەند پێگەیەکی کەتائیبی حیزبوڵڵای عێراق و کەتائیبی سەیید شوهەدا لەلایەن فڕۆکەکانی ئەمریکاوە لە نزیکی سنووری نێوان عێراق و سووریا لە ناوچەی ئەبووکەمال لە باکووری رۆژهەڵاتی سووریا بۆردوومانکران.  هێرشەکە یەکەم گورزی ئیدارەی نوێی ئەمریکا بوو بۆ سەر دوو گرووپی چەکداریی شیعە لە عێراق کە بە هاوپەیمانیی ئێران ناودەبرێن. جۆن کێربی، گوتەبێژی وەزارەتی بەرگریی ئەمریکا گوتی، ١١ شوێنیان کردوونەتە ئامانج و ٩ یان بە تەواوی خاپوور بوون.