محەممەد مەولا قورەیشی، ئەو خەلیفەی داعش کە تۆمەتبارە بە بەکەنیزەککردنی کچ و ژنانی کوردی ئێزدی.  ئەعیاد تۆفان، شارەزای سەربازی دەڵێت "بەکەنیزەککردنی ژنان و کچانی ئێزدی و کوشتنی ئێزدییەکانی دەدرێتە پاڵ، ئەمەش لای هەموو خەڵکی موسڵ بەگشتی و رێکخراوەکە بەتەواوی دیار و زانراوە، ئەو ماوەیەی قورەیشی لە بەندیخانەی کرۆپەر و بۆکا لەگەڵ ئەبوبەکر بەغدادی لە زیندان بوون، متمانەی گەورەی بەغدای بەدەستهێناوە، لەسەر چەندین بابەتی گرنگ هاوڕابوون و دڵسۆزیی دەربڕیوە، ئەمەش وایکردووە داوابکات لەدوای ئەو ببێتە جێگرەوەی ئەگەر بەغدادی شتێکی بەسەر هات".  خەلیفەی دوای بەغدادی، ناوی محەممەد سەعید عەبدولڕەحمان مەولا قوریشییە و لەدایکبووی ساڵی ١٩٧٦ی شاری موسڵە. دەرچووی کۆلیژی ئیمام ئەعزەمە و لە سەردەمی بەعسدا ئەفسەر بووە، کەسێکی نزیکی بەغدادی بووە. مەولا یەکێک لەو کەسە دەگمەنانەیە کە ئەبوبەکر بەغدادی متمانەی پێکردووە و چەندین ئەرکی پێسپاردووە و پێشنیازی بۆ کردووە ببێتە خەلیفە.  هەرچەندە خەلیفەکەی داعش خۆی لە چاوی کامێرا و دەزگا ئەمنییەکان شاردووەتەوە، بەڵام ئێستا دووبارە ستراتیژیەتێکی نوێی بۆ رێکخراوەکە داڕشتووە و بەنیازە پیادەی بکات.  ئەعیاد تۆفان ئاماژە بەوە دەکات "لەوکاتەوەی ئۆپەراسیۆنی باغۆز کۆتاییهاتووە، لە مانگی ئاداری ٢٠١٩ وە تاوەکو مانگی شوباتی ٢٠٢١، رێکخراوی داعش پێنج هەزار و ٦٦٥ کردەی سەربازیی لە ٣٠ وڵاتی جیهانی ئەنجامداوە، ئێستا قورەیشی هەمان دەسەڵاتی هەیە کە بەغدادی هەیبووە، بەوەی خەلیفەی دەوڵەتی بەناو ئیسلامییە".  بە گوتەی چاودێرانی سەربازی، محەممەد مەولا قورەیشی، خەلیفەی داعش، متمانەی زۆری عەرەب و بیانییەکانی نێو رێکخراوەکەی نییە، گومانی هەبوونی پەیوەندییان لەگەڵ دەزگای هەواڵگریی وڵاتانی لێدەکرێت، بۆیە زیاتر گرنگی بە کەسایەتییە عێراقییەکانی نێو رێکخراوەکەی دەدات و پۆستی گرنگیان پێدەدات، لەگەڵ ئەوەی نایەوێت ئەمە بە ئاشکرا دەرببڕێت.