لەوەتەی پرۆژەیاسای بودجە هاتووەتە ئەنجوومەنی نوێنەرانی عێراق بەگوتەی ماجیدە تەمیمی، ئەندامی لیژنەی دارایی لە ئەنجوومەنی نوێنەرانی عێراق، لیژنەی دارایی زیاتر لە ٤٧ کۆبوونەوەی لەبارەی پرۆژەیاساکە کردووە و نزیکەی ٥٠٠ کاژێر گفتوگۆی لەسەر کردووە، ٣٠٠ دیدار و کۆبوونەوە لەگەڵ کەسایەتی و بەرپرسەکان کراوە. ئێستا کە لە دوا خولەکەکانی گفتوگۆداین لەسەر ئەو پرۆژەیاسایە، دوایین کۆبوونەوەی سەرۆکایەتیی پەرلەمانی عێراق و لیژنەی دارایی بێ ئەنجام کۆتاییهات بەڵام لە کاژێرێکدا هەموو شت پێچەوانە بووەوە.  بۆچوونەکان تاوەکو کاژێر ١٨: ٠٠ دژ بوون، شیعە داواکاری بەرز و دوور لە جێبەجێکردن، شاندی هەرێمی کوردستانیش هەمان ئەو دەقەی دەویست لە پرۆژەیاساکەدا هاتووە بێ هیچ گۆڕانکارییەک، کاژێرێکی نەبرد باسی رێککەوتن هاتە گۆڕێ، دواجار شاندی هەرێمی کوردستان و لایەنەکان رێککەوتن لەسەر پشکی کوردستان، ئەو دەقە نوێیە نووسرایەوە کە لە پرۆژەیاسای بودجەدا جێگیر دەکرێت، لەگەڵ ئەوەش پاشگەزبوونەوە و هەڵگەڕانەوەی بۆچوونەکان ترسی دوایین خولەکە، نزیک بوونەوە و رێککەوتنیش هەیە لەو گفتوگۆ ماراسۆنیەی لەسەر بودجە دەکرێت.  عێراق ساڵی رابردوو بودجەی نەبوو، ئەمساڵیش بودجەی بۆ ٦ مانگ کەمترە و پێناچێت ساڵی داهاتوو بەهۆی هەڵبژاردنی پێشوەختە (پێشنیازی ١٠ ـی ١٠ کراوە و هێشتا وادەکە جێگیر نەکراوە) بودجەی هەبێت، ئەو وڵاتانەی لە جیهاندا بێ بودجە بوون لە پەنجەی دەست تێناپەڕن، تەنیا کاتی جەنگ وڵات بێ بودجە دەبێت، بەڵام مشتومڕ و گفتوگۆی لایەنەکانی عێراق و هەرێمی کوردستان کە خەریکە یەکلایی دەبێتەوە جەنگێکی سیاسی  ٦ مانگە بوو.  ژمارەکان لەنێو بودجەدا ئەوەندە زەبەلاحن زۆربەیان بۆ نووسین ١٢ سفری پێویستە (تریلیۆن) دواتر بە وردی باسی ژمارەکان دەکەین.  تۆن و دەنگێکی دیکەی لایەنە کوردستانییەکان دەبیسترێت لێرە لە باڵەخانەی پەرلەمان، ئەو مشتومڕ و بەیاننامە گۆڕینەوەی نێوان پارتی و یەکێتی خەریکە دەپرژێتە نێو پرۆژەیاسای بودجەش، لەکاتێکدا لە دادگەی فیدراڵی ئەو پرسە بە ئاشکرا و روون دەرکەوت و کێشەکان قووڵتر بوونەوە، ئاڵا تاڵەبانی، سەرۆکی فراکسیۆنی یەکێتی بە پەیامنێری رووداوی راگەیاند "رێککەوتن کراوە و خەریکی نووسینەوەی دەقێکن بۆ پشکی کوردستان لە بودجەدا، شاندی کوردستان وەکو پێشبینی دەکرا لە نیوەڕۆوە خەریکی گفتوگۆ و کۆبوونەوە بوون تاوەکو دواجار رێککەوتن لەسەر ئەو پرسە لەلایەن قوباد تاڵەبانی سەرۆکی شاندی حکومەتی هەرێمی کوردستان پشتڕاستکرایەوە".  ناونیشانی رێکنەکەوتنی هەرێمی کوردستان و حکومەتی عێراق دوور کەوتووەتەوە، کاتی زیادکراوی یاری بودجەیە و گوشار و شەقامی عێراقی و سائیروونیش گەیشتووەتە لووتکە، سائیروون گەورەترین فراکسیۆنی پەرلەمان گوشاری تووند دەکات بۆ تێپەڕاندنی بودجە لە ماوەی کەمتر لە ١٠ کاژێری داهاتوو، هەندێک لایەنی وەکو فەتح و فراکسیۆنەکانی نزیکی حەشدی شەعبی نایانەوێت بودجە هەر پەسند بکرێت و نەبێتە کارتێکی بەهێزی دەستی کازمی بۆ هەڵبژاردن.  هەموو ئەو مشتومڕ و هەرایەی دروستبووە تەنیا لەسەر ماددەی ١١ ـی پرۆژەیاسای بودجە نییە، بەڵکو پارێزگاکانی باشووری عێراقیش ناڕازین لە پشکەکانیان و داوای خزمەتگوزاری دەکەن، خۆپێشاندان، تووڕەیی خەڵك لەئاستێکدایە بێ بودجەیی لە تەقینەوەی دۆخەکەی نزیک دەکاتەوە، بۆیە ئەنجوومەنی نوێنەران نایەوێت بەرپرسیار بێت لە دۆخێک کە رەنگە چاککردنەوەی ئاسان نەبێت.  ژمارەکان.. گۆڕانکاری زۆر و چاوەڕوانییەکانی خەڵک  بەپێی دوایین گۆڕانکاری لە بودجەدا کە وا بڕیارە لەدانیشتنی پەرلەمان دەنگی لەسەر بدرێت، داهاتەکان لە ٩٣ تریلیۆن دینارەوە بۆن زیاتر لە ١٠١ تریلیۆن دینار بەرزکراوەتەوە، خەرجی لە پرۆژەیاسای بودجەدا بە رێژەی % ٢١.٤ کەمکراوەتەوە، بەجۆرێک لە ١٦٤ تریلیۆن دینارەوە کەمکراوەتەوە بۆ ١٢٩ تریلیۆن دینار، بەڵام هێشتا کورتهێنان ئەوەندە کەم نییە گەشبینی تێدا ببینرێت، کورتهێنان لە پرۆژەیاسای بودجەدا لە ٧١ تریلیۆنەوە بۆ ٢٨.٦ تریلیۆن دینار کەمکراوەتەوە، کورتهێنان لە ماوەی سێ مانگ زیاتر گفتوگۆ و کاری لیژنەی دارایی % ٥٩.٧ کەمکرایەوە، بەجۆرێک ٤٢.٤ تریلیۆن دینار خەرجی کەمکرایەوە، ئەو ژمارانە پێمان دەڵێن بودجەی عێراق گونجاوە لە چاو ساڵانی رابردوو، بەڵام کات و درەنگ پەسندکردنی گەشەی لێ بڕی و لاوازی کرد، وەکو پەرلەمانتارێکی شیعە بە تۆڕی میدیایی رووداوی راگەیاند: "خاڵی گەشی نێو بودجە هێشتا زیادکردنی بودجەی وەبەرهێنانە کە نزیکەی ٢٩.٥ تریلیۆن دینارە، هەروەها بودجەی پەرەپێدانی پارێزگاکان لە ٢ تریلیۆنەوە بۆ ٤ تریلیۆن دینار بەرزکراوەتەوە.  لەبارەی هەرێمی کوردستان ٢٤ کاژێری رابردوو یەکلاکەرەوە بوو، دەقی نوێ لەبارەی پشکی کوردستان لە بودجەدا دواجار گەیشتە ئەنجامێک، بەپێی ئەو دەقە هەرێمی کوردستان ٤٦٠ بەرمیل نەوت رادەستی بەغدا دەکات، بەڵام دوای دەرهێنانی و بەکارهێنانی نێوخۆیی و حەقدەستی بەرهەمهێنانی نەوت، واتە ئەو بڕەی رادەستی سۆمۆی دەکات نزیکە لەو ٢٥٠ هەزار بەرمیلەی پێشتر دانرابوو، بەڵام دانانی ٤٦٠ هەزار بەرمیل بۆ رازیکردنی شەقامی عێراقی و لایەنەکانە لەسەر ئەو داواکارییە زۆرەی لە هەرێمی کوردستان هەیانە.  لەو هەفتەیەی لە بەغدا بووین وەکو رووداو پێشتریش گوتبووی یەکلاکەرەوە بوو، لە دوایین خولەکدا رێککەوتنێک نزیکە، ئەو بەشەشی لە بودجەدا بۆ کوردستان دانراوە ١١ تریلیۆن دینارە، بەڵام دیار نییە بە رێکوپێکی دێت یان هەمان مشتومڕ یەخەی هەردوو حکومەت دەگرێتەوە، بودجە ئێستا لە نێوان مشتومڕ و هەرای پێش پەسندکردنی بودجە و داوای خەڵکە هەم لە هەرێمی کوردستان هەمیش لە عێراق و لە ئەنجوومەنی نوێنەراندا لە چاوەڕوانیی پەسندکردن و جێبەجێکردن دایە، بەڵام لە هەموو شتێک روونتر ئەوەیە بودجە باشترین چەکی دەستی هەموو لایەنە عێراقییەکانە، ئەو پرۆژەیاسایەی زۆربەی لایەنەکان دژی یەکدی بەکاری دێنن، تیرەکانیش لە عێراقەوە هەموویان روو لە کوردستانن، هەرێمی کوردستانیش دەیەوێت بە قەڵخان و بێ هیچ وروشانێک لە جەستە و گیرفانی بەتاڵ بە دەستی پڕەوە بگەڕێتەوە.