بەگوێرەی ناوەندی دیجیتاڵی عێراق، لە چەند رۆژی رابردوودا، سەدان عێراقی روویان لە بەكارهێنانی بەرنامەی کڵەب هاوس كردووە، چالاكڤانانیش دەڵێن، سروشتی جێبەجێكردنی کڵەب هاوس دووركەوتنەوەیە لە میلیشیاكان لەلایەك و لەلایەكی دیكەش مەترسی لەسەر ئاسایش و تایبەتمەندیی چالاكڤانان و بەرهەڵستكارانی سیاسی دروست دەكات.  سەمیر كوبەیسی، چالاكڤانی تۆڕە كۆمەڵایەتییەكان، ئێستا رۆژانە زیاتر لە ٦ كاژێر  لە ژوورەكانی چاتی كڵەب هاوس قسە دەكات و بیروڕاکانی لەگەڵ بەشداربووان ئاڵوگۆڕ دەكات. ئەو  دەڵێت: "دیالۆگی نێو ژوورەكانی ئەو بەرنامەیە، وەكو ئەو دیالۆگە نییە كە لە شەقام و قاوەخانەكان یان لە نێوان هاوڕێیاندا دەكرێت، هەموومان لەسەر كات بۆ قسەكردن و میكانیزمی بەڕێوەچوونی دیالۆگەكە رێكدەكەوین".  هەروەها ئەحمەد سوهەیل، رۆژنامەڤانی عێراقی دەڵێت: "ئەو بەرنامە نوێیە پێگەیەکی ئارامە و دوورە لە دەستوەردانی سوپای ئەلیكترۆنی میلیشیاكانی نزیك لە ئێران، ئەوەش رووبەرێكی فراوانتر بۆ تاوتوێكردنی ئەو پرسە سەرەكیانەی بەلای بەشداربووانەوە گرنگە، دابین دەكات".  سوهەیل پێیوایە ئەو بەرنامەیە هەل بۆ دووركەوتنەوە لە میلیشیاكان و سوپای ئەلیكتڕۆنی میلیشیاكان دەڕەخسێنێت، كە هەزاران پەیجی ساختەیان دروستكردووە بۆ دژایەتیكردنی بڵاوكراوەكانی دژ بە گرووپە چەكدارەكان و هەژموونی ئێران.  لە ماوەی رابردوودا چەندین چالاکڤان کە قسەیان لەسەر زیادبوونی هەژموونی ئێران لە عێراق کردووە، لەلایەن میلیشیاکانەوە کوژراون یان هەڕەشەی کوشتنیان لێکراوە. ئێستا چالاکڤانان بۆ دووربوون لە مەترسیی هەڕەشەی گرووپەکان پەنایان بۆ كڵەپ هاوس بردووە، بەڵام خەریکە لەوێش راو دەنرێن.  عەباس سروت، ئەندامی لێژنەی ئاسایش و بەرگری لە پەرلەمانی عێراق دەڵێت ئەگەری قەدەخەكردنی بەرنامەی کڵەب هاوس هەیە، ئەگەر هەرەشە لەسەر ئاسایشی نەتەوەیی دروست بكات، بە تایبەتی ئەگەر بزانرێت گرووپە تووندڕەوەکان بەکاری بهێنن.  ئەو پەرلەمانتارە دەڵێت: "پەرلەمانی عێراق قەدەخەكردنی بەرنامەی کڵەب هاوس لەگەڵ حكومەت تاوتوێ دەكات". ئەو لێدوانەی سروت کاردانەوەی تووندی چالاكڤانانی عێراق كاردانەوەی تووندی لێكەوتەوە.  بەرنامەی Clubhouse لە نیسانی ٢٠٢٠ ەوە لەسەر سیستمی IOS تایبەت بە بەرهەمەکانی iPhone کارایە، ئەپەکە زۆر بەخێرایی لەلایەن خەڵك بەكارهێندرا، بەتایبەتی دوای بڵاوبوونەوەی کۆرۆنا خەڵکێکی زۆر بەهۆی قەدەخەی هاتووچۆوە، ناچارکران لە ماڵەکانیان بمێننەوە.  کڵەب هاوس، بەگوێرەی سیستمی بانگهێشتكردن كاردەكات، دەبێ بەکارهێنەر لەلایەن بەشداربووێكی دیكەوە بانگهێشت بكرێت بۆ ئەوەی بتوانێت بەشداری بكات، هەر بەشداربووێكیش دەتوانێت تەنیا دوو كەس بۆ ژوورەکانی گفتوگۆ بانگهێشت بكات.  محەمەد حەمید، شارەزای سیستمەكانی كۆمپیوتەر دەڵێت: "ئەو بەرنامەیە چالاكی ئەو كەسانەی بۆ بڵاوكردنەوەی ئەجێندایەكی دیاریكراو دێنە نێو بەرنامەكە، سنووردار دەكات، ئەو بەرنامەیەش لە چین دروستكراوە، بەڵام تەنیا بە ئامێری ئایفۆن كاردەكات. "  كۆمپانیای (Agora.) كە كۆنتڕۆڵی کڵەب هاوس دەكات، لە حوزەیرانی ٢٠٢٠ پشكەكانی خۆی خستنەڕوو. لە كانوونی دووەمی رابردووەوە کار دەکات بۆ ئەوەی ئەپەکەی بۆ سیستمی ئەندرۆیدیش بەردەست بێت.  هەرچەندە بەرنامەکە بووەتە مینبەرێک بۆ ئاڵوگۆڕیی بیروڕا بۆ عێراقییەکان، بەڵام بەکارهێنانی بێ ریسک نییە.  حەمید  دەڵێت: "بەرنامەی کڵەب هاوس داوای زانیاری و داتاكانی نێو ئامێری بەكارهێنەر دەكات، بەڵام تاوەكو ئێستا دیارنییە چۆن ئەو داتایانە هەڵدەگرێت و كێیش دەتوانێ سەیریان بكات. ئەوەش دیارنییە ئاخۆ بەكارهێنەر دەتوانێ بیانسڕێتەوە یان نا، هەروەها چەند كۆپییەك هەن كە هەڵگری ڤایرۆسەكانی ئەو ئەپلیكەیشنەن و بەمدواییە لە نێو ئەپتسۆری ئەندرۆید دەركەوتن".  ئیلۆن مەسك، دەوڵەمەندترین پیاوی جیهان و خاوەنی کۆمپانیای تێسلا بۆ بەرهەمهێنانی ئۆتۆمبێلی کارەبایی، پاڵپشتییەکی گەورەی بە بەرنامەكە بەخشی كاتێك لە رێگەی یەكێك لە ژوورەكانی چاتكردنی بەرنامەكە فلادیمیر پۆتین، سەرۆكی رووسیای بۆ گفتوگۆكردن لەبارەی ڤایرۆسی كۆرۆنا بانگهێشتكرد.  حەسەن شماع، شارەزا لەبواری ئاسایشی ئەلیكتڕۆنی دەڵێت: "ئۆپۆزیسیۆنی چینی و رووسی نیگەرانی خۆیان لە بەكارهێنانی ئەو بەرنامەیە نیشانداوە، بەهۆی مەترسییەكانی پەیوەست بە كۆمپانیا چینیەكان".  تونی وانج، ئەندامی دەستەی دامەزرێنەری كۆمپانیای (Agora) كە لە ئەمریكا دادەنیشێت تاوەكو ئێستا پەیوەندی كۆمپانیاكەی بە (Clubhouse) پشتڕاست نەكردووەتەوە، بەڵام گوتی: "چاتكردنی دەنگی راستەوخۆ رێگەیەكی نوێی سەرنجراكێشتر لە پۆتكاست دێنێتە كایەوە".  بەگوێرەی شەماع، كۆمپانیای (Agora) خزمەتگوزارییە ئەلیكتڕۆنییەكانی ئەو بەرنامەیە دابین دەكات و دەڵێت "هەندێك لە پسپۆڕان ئاشكرایان كردوو لە کاتی بەکارهێنانی بەرنامەی (Clubhouse) داتاکان لە رێگەی سێرفەرەكانی سەر بە كۆمپانیا چینیەكان دەگوازرێنەوە، ئەمەش جێگای مەترسییە".  شەماع دەشڵێت "تاوەكو ئێستا سیاسەتەكانی بەکارهێنانی بەرنامەکان روون نین، سكاڵامان لەسەر هەژمارێك پێشكەشكرد كە هانی تووندوتیژی و كوشتنی چالاكڤانان دەدات، بەڵام تاوەكو ئێستا وەڵاممان نەدراوەتەوە، ئەمەش مانای ئەوەیە دەكرێت ئەو بەرنامەیە سەكۆیەك بۆ تووندڕەوان و تاوانباران بۆ بڵاوكردنەوەی بیرۆكەكانیان فەراهەم بكات. "  چالاكڤانانی عێراقی ترسیان لە كێشەی دیكە هەیە كە دەكرێت بەرنامەی کڵەب هاوس بیانوروژێنێت، لەوانە ئاسانكاری راوەدوونان لەلایەن دەزگا ئەمنییەكان یان سوپای ئەلیكتڕۆنی سەر بە میلیشیاكان.   رۆژنامەڤان ئەحمەد حەسەن دەڵێت: "مەترسی لەسەر ئاسایشی رۆژنامەڤان و چالاكڤانانی بەشداربوو لە ژوورەكانی چاتی دەنگی هەیە، كە پێیانوایە قسەكردن لەم جۆرە ژوورانە لە رێگەی ئەو ئەپلیكەیشنانەوە دوور لە چاودێری دەزگا ئەمنییەكانە، بۆیە راشكاوانە قسە دەکەن، لەكاتێكدا دەزگاكانی هەواڵگریی دەسەڵات و سەركردەی پارتە دەستڕۆیشتووەكان و میلیشیاكان گوێیان لەو بیروبۆچوونانەیە".  حەیدەر مەروانی، چالاكڤانیش هاوڕایە لەگەڵ حوسێن و دەڵێت: "یەكێك لەو كێشانەی رووبەڕووی چالاكڤانان دەبێتەوە، ئەگەری تۆماركردنی دەنگەكانیان و گفتوگۆكانیانە، كە دواتر بەهۆیەوە دەستگیربكرێن".