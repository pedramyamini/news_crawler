لە وۆرکشۆپێکدا کە وەزارەتی پلاندانانی عێراق، رۆژی دووشەممە ١٤ی حوزەیرانی ٢٠٢١ بە هاوئاهەنگی لەگەڵ سندووقی نەتەوە یەکگرتووەکان بۆ دانیشتووان لە بەغدا لەژێر ناونیشانی "سیاسەتەکانی دانیشتووان و زیاترکردنی پەرەپێدانی بەردەوام" رێکیخست، خالید بەتال، وەزیری پلاندانانی عێراق راپۆرتی تایبەت بە دۆخی دانیشتووانی عێراقی راگەیاند و گوتی "زیاتر لە ٦٨ % ی دانیشتووانی عێراق لە خوار تەمەنی ٣٠ ساڵییەوەن، ئاستی تەمەنیش لە عێراق زیاد بووە، بە رادەیەک کە بەرزترین ئاستی تەمەنی ئافرەتان لە عێراق گەیشتووەتە ٧٦ ساڵ و هی پیاوانیش گەیشتووەتە ٧٢ ساڵ".  وەزیری پلاندانانی عێراق ئاماژە بەوە دەکات "نزیکەی ٤٠ % ی دانیشتووانی عێراق منداڵی خوار تەمەن ١٥ ساڵین، هاوکات زیاتر لە ٥٧ % ی دانیشتووانی عێراق لە تەمەنی کارکردندان کە ١٥ بۆ ٦٤ ساڵە، هەروەها ژمارەی دانیشتووان کە تەمەنیان ٦٥ ساڵە یان زیاتر، بە رێژەی ٣ % کەمبووەتەوە؛ بۆیە بەگشتی چاو بە پلانەکان و ستراتیژییەکانمان بۆ پەرەپێدان دەخشێنینەوە بۆئەوەی گونجاوبن لەگەڵ دۆخی دانیشتووان و لێکەوتەکانی دۆخە نوێیەکە".  خالید بەتال ئاماژەی بەوەش کرد "ئاماژە دیمۆگرافییەکان لە عێراق دەڵێن بەهۆی بەردەوامیی زیادبوونی لەدایکبوونی منداڵانەوە، گەشەی دانیشتووان لە عێراق زۆر خێرا بووە، ئەوەش کاریگەریی لەسەر ژمارەی گەنجان و خێرابوونی گەشەی هێزی کار دەبێت و دووچاری کورتهێنانی دابینکردنی پێداویستییەکانی دانیشتووانمان دەکات، بەتایبەت لە بواری دابینکردنی هەلی کار و باشترکردنی کوالێتیی ژیان، چونکە عێراق دووچاری ئاستەنگی دیمۆگرافیی زۆر بووەتەوە کە دیارترینیان دابەشبوونی ناهاوسەنگی دانیشتووانە لەنێوان شار و گوندەکان، کۆچی بەردەوام لە گوندەوە بۆ شار و ئاوارەبوون بەهۆی داگیرکاریی رێکخراوی داعشی تیرۆریستەوە".  هەرچەندە عێراق لە ساڵی ١٩٩٧ ـەوە هیچ سەرژمێرییەکی گشتیی دانیشتووانی ئەنجام نەداوە، بەڵام پێشبینییەکانی دەزگای ناوەندی ئاماری عێراق دەڵێن، ژمارەی دانیشتووانی عێراق بە هەرێمی کوردستانەوە لە ساڵی ٢٠٢٠ دا گەیشتووەتە زیاتر لە ٤٠ ملیۆن کەس.