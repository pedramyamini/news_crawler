حوسێن رەقیب، بەرپرسی دەستەی هەڵبژاردنەکانی هەرێمی کوردستان لە کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی گوت، "ئۆفیسەکانمان لە پارێزگاکانی هەرێمی کوردستان سەرقاڵی دانەوەی کارتەکانی بایۆمەتریی دەنگدانن و تاوەکو ئێستا رێژەی ٨٥ % ی ئەو کەسانەی کارتی بایۆمەتریی دەنگدانیان کردووە، وەریانگرتووەتەوە".  لەبارەی رەتکردنەوەی ناوی بەربژێرەکانیش بۆ هەڵبژاردنەکانی ئەمساڵی ئەنجوومەنی نوێنەرانی عێراق، حوسێن رەقیب گوتی، "لە پارێزگاکانی دیکەی عێراق ژمارەیەک بەربژێر رەتکراونەتەوە، بەڵام هیچ بەربژێرێک لە هەرێمی کوردستان رەتنەکراوەتەوە".  ٣٠ی ئایاری ئەمساڵ، کۆمیسیۆنی باڵای سەربەخۆی هەڵبژاردنەکانی عێراق رایگەیاند، بەهۆی پێشێلکارییان لە بڕگەی ٣ی ماددەی ٨ی یاسای هەڵبژاردنەکانی ئەنجوومەنی نوێنەرانی عێراق، ٢٠ بەربژێریان دوورخستووەتەوە.  بەرپرسی دەستەی هەڵبژاردنەکانی هەرێمی کوردستان لە کۆمیسیۆنی باڵای سەربەخۆی هەڵبژاردنەکانی عێراق گوتی، بەردەوامن لە ئامادەکارییەکانیان بۆ هەڵبژاردنی ئەمساڵ و لەوبارەیەوە رایگەیاند، "دەستەکەمان سەرقاڵی شیاندن و ئامادەکردنی کۆگاکانی هەڵگرتنی سندوق و کەرەستەکانی پەیوەست بە دەنگدانە. لە هەرێمی کوردستان نۆ کۆگامان ئامادەکردووە و سیستەمی ئاگرکوژێنەوە و پاسەوانیان بۆ دابیندەکەین. هەر پارێزگایەکی هەرێمی کوردستان سێ کۆگای هەیە".  حوسێن رەقیب ئاماژەی بۆ ئەوەشکرد، یەکێک لە کارە قورسەکانی کۆمیسیۆن یەکلاییکردنەوەی ناوی بەربژێرانە بۆ هەڵبژاردنی ئەنجوومەنی نوێنەرانی عێراق و لەم پێناوەدا لەکاری بەردەوامدایە.  ٥ی ئۆکتۆبەری ساڵی ٢٠٢٠، کۆمیسیۆنی باڵای سەربەخۆی هەڵبژاردنەکانی عێراق رایگەیاند، گرێبەستەکەی لەگەڵ کۆمپانیای ئەندرای ئیسپانی دەستپێکردووە بۆ چاپکردن و دابینکردن و گەیاندنی کارتی بایۆمەتریی دەنگدان.  کۆمیسیۆن بەنیازە لەگەڵ هێنسۆڵتی ئەڵمانی گرێبەستێکی دیکە بۆ دابینکردنی ئامێرەکانی دەنگدان و سندوقەکان و خێراکردنی ئەنجامەکانی هەڵبژاردنی ساڵی ٢٠٢١ی ئەنجوومەنی نوێنەرانی عێراق بکات.