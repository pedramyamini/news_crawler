موقتەدا سەدر، رێبەری رەوتی سەدر لەبارەی دۆخی کارەبا، هۆکار و چارەسەرەکانی تویتێکی بڵاوکردەوە؛ لەبارەی هۆکاری خراپیی کارەبا دەڵێت، "کارەبا بووەتە دۆسیەیەکی گوشارکردن بۆ بەچۆکدادانی گەلی عێراق. گەندەڵی یەکێکە لە هۆکارەکانی بەهەدەردانی وزەی کارەبا. هێڵێکی فریاگوزاری هەیە کە سیاسییەکان لێی سوودمەندن بێ ئەوەی هەژاران سوودمەندبن".  رێبەری رەوتی سەدر ئاماژەی بەوەش کردووە "تیرۆر و تەقاندنەوە لە رێگەکان بوونەتە هۆی تێكدانی ستوون و تاوەرەکانی کارەبا. خراپی لە دابەشکردنی جوگرافیای وێستگەکانی کارەبا هەیە. خراپی یان گەندەڵی لەنێو کارمەندان لە ناوەند و وێستگەکان هەیە. خراپی لە کۆکردنەوەی پارەی کارەبادا هەیە و ئەو دۆسیەیە لە دەستێکی خاوێندا نییە. خراپی لە چاودێریکردن لە دابەشکردنی کارەبا و بەکارهێنانیدا هەیە. زێدەڕۆییکردن لە بەکارهێنانی کارەبا لە شوێنە بازرگانی و هۆتێل و فەرمانگە حکومییەکان هەیە. کاریگەریی کەشوهەوا و بەرزبوونەوەی پلەی گەرمای هاوین بەشێکی زۆری ئامێر و کێبڵەکانی خراپ کردووە".  هەر لە تویتەکەیدا موقتەدا سەدر کۆمەڵێک چارەسەری پێشنیازکردووە بۆ باشبوونی دۆخی کارەبا، لەوانە "رێککەوتن لەگەڵ هەندێک کۆمپانیای جیهانی بۆ سەرپێخستنەوەی کارەبا لە تەواوی عێراق" و دەڵێت، "هەندێک هێزی دەرەکی لە سەرووی هەموویانەوە داگیرکەر، هەوڵدەدات رێگری لە کۆمپانیاکان بکات بێنە نێو عێراق و پێویستە حکومەت لەوبارەیەوە گفتوگۆی لەگەڵ بکات. پێکهێنانی هێزێکی ئەمنیی ئاستبەرز بۆ پاراستنی هێڵەکانی کارەبا؛ هاوئاهەنگیکردن لەگەڵ خاوەن موەلیدەکان تاوەکو پرۆژەکانی سەرپێخستنی کارەبا تەواودەبن؛ کارکردن بۆ کۆتاییهێنان بە گەندەڵییەکانی نێو کەرتی کارەبا و وزە؛ پشتبەستن بە ئەزموون و شارەزایی نیشتمانی لە بەڕێوەبردنی دۆسیەی وزە و کارەبا دوور لە بەحیزبی و تائیفیکردن؛ دوورخستنەوەی وەزیری کارەبای ئێستا بەهۆی ئەوەی توانای چارەسەرکردنی کێشەکانی نییە کە گەل پێوەیان گیرۆدەیە".  رێبەری رەوتی سەدر داوادەکات "میدیای ئازادی عێراقی رۆشنبیری لای تاک بڵاوبکاتەوە بۆ بەهەدەرنەدانی کارەبا و بە هەڕەمەکی بەکارنەهێنانی. هاوردەکردنی ئامێری کارەبا و کەرەستەی یەدەگی وەکو کێبڵی کارەبا و کەرەستەکانی دیکە کە لەگەڵ کەشوهەوای عێراق گونجاوبن. نوێکردنەوەی رێککەوتنەکان لەگەڵ وڵاتانی دراوسێ تایبەت بە دۆسیەی وزە و کارەبا. هەر وەزیرێک ئەو وەزارەتە وەردەگرێت پێویستە پلانێکی پێنج ساڵەی هەبێت بۆئەوەی بە دروستی پلانەکەی جێبەجێ بکات".