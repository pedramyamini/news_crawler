قوباد تاڵەبانی، جێگری سەرۆکوەزیرانی هەرێمی کوردستان بە تۆڕی میدیایی رووداوی راگەیاند: "تاوەکو ئێستا رێککەوتنەکە زۆر بە باشی رۆشتووە، هیوادارم ئەمشەو بگەینە کۆتاییەکی باش".  بڕیارە دەقی رێککەوتنەکە ببرێتە لیژنەی دارایی و دەبێت زۆرینەی لیژنەکە رازی بن لەسەری، ئاڵا تاڵەبانی، سەرۆکی فراکسیۆنی یەكێتیی نیشتمانیی کوردستان بە تۆڕی میدیایی رووداوی راگەیاند: "ئەگەر فراکسیۆنە شیعەکان رازی بن ئەوا لیژنەی داراییش رازی دەبن. "  پێشتر حکومەتی هەرێمی کوردستان و حکومەتی عێراق لەسەر رادەستکردنی ٢٥٠ هەزار بەرمیلی رۆژانە و نیوەی داهاتی نانەوتی هەرێمی کوردستان رێککەوتن، بەڵام ئەمڕۆ لایەنە شیعەکان دەقێکی جێگرەوەیان لە بری ماددەی ١١ پێشکێشکرد کە داوای ٤٦٠ هەزار بەرمیل نەوتی رۆژانەیان دەکرد.  لە کۆبوونەوەکەی ئێوارەی ئەمڕۆ بەشێک لە ماددەکانی دەقە جێگرەوەکە لابراون و بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات، و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان.  وەزیری نەوتی عێراق بە لایەنە شیعەکانی راگەیاندبوو، کە وەرگرتنی هەموو نەوتی هەرێمی کوردستان کارێکی قورسە بۆیان و دەبێت دەستهەڵبگرن لەوەی کە داوای ٤٦٠ هەزار بەرمیل نەوتی رۆژانە بکەن.     بەدر زیادی، پەرلەمانتارێکی هاوپەیمانی سائیروون بە تۆڕی میدیایی رووداوی راگەیاند: "دوای تەواوبوونی کۆبوونەوەی شاندی هەرێمی کوردستان و لایەنەکان، رێککەوتن کراوە. ئەوە روونە کە دەمانەوێت کارەکان بە رێككەوتن بێت و، نامانەوێت هیچ لایەنێک لە دەرەوەی دەنگدان بێت".     بەشار کیکی، پەرلەمانتارێکی عێراق بە تۆڕی میدیایی رووداوی راگەیاند: هەندێک لە بڕگەکان لەسەر بەشە بودجەی هەرێمی کوردستان لادەبردرێن و دەقێکی نوێ دەنووسرێتەوە، ئێستا لەبارەی ئەو دەقە جێگرەوەی شیعەکان داوایان دەکرد رێککەوتووین، ئەوان داوای ٤٦٠ هەزار بەرمیل نەوتی رۆژانەیان دەکرد، بەڵام حکومەتی هەرێمی کوردستان و حکومەتی عێراق لەسەر ٢٥٠ هەزار بەرمیل نەوت رێککەوتبوون،   بەشێك لە لایەنەکان واژۆیان کۆکردووەتەوە بۆ دواخستنی پەسندکردنی بودجە، لە کاتێکدا کوتلەی سائیروونی سەر بە موقتەدا سەدر پێداگرن لەوەی کە ئەمڕۆ دەبێت بودجەی ٢٠٢١ پەسندبکرێت. لەو بارەوە بەشار کیکی دەڵێت: "ئێمە لە سائیروون زیاتر پێداگرین لەوەی بودجە زووتر تێپەڕێنرێت.. حکومەتی هەرێمی کوردستان لە سەرەتاوە دەیویست لەگەڵ حکومەتی عێراق رێکبکەوێت".  بەشار کیکی لەبارەی جێبەجێکردنی رێککەوتنەکە رایگەیاند: "ئەگەری رێککەوتنی زۆر زیاتر، چونکە لە ماوەی رابردوودا ئەزموونێک دروستبوو لەنێوان هەرێمی کوردستان و حکومەتی عێراق و بۆیان دەرکەوت کە هەرێمی کوردستان زۆر پابەندە بە رێککەوتن".