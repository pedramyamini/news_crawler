عەقید عادل ئەلعەناوی، گوتەبێژی پۆلیسی پارێزگای بابل بە تۆڕی میدیایی رووداوی راگەیاند: "هێزەكانی ژووری بەرەنگاربوونەوەی تاوان لە فەرماندەیی پۆلیسی بابل، ئەو كەسەیان دەستگیركرد، كە لە گەڕەكێك لە ناوەڕاستی شاری حیللە سەنتەری پارێزگای بابل، كچە تەمەن ٩ مانگییەکەی خنكاندووە. ژەهریشی بە هاوژینەکەی داوە و بەو هۆیەوە گیانی لەدەستداوە".  بەگوتەی ئەلعەناوی دوای گەیشتنی زانیاری لەبارەی تەرمی ژنێكی تەمەن ٢١ ساڵ لە نەخۆشخانەی ئیمام سادق لە ناوەڕاستی شاری حیللە، كە گومان دەكرا ژەهری خواردبێت، ژووری بەرەنگاربوونەوەی تاوان تیمێكی لێكۆڵینەوەی پێكهێنا و دوای كۆكردنەوەی زانیاری دەركەوت لەلایەن هاوژینەکەی ژەهرخواردکراوە، بۆیە بە فەرمانی دادوەر دەستگیركرا.  تۆمەتبارەکە لە کاتی لێکۆڵینەوەدا دانی بەوەدا ناوە كچە تەمەن ٩ مانگییەكەی خنكاندووە و لە زەوییەکی كشتوكاڵی ناشتویەتی، دوای ئەوەی هاوژینەكەی پێی زانیوە، بۆ شاردنەوەی تاوانەكەی، ژەهری بۆ لە نێو قوتوی بیبسی كردووە و پێیداوە، بەو هۆیەوە هاوژینەکەی لە نەخۆشخانە گیانی لەدەستداوە.  سەبارەت بە هۆکاری رووداوەکەش، تۆمەتبارەکە بە پۆلیسی گوتووە، بەهۆی خراپی دۆخی ئابوورییەوە ئەو تاوانەی کردووە.