تۆڕە کۆمەڵایەتییەکان بوونەتە بازاڕێکی گەرم تاوەکو لەو رێگەیەوە بازرگانی بە مرۆڤ بکرێت، زۆر جار ھەر لە رێگەی تۆڕە کۆمەڵایەتییەکانەوە ھێزە ئەمنییەکانی عێراق ئەو کەسانە دەستنیشان و دەستگیر دەکەن کە ئەو کارانە دەکەن. لە ماوەی ساڵێکدا ھێزە ئەمنییەکانی عێراق ٣٩٤ کەسیان دەستگیر کردووە کە تێوەگلاون بە بازرگانیکردن بە مرۆڤ، زۆربەیان لە بەغدا و بەسرە بووە.  لیوا خالید موحەنا، گوتەبێژی وەزارەتی ناوخۆی عێراق رایگەیاند، "لە رێگەی تۆڕە کۆمەڵایەتییەکان و ھەماھەنگی لەگەڵ خەڵک، توانیمان بگەینە ژمارەیەکی زۆری تۆمەتبار و مافیا، ھێزەکانمان سێ کەسیان دەستگیر کردووە کە سەرقاڵی فرۆشتنی منداڵێک بوون کە تەمەنی تەنیا چوار ساڵە، یەکێک لە تۆمەتبارەکان پووری منداڵەکەیە، بانگەشەی ئەوە دەکات باوکی منداڵەکە دیار نییە، چونکە تۆمەتبارە بەوەی کاری لەگەڵ چەکدارانی داعش کردووە. ھێشتا لێکۆڵینەوەکان بەردەوامن تاوەکو سەرەداوی زیاترمان بۆ دەرکەوێت".  جەنگ، ھەژاری و کێشە کۆمەڵاتییەکان ھۆکاری زیادبوونی بازرگانیکردنن بە منداڵان، بەتایبەتی ئەو منداڵانەی کە لە چەکداری داعش بوون، حکومەت لە رێگەی خانەی بێ سەرپەرشتان لە ھەوڵدایە ئەو دیاردەیە کەم بکاتەوە، ھەر منداڵێک کە لای ئەو باندانە دەستگیر بکرێن رەوانەی خانەی بێ سەرپەرشتان دەکرێن.  سبار سەرحان، سەرپەرشتیاری خانەی بێ سەرپەرشتان و بەڕێوەبەری فەرمانگەی چاودێریی خاوەن پێداویستیی تایبەت، دەڵێت "بە راشکاوی دەڵێم ئەو بابەتە زۆر ئاڵۆز و تێکەڵکێشە، ئەو دیاردەیە لە دوای ساڵی ٢٠٠٣ وە زۆر زیاتر بەربڵاو بووە، دوای ئەوەی وڵاتمان گەیشتە ئەم قۆناخە و دوای ھاتنی داگیرکار ئیدی دیاردەکە زیادیکرد، ئێمە لێرە منداڵان وەردەگرین، ئەو منداڵانەی کە ئێستا لەژێر چاودێریماندایە لە یەکەم رۆژی لەدایکبوونیەوە دەستپێدەکات، دەگاتە ١٨ ساڵ، تەنانەت دوای ١٨ ساڵیش ھەر دەستبەرداریان نابین، کاتێک لای ئێمە دەردەچن پلانی دیکە ھەیە کە ئیدارەی پارێزگا دابینی کردووە تاوەکو بەردەوامبن لەنێو کۆمەڵگە".  دیاردەی بازرگانیکردن بە مرۆڤ لە عێراق، بەتایبەتی کڕین و فرۆشتن بە منداڵان، لە دوای ساڵی ٢٠٠٣ وە رۆژ لەدوای رۆژ زیاتر بووە، وەزارەتی دەرەوەی ئەمریکا لە راپۆرتی ساڵانەیدا تایبەت بە بازرگانیکردن بە مرۆڤ لە عێراق، رایگەیاند، نیگەرانیی زۆر هەیە لەسەر تێوەگلانی بەرپرسان لە تاوانەکانی بازرگانیکردن بە مرۆڤ؛ دەشڵێت، حکومەتی عێراق پابەند نییە بە کەمترین ستانداردەکان بۆ نەهێشتنی بازرگانیکردن بە مرۆڤ.