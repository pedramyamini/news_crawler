بەرزی رێژەی خوێ لە ئاوی هەردوو رووبارەکە وای کردووە بە کەڵکی هیچ نەیەت، جووتیاران گلەیی دەکەن دەڵێن؛ ناتوانرێت بۆ شووشتن و چاندن بەکاربێت، هەرچەندە وێستگەیەکی پاککردنەوەی ئاو لەو پارێزگایە هەیە، بەڵام بەشی دانیشتووانەکەی ناکات، ئەوە لەکاتێکدایە بەسرە دەوڵەمەندترین پارێزگای عێراقە لە سامانی سرووشتی و، هەژارترینە لە خزمەتگوزاریدا.  جووتیارێک بە ناوی ئەحمەد قەیس دەڵێت، "هەتا کەی بەسرە ئاوی سوێر بێت، ناتوانرێت بۆ شووشتن و چاندن بەکاربێت و تەنانەت بۆ مەلەکردنیش بەکارنایەت، ئێستا بەسرە نازانێت چی بکات، نرخی ئاو بەرزبووەتەوە، باشە چارەسەر بۆ هاووڵاتیان چییە؟ ئەو کێشەیە بۆ ساڵانی رابردوو دەگەڕێتەوە و ئێستا نییە، چەندین ساڵە ئەو کێشەیە دووبارە دەبێتەوە، بەهۆی ئەوەی حکومەت بە ئەنقەست پارێزگای بەسرەی فەرامۆش کردووە. ئەو ئاوە سوێرە و هەرچییەک بچێنرێت لەنێوی دەبات، باخچەکانمان لە نێو چوون، بۆیە حکومەت بەرپرسی یەکەم و کۆتاییە لەو ئاوە سوێرە، چونکە ئەمە یەکەمجار نییە، هەموو ساڵێک دووبارە دەبێتەوە".     بەپێی راپۆرتێکی هیومان رایتس وۆچ، بەهۆی خراپیی سەرچاوەکانی ئاوی بەسرە، لە هاوینی ساڵی ٢٠١٨ لانیکەم ١١٨ هەزار کەس نەخۆشکەوتوون، کە پزیشکان هۆکار و نیشانەکانیان بۆ سەرچاوی ئاوی بەسرە گەڕاندووەتەوە.  عەلا بەدران، شارەزای ئاو و کشتوکاڵ دەڵێت، "پێویستە وێستگەکانی چارەسەرکردنی ئاو پێشکەوتووتربێت و ئاو لە شوێن و سەرچاوەی دیکە لە باکووری بەسرە بگوازرێتەوە، وەک سەرچاوەی بەدعە لە غەڕاف. سەبارەت بە کشتوکاڵیش سەرچاوەی ئاودێریی دروستکراوە، پێویستە وەزارەتی سەرچاوەکانی ئاو بە گەڕی بخات و بەخێرایی رادەستی بەڕێوەبەرایەتیی ئاوی بکات، پرۆژەی ئاودێری داخراو بۆ جوتیاران دروست بکرێت، کە گرفتی گەورە لە ئاوی شەتولعەرەب هەیە. سێیەم: بابەتی دروستکردنی بەنداو زۆر پێویست و گرنگە، ئەگەر ئێستا بەنداوێک لەسەر شەتولعەرەب هەبووایە، ئاوی سوێر تێنەدەپەڕی".  سوێریی ئاوەکە و بەرزبوونەوەی خواست لەسەر ئاوی شیرین بە جۆرێکە، خاوەن وێستگەکانی پاڵاوتنی ئاویش، ناتوانن پێویستی و داواکاری هەموو هاووڵاتیان جێبەجێبکەن و ئاویان بۆ دابین بکەن.  بەدر موسەوی، خاوەن وێستگەی پاککردنەوەی ئاوە و دەڵێت، "لە وێستگەی پاڵاوتن و پاککردنەوەی ئاو، ئاو دەپاڵێورێت و دەفرۆشێت. داوای زۆری لەسەرە و ناتوانرێت بۆ هەموویان دابین بکرێت. ئاوەکە سوێرە و شەتولعەرەبیش پاک ناکرێتەوە، ئەمە کێشە و گرفتی ئەو خەڵکە هەژارەیە، تۆنێک ئاو بە ١٠ هەزار دینار دەگاتە دەست هاووڵاتیان، لە کاتێکدا ئەو خەڵکە بێکار و کاسبییە".   ژمارەی دانیشتووانی بەسرە نزیکەی ٢ ملیۆن کەسە، خاوەن گەورەترین یەدەگی نەوتە لە عێراق، بۆیە بە شادەماری ئابووریی عێراق دادەنرێت، کەچی پارێزگاکە بە دەست کەمیی خزمەتگوزارییە سەرەتاییەکانی وەک ئاو و کارەبا دەناڵێت. بەپێی راپۆرتە حکومییەکانیش ٨٠ % ی ئاوی پاکی خواردنەوەی بەسرە بەفیڕۆ دەڕوات و ٣٢٠ سەرپێچی کراوەتە سەر بۆڕییەکانی گواستنەوەی ئاو.