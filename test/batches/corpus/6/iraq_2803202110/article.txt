وەزارەتی تەندروستی و ژینگەی عێراق رۆژی یەکشەممە، لە راگەیێندراوێکدا رایگەیاند "ئەمڕۆ پێنج هەزار و ٢٧١ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون، هاوکات چوار هەزار و ٨٢٠ تووشبووی پێشووی ڤایرۆسەکە چاکبوونەوە و ٣٥ تووشبووی دیکەش گیانیان لەدەستداوە".  لە راگەیێندراوەکەی وەزارەتی تەندروستیی عێراق ئاماژە بەوە کراوە "ئەمڕۆ لە هەرێمی کوردستان ٩٢٦ کەسی دیکە تووشی ڤایرۆسی کۆرۆنا بوون، هاوکات ٢٩٨ تووشبووی پێشووی کۆرۆنا چاکبوونەتەوە و ١١ تووشبووی دیکەش گیانیان لەدەستدا".  هەر لە راگەیێندراوەکەدا جەخت لە گرنگیی وەرگرتنی پێکوتەی دژە ڤایرۆسی کۆڤید - ١٩ کراوەتەوە و بە "کورتترین رێگە بۆ کۆنترۆڵکردنی پەتاکە" ناوبراوە، ئاماژە بەوەش کراوە کە پرۆسەی پێدانی پێکوتە "زۆر باش بەڕێوەدەچێت و تاوەکو ئێستا ١٩ هەزار و ٦٣٥ کەس لە عێراق پێکوتەی دژە ڤایرۆسی کۆرۆنایان وەرگرتووە".  تاوەکو ئێستا ٨٣٢ هەزار و ٤٢٨ کەس لە عێراق و هەرێمی کوردستان تووشی کۆرۆنا بوون، ٧٤٥ هەزار و ٩٣٥ لەو تووشبووانە چاکبوونەتەوە، واتە ٨٩.٦ % ـی تێکڕای تووشبووان، هەروەها ٧٢ هەزار و ٢٨١ تووشبووی کۆرۆناش هێشتا چارەسەر وەردەگرن، ٤٩٢ لەو تووشبووانە لەژێر چاودێری چڕدان، ١٤ هەزار و ٢١٢ تووشبووش گیانیان لەدەستداوە.