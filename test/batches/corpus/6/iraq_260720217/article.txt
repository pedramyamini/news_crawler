موقتەدا سەدر، رێبەری رەوتی سەدر لە تویتەکەیدا دەڵێت "سوپاس بۆ خودا کە سەربازەکانی بە عیزەت و بەندەکانی سەردەخات، سوپاس بۆ بەرگریی نیشتمانیی عێراق، داگیرکەر رایگەیاند دەست بە کشانەوەی سەرجەم هێزە شەڕکەرەکانی دەکات".  رێبەری رەوتی سەدر ئاماژەی بەوەش کردووە، "با چاوەڕێی رۆژانی تەواوکردنی کشانەوە بکەین، سوپاس بۆ ئەو هەوڵانەی دراوە بۆ گەڵاڵەکردنی ئەو رێککەوتنە، لەوانەش کازمیی برا".  وەکو سەدر دەڵێت، ئەوان پێشتر مەرجەکانی خۆیان دیاریکرد لەگەڵ بەدیهێنانیان، "پێویستە بە رەهایی کاری سەربازیی بەرگری (مقاوەمە) رابگیرێت، هەوڵبدرێت پشتوانیی هێزە ئەمنییەکانی عێراقی بکرێت لە سوپا و پۆلیس بۆ گەڕانەوەی ئاسایش و کۆنترۆڵکردنیان بەسەر  خاکی عێراق و دوورخستنەوەی دێوەزمەی تیرۆر و تووندتیژی و فزولی و ئەوانەی بانگەشەی بەرگری دەکەن".  لە کۆتایی تویتەکەشیدا سەرۆکی رەوتی سەدر نووسیویەتی "عێراق بەرەو سەربەخۆیی".  ئەمەش لەکاتێکدایە کە مستەفا کازمی، سەرۆکوەزیرانی عێراق بە سەردانێک لە ئەمریکایە و لەگەڵ جۆ بایدن، سەرۆکی ئەو وڵاتە کۆبووەوە و چەند تەوەرێکیان باسکرد.  فوئاد حوسێن، وەزیری دەرەوەی عێراق رایگەیاند، تاوەکو کۆتایی ئەمساڵ هیچ بنکەیەکی شەڕکەری ویلایەتە یەکگرتووەکانی ئەمریکا لە عێراق نامێنێت و ئەرکی هاوپەیمانان تەنیا بۆ راهێنان و راوێژکاری دەبێت. سەبارەت بە رێککەوتنی شنگالیش گوتی، کاری جیددی بۆ جێبەجێکردنی دەکرێت.