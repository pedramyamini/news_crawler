لیوا روکن ئیسماعیل مەحلاوی، لە پۆستی فەرماندەی ئۆپەراسیۆنەکانی نەینەوا لابرا و لیوا روکن مەحموود فەلاحی، لە شوێنەکەی وەک فەرماندەی ئۆپەراسیۆنەکانی نەینەوا دەستبەکاربوو.  بەشار کیکی، نوێنەری پارێزگای نەینەوا لە پەرلەمانی عێراق هەواڵەکەی بۆ تۆڕی میدیایی رووداو پشتڕاستکردەوە "لیوا روکن مەحموود فەلاحی، لە شوێنی لیوا روکن ئیسماعیل مەحلاوی بە فەرماندەی ئۆپەراسیۆنەکانی نەینەوا دیاریکراوە. "  لیوا روکن مەحموود فەلاحی، پێشتر فەرماندەی ئۆپەراسیۆنەکانی پارێزگای ئەنبار بوو، دواتر بۆ شوێنێکی دیکە گواسترایەوە، ئەمەش دوای بڵاوبوونەوەی تۆمارێکی دەنگی بەناوی ئەوەوە و بەوە تۆمەتبارکرا، کە گوایە کاری لەگەڵ هەواڵگری ئەمریکا کردووە، بەڵام لە ساڵی ٢٠١٩ دا وەزارەتی بەرگریی عێراق، لیوا روکن مەحموود فەلاحی بە ئەستۆپاک وەسفکرد لە هەموو ئەو تۆمەتانەی کە ئاراستەی کرابوون.  پێشتریش فەریق روکن سەعد حەربییە، فەرماندەی بارەگای پێشکەوتووی ئۆپەراسیۆنە هاوبەشەکان لە کەرکووک گۆڕدرا و  لیوا عەلی فرێجی لە شوێنەکەی دانرا، کە رۆژی ٢٠/٣/٢٠٢١ بە فەرمی دەستبەکاربوو.