دوێنێ هەینی ٦ - ٨ - ٢٠٢١ جومعە عناد، وەزیری بەرگری و عوسمان غانمی، وەزیری ناوخۆی عێراق بە سەردانێکی فەرمی گەیشتنە قاهیرەی پایتەختی میسر و بڕیارە لەگەڵ بەرپرسانی ئەو وڵاتە کۆببنەوە.  رۆژنامەی سەباحی نیمچەفەرمی بڵاویکردەوە، وەزیری بەرگریی عێراق نامەیەکی مستەفا کازمی، سەرۆکوەزیرانی عێراقی بۆ عەبدولفەتاح سیسی، سەرۆکی میسر پێیە.  ئەو سەردانە دوای زنجیرەیەک سەردان و دیداری فەرمی بەرپرسانی نێوان هەردوو  وڵات دێت، لەوانەش لووتکەی سێقۆڵیی نێوان عێراق و میسر و ئوردن.  رۆژی ٢٧/٦/٢٠٢١ لووتکەی سێقۆڵی لە نێوان هەرسێ وڵات لە بەغدا بەڕێوەچوو.   ئامانجی لووتکەی سێقۆڵی بەهێزکردنی هاوئاهەنگیی ئابووری و بازرگانی و وەبەرهێنان بوو لە نێوان عێراق و میسر و ئوردن، ئەوە جگە لە تاوتوێکردنی پرسەکانی پەیوەندیدار بە رۆژهەڵاتی نێوەڕاست.  پرۆژەی ناسراو بە "شامی نوێ" یەکێک بوو لەو بابەتانەی لە لووتکەی قۆڵی تاوتوێکرا کە هاوکاری لە بوارەکانی ئابووری و وەبەرهێنان لە نێوان ئەو سێ وڵاتە لەخۆدەگرێت.