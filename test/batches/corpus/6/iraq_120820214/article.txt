کەریم نووری، بریکاری وەزارەتی کۆچ و کۆچبەرانی عێراق رایگەیاند، "لە ماوەی ئەو حکومەتە توانیومانە ٥٠ کەمپ دابخەین، ئێستا لە عێراق تەنیا ٣٧ هەزار خێزانی ئاوارە ماون، کە زۆربەیان لە هەرێمی کوردستانن و خەڵکی شنگالن، نزیکەی ٢٦ کەمپ لە کوردستان ماون لەگەڵ دوو کەمپی دیکە؛ یەکێکیان لە جەدعە لە موسڵ و ئەوی دیکە لە فەللوجەیە. ئێمە بەردەوامین لە گەڕانەوەی ئارەزوومەندانەی ئاوارەکان بۆ زێدی خۆیان".  عێراقییەکانی کەمپی هۆل لە پارێزگای حەسەکەی رۆژئاوای کوردستان، ئاڵنگارییەکی دیکەیە، کە رووبەڕووی حکومەتی عێراق بووەتەوە، بەپێی ئامارەکانی نەتەوە یەکگرتووەکان، کەمپی هۆل ٦١ هەزار کەس لەخۆدەگرێت، زۆربەیان کەسوکاری چەکدارانی داعشن و بەشی هەرە زۆریان ژن و منداڵن و هەڵگری وڵاتینامەی ٣٧ وڵاتن، کە ٣٠ هەزاریان عێراقین، تاوەکو ئێستا ٩٦ خێزانی ئەو کەمپە گەڕێندراونەتەوە نەینەوا.  بە گوتەی بریکاری وەزارەتی کۆچ و کۆچبەرانی عێراق "بڕیارێکی نێودەوڵەتی هەیە تاوەکو ئەمانە بگەڕێنەوە زێدی خۆیان، بەڵام ئێمە لە وەزارەتی کۆچ و کۆچبەران و هێزە ئەمنییەکان بڕیارمانداوە، تەنیا ئەوانە دەگەڕێندرێنەوە، کە وردبینیی ئەمنییان بۆ دەکرێت و گومانی ئەمنی و دادوەرییان لەسەر نەبێت. هەروەها دەبێت لەڕووی هزی و دەروونییەوە ئامادەبکرێنەوە. ئێستا ٩٦ خێزان گەڕێندراونەتەوە موسڵ، ئەمانە هیچ دۆسیە و گومانێکی ئەمنی و دادگایان لەسەر نەبووە. ئێستا لە رێگەی رێکخراوە نێودەوڵەتییەکان کاردەکەین بۆ دووبارە ئامادەکردنەوەیان تاوەکو بگەڕێنەوە شوێنی خۆیان".  شێروان دووبەردانی، سەرۆکی لیژنەی هەرێم و پارێزگاکان لە پەرلەمانی عێراق بە تۆڕی میدیایی رووداوی راگەیاند، دوای گەڕانەوەی یەکەم کاروانی کەسوکاری چەکدارانی داعش لە کەمپی هۆل، گوشار و ناڕەزاییەکی زۆر لەلایەن دانیشتووانی ناوچەکە دروستبوو و ئەگەری دروستبوونی شەڕ هاتە ئاراوە، بۆیە لە ژێر ئەو گوشارانەدا مستەفا کازمی، سەرۆکوەزیرانی عێراق پرۆسەی گەڕانەوەی لە کەمپی هۆلەوە راگرت.