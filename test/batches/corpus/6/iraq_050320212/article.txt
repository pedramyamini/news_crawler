مستەفا كازمی، سەرۆكوەزیرانی عێراق لە تویتێكیدا نووسیویەتی "بەوپەڕی خۆشەویستییەوە عێراق بە گەل و حكومەتەوە پێشوازی لە پاپا فرەنسیس دەكات، خاكی میزۆپۆتامیا لە دێر زەمانەوە تاوەكو ئێستا و بۆ هەمیشە وێستگەی مێژوویی دیداری ئایینی و هزر و بەها مرۆیییە هاوبەشەكان بووە".  هەروەها نووسیویەتی "بەخێربێن بۆ خاكی سۆمەر، بابل و ئاشوور، خاكی پێغەمبەران و پیاوچاكان".  ئەمڕۆ هەینی ٥ی ئادار پاپای ڤاتیكان دەگاتە فڕۆكەخانەی نێودەوڵەتیی بەغدا، جگە لە دیداری سیاسییەکان، سەردانی کەنیسەی "سەیدە نەجات"ی سریانی كاسۆلیك لە بەغدا دەکات.  پاپای ڤاتیکان رۆژی دواتر دەگاتە نەجەف و ئایەتوڵڵا عەلی سیستانی دەبیبنێت. هەر هەمان رۆژ سەردانی شاری ئوور لە زیقار دەکات.  رۆژی یەكشەممە ٧ی ئاداری ٢٠٢١، پاپا دەگاتە فڕۆكەخانەی نێودەوڵەتیی هەولێر، دوای بینینی بەرپرسانی حكومی و ئایینی، لە هەمان رۆژدا دەچێتە موسڵ و نوێژ بۆ قوربانیانی شەڕ دەكات. دواتر سەردانی كەنیسەی "تاهرە"ی گەورە لە قەرەقووش دەکات.  لە دوایین وێستگەی سەردانەکەیدا، پاپا بەشداریی ئاهەنگی پیرۆزی کریستیانەکان لە یاریگەی فرەنسۆ هەریری دەکات، رۆژی دووشەممە دەگەڕێتەوە فڕۆكەخانەی بەغدا و لەوێ بەرەو ڤاتیکان بەڕێدەکەوێت.