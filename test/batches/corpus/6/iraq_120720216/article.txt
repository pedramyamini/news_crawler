یاسر بەدر، بەرپرسی راگەیاندنی دیوانی پارێزگای دیالە، رۆژی دووشەممە ١٢ - ٠٧ - ٢٠٢١ بە تۆڕی میدیایی رووداوی راگەیاند "ئەمڕۆ دوو تاوەری هێڵی گواستنەوەی تەزووی کارەبا لە ئێرانەوە بۆ دیالە، ناسراو بە هێڵی دیالە - میرساد، لە سنووری حەمرین لە پارێزگاکە تەقێندرانەوە؛ رووداوەکەش بووە هۆی لەکارکەوتنی هێڵەکە و کەمبوونی کاژێرەکانی پێدانی کارەبا بە هاووڵاتییان".  بەرپرسی راگەیاندنی پارێزگای دیالە گوتیشی "تاوەکو ئێستا ئۆپەراسیۆنە هاوبەشەکان و پۆلیس لە دیالە وردەکاریی رووداوەکەیان بڵاونەکردووەتەوە، بەڵام لە بنەڕەتدا سێ هێڵی گواستنەوەی تەزووی کارەبا هەن کە لەڕێگەی پارێزگای دیالەوە کارەبا لە ئێرانەوە بۆ دیالە و بەغدا و چەند پارێزگایەکی دیکەی عێراق دەگوازنەوە".  ئەم رووداوە لەکاتێکدایە، شانەی راگەیاندنی ئەمنیی عێراق، رۆژی یەکشەممە ١١ - ٠٧ - ٢٠٢١ بڵاویکردەوە، لە نەینەوا و دیالە شکست بە دوو هەوڵی تەقاندنەوەی تاوەری تەزووی کارەبا هێندرا، دوای ئەوەی چەند بۆمبێکی چێندراو کە ئەندامانی داعش لە تاوەرەکانی کارەبایان بەستبوون، پووچەڵکرانەوە.  حکومەتی عێراق دەڵێت، لە ماوەی شەش مانگی رابردوودا نزیکەی ٧٠ تاوەری گواستنەوەی تەزووی کارەبا لە عێراق بە "کاری تێکدەرانە و تەقاندنەوەی بۆمبی چێندراو کراونەتە ئامانج"، لەکاتێکدا پلەی گەرما لە عێراق گەیشتووەتە نزیکی ٥٠ پلەی سیلیزی و رۆژانە بە تێکڕا هەشت تاوەکو ١٢ کاژێر کارەبای نیشتمانی بۆ هاووڵاتییان دابیندەکرێت.