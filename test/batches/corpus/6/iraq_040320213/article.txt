یەکێک لەو کەنیسانەش کەنیسەی سەیدە نەجاتە کە پاپا سەردانی دەکات. کەنیسەکە لە ٢٠١٠ رووبەڕووی هێرشێک بووەوە کە گیانلەدستدانی ٥٢ کەسی لێکەوتەوە. ئەو کەنیسەیە پاککراوەتەوە و رێکاری تەندروستیی گیراوەتەبەر.  حوسێن ئەبو جەعفەر، کارمەندی بەرگریی شارستانیی عێراق رایگەیاند "وەک ئامادەکاریی بۆ سەردانەکەی پاپا، بەڕێوەبەرایەتیی بەرگریی شارستانی کەنیسەکانی ناوچەی کەڕادەی بە تەواوی پاککردووەتەوە بۆ کەمکردنەوەی ئەگەری بڵاوبوونەوەی ڤایرۆسی کۆرۆنا. هەڵمەتەکە ماوەی هەفتەیەکە بەردەوامە و ئەمڕۆش دوایین رۆژی پاککردنەوە بوو".  یەکێک لەوانەی لە هێرشەکەی ٢٠١٠ رزگاری بووە، بە ئامادەکارییە ئەمنییەکان دڵخۆشە و، هیوای وایە سەردانەکەی پاپا ببێتە هۆی کۆتاییهاتنی هێرشەکان بۆ سەر کریستیانەکان و پێکهاتەکانی دیکەی عێراق.  لویس کلێمیس، رزگاربووی هێرشی کەنیسەی سەیدە نەجات دەڵێت: "هیوادارین سەردانەکەی پاپا ئومێدی نوێی پێبێت بۆمان، چاوەڕێدەکەین لەگەڵ سەرکردەکانی ئێرە قسە بکات و پێیان بڵێت ئیتر بەسە دەستی تووندڕەوەکان ببەستنەوە و جارێکی دیکە هێرش نەکەنە سەر پێکهاتەکان بەتایبەت ئەو پێکهاتانەی کە چەکدار نین وەک ئێزدی، شەبەک، کریستیان و بەهایی و هەموو ئەوانەی دیکەش وەک جووەکان".  ئەوانەی لە بواری شوێنەواریشدا کاردەکەن، پێیانوایە ئەگەر عێراق لەڕووی ئەمنییەوە سەقامگیر بێت، سەردانەکەی پاپە دەرگای گەشتیاریی بۆ عێراق دەکاتەوە.  د. عەلی کازم، شوێنەوارناس دەڵێت: "سەردانەکەی دەرگای گەشتیاریی بۆ عێراق دەکاتەوە، بەتایبەت گەشتیاریی جیهانی بەهۆی پیرۆزییە ئاینییەکانەوە".  رۆژی هەینی پاپا فرانسیس بە هاوەڵی ٢٠ کەس لە ئەندامانی ڤاتیکان و زیاتر لە ٧٠ رۆژنامەڤانی جیهانی، دەگاتە بەغدا و گوتەبێژی ڤاتیکانیش دەڵێت، قەداسەتی پاپا سەردانی شوێنەواری ئور دەکات کە شوێنی لەدایکبوونی پێغەمبەر ئیبراهیمە کە پەیامبەرێکی هاوبەشی کریستیان، موسڵمان و جووەکانە.  سەبارەت بە گەشتی پاپا فرانسیس پاپای ڤاتیکان بۆ عێراق و هەرێمی کوردستان لەکاتێکدا کە دۆخی عێراق سەقامگیر نییە و بڵاوبوونەوی پەتای کۆرۆناش مەترسییە لەسەر گردبوونەوەی خەڵک، گوتەبێژی ڤاتیکان دەڵێت بۆ ئەو گەشتە هەموو رێکارێکی تەندروستی گیراوەتە بەر و رەچاوی دۆخی تەندروستی خەڵک لەکاتی گردبوونەوە و رێرەوڕەسمەکاندا کراوە.  ماتیۆر برونی گوتەبێژی ڤاتیکان ئاماژەی بەوە کردووە کە پرسیار لەوان کراوە کە بۆچی ئەوان خۆیان لەنێو ڤاتیکاندا هیچ گردبوونەوە یان بۆنەیەک ناگێڕن و تەنانەت نایانەوێت هیچ کۆبوونەوەیەک بەڕێوەبچێت کەچی پاپا دەچێتە عێراق، برونی دەڵێت، گەشتەکەی پاپا بۆ عێراق گەشتی هیوا و خۆشەویستییە بۆ عێراق و کریستیاننەکانی ئەو وڵاتە. سەبارەت بە مەترسیی پەتای کۆرۆناش دەڵێت، پاپا و ٢٠ یاوەرەکەی و هەروەها ئەو رۆژنامەڤانانەی لەگەڵیدا گەشتدەکەن، هەموویان بە ڤاکسین کوتراون.   برونی پاساوی ئەوەش دەهێنێتەوە کە دانیشتووانی عێراق زیاتر دانیشتووانی گەنجن و ئاماری تووشبوونی رۆژانەش لەچاو ژمارەی دانیشتوواندا لە ئاستێکی نزمدایە.  سەبارەت بە ئەگەری بەرکەوتنی خەڵک و دروستبوونی قەرەباڵخی بەهۆی سەردانی پاپا فرانسیسەوە، گوتەبێژەکەی ڤاتیکان بەرگری لەو سەردانە و گردبوونەوەکانیش دەکات و دەڵێت بۆ هەموو گردبوونەوە و کۆبوونەوەیەک رەچاوی رێکاری تەندروستی کراوە و  لە هەموو  جووڵەیەکدا شوێن پرۆتۆکۆڵە تەندروستییەکانی عێراق دەکەون.   هەروەها پاپا لەو گەشتەیەدا بە بەردەوامیی لەنێو ئۆتۆمبێلی گوللەنەبڕدا دەبێت تەنیا لەنێو یاریگای فرانسۆ هەریریدا نەبێت کە  ئۆتۆمبێلێکی سەر کراوە بەکاردەهێنێت.