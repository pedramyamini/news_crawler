لە رەزوانییە کە دەکەوێتە باشووری عێراق، ھەر لە ئێستاوە بەشێک لە جووتیاران ناچاربوون ماڵ و حاڵیان جێبھێڵن و بەرەو ئەو شوێنانە کۆچ بکەن کە ھێشتا کەمتر گرفتی کەمیی ئاویان ھەیە.  وەلید جووتیارێکی گوندی فتوحە و ئێستا ناچاربووە بێتە گوندی بوشبلی تاوەکو درێژە بە کاری کشتوکاڵی بدات، چونکە ئیدی گوندەکەی ھیچ سەرچاوەیەکی ئاوی نەماوە.  وەلید عەبدوڵڵا، دانیشتووی گوندی بوشبلی دەڵێت "کێشەکان لە عێراق زۆرن، لەنێویشیاندا کێشەی پشکی ئاومان ھەیە، پشکی ئاومان زۆر کەم بەدەستدەگات، زۆربەی خەڵکی ئەم ناوچانە وازیان لە زەوییە کشتوکاڵییەکانیان ھێناوە و بەرەو شارەکان چوون، لەوێ لەگەڵ منداڵەکانیان کار دەکەن و سەرقاڵی دووکانداری دەبین، ئەمەش بە ھۆکاری کەمیی ئاو".  کۆنفرانسی نێودەوڵەتیی بەغدا بۆ ئاو، حکومەتی عێراق بەدوای چارەی دەردی بێئاویدا دەگەڕێت کە ئێستا لەلایەن تورکیا و ئێرانەوە گوشاری زۆری لەسەرە و لەڕێگەی دروستکردنی بەنداوەوە عێراقیان کۆت و بەند کردووە، بەڵام جگە لە کۆنفرانسێکی راوێژکاری ھیچ گرەنتییەک وەرنەگیرا لەلایەن ئەو دوو وڵاتەوە تاوەکو گوشارەکانیان کەمبکەنەوە.  تاھیر سەعدی، بریکاری وەزارەتی سەرچاوەکانی ئاو رایگەیاند "ئەم کۆنفرانسە دروشمەکەی روون و ئاشکرایە، یەکەمین کۆنفرانسی نێودەوڵەتیی بەغدایە بۆ ئاو، داڕشتنی پلانی ئاو لەپێناو بەردەوامیدان و گرنگیدان بەو پرسە بە ھاوبەشی، ئێمە لە وەزارەتی سەرچاوەکانی ئاو دیدێکمان ھەیە کە پێویستە و دەبێت ھەوڵەکان ھاوبەشبن و کاری پێکەوەیی بکرێت لەگەڵ وڵاتانی دراوسێ لەسەر ئاستی ھەرێمی و تەنانەت نێودەوڵەتیش لەگەڵ رێکخراوە نێودەوڵەتییەکان لەپێناو ئەوەی ھەمووان سوود لە ئاو وەربگرین بەشێوەیەکی دادپەروەرانە".  ئامارەکانی رێکخراوی نەتەوە یەکگرتەوەکان دەریدەخەن لە هەر خولەکێکدا حەوت کەس لە جیهاندا بەهۆی دەستنەکەوتنی ئاوی شیاو بۆ خواردنەوە، گیان لەدەستدەدەن ١٨ % کۆی دانیشتووانی سەر ئەم هەسارەیە گرفتی ئاوی خواردنەوەیان هەیە، پێشبینی دەکرێت بۆ ساڵی ٢٠٢٥ رێژەکە بۆ ٣٣ % بەرزببێتەوە.