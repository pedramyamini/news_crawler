پشکی ھەرێمی کوردستان ھێشتا جێی مشتومڕی ھەولێر و بەغدایە، دوایین پێشنیاز کە گفتوگۆی لەبارەوە دەکرێت ئەوەیە دەقێک جێگیر بکرێت، ھەرێمی کوردستان پابەندبکات بە رادەستکردنی رۆژانە ٤٦٠ ھەزار بەرمیل نەوت بە کۆمپانیای سۆمۆ، بەڵام حەقدەستی کۆمپانیاکان و بەکاربەربەری ناوخۆیی لێ جیابکرێتەوە کە لە کۆتاییدا ھەر ٢٥٠ ھەزار بەرمیل نەوت دەمێنێتەوە، بدرێت بە بەغدا.  حەسەن خەڵاتی، پەرلەمانتاری حیکمە بە تۆڕی میدیایی رووداوی راگەیاند، "پابەندنەبوون بە بەشێک لە رێککەوتنەکان کە پێشترکراون و پابەندنەبوونە پێوەی ھۆکاری نەگەیشتنە رێککەوتنی کۆتایین، ئەمڕۆ کۆبوونەوەکان بەردەوامن، ھەم لەسەر ئاستی پەرلەمانی و لەسەر ئاستی حکومەتیش، بۆیە پێمانوایە دەگەینە رێککەوتن بەتایبەتی لەپێناو تێپەڕاندنی یاسای بودجە. "  ھەرێمی کوردستان پشتگیری لەو دەقە دەکات کە حکومەتی عێراق ناردوویەتی بۆ پەرلەمان کە تێیدا ھەرێمی کوردستان پابەند دەکات بە رادەستکردنی ٢٥٠ ھەزار بەرمیل نەوتی رۆژانە و نیوەی داھاتی نانەوتی، کە بەشێکی شیعەکانیش ئێستا گەیشتوونەتە ئەو بڕوایەی کە ئەوەیان باشترینە.  بەشار کیکی، جێگری سەرۆکی فراکسیۆنی پارتی لە پەرلەمانی عێراق ئاماژە بەوە دەکات، پشتگیری لە دەقی حکومی دەکەین. ماددەکانی ١٠ و ١١ زیاتر روونن. "لەرووی ھونەری، دارایی و سیاسیشەوە، تۆزێک گۆڕانکاری دروست بووە لەنێو فیکری برایانی شیعە بەو ئاراستەیە، بەڵام ھێشتا رێک نین لەنێو خۆیان. پێمان وایە ھیچ سیاغەیەکی نوێش نابینن، چونکە لەو دەقەی حکومەت باشتریان دەستناکەوێت. "   گرفتێکی دیکەی بەردەم تێپەڕاندنی پرۆژەیاسای بودجە بەستنەوەیەتی بە یاسای دادگەی فیدراڵی کە ھێشتا سێ ماددەی ماوە پەسند بکرێت و بڕیارە بەر لە پرۆژەیاسای بودجە، ئەویش تێپەڕێندرێت.   بەستنەوەی پەسندکردنی پرۆژەیاسای بودجەی فیدراڵی ساڵی ٢٠٢١ ـی عێراق، بە پەسندکردنی پرۆژەیاسای دادگەی فیدراڵی عێراق، مەرجی سەرەکیی فراکسیۆنی سائیروونی سەر بە رەوتی سەدرە، بۆ ناچارکردنی لایەنە سیاسییەکان بەوەی پرۆژەیاسای دادگەی فیدراڵی پەسندبکەن و رێگە بۆ بەڕێوەچوونی هەڵبژاردنی پێشوەختی پەرلەمانی عێراق لەمساڵدا کراوە بێت.    لەپاڵ گرفتی بەیەکەوە بەستنەوەی پرۆژەیاسای بودجە و پرۆژ یاسای دادگەی فیدراڵی، لایەنە سیاسییە شیعەکان دەقی تایبەت بە بەشە بودجەی هەرێمی کوردستان لە پرۆژەیاسای بودجەی ئەمساڵدا رەتدەکەنەوە، تاوەکو ئێستاش هیچ جێگرەوەیەکیان پێشکەش نەکردووە.    محەممەد خالیدی، ئەندامی پەرلەمانی عێراق دەڵێت، "بە بڕوای من سەبارەت بە بودجە لەم قۆناخەدا چەند لایەنێک و پەرلەمانتار لەنێو پەرلەماندا هەن، دەیانەوێ بودجە بە زۆرینە پەسند بکەن، ئەمەش بێگومان هەڵەیەکی گەورەیە و دژی دەوەستینەوە، بودجە مافی هەموو تاکێکی عێراقە، لە زاخۆوە تاوەکو فاو، ناکرێت بودجە بە زۆرینە و زۆرەملێ پەسندبکرێت، چونکە بیرمە ئەمە لە ٢٠١٣ روویدا و بووە هۆی زیادبوونی پەرتەوازەیی لەنێوان پێکهاتەکانی کۆمەڵگەی عێراق".