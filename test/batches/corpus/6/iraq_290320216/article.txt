ئەحمەد سەحاف، گوتەبێژی وەزارەتی دەرەوەی عێراق لە راگەیێندراوێکدا بڵاویکردەوە، لە کۆبوونەوەی رۆژی دووشەممەی نێوانیاندا، وەزیرانی دەرەوەی عێراق، ئوردن و میسر، گفتوگۆیان کرد لەبارەی بابەتی ئابووری، هەرێمی، نێودەوڵەتی، کە جێگەی بایەخی ئەو وڵاتانەن لەگەڵ پەرەسەندنەکانی دۆخی ناوچەکە، لەنێویاندا دۆزی فەڵەستین و قەیرانی سووریا، هەروەها جەنگی دژی تیرۆر و دوایین پێشهاتەکانی قەیرانی یەمەن و لیبیا.  دوای تەواوبونەوەی کۆبوونەوکەیان، هەرسێ وەزیر کۆنگرەیەکی رۆژنامەڤانیی هاوبەشیان رێکخست، لای خۆیەوە د. فوئاد حوسێن وەزیری دەرەوەی عێراق رایگەیاند "وەکو تەواوکارییەک بۆ کۆبوونەوەکانی عەممان و قاهیرە، لەسەر ئاستی سەرکردەی ئەو سێ وڵاتە، بۆ ئامادەکاریی لووتکەی بەغدا، کە لە ماوەی کورتی داهاتوودا دەکرێت لە چوارچێوەی کاری سێ قۆڵیدا، کە ئامانجی دەستەبەرکردنی بەرژەوەندیی هاوبەشی هەرسێ وڵاتە بۆ بەردەوامیدان بە هەوڵەکان لەگەڵ وەزیرە بەڕێزەکان، تاوتوێی چەندین بابەتمان کرد".  لەبارەی ئەو بابەتانەی کە وەزیرانی دەرەوەی عێراق، ئوردن و میسر باسیان لێوە کردووە، د. فوئاد حوسێن گوتی "لەڕووی سیاسی، گفتوگۆمان کرد لەبارەی چۆنێتیی بەهێزکردنی میکانیزمەکانی پتەوکردنی هاوکاری و هەماهەنگیی هەوڵەکان لەنێوان هەرسێ وڵاتدا، دووپاتکرنەوە لەسەر بەرەنگاربوونەوەی تیرۆر بە هەموو شێوەکانیەوە. گفتوگۆمان کرد لەبارەی بەهێزکردنی ئاستی هاوئاهەنگیی نێوانمان، بۆ رووبەڕووبوونەوەی ئەو ئاڵنگارییانەی کە رووبەڕووی هەرسێ وڵات دەبنەوە، هەروەها باسی ئەو بابەتە هەرێمی و نێودەوڵەتییانەمان کرد کە جێگەی بایەخی ئەو وڵاتانەن لەگەڵ پەرەسەندنەکانی دۆخی ناوچەکە، لەنێویاندا دۆزی فەڵەستین و قەیرانی سووریا، جەنگی دژی تیرۆر و دوایین پێشهاتەکانی قەیرانی یەمەن و لیبیا".  هەر لەو کۆبوونەوەیەدا، بە گوتەی وەزیری دەرەوەی عێراق، گفتوگۆ لەبارەی ئاسانکاریکردن لە پێدانی ڤیزا و ئاسانکاریی گواستنەوە لەنێوان هەرسێ وڵاتدا کراوە، دەشڵێت "دووپاتمان کردەوە لەسەر کۆبوونەوەی وەزاری بە شێوەیەکی خولی، بە مەبەستی هاوئاهەنگیکردن لە سیاسەت و هەڵوێستەکان لەنێو وڵاتەکانماندا".  ئەمڕۆ دووشەممە ٢٩ی ئاداری ٢٠٢١ وەزیرانی دەرەوەی ئوردن و میسر گەیشتنە بەغدا و لەگەڵ وەزیری دەرەوەی عێراق کۆبوونەوە.  پێشتر ئەحمەد سەحاف، گوتەبێژی وەزارەتی دەرەوەی عێراق، لە راگەیێندراوێکدا رایگەیاند "دووشەممە فوئاد حوسێن، وەزیری دەرەوەی عێراق پێشوازی لە ئەیمەن سەفەدی، وەزیری دەرەوەی ئوردن و سامح شوکری، وەزیری دەرەوەی میسر دەکات و لە بەغدا کۆدەبنەوە".  بڕیاربوو پێنجشەممە ٢٥ ـی ئاداری ٢٠٢١ عەبدولفەتاح سیسی، سەرۆككۆماری میسر و شا عەبدوڵڵا، شای ئوردن سەردانی عێراق بكەن و لەگەڵ مستەفا كازمی، سەرۆكوەزیرانی عێراق لە شاری بەغدا كۆببنەوە، بەڵام بەهۆی رووداوی پێکدادانی دوو شەمەندەفەر لە میسر، سەردانەکە دواخرا، بڕیاریشە وادەیەکی نوێ بۆ کۆبوونەوە سێقۆڵییەکەی کازمی، سیسی و شا عەبدوڵڵا دیاریبکرێت.  زافر ئەلعانی، جێگری سەرۆكی لیژنەی پەیوەندییەكانی دەرەوەی پەرلەمانی عێراق بە تۆڕی میدیایی رووداوی راگەیاند "لە كۆبوونەوەی لووتكەی نێوان عێراق، میسر و ئوردن، گفتوگۆ لەسەر دۆسیەی سیاسی، ئابووری و ئەمنی دەكرێت، لووتکەکە تەواوكاریی لووتکەکانی پێشوو دەبێت، كە پێشتر لە قاهیرە، عەممان و نیویۆرک کران".  سەبارەت بە ئامانجی لووتکە سێقۆڵییەکە، حوسێن عەللاوی، راوێژكاری سەرۆكوەزیرانی عێراق، رایگەیاند "لە لووتكەی داهاتووی نێوان مستەفا كازمی، سەرۆكوەزیرانی عێراق و عەبدولفەتاح سیسی، سەرۆككۆماری میسر و شا عەبدوڵڵا، شای ئوردن، پرۆژەی (شامی نوێ) دەخرێتەڕوو، كە پرۆژەیەكە رەهەندی ئابووریی گرنگی بۆ عێراق و وڵاتانی ناوچەكە دەبێت".  سەبارەت بە پرۆژەی (شامی نوێ)، زریان رۆژهەڵاتی، بەرپرسی ناوەندی لێکۆڵینەوەی رووداو، لە لێکۆڵینەوەیەکدا دەڵێت "شامی نوێ لە رواڵەتدا پرۆژەیەكی ئابوورییە كە كار لەسەر گواستنەوەی نەوت، وزە و دروستكردنی رێڕەوی بازرگانی دەكات، لەكاتێكدا بێجگە لە ئەمریكا، هەریەکە لە چین، رووسیا و ئەوروپاش ئامادەییەكی زیاتریان لە ناوچەكە هەیە و لە وەختێكیشدا كە هەوڵەكانی دروستكردنی هاوپەیمانیی نوێ لە ناوچەكە زیاتر كراون، شامی نوێ، كەنداو بە دەریای ناوەڕاست و دەریای سوور بەیەکدی دەبەستێتەوە و دەتوانێت پرۆژەیەكی جیۆپۆلەتیكی جیاواز بێت، ئەگەر سەربگرێت. هەڵبەت پرسیاری یەكەم لێرەدا ئەوەیە كە داخۆ ئەم پرۆژەیە سەردەگرێت یاخود نا؟ ئەگەریش سەربگرێت دەتوانێت چ كاریگەرییەک لەسەر هەرێمی كوردستان دابنێت؟ "  بەرپرسی ناوەندی لێکۆڵینەوەی رووداو ئاماژەی بەوە کرد "پرۆژەی (شامی نوێ) رەهەندی گرنگی هەیە، یەكەمیان ئابوورییە، وەکو زیندووكردنەوەی باسی بۆریی گواستنەوەی نەوتی بەسرە - عەقەبە، كە لە ساڵی ٢٠١٣ وە واژۆی لەسەر كراوە، لەگەڵ فرۆشتنی نەوت بە نرخی هەرزان بە ئوردن و بەستنەوەی هێڵی كارەبای عێراق و ئوردن، لەپاڵ هێنانی كارەبا لە میسرەوە بۆ عێراق، هەروەها میسریش لە چوارچێوەی بیرۆكەی (نەوت بەرامبەر ئاوەدانكردنەوە)دا بەشداری لە ئاوەدانكردنەوەی عێراقدا دەكات، ئامانجێکی دیکەی پرۆژەکەش ئەكتیڤكردنی هێڵی وشكانی - ئاوییە لەنێوان هەرسێ وڵاتەکە، بەجۆرێک بەغدا و عەممان و قاهیرە بە یەک ببەستێتەوە، بۆ ئاسانكردنی هاتووچۆی كرێكارانی میسری و خوێندكارانی نێوان هەرسێ وڵاتەکە".  هەروەها زریان رۆژهەڵاتی باسی لەوە کرد "بەشێوەیەكی گشتی (شامی نوێ) دەتوانێت بژارە ئابووری و سیاسییەكانی عێراق زیاتر بكات و لەنێو جەمسەرە جیاجیاكانی ئەم ناوچەیەدا هێزی زیاتری پێبدات، بەڵام لاوازیی حكومەت و ناڕوونیی دۆخی سیاسەتی ناوخۆیی و دەستوەردانی دەرەكی، گومانیان لەسەر ئەگەری سەركەوتنی ئەو پرۆژەیە دروستكردووە".