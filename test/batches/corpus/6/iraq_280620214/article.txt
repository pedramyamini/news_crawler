هێرشەکان لە کاژێر ٠٢: ٠٠ی بەرەبەیانی رۆژی دووشەممە لە ناوچە سنوورییەکانی قائیمی عێراق و ئەلبوکەمالی سووریا ئەنجامدران. پێنتاگۆن ئاماژە بەوە دەکات، ئەو شوێنانەی بۆردوومانکراون، لەلایەن چەکدارانی نزیک لە ئێرانەوە بۆ ئەنجامدانی هێرشی درۆنی دژی کارمەند و دامەزراوە ئەمریکییەکان لە عێراق بەکارهێندراون.  ئەنتۆنی بلینکن، وەزیری دەرەوەی ئەمریکاش دەڵێت، هێرشەکان پەیامێکن بۆ ئەو کەس و گرووپانەی نیازی هێرشیان بۆسەر بەرژەوندییەکانی ئەمریکا هەیە. دەشڵێت "ئێمە کارێکی پێویست، گونجاو و بە مەبەستمان ئەنجامدا، کە لەپێناو سنووردارکردنی مەترسییەکانی زیادبوونی گرژییەکاندا بوو، بەڵام لە هەمان کاتیشدا پەیامێکی روون و ئاشکرامان نارد. ئەم هەنگاوە کە لە چوارچێوەی بەرگری لەخۆکردن بووە، پێویست بوو بۆئەوەی رێگە لە هێرشی دیکە بگیرێت. پێموایە هێرشەکە پەیامێکی گرنگ و بەهێزی نارد؛ هیوادارم ئەو پەیامەش لەلایەن ئەو کەسانەوە وەربگیرێت کە مەبەستمانە".  ئەمریکا دەڵێت، ئەو گرووپانەی هێرشیان کراوەتەسەر ئەوانەن کە ئێران پشتیوانییان لێدەکات. تارانیش بێدەنگ نەبووە و دەڵێت، ئەمریکا بەدوای شێواندنی ئاسایشی ناوچەکەوەیە.  سەعید خەتیبزادە، گوتەبێژی وەزارەتی دەرەوەی ئێران رایگەیاند "بەداخەوە، ئەوەی کە ئێمە ئەمڕۆ دەیبینین، تەنیا سزای ستەمکارانە نییە دژی گەلی ئێران، بەڵکو مامەڵەی ئەمریکا لە ناوچەکەدا بەردەوامیدانە بە سیاسەتی شکستخواردووی ئیدارەی پێشوو. بە دڵنیاییەوە ئەوەی ئەمریکا دەیکات شێواندنی ئاسایشی ناوچەکەیە و یەکێک لە قوربانیانی ئەو ناسەقامگیرییەش خوودی ئەمریکا دەبێت".  ئەمریکا لە هێرشەکەدا فڕۆکەی ئێف ١٦ ئێس، ئێف ١٥ ئی ئێسی بەکارهێناوە و بۆمبی ٢٥٠ کیلۆگرامی تاوەکو ١٠٠٠ کیلۆگرامیی بەکارهێناوە و سێ بنکەی کردووەتە ئامانج.  دەستەی حەشدی شەعبی دەڵێت، لە بۆردوومانەکەدا ئەمریکا سێ خاڵی هێزەکانیانی کردووەتە ئامانج، کە بریتین لە هەردوو لیوای ١٤ و ٤٦ و بەهۆیەوە چوار چەکداری حەشد کوژراون.  ئەنجوومەنی ئاسایشی نیشتمانیی عێراق بە سەرۆکایەتیی مستەفا کازمی، فەرماندەی گشتیی هێزە چەکدارەکان لە کۆبوونەوەیەکی نائاساییدا لێکەوتەکانی ئەو بۆردوومانەی تاوتوێکرد.  لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق سەرکۆنەی هێرشەکەی کرد و گوتیشی "داوای هێورکردنەوە و خۆبەدوورگرتن لە هەموو جۆرە ئاڵۆزکردنێک دەکەین. دڵنیاییش دەدەین کە عێراق لێکۆڵینەوە دەکات و رێکار دەگرێتەبەر و کاری پێویست دەکات بۆ رێگەگرتن لە روودانی ئەو جۆرە پێشێلکارییانە".  ئەحمەد سەحاف، گوتەبێژی وەزارەتی دەرەوەی عێراقیش بە رووداوی گوت، ئەو بۆردوومانەی ئەمریکا پێشێلکردنی سەروەریی عێراقە و نابێت واشنتن بێ هاوئاهەنگی لەگەڵ بەغدا ئەو جۆرە هێرشانە ئەنجام بدات.