ئەمڕۆ شەممە ١٣ - ٠٣ - ٢٠٢١ یەکەم کۆنگرەی نێودەوڵەتیی ئاو لە بەغدا بەڕێوەدەچێت و دوو رۆژ بەردەوام دەبێت؛ چاوەڕوان دەکرێت نوێنەرانی تورکیا، ئێران و سووریا لە کۆنگرەکەدا بەشداربن، لەپاڵ ئەوانیش نوێنەرانی نەتەوە یەکگرتووەکان، کۆمکاری عەرەبی و چەندین رێکخراوی نێودەوڵەتی بەشدار دەبن.  ئیرەج مەسجدی، باڵیۆزی ئێران لە عێراق بە تۆڕی میدیایی رووداوی راگەیاند: "کۆنفرانسی نێودەوڵەتیی ئاو، بە بڕوای ئێمە گرنگە، چونکە ئەمڕۆ ئاو سەرچاوەی ژیان و کۆمەڵگەکانە، بەدرێژایی مێژوو سەرچاوەی گەشە و ژیان بووە، ئەو کۆبوونەوەی ئەمڕۆ لەو بڕوایەدام دەتوانێ دەرفەتێک بێت بۆ لێکۆڵینەوەی زانستی و هاوکاریی جیهانیی و ناوچەکەش، ببێتە هۆی هاوکاری لە نێوان عێراق و وڵاتانی دراوسێی".  رووباری سیروان یەکێکە لە رووبارە گەورەکانی هەرێمی کوردستان کە سەرچاوەکەی لە رۆژهەڵاتی کوردستانە، دروستکردنی ١١ بەنداو و توونێلی نەوسوود کە ئاوی بەردراوەی بەنداوەکان دەگەڕێنێتەوە بۆ دەشتی زەهاو، هۆکاری سەرەکین بۆ کەمبوونەوەی ئاوی بەنداوی دەربەندیخان، چونکە بەنداوەکە بە رێژی ٧٠ % پشت بە ئاوی سیروان دەبەستێت.  ئێستا بەنداوی دەربەندیخان یەک ملیار و ٢٤٠ ملیۆن مەتری سێجا ئاوی تێدایە، لە کاتێکدا توانای گلدانەوەی سێ ملیار مەتر سێجا ئاوی هەیە.  لە بەشێکی دیکەی قسەکانیدا ئیرەج مەسجدی ئاماژەی بەوەدا: "ئاو بۆ عێراق، ئێران و وڵاتانی ناوچەکە گرنگی تایبەتی هەیە، کۆماری ئیسلامیی ئێران  کار دەکات بۆ هاوکاری باش بۆ بەکارهێنانی  ئاو و سوودوەرگرتن لێی لەگەڵ عێراق کار دەکات، هیواخوازین بەڕێوەبردنێکی باشتری ئەو سامانە ببینین و سوودی زیاتری هەبێت، بەتایبەت کە لەماوەی ساڵانی رابردوو رێژەی بارانبارین کەمبووەتەوە، لەماوەی رابردووشدا لەنێوان وەزارەتی وزەی ئێران و لایەنە عێراقییەکان هاوکاری و کۆبوونەوە هەبوون، لە ماوەی داهاتووشدا کۆبوونەوەی دیکە دەکرێن بۆ بەهێزکردنی هاوکاری دوولایەنە لەو بوارەدا".  لە کۆنفرانسەکەدا فاتیح یڵدز، باڵیۆزی تورکیا لە عێراقیش بەشدار بوو و بە تۆڕی میدیایی رووداوی راگەیاند: "تورکیاش ئەم کۆنفرانسە بە گرنگ دەزانێت، رێککەوتن لەسەر بابەتی ئاو هەیە. ئێمە پلانێکی چالاکمان هەیە و لە پەرلەمانی تورکیاش دەنگ لەسەر رێککەوتن لەگەڵ عێراق دراوە".  لە بەشێکی دیکەی قسەکانیدا فاتیح یڵدز ئاماژەی بەوە دا: "پرسی ئاو تەنیا پەیوەندیی بە عێراق و تورکیا نییە، بەڵکو بۆ هەموو ناوچەکەیە، ئێمەش زۆر بە باشی چاودێریی کارەکانی عێراق دەکەین".   هەرێمی کورستان لە رێگەی ١٧ بەنداوەوە شوێنی کۆکردنەوەی ١٠ ملیار مەتر سێجا ئاوی هەیە، بە گوتەی بەڕێوەبەری بەنداوەکان، ئێستا نزیکەی پێنج ملیار مەتر سێجا ئاویان تێدایە.  لە دەستووری عێراقدا ئاو لە دوو ماددەدا وەکو بابەتێکی دەسەڵاتی فیدراڵی باسکراوە، کە ماددەی ١١٠ جەخت لە پلاندانانی تایبەت بە سیاسەتی ئاو و ماددەی ١١٤ یش رەنگڕێژکردنی سیاسەتی سامانە ئاوییەکان و رێکخستنی بەشێوەیەکی دادپەروەرانە دەکاتەوە.