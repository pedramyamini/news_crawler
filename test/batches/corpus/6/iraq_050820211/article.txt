بەپێی راگەیێندراوێکی وەزارەتی پلاندانانی عێراق، ئەمڕۆ پێنجشەممە ٥ - ٨ - ٢٠٢١ دووەمین کۆبوونەوەی لیژنەی بەدواداچوون بۆ جێبەجێکردنی پلانی نیشتمانی بە مەبەستی کۆتایی هاتنی دۆسیەی ئاوارەکان لە عێراقدا بەڕێوەچوو.  خالید بەتال، وەزیری پلاندانانی عێراق لە کۆبوونەوەی لەگەڵ ئیڤان فائیق، وەزیری کۆچ و کۆچبەرانی عێراق رایگەیاند، پلانی نیشتمانی بۆ کۆتایی هاتنی دۆسیەی ئاوارەکان کاری لە پێشینەی حکومەتە، وەزارەتی کۆچ و کۆچبەران هەوڵی زۆریداوە بۆ جێبەجێکردنی ئەو پلانە، کە لەلایەن ئەنجوومەنی وەزیرانەوە پەسندکراوە.  وەزیری پلاندانانی عێراق گوتی: "جێبەجێکردنی تەواوی پلانەکە پێویستی بە ٣٤ تریلیۆن دینارە". ئێستاش کار بۆ بەڕێوەچوونی کۆبوونەوەی وڵاتانی کۆمەکبەخش دەکەن، تاوەکو پشتیوانی نێودەوڵەتی بۆ هەوڵەکانی حکومەت بەدەستبهێنن، بەمەبەستی کۆتاییهێنانی ئەو دۆسیەیە، لە کاتێکدا بەدەستهێنانی ئەو بڕە پارەیەش کارێکی سەختە.  خالید بەتال راشیگەیاند، سندوقێکی تایبەت دامەزراوە بۆ دابینکردنی پارەی پرۆژەی پلانی گەڕانەوەی ئارەزوومەندانەی ئاوارەکان بۆ زێدی خۆیان و چارەسەرکردنی گرفتەکانی ئەو کەیسە،  ٢٥ ملیار دینار بۆ ئەو سندوقە تەرخانکراوە، وەک هەنگاوی یەکەمیش سندوقەکە لە چوارچێوەی وەزارەتی پلادانان دەبێت.  عەلی عەباس جەهانگیر، گوتەبێژی وەزارەتی کۆچ و کۆچبەرانی عێراق بە (تۆڕی میدیایی رووداو)ی راگەیاند: "پرۆسەی گەڕانەوەی ئاوارەکان لە کامپەکانەوە بۆ ناوچەکانی خۆیان ئارەزوومەندانەیە و وەزارەت هیچ ئاوارەیەک ناچار ناکات بگەڕێتەوە. تەنانەت وەزارەتی کۆچ رێگە بە گەڕانەوەی هیچ ئاوارەیەک نادات تاوەکو فۆڕمی گەڕانەوەی ئارەزوومەندانە واژۆ دەکات. "  ئێستا ٢٨ کامپی ئاوارەکان لە عێراقدا ماون، ٢٦ لەو کامپانە لە هەرێمی کوردستانن، کە ٤٠ هەزار خێزانی ئاوارە تێیاندا نیشتەجێن.