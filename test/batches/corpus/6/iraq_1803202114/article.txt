حەسەن ئالی، پەرلەمانتاری یەکێتی لە پەرلەمانی عێراق بە تۆڕی میدیایی رووداوی راگەیاند "بە زۆرینەی دەنگی ٢٠٥ ئەندامی ئامادەبووی پەرلەمان، هەمواری یاسای دادگەی فیدراڵی تێپەڕی. تەنیا سێ بۆ چوار ئەندامی ئامادەبوو دەنگیان پێنەدا. بە بۆچوونی من، ئەگەر لێی وردبینەوە ئەو جۆرە یاسایە لە زیانی کورد نییە، چونکە دادگەی فیدراڵی لە ٩ ئەندام پێکدێت؛ چواریان شیعەن، چواریان سوننەن کە دووانیان کوردن، یەکێکیش بۆ پێکهاتەکان دەبێت".  سەبارەت بە بایكۆتی ژمارەیەك لە پەرلەمانتارە کوردستانییەکانی دیکە، حەسەن ئالی گوتی "لەسەر بیروبۆچوونی جیاواز بوو. زۆربەی پەرلەمانتارەکان کە یاساکەیان بینی، دەیانگوت پێویست ناکات شارەزای فیقهی ئیسلامیی تێدابێت، بەڵام هەندێکی دیکە بۆچوونیان وابوو سەرەڕای ئەوەی دەوڵەتێكی ئیتیحادین، گەلێکی موسڵمانین، هەربۆیە ئاساییە ئەگەر شارەزای فیقهی ئیسلامیی تێدابێت. جیاوازییەکە لەسەر ئەوە دروستبوو، کە ئەمە رەهەندێكی ئایینی وەردەگرێت".  ئەو پەرلەمانتارەی یەکێتی ئاماژەی بەوە کرد "ماددەی سێیەمی یاسای دادگەی فیدراڵی هەموارکراوەتەوە و ئیدی لەسەر ئەو بنچینەیە دادگەکە لە ٩ کەس پێکدێت: یەکێکیان سەرۆک و یەکێکی دیکە جێگرە؛ ٧ ئەندامەکەی دیکە ئەو دادوەرانە دەبن کە بەردەوامن لە خزمەت و لە ١٥ ساڵ خزمەتیان کەمتر نییە. هەروەها دادگەی فیدراڵی سێ ئەندامی یەدەگی دەبێت، کە بۆ جێگرەوەی ئەندامە سەرەکییەکان لەکاتی ئامادەنەبوونی یەکێک یان زیاتریان دەتوانن بەشداریی کۆبوونەوەکان بکەن، یەدەگەکانیش دەبێت خزمەتیان لە ١٥ ساڵ کەمتر نەبێت".  لەبارەی چۆنێتی هەڵبژاردنی ئەندامانی دادگەی فیدراڵی، حەسەن ئالی باسی لەوە کرد، ئەوان لەلایەن سەرۆکی ئەنجوومەنی دادوەریی گشتی، سەرۆکی دادگەی باڵای فیدراڵی، سەرۆکی دەزگای داواکاری گشتی و سەرۆکی دەزگای سەرپەرشتیاری دادوەری هەڵدەبژێردرێن، "هەروەها ئەم هەڵبژاردنە بە راوێژکردن لەگەڵ هەرێمی کوردستان و تەواوی حکومەتە خۆجێییەکان دەبێت دوای ئەوەی ناوەکان وەردەگیرێن، ئیدی بەرز دەکرێنەوە بۆ سەرۆککۆمار".  ئێوارەی ئەمڕۆ پێنجشەممە، ئەنجوومەنی نوێنەرانی عێراق بەبێ دەنگی فراکسیۆنی پارتی، فراکسیۆنی هیوا و نوێنەرانی پێکهاتەکانی نێو ئەنجوومەنەکە، بە ئامادەبوونی فراکسیۆنی یەکێتی و زۆرینەی لایەنە شیعەکان و بەشێک لە سوننەکان، دەنگی لەسەر هەموارە کۆنەکەی پرۆژەیاسای دادگەی فیدراڵی دا و پەسندکرا. ئەمەش دوای ئەوەی پەرلەمانی عێراق شکستیهێنا بۆ کۆکردنەوەی دەنگی پێویست بۆ تێپەڕاندنی پرۆژەیاسا نوێیەکە.  ئه‌نجوومه‌نی نوێنەرانی عێراق به پشتبه‌ستن به زۆرینه‌ی ساده‌ی (٥٠+١) ده‌قی پرۆژه‌ی هه‌مواری یاسای ژماره ٣٠ی ساڵی ٢٠٠٥ی دادگەی باڵای ئیتیحادیی په‌سندكرد.