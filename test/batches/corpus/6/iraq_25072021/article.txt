مستەفا کازمی، سەرۆکوەزیرانی عێراق لە هەڤپەیڤینێکدا رایگەیاند: "ئەوەی عێراق لە ئەمریکییەکانی دەوێت پاڵپشتیکردنی هێزەکانمانە لە راهێنان و پەرەدان بە تواناکانی و پێکەوەکارکردنی ئەمنی".   بە گوتەی مستەفا کازمی: "عێراق ئەمڕۆ وەک سوپا و هێزی سەربازی و ئەمنی توانای بەرگریکردن لەخۆی هەیە و پێویستی بە هێزێكی شەڕکەری بیانی لەسەر خاکی عێراقدا نییە". هەروەها دەڵێت: "عێراق ژمارەیەک لە چەکی ئەمریکی هەیە، کە پێویستیان بە چاککردنەوەیە، داوا لە لایەنی ئەمریکی دەکەین بەردەوام بێت لە پاڵپشتیکردنی هێزەکانمان و پەرەدان بە تواناکانمان".  سەبارەت بە کاتی کشانەوەی هێزە بیانییەکان لە عێراق، کازمی گوتی: "حکومەت دیدگەیەکی تایبەتی هەیە و چاوی لە بەرژەوەندیی عێراقە و ئەو خشتانە بەگوێرەی پێویستیی عێراق دەبێت. بە دڵنیاییەوە شەڕ دژ بە داعش و ئامادەیی هێزەکانمان ناچاری کردین بە دانانی خشتەی تایبەت و ئەو خشتانەش بەو گفتوگۆیانە بەستراونەتەوە، کە لە واشنتن ئەنجامیان دەدەین".  مستەفا کازمی بە دووری دەزانێت دوای کشانەوەی هێزەکانی ئەمریکا لە عێراق، سیناریۆی ئەفغانستان دووبارە ببێتەوە و وەک چۆن تاڵیبان بەهێزەوە گەڕایەوە، داعشیش بگەڕێتەوە.  کازمی گوتی: "بارودۆخی عێراق وەک بارودۆخی ئەفغانستان نییە، لەڕووی دانیشتووان، جوگرافیا  و کۆمەڵایەتی جیاوازە و تەنانەت لە پێکهاتەی کۆمەڵایەتی و هۆزایەتیش جیاوازە. ئەمڕۆ بارودۆخی عێراق جیاوازە و هێزەکانیشی ئامادەن و توانایان هەیە بەرگری لە خۆیان بکەن  و توانایان هەیە شەڕی دژ بەو کۆمەڵە تیرۆریستانەدا بکەن، ئەوە سەرباری بوونی پاڵپشتی جەماوەری  و نێودەوڵەتی بۆ هێزەکانمان. هێزەکانمان ئێستا ئامادەن، بەڵام بارودۆخی ئەمڕۆی عێراق جیاوازە لە بارودۆخی ساڵی ٢٠١٤، بەڵێ شانەی نووستوو هەن کە رۆژانە لەڕێگەی دامەزراوە قارەمانەکانمان چارەسەر دەکرێن، بەدڵنیاییەوە عێراق وەکو ئەفغانستان نییە".  وا بڕیارە رۆژی ٢٦ - ٧ - ٢٠٢١ مستەفا کازمی بە سەرۆکایەتی شاندێک، کە نوێنەرانی هەرێمی کوردستانیشی تێدان بۆ درێژەدان بە گفتوگۆی ستراتیژی بگاتە واشنتن.  سەرۆکوەزیرانی عێراق، لەو هەڤپەیڤینەدا ئاماژەی بە سەردانەکە کرد و گوتی: "سەردانەکەمان بۆ واشنتن تەواوکردنی کۆمەڵێک دانوستاندنن، کە لە بەغدا و واشنتن لە ساڵی رابردوودا بەڕێوەچوون بەمەبەستی رێکخستنی ئاستی پەیوەندییەکان لەنێوان عێراق و ویلایەتە یەکگرتووەکانی ئەمریکا لەهەموو بوارەکاندا لەنێویاندا فێرکاری، فەرهەنگی، تەندروستی، وزە و هەروەها بارودۆخی ئەمنی و پەیوەندییە ئەمنییەکان".  کازمی هەر سەبارەت بە دیالۆگی ستراتیژی گوتی: "خواستی ئێمە لەو پەیوەندییانە ئەوەیە کە ببنەهۆی پاراستنی عێراق و پاراستنی پەیوەندییە هاوبەشەکانمانە لەگەڵ ئەمریکا و رێکخستنیانە. عێراق پێویستی بەوەیە بەڕووی جیهاندا بکرێتەوە و پێویستیشی بەوەیە پەیامی دڵنیایی بداتە هەموو وەبەرهێنەران تاوەکو بێن بۆ عێراق".  تائێستا شەش گەڕی دانوستاندن لە نێوان وڵاتانی (٤+١) بۆ زیندووکردنەوەی رێککەوتننامەی ئەتۆمیی ئێران لە ڤیەننا بەڕێوەچوون. کازمی پێیوایە ئەو گفتوگۆیانە رۆڵیان دەبێت بۆ سەقامگیری ناوچەکە.  کازمی دەڵێت: "لە بەرژەوەندی عێراقدایە نزیکبوونەوەی بۆچوونەکان هەبێت لەنێوان ئێران و ویلایەتە یەکگرتووەکانی ئەمریکادا، ئەوە یاریدەدەر دەبێت بۆ سەقامگیری ناوچەکە و هەروەها هاوکاریش دەبێت لە کارکردن بۆ هێورکردنەوەی ناوچەکە. هان و پاڵپشتی هەموو ئەو وڵاتانە دەکەین کە بەشداری لە پشتگیریکردنی ئەو گفتوگۆیانە دەکەن؛  پشتبەخودا گفتوگۆکان بەردەوام دەبن، گفتوگۆ چارەسەرە بۆ هەموو کێشەکانی وڵاتان".