هەڵکەوت عەزیز، پەیامنێری رووداو لە بەغدا رایگەیاند: لە دەقەکەدا ئەوە زیادکرابوو ئەگەر هاتوو هەرێمی کوردستان پابەند نەبوو بە جێبەجێکردنی ئەو رێککەوتنە، ئەوا بەغدا مامەڵەی راستەوخۆ لەگەڵ پارێزگاکان دەکات، بەڵام شاندی حکومەتی هەرێمی کوردستان چەندین جار ئەوەیان دووپات کردبووەوە کە ئەوان بە هیچ شێوەیەک لەگەڵ ئەو جۆرە مامەڵەکردنەدا نین لەگەڵ هەرێمی کوردستان بکرێت، بە هیچ شێوەیەک رازی نابن لە دەرەوەی هەرێمی کوردستان مامەڵە لەگەڵ پارێزگاکانی هەرێمی کوردستان بکرێت، بەڵام دواجار ئەو بابەتە بە هەوڵی شاندی هەرێمی کوردستان چاککرایەوە.  بەپێی ئەو دەقەی رێککەوتنی لەسەر کراوە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات، داوای دەرهێنانی حەقدەستی کۆمپانیاکان و بەکارهێنانی ناوخۆ و پێداویستی ناوخۆ، داهاتی ٢٥٠ هەزار بەرمیل بدرێتەوە بە بەغدا. ئەوەی ماوەتەوە داواکاری سوننەو شیعەکانە کە تاوەکو ئێستا گفتوگۆ لەسەری بەردەوامە، سەرۆکی پەرلەمان لیژنەی دارایی راسپاردووە هەرکاتێک کارەکانیان تەواوکرد راستەوخۆ هەر ئەمڕۆ دانیشتنی پەرلەمان دەستپێدەکات بۆ دەنگدان بە پرۆژەیاسای بودجەی ٢٠٢١.  لەنێو پەرلەمانیش هێشتا دەنگی ناڕەزایەتی هەیە، هێشتا بەشێکی سوننەکان و بەشێکی شیعەکانیش هەر لە ئێستاوە رایانگەیاندووە کە بایکۆتی دانیشتنەکە دەکەن، یان ئەگەر بەشداریش بکەن دەنگ بە پرۆژەیاساکە نادەن و هەوڵیش دەدەن بە جۆرێک لە جۆرەکان هەرایەک دروست بکەن بۆ ئەوەی پرۆژەیاسای ٢٠٢١ تێنەپەڕێت.  دوای ئەوەی بودجەی هەرێمی کوردستان لە لیژنەی دارایی پەسندکرا، بەشێك لە شیعەکان و سوننەکان چەند داواکارییەکی نوێیان پێشکێش کردووە، لایەنە سوننەکان داوای زیادکردنی بودجەی ئەو ناوچانە دەکەن کە کەوتبوونە ژێر دەست داعش، شیعەکانیش داوای زیادکردنی بودجەیان کردووە بۆ پارێزگاکانی باشووری عێراق.  ئەو داواکارییانەی لایەنە سوننە و شیعەکان تاوەکو ئێستا لە لیژنەی دارایی پەسند نەکراون، کۆبوونەوەکانی شەوی رابردوو تاوەکو کاژێر ٢ بەرەبەیانی ئەمرۆ درێژەیان هەبوو، بەڵام بێئەنجام بوون.  بەو پێیەی کە لایەنەکان دەیانەوێت کاتێک پرۆژەیاسای بودجە دەچێتە پەرلەمان هیچ کێشەیەکی نەبێت و هەموو لایەنەکان لەسەری کۆک بن، بۆیە کۆبوونەوەی پەرلەمان کە بڕیار بوو کاژێر ١٠: ٠٠ ـی ئەمڕۆ بکرێت، دواخرا.