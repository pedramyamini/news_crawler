لە بەشێکی دیکەی قسەکانیدا ئاڵا تاڵەبانی رایگەیاند: "ئەمڕۆ لەگەڵ لایەنە شیعە و سوننەکان بڕیارمان دا کە ٠٩ - ١٠ - ٢٠٢١ پەرلەمانی عێراق هەڵبوەشێتەوە، بە مەرجێک رۆژێک دواتر هەڵبژاردنی بکرێت، بەڵام هێشتا دەنگدان ماوە و ئەمە بڕیارێکی سیاسی بوو لەگەڵ فراکسیۆنەکان. "     هەروەها ڤیان سەبری، سەرۆکی فراکسیۆنی پارتی لە پەرلەمانی عێراق رایگەیاند: پشتیوانی لە هەڵوەشاندنەوەی پەرلەمان دەکەن بە مەرجێک کە رۆژێک دواتر هەڵبژاردنی پێشوەخت بکرێت، هەروەها لەگەڵ هەڵبژاردنێکی "پاک و بێگەرن" کە تێیدا خەڵی هەموو عێراق بە ئازادانە دەنگ بدەن.     فراکسیۆنی یەکێتی لە هەموو رێوشوێنەکان بۆ بڕیاردان لەبارەی هەڵبژاردنی پێشوەخت بەشدار بووە. وەکو هەڵبژاردنی کۆمیسیۆنێکی سەربەخۆ، دەنگدان بۆ هەمواری یاسای دادگەی فیدراڵی و یاسای هەڵبژاردن.  پێشتر ئاڵا تاڵەبانی لە کۆنگرەیەکی رۆژنامەڤانیدا رایگەیاند: ئەنجوومەنی نوێنەرانی عێراق کۆمەڵێک رێکاری گرتووەتەبەر بۆ بەڕێوەچوونی هەڵبژاردنی پێشوەخت و "ئێمەش بەڵێنەکانی خۆمان جێبەجێکردووە، وەکو: دەرکردنی یاسای هەڵبژاردن بەشێوازێکی نوێ کە بوار بە هەموو لایەنەکان بدات، هەروەها پێشتریش کۆمیسیۆنی باڵای هەڵبژاردنمان دەستنیشانکرد کە لە کۆمەڵێک دادوەری بێلایەن پێکهاتبوون، هەروەها هەمواری یاسای دادگەی فیدڕاڵیمان پەسندکرد. "