رۆژی پێنجشەممە، دوای کۆبوونەوەی مەکگۆرک و کازمی، نووسینگەی سەرۆکوەزیرانی عێراق راگەیێنراوێکی بڵاوکردەوە کە تێیدا ئاماژە بەوە کرابوو لە کۆبوونەوەکەیاندا باسیان لە کشانەوەی هێزەکانی ئەمریکا لە عێراق کردووە، بەڵام هەفتەنامەی نیوزویکی ئەمریکی لە زاری بەرپرسێکی باڵای ئەو وڵاتەوە دەڵێت: "ئەوە راست نییە".   هەفتەنامەکە ناوی بەرپرسە ئەمریکییەکەی ئاشکرا نەکردووە، بەڵام ئاماژەی بەوە کردووە کشانەوەی هێزە ئەمریکییەکان لە کۆبوونەوەی برێت مەکگۆرک و موستەفا کازمیدا باسنەکراوە.   ئەمە لە کاتێکدایە کە بەگوێرەی بەرپرسانی ئەمریکا بڕیارە لە چەند رۆژی داهاتوودا، گەڕی چوارەمی گفتوگۆ ستراتیژیی نێوان ئەمریکا و عێراق دەستپێبکاتەوە.   دوایین گەڕی گفتوگۆی ستراتیژی لە مانگی نیسانی ئەمساڵ بەڕێوەچوو، کە تێیدا هەردوو وڵات رێککەوتن لیژنەی تەکنیکی پێکبێنن بۆ ئەوەی ئامادەکاری بۆ کشانەوەی هێزەکانی ئەمریکا لە عێراق بکەن و تەنیا راهێنەر و راوێژکارە سەربازییەکان بمێننەوە.   پێچەوانەی کشانەوەی هێزەکانیان لە ئەفغانستان، بایدن هیچ وادەیەکی بۆ بەجێهێشتنی عێراق لە لایەن سەربازەکانی وڵاتەکەیەوە دیارینەکردووە.