د. سەیف بەدر، گوتەبێژی وەزارەتی تەندروستی و ژینگەی عێراق بە (تۆڕی میدیایی رووداو)ی راگەیاند، بڕیارە رۆژی شەممە، یاخود یەکشەممە یەکەم کاروانی ڤاکسینی سینۆفارم  لە چینەوە بگاتە عێراق. ئەگەر هیچ گرفتێکی لۆجستی دروست نەبێت، بڕیارە شەممە فڕۆکەکە لە چینەوە بفڕێت و یەکەم وەجبەی ڤاکسینی سینۆفارم بگەیێنێتە عێراق. هەروەها بڕیارە ڤاکسینی ئەسترازینیکاش تاوەکو کۆتایی ئەو مانگە بگات.  هەروەها د. حەسەن تەمیمی، وەزیری تەندروستی و ژینگەی عێراق رایگەیاندووە، شەممە یەکەم کاروانی ڤاکسین دەگاتە عێراق.   سەبارەت بە ڤاکسینی  فایزەر، کە پێشتر وەزیری تەندروستی رایگەیاندبوو سەرەتای مانگی سێ دەگات. گوتەبێژی وەزارەتی تەندروستی عێراق گوتی، کۆمپانیای فایزەر داوای گەرەنتی کردووە لە هەر لێکەوتەیەکی لاوەکی لەکاتی بەکارهێنان، بۆیە داوای دەرکردنی یاسایەک لە پەرلەمانی عێراق دەکات، کە پێویستە لە ئەنجوومەنی وەزیران پەسندبکرێت و لە پەرلەمانیش بکرێتە یاسا، ئێمەش ئێستا سەرقاڵی ئەو کارەین.  لەبارەی پشکی هەرێمی کوردستان لە ڤاکسین، گوتەبێژی وەزارەتی تەندروستی عێراق گوتی:  "هەر ڤاکسینێک بگات، دابەشی هەموو عێراق دەکرێت بە هەرێمی کوردستانیشەوە".   گەیشتنی ڤاکسین بۆ عێراق لە کاتێکدایە کە وڵاتەکە لەگەڵ شەپۆڵێکی نوێی کۆرۆنا بەرەوڕووە کە کۆڕۆنای گۆڕاوە.   وەزیری تەندروستی عێراق راگەیاندووە، بەپێی رێککەوتنی نێوانیان بڕیارە ئەسترازینکا دوو ملیۆن ڤاکسین بۆ عێراق دابین بکات. هەروەها فایزەر ملیۆنێک و ٥٠٠ هەزار ڤاکسین. بەپێی ئەو رێککەوتنەی کە عێراق لەگەڵ کۆڤاکس کردوویەتی ١٦ ملیۆن ڤاکسین بۆ عێراق دابیندەکرێت.  بەپێی دوایین ئاماری وەزارەتی تەندروستی و ژینگەی عێراق، تاوەکو ئێستا ٦٨٠,٢٨٨ کەس لە عێراق تووشی کۆرۆنا بوون، لەو ژمارەیە ٦٢٥,٤٤٧ تووشبوو چاکبوونەتەوە و ١٣,٣٢٤ کەسیش گیانیان لەدەستداوە.