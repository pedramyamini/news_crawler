میدیای فەرمیی عێراق رایگەیاند: "ئاگرەکە بەشی مانەوەی کارمەندان و سێ کۆگای ناو بنکەکەی گرتووەتەوە و چەند کەرەڤانەیەکی تایبەتی خوێندکارانی هێزی ئاسمانی سووتاون، بەڵام زیانەکان تەنیا ماددین و هیچ زیانێکی گیانی نەبووە".  بەپێی زانیاری میدیای فەرمیی عێراق ژمارەیەک ئۆتۆمبێلی بەرگری شارستانی چوونەتە شوێنی رووداوەکە و هەوڵی کۆنتڕۆڵکردنی دەدەن.  ئەوە لەکاتێکدایە دوێنێ لە کەربەلا هوتێلێک گڕی گرت و بە تەواوی سووتا، لە رووداوەکەدا منداڵێک گیانی لەدەستدا، ٧٨ کەسیش، کە لە نێو هوتێلەکەدا بوون رزگارکران.  هەفتەی رابردووش بەشی تووشبووانی کۆرۆنا لە نەخۆشخانەی ئیمام حوسێن لە زیقار گڕی گرت و سووتا، لە رووداوەکە بەپێی ئاماری وەزارەتی تەندروستی عێراق ٦٠ کەس گیانیان لەدەستدا، تەرمی ٢١ لەو کەسانە نەناسراوەتەوە.  هەروەها کۆتایی مانگی نیسانیش نەخۆشخانەی ئیبن خەتیب لە بەغدا ئاگری تێبەربوو، بەهۆیەوە ٨٢ کەس گیانیان لەدەستدا، کۆمیسیۆنی مافی مرۆڤ ئەو کات رایگەیاند، ژمارەکە لەوە زیاترە و ١٣٠ کەس گیانیان لەدەستداوە.  وەزارەتی ناوخۆی عێراق لە نیسانی ئەمساڵ رایگەیاند: " ٧٠٠٠ رووداوی ئاگرکەوتنەوە لە نێوان کانوونی دووەم تاوەکو مانگی ئادار تۆمارکراون، کە زۆربەیان بەهۆی کارەباوە بوون".