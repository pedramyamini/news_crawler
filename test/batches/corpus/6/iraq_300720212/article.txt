عەقید واین مارۆتۆ، گوتەبێژی هاوپەیمانیی نێودەوڵەتیی دژی داعش ئەمڕۆ هەینی، بە راگەیاندنی فەرمیی عێراقی راگەیاند: "لە ساڵی ٢٠١٤ وە هاوپەیمانیی نێودەوڵەتی بە بەهای زیاتر لە ٥ ملیار دۆلار کەرەستەی سەربازی و پەیوەندیکردن و هەواڵگری بۆ هێزە ئەمنییەکانی عێراق دابین کردووە، هاوکات پاڵپشتیمان بۆ هێزەکانی عێراق بەردەوام دەبێت و رەنگە لە ئایندەدا و لە رۆشنایی بڕیاری کشاندنەوەی هێزە شەڕکەرەکانی ئەمریکا حکومەتی عێراق و حکومەتی ئەمریکا بڕیار لەبارەی ئەو پاڵپشتییە بدەن".  لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق، سێشەممەی رابردوو (٢٧/٧/٢٠٢١) رایگەیاند: "پەیوەندیی عێراق لەگەڵ هاوپەیمانیی نێودەوڵەتی لە سێ بواردا دەبێت، عێراق دەیەوێت پەیوەندیی نوێی لەگەڵ هاوپەیمانیی نێودەوڵەتی لەسەر بنەمای هاوبەشی بێت لە بەرەنگاربوونەوەی تیرۆر و پاڵپشتیی هێزە چەکدارەکانی عێراق بە مەشقپێکردن و دابینکردنی کەرەستە و چەک؛ لەگەڵ هەوڵی هەواڵگری، چونکە تیرۆر هێشتا لە ناوچەکانی باکووری رۆژهەڵاتی سووریا مەترسییە".  گەڕی چوارەمی گفتوگۆی ستراتیژی لە نێوان عێراق و ئەمریکا ٢٦ - ٠٧ - ٢٠٢١ لە واشنتن و بە ئامادەبوونی مستەفا کازمی، سەرۆکوەزیرانی عێراق و شاندێکی باڵای یاوەری بەڕێوەچوو، کە نوێنەرانی هەرێمی کوردستانیشی تێدا بوو، لەو گەڕەدا ئەمریکا بڕیاری دا تاوەکو ٣١/١٢/٢٠٢١ ئەرکی هێزەکانی لە عێراق لە شەڕکردنەوە بۆ مەشق و راوێژ و هاریکاریکردنی هێزەکانی عێراق بگۆڕێت.