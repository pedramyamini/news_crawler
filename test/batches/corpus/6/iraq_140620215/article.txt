"مقاوەمەی عێراقی" دەڵێت بڕێک پارەی زۆری بۆ ئەو کەس و دەزگا ئاسایشییانە و ئەو بیانییانە تەرخانکردووە کە زانیارییان لەسەر ئەفسەرانی CIA  و مۆسادی ئیسرائیلی پێبدات، هەروەها ئەم بڕە پارەیە بۆ بەعسی و ئەندامانی داعشیش هەیە لەوانەی کە نیشتەجێی عێراقن و پەیوەندییان بە دەزگا هەواڵگرییەکانی دەرەوەی عێراق هەیە.  لە راگەیێنراوەکەیدا ئەو میلیشیایانە هیچ بڕە پارەیەکیان دیاری نەکردووە. مەرجی ئەوەشی داناوە کە دەبێت بە بەڵگەی تەواو و یاسایی تاوانەکان بسەلمێنرێت بۆ ئەوەی ئەو کەسانە بە سزای خۆیان بگەن.  هەڵوێستەکەشی بۆ پشتیوانی لە ئاسایش و سەروەریی عێراق ناوبردووە بۆ دەرهێنانی گەلی عێراق لەوەی ناوی لێناوە: "وەحشیگەریی داگیرکاریی ئەمریکا و رۆڵی تاوانکارانی زایۆنییەت".  رۆژی پێنجشەممە ١٠ی حوزەیرانی ٢٠٢١ وەزارەتی دەرەوەی ئەمریکا خەڵاتێکی ٣ ملیۆن دۆلاری بۆ ئەو کەسانە راگەیاند، کە زانیاری لەسەر ئەو کەسانە پێبدات کە بە مووشەک یان درۆن هێرش دەکەنە سەر دامەزراوەکانی ئەمریکا لە عێراق.