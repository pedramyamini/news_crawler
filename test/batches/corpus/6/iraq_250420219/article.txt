ئەحمەد سەحاف، گوتەبێژی وەزارەتی دەرەوەی عێراق رایگەیاند "محەممەد جەواد زەریف، وەزیری دەرەوەی ئێران سبەی دووشەممە دەگاتە بەغدا و لەگەڵ فوئاد حوسێن، وەزیری دەرەوەی عێراق هاوئاهەنگی دوولایەنە و پێشخستنی پەیوەندییەکانی نێوان عێراق و ئێران تاوتوێ دەکات".  ئەمە لەکاتێکدایە، سەعید خەتیبزادە، گوتەبێژی وەزارەتی دەرەوەی ئێران، دوێنێ رایگەیاندبوو "رۆژی یەکشەممە ٢٥ ـی نیسانی ٢٠٢١ محەممەد جەواد زەریف، وەزیری کاروباری دەرەوەی ئێران بە یاوەریی شاندێک سەردانی قەتەر دەکات و سەردانەکەش لە چوارچێوەی پەیوەندییەکانی نێوان هەردوو وڵات و گفتوگۆی ناوچەیی و نێودەوڵەتییە، دواتر وەزیری دەرەوە سەردانی عێراق دەکات و لە بەغدا لەگەڵ بەرپرسانی باڵای عێراق کۆدەبێتەوە".  هاوکات سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان بە تۆڕی میدیایی رووداوی راگەیاند "دوای سەردانەکەی بەغدا، بڕیارە رۆژی سێشەممەی داهاتوو ٢٧ ـی نیسانی ٢٠٢١ محەممەد جەواد زەریف، وەزیری دەرەوەی ئێران سەردانی هەرێمی کوردستان بکات".  بەپێی زانیارییەکان، وەزیری دەرەوەی ئێران لە سەردانەکەیدا لە بەغدا لەگەڵ فوئاد حوسێن، وەزیری دەرەوەی عێراق و هەریەکە لە سەرۆککۆمار، سەرۆکوەزیران و سەرۆکی پەرلەمانی عێراق کۆدەبێتەوە، تەوەری سەرەکیی کۆبوونەوەکەش نێوەندگیریی عێراقە لەنێوان ئێران و سعودیە بە ئامانجی دەستپێکردنی گەڕێکی دیکەی دانوستاندن لەنێوان تاران و ریاز لە بەغدا لە ئایندەیەکی نزیکدا، لەکاتێکدا لەم مانگەدا گەڕی یەکەمی دانوستاندنی نێوان هەردوولا بە نهێنی لە بەغدا بەڕێوەچوو.