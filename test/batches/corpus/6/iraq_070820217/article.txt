ئەحمەد سەحاف، گوتەبێژی وەزارەتی دەرەوەی عێراق، ئەمڕۆ شەممە، لە راگەیێندراوێکدا ئاماژەی بەوە کرد، "بۆ ئەوەی ئاسانکاری بۆ هاتنەوەیان بکات، شاندەکەی باڵیۆزخانەی عێراق لە رووسیا ئێستا لە بارەگای کۆمپانیای هێڵی ئاسمانیی عێراقە لە نووسینگەی ژمارە (٤) لە شەقامی یانکی کوبلای ژمارە (٢٣) لە مینسک. "  رۆژی هەینی وەزارەتی دەرەوەی عێراق رایگەیاندبوو "بە گرنگییەوە" بەدواداچوون بۆ بابەتی کۆچبەرانی عێراقی و لێکەوتەکانی دەکەن کە بریتین لە مەترسی و ئامانجی تۆڕەکانی بەقاچاخبردن و بازرگانیکردن بە مرۆڤ "بە شێوەیەک کە لێکەوتەی لەسەر ئاسایشی تاکەکان و ژیانیان دەبێت، بۆیە جارێکی دیکە داوا لە هاووڵاتیانی عێراقی دەکەین نەکەونە داوی ئەو گرووپانە، هاوکات حکومەتی عێراق کۆمەڵێک رێکاری گرتوونەتەبەر کە دەکرێ رێگربن لە هەڵخەڵەتاندنی گەشتیارانی عێراقی لە چەند وڵاتێک. "  هەر لە راگەیێندراوەکەدا هاتووە، "ئەو رێکارانەی کە حکومەت بەم دواییە گرتیانییەبەر بۆ پاراستنی ئەو هاووڵاتیانەی عێراق کە بوونەتە قوربانیی تۆڕەکانی بەقاچاخبردن بریتین لە راگرتنی گەشتکردن بۆ بێلاڕووس بە شێوەیەکی کاتی؛ لەگەڵ بەردەوامبوونی گەشتەکانی گەڕانەوە لە بێلاڕووسەوە بۆ بەغدا، هەروەها دەست بە لێکۆڵینەوە کراوە لە بەقاچاخبردنی هاووڵاتیان و رەوانەکردنیان بەرەو چارەنووسی نادیار. "  ماوەی سێ مانگە، جارێکی دیکە لێشاوی کۆچبەرانی هاونیشتمانیان و هاووڵاتیانی عێراق بۆ وڵاتانی ئەوروپا دەستیپێکردووەتەوە، بەپێی ئاماری وەزارەتی دەرەوەی عێراق تەنیا لە سێ مانگی رابردوودا نزیکەی ١٠٠٠ کەس لە بێلاڕووس بەقاچاخ هەوڵیانداوە بگەنە سنوورەکانی وڵاتانی لیتوانیا، لاتفیا و پۆڵەندا کە زیاتر لە ٥٠٠ کەس لەو سنوورانە گیراون و گەڕێندراونەتەوە بۆ عێراق.