نووسینگەی یونیسێف لە عێراق لە راپۆرتێکدا لەبارەی رەوشی مرۆیی عێراق ئاماژە بەوە دەکات، ٢٨ % ی ئەوانەی پێویستیان بە هاوکاریی مرۆییە ژنن، ٤٤ % یان منداڵ و ١٥ % یان خاوەن پێداویستیی تایبەتن.   لە راپۆرتەکەدا هاتووە، لە چارەکی یەکەمی ئەمساڵدا لە عێراق ٢ هەزار و ٦٠٠ منداڵ پێویستییان بە یارمەتیی مرۆیی هەبووە و باس لەوەش دەکات، هێشتا ملیۆنێک و ٣٤٩ هەزار و ٤٠٠ ئاوارە لە عێراقدا هەن.  بەگوێرەی راپۆرتەکە، دۆخی مرۆیی لە ئەمساڵدا خراپتربووە، بە جۆرێک ئەوانەی پێویستیان بە هاوکاریی بەپەلەیە ژمارەیان لە ملیۆنێک و ٨٠٠ هەزار کەسەوە لە ساڵی ٢٠٢٠ بۆ ٢ ملیۆن و ٤٠٠ هەزار کەس لە ئەمساڵدا بەرزبووەتەوە، ئەوەش بەهۆی کاریگەرییەکانی کۆرۆنا و قەیرانە مرۆییەکانی دیکەوە.  راپۆرتەکە بە گەڕانەوە بۆ ئامارەکانی رێکخراوی کۆچی نێودەوڵەتی دەڵێت، لە تشرینی یەکەمی ساڵی رابردوودا ١٠٤ هەزار ئاوارە لە ٥٧٥ شوێنی نافەرمییدا نیشتەجێبوون و شوباتی ئەمساڵیش ٢٧٥ هەزار ئاوارە لە ٩٥٠ شوێنی نیشتەجێبوونی فەرمییدا بوون، هەروەها یەک ملیۆنیان لە دەرەوەی کەمپەکاندا دەژین و لەو یەک ملیۆنەش تەنیا ٧١ % یان هاوکارییان پێگەیشتووە.      پێشتر لە مانگی ئادار رێکخراوی نەتەوە یەکگرتووەکان لە راپۆرتێکدا هۆشداری لە کاریگەرییەکانی شەڕی ناوخۆی سووریا دا، بەتایبەتی لەسەر منداڵان و ئاماژەی بەوەش کرد، نزیکەی ٩٠ % ی منداڵانی سووریا پێویستیان بە یارمەتیی مرۆییە.     لەو راپۆرتەدا یونسێف ئاماژەی بەەو د، نزیکەی ٨٣ % ی کۆچبەر و پەنابەرانی سووریا لە وڵاتانی دراوسێی سووریادان و لە ساڵی ٢٠١٢ یشەوە ژمارەی منداڵانی کۆچبەر و پەنابەرە سوورییەکان لەو وڵاتانە گەیشتووەتە ٢.٥ ملیۆن کەس و ئەوەش گوشاری لەسەر کۆمەڵگەکانی ئەو وڵاتانە دروستکردووە.