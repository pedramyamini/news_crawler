نووسینگەی راگەیاندنی سەرۆکوەزیرانی عێراق، ئەمڕۆ یەکشەممە، لە راگەیێندراوێکدا رایگەیاند: "مستەفا کازمی، سەرۆکوەزیرانی عێراق سەردانی عەلی مگدامی چالاکڤانی کرد لە یەکێک لە نەخۆشخانەکانی بەغدا؛ دوای ئەوەی هێزە ئەمنییەکان لە دەستی رفێنەران رزگاریان کرد".  عەلی مگدام، چالاکڤانی سڤیل کە رۆژی هەینی رابردوو لە بەغدا رفێندرا. ئێوارەی دوێنێ شەممە لە ناوچەی دۆرە لە باشووری پایتەختی عێراق لەلایەن هێزە ئەمنییەکانی عێراقەوە لە دەستی رفێنەرانی رزگارکرا.  هەرچەندە هێزە ئەمنییەکانی عێراق دەڵێن ئەوانی مگدامیان لە دەست رفێنەران ئازادکردووە، بەڵام هاوڕێیەکی چالاکڤانەکە دەڵێت: رفێنەران خۆیان ئازادیان کردووە.  کیتاب ئەلمیزان، هاوڕێی نزیکی عەلی مگدام، شەوی رابردوو بە تۆڕی میدیایی رووداوی راگەیاند: "رفێنەرانی عەلی مگدام لە ناوچەی دۆرە لە بەغدا ئازادیان کرد، دوای ئەوەی زۆر ئەشکەنجەیان دابوو؛ بۆیە لەگەڵ ئازادکردنی گەیێندرایە نەخۆشخانە بۆ وەرگرتنی چارەسەر و دواتر گەیێندرایە بنکەی پۆلیسی ناوچەی دۆرە بۆ ئەوەی زانیاری لە بارەی رفێنەرانی لێوەربگیرێت".  لە وێنەی دوای ئازادکردنی دەردەکەوێت کە عەلی مگدام ئەشکەنجەدراوە و برین بە جەستەوەیەوە دیارە.  ئازادکردنی عەلی مگدام، کە یەکێکە لە چالاکڤانانی خۆپێشاندەکانی تشرین، دوای راگەیاندنی کەمپەینێک لە تویتەر بە هاشتاگی (# عەلی مگدام لە کوێیە) هات.