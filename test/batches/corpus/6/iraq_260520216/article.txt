مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق، لەبارەی رووداوەکەی ئەمڕۆ تایبەت بە دەستگیرکردنی قاسم موسڵح فەرماندەی لیوای "تفوف"ی حەشدی شەعبی راگەیێندراوێکی بڵاوکردەوە و دەڵێت: "بەفەرمانی سەرۆکی هێزە چەکدارەکانی عێراق، یەکێک لە تۆمەتباران بەپێی ماددەی چواری تیرۆر بەهۆی بوونی ژمارەیەک سکاڵا لە دژی، لەلایەن هێزێکی تایبەتەوە دەستگیرکرا".  لە راگەیێندراوەکەی سەرۆکوەزیرانی عێراق هاتووە "لیژنەیەکی لێکۆڵینەوە لە سەرکردایەتیی هێزە هاوبەشەکان، هەواڵگری، ناوخۆ، هەواڵگریی سەربازی، ئاسایشی نیشتمانی و ئاسایشی حەشدی شەعبی بۆ لێکۆڵینەوە لەو تۆمەتانەی ئاڕاستەی ئەو کەسە کراوە، پێکهاتووە و ئەو کەسە ئێستا لای سەرکردایەتیی هێزە هاوبەشەکانە تاوەکو لێکۆڵینەوە لەگەڵی تەواو دەبێت".  مستەفا کازمی لەبارەی جموجووڵەکانی ئەمڕۆی حەشدی شەعبی لە راگەیێندراوەکەیدا دەڵێت "ئەو دیاردە چەکدارییەی لەلایەن گرووپێکی چەکدارەوە روویدا پێشێلکردنێکی گەورەی دەستوور و یاسا بەرکارەکانی عێراقە و داوای لێکۆڵینەوەی دەستبەجێمان کردووە بەپێی یاسا".  لەکۆتاییدا کازمی دەڵێت، "پاراستنی ئاسایشی هاووڵاتی و ئاسایشی گەلەکەمان بەرپرسیارییەتییەکی مێژووییمانە و لەسەرشانی حکومەت و سەرجەم هێزە ئەمنی و سەربازییەکان و هێز و حیزب و رەوتە سیاسییەکانە، بۆیە داوا لە هەمووان دەکەین بەرژەوەندیی نیشتیمانی بخەنە سەروو هەموو شتێکەوە".