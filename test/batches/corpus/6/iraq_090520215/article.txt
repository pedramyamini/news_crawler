رۆژی یەکشەممە ٩ی ئایاری ٢٠٢١، محەممەد حەلبووسی، سەرۆکی پەرلەمانی عێراق نووسراوێکی فەرمیی بۆ سەقەر غباش، سەرۆکی یەکێتیی پەرلەمانتارانی وڵاتانی عەرەبی و سەرۆکی ئەنجوومەنی نیشتمانیی وڵاتی ئیمارات کردووە، تێیدا داوای لێدەکات داوای بەڕێوەچوونی کۆبوونەوەی بەپەلەی یەکێتیی پەرلەمانتارانی عەرەبی بکات بەمەبەستی گفتوگۆکردن لەسەر گرژییەکانی قودس / ئورشەلیم و هەبوونی هەڵوێستێکی عەرەبیی یەکگرتوو و بڕیاری یەکلاییکەرەوە لەوبارەیەوە.  لەو نووسراوەدا سەرۆکی پەرلەمانی عێراق ئاماژەی بەوە کردووە، "وەکو نوێنەرانی گەل، سەرکۆنەی ئەو پەلامارانەی ئیسرائیل دەکەین بۆسەر نوێژخوێنان و رێگریکردن لەوەی پەرستش لەو شوێنە بکەن. توڕەیی عەرەب و موسڵمان و شەرەفمەندانی جیهان هەموو ساتێک زیاتر دەبێت. سەرکۆنەی ئەو کارە رەگەزپەرست و نیشتەجێبوونە ستەمکارانە دەکەین. هاوکات دووپاتی دەکەینەوە کە عێراق پشتیوانیی فەلەستین و خۆڕاگریی قارەمانانەی دەکات. جارێکی دیکە جەخت لەوە دەکەینەوە هەڵوێستمان هەمیشە نەگۆڕە لە بەرامبەر دۆزی فەلەستین، لەوانەش دامەزراندنی دەوڵەتی سەربەخۆی فەلەستینی، کە پایتەختەکەی قودسی پیرۆز بێت".  حەلبووسی باسی لەوەش کردووە "بەردەوامیی ئەو پێشێلکارییانەی قەوارەی زایۆنیی داگیرکەر، رێزنەگرتنە لە هەموو بڕیارە رەوا نێودەوڵەتییەکان و پێشێلکردنێکی روونی بنەماکانی مافەکانی مرۆڤیشە"، هەربۆیە داوا دەکات وەکو پەرلەمانتارانی وڵاتانی عەرەبی بەرپرسیارێتی لەئەستۆبگرن.  لە گرژییەکانی رۆژانی هەینی و شەممەی رابردوودا لە قودس / ئورشەلیم، ژمارەیەکی زۆر لە خەڵک برینداربوون. بەپێی ئامارە نافەرمییەکان، رۆژی هەینی زیاد لە ٢٢٠ کەس کە زۆربەی زۆریان فەلەستینی بوون، برینداربوون. رۆژی شەممەش ١٢١ فەلەستینی لە گرژییەکانی نێوانیان لەگەڵ پۆلیسی ئیسرائیل و ١٧ پۆلیسی ئیسرائیلیش برینداربوون.