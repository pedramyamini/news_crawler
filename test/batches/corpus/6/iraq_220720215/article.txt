پرسیاركراوە کە "ئەگەر كەسێك گومان بكات تووشبووی ڤایرۆسەكەیە و تێكەڵاوی لەگەڵ كەسانی دیكە كرد و دواتر دەركەوت خۆی هەڵگری ڤایرۆسەكەیە و بەهۆی ئەوەوە كەسانی دیكە تووشبوون، چ بەرپرسیارێتییەك دەكەوێتە ئەستۆی؟ " لە وەڵامدا هاتووە، "ئەگەر گومانی هەبوو هەڵگری ڤایرۆسەكەیە، نابێ تێكەڵاوی كەس بێت. ئەگەر بێتوو تێكەڵاویش بوو، كەسانی دیکە بەهۆی ئەوەوە تووشبوون و زیانیان بەركەوت و تەنانەت كەسێك بەهۆیەوە گیانی لەدەستدا، تاوانەكە دەكەوێتە ئەستۆی ئەو".   پرسیارێکی دیکە کە ئاراستەی ئایەتوڵڵا عەلی سیستانی کراوە ئەوەیە، "ئەگەر كەسێك گەشتی بۆ وڵاتێك كرد كە ڤایرۆسەكە تێیدا تەشەنەی كردووە و تێكەڵاویی چەند تووشبوویەكی كرد، ئایا دەكرێ لە ماڵ خۆی كەرەنتین بكات یان پشكنین بكات بۆ دڵنیابوون لەوەی كە هەڵگری ڤایرۆسەكەیە یان هەڵگر نییە؟ " لە وەڵامدا هاتووە، "پێویستە پشكنین بكات و پابەندی رێنوێنییە تەندروستییەكانی لایەنە پەیوەندیدارەكان بێت".   هەروەها پرسیاركراوە، "ئایا دەكرێ بەشێك لە پارە كۆكراوەكانی زەكاتی ماڵی خودا بۆ كڕینی دەمامك و دەستكێش و دەرمان و كەرەستە و پێداویستیی خۆپارێزی دژە كۆرۆنا خەرج بكرێت؟ " لە وەڵامدا هاتووە، "لاری نییە ئەگەر بێتوو بەشێك لە پارەی زەكاتە كۆكراوەكان خەرجبكرێت، بەگرتنەبەری مەرجە شەرعییەكان بۆ خەرجكردنی بڕە پارەیەك بۆ مەبەستە دیاریكراوەكە".   پرسیاركراوە کە "ئامۆژگاریتان چییە بۆ باوەڕداران لەم دۆخە هەستیارەدا بۆ بەرەنگاربوونەوەی ئەم پەتایە مەترسیدارە؟ " لە وەڵامدا هاتووە، "ئامۆژگاری تەواوی باوەڕداران دەكەین کە نزا بكەن بۆ ئەوەی خوای گەورە لەم بەڵایە رزگارمان بکات، كاری چاكە بكەن و خێر بكەن و دەستی هەژاران بگرن و قورئان بخوێنن و وێردی بەردەوام بخوێنن. هەروەها هۆشیاربن و ئاگاداری خۆتان بن و تووشی دڵەڕاوكێ نەبن، خۆتان بپارێزن و پابەندی بڕیار و رێنوێنییەكانی پزیشكان و كەسانی پسپۆڕ بن و خۆتان بەدووربگرن لە هەر كردارێك كە دوورە لە زانستەوە. سەرباری ئەوەش، هۆشداری بەردەوام بە خەڵك بدرێت بۆ ئەوەی بە بایەخەوە سەیری مەترسییەكانی ئەم ڤایرۆسە بکەن و دەستی هاوكاری بۆ خێزانە كەمدەرامەتەكان و بێكارەكان درێژبكەن و بێ گوێدانە بەر ئایین و ئایینزای هەر كەسێك، هەوڵ بدەن قورسایی ژیان لەسەر شانیان كەمبكەنەوە و شان بدەنە بارگرانییەكانیان و یارمەتیان بدەن و پێداویستییەكانیان پڕ بكەنەوە".