نووری مالیکی ئارەزووی گەڕانەوە بۆ سەر کورسی دەسەڵات دەکات، بەم دواییانە چەندین لێدوانی داوە کە دەیەوێت بگەڕێتەوە بۆ پۆستی سەرۆکوەزیران، ئارەزووێک کە کۆمەڵێک بەربەست لەبەردەمیدان، وەکو دژایەتیکردنی لەلایەن موقتەدا سەدرەوە کە ئایکۆنێکی سەرەکیی گۆرەپانی سیاسی و نێو ماڵی شیعە و، دووژمنێکی کۆنی نووری مالکییە کە ناکۆکییان تا سەر ئێسقانە.  نووری مالیکی، سەرۆکی ئیئتیلافی دەوڵەتی یاسا، هیچ پۆستێکی حکومی نییە، بەڵام لە بڕیارە چارەنووسسازەکاندا پەیوەست بە ئێستا و ئایندەی عێراق قسەی هەیە.  لە چەند رۆژی رابردوودا رایگەیاندووە کە ئامادەیە بگەڕێتەوە دەسەڵات، "گەڕانەوەیەک، بۆ بەهێزکردنەوەی عێراق"، ئەگەر بێت و خەڵک و لایەنە سیاسییەکان هەڵیبژێرن، هەڵبژاردنێک.  یەکێک لە رێگەکانی گەڕانەوەی مالیکی بۆ سەرۆکایەتیی ئەنجوومەنی وەزیران لە دەرگەی ئێرانەوەیە، ئەگەر سەیری قسە و هەڵوێستەکانی ئەم دواییەیشی بکرێت هەستی پێدەکرێت کە دەیەوێت هاوتەریبی هەڵوێست و سیاسەتەکانی ئێران خۆی دەربخات لەسەر دۆخی عێراق و ناوچەکە.  بەشێک لە چاودێرە سیاسییەکان بە دووری دەزانن کە نووری مالیکی بتوانێت ببێتەوە سەرۆکوەزیرانی عێراق بەپێی ئەو ئاماژە و گۆڕانکارییانەی لە عێراق روودەدەن، هەروەها ئەو دۆخەی کە خۆپێشاندان دروستیکردووە. هەروەها ئەو گرووپانەی حەشدی شەعبی کە پشتگیری دەکردن ئێستا لە خۆی گەورەترن و پێناچێت گوێ لە بۆچوونەکانیشی بگرن.  ساڵی ٢٠٠٦ کاتێک شەڕی تائیفی هەڕەشەی جیددی بوو لەسەر عێراق، نووری مالیکی بۆ یەکەمجار گەیشتە لوتکەی دەسەڵات، بووە سەرۆکوەزیران، بەردەوام بوو هەتا ئەو کاتەی کە کورد و سوننە پاشگەز بوونەوە لە پشتگیریکردنی، پێدەچێت بۆ ئێستاش کورد و بەشێک لە سوننە پێیان خراپ نەبێت مالیکی ببێتەوە بە سەرۆکوەزیران بەو هیوایەی پەندی لە هەڵەکانی رابردوو وەرگرتبێت، بەڵام هێشتا دڵنیایی نەدراوەتێ، هەندێک سوننەش بەهەموو شێوەیەک بەشداریشی لە پرۆسەی سیاسی رەتدەکەنەوە پێیان وایە دەبوو ئێستا مالیکی لە زیندان بێت، لە سەردەمی ئەودا شارەکانیان کەوتنە دەست داعش.  مالیکی ساڵی ١٩٥٠ لە نزیک شاری حیللە لەدایکبووە، ماستەری لە ئەدەبی عەرەبی هێناوە، باوکی چوار کچ و کوڕێکە. لەدوای هەڵبژاردنەکانی ساڵی ٢٠١٠ نووری مالیکی تۆمەتبار کرا بەوەی رێککەوتنی ستراتیژیەتی تەوافق و شەراکەتی پشتگوێخستووە، جومگە هەستیارەکانی دەسەڵاتی هەمووی داوە بە شیعە، تۆمەتباریش کرا بەوەی زیاتر هاوپەیمانی ئێرانە، لەگەڵ تاران هاوهەڵوێست بووە لە زۆر بابەتدا بەتایبەتی قەیرانی سووریا.  سەبارەت ئەمریکاش، مالیکی هەڵوێستی باش نەبوو بەرامبەر ئیدارەی ترەمپ، لەدوایین پەیامیدا بۆ بایدن داوای لێدەکات کە چارەسەری شوێنەوارە نەرێنییەکانی ئیدارەی ترەمپ بەسەر ناوچەکەوە بکات.  مالیکی دەڵێت، کاتێک کە سەرۆکوەزیران بووە و بایدنیش جێگری سەرۆکی ئەمریکا بوو، "هەفتە نەبووە جارێک یا دووجار بە تەلەفۆن قسە نەکەن، کاتێکیش کە بووە سەرۆکی ئەمریکا پیرۆزبایی لێکردووە".  چاوەڕواندەکرێت، نزیکبوونەوەی ئێران و ئەمریکا کاریگەری هەبێت لەسەر دۆخی ئەمنی و سیاسی و ئابووریی عێراق، بۆ سەرکردایەتیکردنی ئەو قۆناخەش دەکرێت نووری مالیکی یەکێک لە بژاردەکان بێت.