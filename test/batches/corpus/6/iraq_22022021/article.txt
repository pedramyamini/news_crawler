لیوا خالید ئەلمحنا، گوتەبێژی وەزارەتی ناوخۆی عێراق بە تۆڕی میدیایی رووداوی راگەیاند بە ئامانجی تاوتوێكردنی كۆمەڵێك پرسی ' گرنگ و هاوبەش '، رۆژی یەكشەممە ٢١/٢/٢٠٢١ عوسمان ئەلغانمی، وەزیری ناوخۆ بە سەرۆكایەتی شاندێكی باڵای وەزارەت گەیشتە ریازی پایتەختی سعودیە و لەلایەن هاوتا سعودیەكەی پێشوازی لێكرا.  گوتەبێژی وەزارەتی ناوخۆی عێراق دەڵێت: "وەزیری ناوخۆی عێراق لەو سەردانەیدا، پرسەكانی  سنوور، ئاڵوگۆڕی زانیاریی هەواڵگری، دزەكردنی تیرۆریستان لە سنوورەكان، مادەی هۆشبەر، تاوانی ئەلیكتڕۆنی و بازگانیكردن بە مرۆڤ لەگەڵ وەزیری ناوخۆی سعودیە تاوتوێ دەكات".  هەر ئەمڕۆ دووشەممە فوئاد حوسێن، وەزیری دەرەوەی عێراق گەیشتە سعودیە. ئامانجی سەردانەکەی حوسێن جگە لە تاوتوێكردنی دوایین پێشهاتەكان لەسەر ئاستی پەیوەندیە دووقۆڵییەكان، چۆنیەتی تەواوكردن و كاراكردنەوەی ئەو یاداشتانەن كە پێشتر لە نێوان بەغدا و ریاز واژۆكراون.  وەزارەتی دەرەوەی عێراق لە راگەیێندراوێکدا رایگەیاند: "وەزیرانی دەرەوەی عێراق و سعودیە، جەخت لەسەر گرنگی بەهێزكردنی ئاسایش و ئاشتەوایی لە ناوچەكە دەكەنەوە، سەرەڕای تاوتوێكردنی رووداوە هەرێمی و نێودەوڵەتییەكان و رەنگدانەوەی لەسەر بەرژەوەندیی هاوبەشی نێوان هەردوو وڵات".