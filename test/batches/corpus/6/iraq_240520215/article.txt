لە نووسراوێکی فەرمیدا کە لە رۆژی ٢٣ی ئەم مانگە دەرچووە و رەوانەی نووسینگەی وەزیری دارایی عێراق کراوە، هاوکات واژۆی سیروان سیرینی، ئەمینداری گشتیی پەرلەمانی عێراق بە وەکالەتی لەسەرە، هاتووە: "سەرۆکایەتیی پەرلەمانی عێراق بڕیاری دا رۆژی دووشەممە ٣١ی ئایاری ٢٠٢١ وادەی پرساندنی وەزیری دارایی بێت لە کۆبوونەوەی پەرلەمان".  د. جەمال کۆچەر، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "پرساندنی وەزیری دارایی لەبارەی قەبارەی گەورەی پرۆژەی بودجەی ٢٠٢١ و بەرزکردنەوەی نرخی فرۆشتنی دۆلار دەبێت بەرامبەر دینار، چونکە عەلی عەللاوی لەلایەن فراکسیۆنەکان تۆمەتبار دەکرێت بەوەی گوشاری خستووەتە سەر بانکی ناوەندی بۆ بەرزکردنەوەی نرخی فرۆشتنی دۆلار بەرامبەر دیناری عێراقی".  بانکی ناوەندیی عێراق، لە ١٩ی کانوونی یەکەمی ٢٠٢٠ دا بڕیاری دا، نرخی فرۆشتنی هەر دۆلارێکی ئەمریکی لە ١١٨٠ دینارەوە بۆ ١٤٦٠ دینار زیاد بکات.  د. جەمال کۆچەر، ئاشکرای کرد جگە لە پرساندنی وەزیری دارایی عێراق، بڕیارە لە داهاتوودا وەزیرانی کارەبا، پلاندانان، خوێندنی باڵا و پیشەسازی پرساندنیان لەگەڵ بکرێت، چونکە محەممەد حەلبووسی، سەرۆکی پەرلەمانی عێراق پێشتر، رایگەیاند پاش پەسەندکردنی یاسای بودجە و جەژنی رەمەزان دەست بە پرساندنی چەند وەزیرێک دەکەن.  لەکۆتایی ساڵی ٢٠٢٠ ەوە هەوڵی پرساندنی وەزیری دارایی عێراق بەردەوامە، بەڵام لەو کاتەوە تائێستا سەرۆکایەتیی پەرلەمان ئەو پرساندنەی دواخستووە بە بیانووی هاوکاتبوونی لەگەڵ هەوڵی پەسەندکردنی پرۆژەیاسای بودجەی ٢٠٢١ و دانوستاندنی وەزیری دارایی لەگەڵ بانکی نێودەوڵەتی.  پەرلەمانی عێراق لە ٣١ی ئاداری ٢٠٢١ دا پرۆژە یاسای بودجەی فیدراڵیی ساڵی ٢٠٢١ی پەسەند کرد، کە قەبارەکەی بە زیاتر لە ١٢٩ تریلیۆن دینار خەمڵێندراوە، پێشبینیش دەکرێت زیاتر لە ٢٨ تریلیۆن دینار کورتهێنانی هەبێت.