ئەمڕۆ ٣١ - ٠٨ - ٢٠٢١ لەبارەی گوتەکانی ئیمانوێل ماکرۆن، سەرۆکی فەرەنسا کە گوتبووی، ئەگەر ئەمریکاش لە عێراق بکشێتەوە، هێزەکانی فەرەنسا لە وڵاتەکە دەمێننەوە، هادی عامری، سەرۆکی هاوپەیمانیی فەتح بە تۆڕی میدیایی رووداوی راگەیاند، " ٣١/١٢/٢٠٢١، هیچ هێزێکی بیانی نامێنێت، نە فەرەنسی و نە تورکی، ئەمە بڕیاری عێراقییەکانە، نەک بڕیاری سەرۆک ماکرۆن، لەگەڵ رێزم بۆی. "  هادی عامری لە کاتی بەشداریکردن لە دیداری رافیدەین لەبارەی کارەکانی حەشدی شەعبییەوە رایگەیاند، "تەحەدای هەر کەسێک دەکەم بڵێت ئێمە پێچەوانەی بۆچوونی فەرماندەی گشتیی هێزە چەکدارەکان کارێکمان کردبێت.. گرووپەکان دژی دەوڵەت نین، دژی حکومەت نین، دژی دەزگا ئەمنییەکان نین".  هێزەکانی ئەمریکا و هاوپەیمانەکانی بڕیارە لە کۆتایی ئەمساڵدا لە عێراق بکێشنەوە، ئەوەش ترسی تێكچوونی دۆخی ئەمنی لای بەشێک لە خەڵکی عێراق دروستکردووە، بە تایبەت دوای کشانەوەی هێزە بیانییەکان لە ئەفغانستان و گەڕانەوەی تاڵیبان بۆ دەسەڵات.  هادی عامری دەڵێت، "بەراورد لە نێوان ئەفغانستان و عێراق ناکرێت. دۆخی عێراق روونە، ئێستا ئێمە لە عێراق ئۆپۆزیسیۆنمان نییە. داعش کۆتایی هات، بووە رابردوو، ئێستا نیمانە".  قسەکانی هادی عامری لە کاتێکدایە کە بەرەبەیانی ئەمڕۆ چەکدارانی داعش هێرشیان کردە سەر گوندی دۆگشمان لە سنووری ناحیەی رەشاد لە پارێزگای کەرکووک، لە هێرشەکەدا ٢٥ مانگا و ٧ مەڕ و بزن کوژران و سێ ئۆتۆمبێل و دوو تراکتۆر سوتێنراون، دوو خانووش گڕیان تێبەردراوە.  پێکدادانی نێوان هێزەکانی ئەمریکا و گرووپەکانی سەر بە حەشدی شەعبی ناوە ناوە لە هەرێمی کوردستان و عێراق روودەدات. بە تایبەت دوای کوژرانی قاسم سولەیمانی، فەرماندەی پێشووی فەیلەقی قودس و ئەبو مەهدی موهەندیس، جێگری پێشووی سەرۆکی دەستەی حەشدی شەعبی لە بۆردوومانی درۆنێکی ئەمریکا لە نزیک فڕۆکەخانەی نێودەوڵەتیی بەغدا.  هادی عامری لە دیدارەکەدا ئەو رووداوە بە یادی گوێگران دەهێنێتەوە و ئاماژە بەوە دەدات کە دوای رووداوەکە لە پەرلەمانی عێراق دەنگیان لەسەر دەرکردنی هێزە بیانییەکان لە عێراق داوە و دەڵێت، "ئێمە داوای هیچمان نەکردووە، بەڵکو داوای دانانی خشتەیەکمان کردووە بۆ کشانەوەی هێزە بیانییەکان".     وەرگێڕان: نەهرۆ محەممەد