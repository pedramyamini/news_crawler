بەپێی راگەیێندراوی نووسینگەی سەرۆکوەزیرانی عێراق، بەیانی ئەمڕۆ شەممە مستەفا کازمی بە سەردانێک گەیشتە ناسرییەی ناوەندی پارێزگای زیقار. یەکێک لە وێستگەکانی سەردانەکەی کردنەوەی نەخۆشخانەی فێرکاری ناسرییە بووە بە ئامادەبوونی دایکی یەکێک لە کوژراونی خۆپێشاندەران بە ناوی عومەر سەعدون.  هەروەها پردی کۆنکریتی زیقار و وێستگەیەکی گازی  کردەوە.  بەڵام بەپێی ئەو دیمەنە ڤیدیۆییانەی لە تۆڕە کۆمەڵایەتییەکان بڵاوبوونەتەوە، ژمارەیەک خۆپێشاندەری ناسرییە، هێرشیان کردووەتە سەر کاروانی ئۆتۆمبێلەکانی مستەفا کازمی و بەردبارانیان کردووە.   ناجی ردیس عەبد شەعبان، پەرلەمانتاری هاوپەیمانیی سائیروون بە تۆڕی میدیایی رووداوی راگەیاند، "سەردانەکەی مستەفا کازمی، سەرۆکوەزیرانی عێراق بۆ  پارێزگای زیقار ئەگەرچی درەنگە، هەنگاوێکی باشە، بەمەبەستی بەدواداچوون بۆ کاروباری زیقار و کردنەوەی چەند پرۆژەیەک. کردنەوەی ئەو پرۆژانە هەنگاوی زۆر گرنگ و باشە بۆ بنیاتنانی زیقارێکی نوێ و بێکێشە. "  پەرلەمانتارەکەی هاوپەیمانیی سائیروون بەردبارانکردنی کەژاوەی ئۆتۆمبێلەکانی سەرۆکوەزیرانی عێراقی لە ناسرییەی ناوەندی پارێزگای زیقار پشتڕاست کردەوە و گوتی، "ژمارەی دانیشتووانی پارێزگای زیقار ملیۆنێک و ٥٠٠ هەزارن، ئەگەر پەنجا گەنجێک، یاخود زیاتر دەربچن و خۆپێشاندان بکەن، ئەوا گوزارشت لە بۆچوونی تەواوی پارێزگاکە ناکەن".   ناسریە یەکێکە لەو شارانەی کە بەردەوام رووبەڕووی خۆپێشاندان و ناڕەزایەتی دەبێتەوە، لە رۆژی ٢٠٢١/٠٢/٢٢ دانیشتووانی شاری ناسریەی ناوەندی پارێزگای زیقار دەستیان بە خۆپێشاندان کرد و بەهۆیەوە خۆپێشاندەرێك كوژرا و ٢٤ كەسی دیكەیش بریندار بوون.   خۆپێشاندەران داوای دەستلەکارکێشانەوەی نازم وائیلی، پارێزگاری زیقاریان دەکرد، دوای سێ رۆژ لەو خۆپێشاندانە پارێزگاری زیقار نامەی دەستنووسی خۆی پێشکێشی مستەفا کازمی کرد و داوای دەستلەکارکێشانەوەی کرد، بەڵام دوای ئەوەش کێشەکانی پارێزگاکە چارەسەر نەبوون و ناوە ناوە لە ناسریە خۆپێشاندان دەکرێت.