هیومەن رایتس وۆچ لە نوێترین راپۆرتی خۆیدا باس لەوەدەکات، "پلانی حکومەتی عێراقی سەرکەتوونابێت لە کۆتایی هێنان بە  ئاوارەکان، ئەگەر بێتوو ئاو، کارەبا و خزمەتگوزاریی تەندروستیان بۆ دابین نەکات، کاتێکدا دەیانگەڕێنێتەوە بۆ زێدی خۆیان، یان پەناگەیەکی نوێیان بۆ دابین دەکات".   بەلقیس والی، توێژەر لە بەشی قەیران و ململانێکان لە رێکخراوی هیومەن رایتس وۆچ رایگەیاند، "دوای ساڵانێک لە فەرامۆشکردن، کارێکی ئەرێنییە حکومەت هەوڵدەدات، چارەسەرێکی هەمیشەیی بۆ ئەو خێزانە ئاوارانە بدۆزێتەوە، بەڵام ئەو ستراتیژییە سەرکەوتوونابێت، ئەگەر بێتوو وانە وەرنەگرێت لە پرۆسەی داخستنی کەمپەکانی پێشوو، گەڕانەوەی بە زۆرملێ و بڕینی هاوکارییە مرۆییەکان و لێگەڕانی خەڵک بۆ ئەوەی خۆیان کاروباری خۆیان بەڕێوەبن".   لە مانگی ئاداری ساڵی ٢٠٢١ حکومەتی عێراق پلانی، نیشتمانی گەڕانەوەی ئاوارەکانی بۆ زێدی رەسەنی ئازادکراوی خۆیانی پەسندکرد. بەڵام حکومەت لە ماوەی ٧ مانگی رابردوودا ١٦ کەمپی داخستووە و لایەنی کەم ٣٤ هەزار و ٨٠١ ئاوارەی بەبێ ئەوەی دەستەبەری ئاسایشی گەڕانەوەیان بکات، یاخود پەناگەیەکی دیکەی ئارامیان بۆ فەراهەم بکات، یاخود خزمەتگوزاریان بۆ دابین بکات.   پرۆسەی گەڕاندنەوەی ئاوارەکان لەلایەن حکومەتی فیدڕاڵەوە لە تشرینی یەکەمی ٢٠٢٠ دەستیپێکرد و تاوەکو ئێستا تەنیا دوو کەمپ نەبێت، ئەوانی دیکە هەموو داخراون. ئەو دوو کەمپەیشی کە هێشتا دانەخراون، یەکێکیان لە نەینەوا و ئەوەی دیکە لە ئەنبارە و بڕیاری داخستنیان دراوە.   لەگەڵ ئەوەی ئامانجی راگەیێندراوی حکومەت گەڕانەوەی ئاوارەکانە بۆ زێدی خۆیان، بەڵام ئاستەنگە کارگێڕییەکان رێگرن لە گەڕانەوەی ئەو خێزانانەی کە پێیانوایە داعشن لە بە دەستهێنانی بەڵگەنامەکان، لەوانەش ناسنامەی شارستانی، لەدایکبوون، پسوولەی خۆرک.   وەک راپۆرتەکە ئاماژی بۆ کردووە، دەسەڵاتە خۆجێیەکان یاسای ژمارە ٢٠ی تایبەت بە قەرەبووکردنەوەی زیانمەندان بەهۆی ئۆپەراسیۆنە جەنگییەکان، هەڵەی سەربازی و کردەوە تیرۆریستییەکان لە ٢٠٠٩ ـوە، بە شێوەیەکی جیاکاری جێبەجێ دەکەن، ئەو خێزانانە لێ بێبەش دەکەن، کە پێیانوایە سەر بە داعشن.