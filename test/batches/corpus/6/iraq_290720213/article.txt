ئەمڕۆ پێنجشەممە، ٢٩ی تەمموزی ٢٠٢١، نووری مالیکی، سەرۆکی هاوپەیمانیی دەوڵەتی یاسا وەڵامی لێدوانێکی جینین پلاسخارتی دایەوە و رایگەیاند: "پێدەچێت خاتوو پلاسخارت پێویستی بە زانیاری بێت لە بارەی ئەرک و رۆڵی وەکو بەرپرسی نێردەی نەتەوەیەکگرتووەکان لەعێراق، نێردەکە ناتوانێت بجوڵێتەوە بەبێ پرسی حکومەتی عێراق و هیچ دەسەڵاتێکی نییە لە جوڵانەوە و دەستوەردان لە کاروباری هەڵبژاردنەکان تەنیا لەوە نەبێت کە کۆمیسیۆن پێویستی پێیەتی".  قسەکانی نووری مالیکی، دوای هەڤپەیڤینێکی جینین پلاسخارت، بەرپرسی نێردەی نەتەوەیەکگرتووەکان لەعێراق هات کە دوێنێ چوارشەممە ٢٨ی تەمموزی ٢٠٢١ گوتبووی: "بارودۆخی ئەمنی عێراق تەواو شێواوە و چاوەڕوان ناکرێت هەڵبژاردن بەبێ ساختەکاری بکرێت". هەروەها گوتبووی: "هەموو هەوڵێک دەدەین بۆ ئەوەی رێگری لە ساختەکاری بکرێت".  جینین پلاسخارت پێشتر لە هەڤپەیڤینێکی دیکەدا  لەبارەی حەشدی شەعبییەوە گوتبووی: "هەڕەشەی میلیشیاکان هەڕەشە لە ژیانی عێراقییەکان دەکات و وڵات بەرەو چارەنووسی نادیار پەلکێش دەکات".  جینین پلاسخارت تێکەڵکردنی هێزەکانی حەشدی شەعبیی بە هێزەکانی دەوڵەت بە زەحمەت زانیبوو و  گوتبووی: "لە عێراق میلیشیای چەکدار هەن کە لە دەرەوەی دەسەڵاتی حکومەتن".  فالح فەیاز، سەرۆکی دەستەی حەشدی شەعبی وەڵامی پلاسخارتی دایەوە و لە تویتێکدا گوتی: "خاتوو پلاسخارت رۆڵی پیشەییانەی خۆی تێپەڕاندووە و بووەتە وەرەقەیەک لە گۆڕەپانی سیاسیی عێراق".