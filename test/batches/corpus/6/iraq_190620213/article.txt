ئەو کەسانەی کە دەستگیرکراون بە ماددەی ٤ی یاسای بەرەنگاربوونەوەی تیرۆر داواکراون، بەپێی راگەیێندراوەکە، "چونکە ئەندامی شانە نووستووە تیرۆریستییەکانی داعشن و هاوکاریی لۆجستی بۆ ئەندامانی داعش دابین دەکەن؛ لەپاڵ ئەوەی ژمارەیەکیان وەکو چەکدار لە ریزەکانی داعش و لە بەناو کەرتی کەرکووک کاریان کردووە.  شانەی راگەیاندنی ئەمنیی عێراق هاوکات رایگەیاند: "تیمەکانی ئاژانسی هەواڵگری و لێکۆڵینەوە فیدراڵییەکان هەروەها دوو تۆمەتباریان بە بازرگانیکردن و بەقاچاخبردنی ماددەی هۆشبەر لە پارێزگای بەسرە دەستگیرکرد؛ کە ١٠ کیلۆگرام هۆشبەری حەشیش و چەند هۆشبەرێکی دیکەیان پێبوو؛ لەگەڵ چەند پارچە چەکێک".  ئەم رووداوە دوای رۆژێک هات لە دەستبەسەردا گرتنی ٥ مووشەکی جۆری گراد لەلایەن هێزە ئەمنییەکانی عێراقەوە؛ کە لەسەر ٥ سەکۆ و لە نێو ئۆتۆمبیلێکدا ئامادە کرابوون بۆ هاوێشتن؛ مووشەکەکان لە ناوچەی ژێر کۆنترۆڵی فیرقەی ١٥ی فەرماندەیی ئۆپەراسیۆنەکانی رۆژئاوای نەینەوا لە ناوچەی عەلگانە لە باشووری شارەدێی رەبیعە لە پارێزگای نەینەوا دانرابوون.