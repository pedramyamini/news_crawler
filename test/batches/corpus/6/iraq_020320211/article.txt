دوای تێپەڕبوونی نزیکەی ١٤ مانگ بەسەر ئەو رووداوە، ئەمریکا وێنەی سەتەلایتی هێرشە مووشەکییەکەی ئێرانی بۆ سەر بنکەی ئاسمانیی ئەمریکییەکان لە عەین ئەسەد بڵاوکردەوە. لە دیمەنەکەدا دەردەکەوێت، چەند مووشەکێک بەر بنکەکە دەکەون.  ڤیدیۆی سەتەلایەتیی هێرشەکە رۆژی دووشەممە لەلایەن وەزارەتی بەرگریی ئەمریکاوە بڵاوکراوەتەوە.  هەرچەندە هیچ سەربازێکی ئەمریکی لەو هێرشانەدا نەکوژرا و تەنیا هەندێکیان زەبر بەر مێشکیان کەوتووە، بەڵام دوای زیاتر لە ساڵێک لەو رووداوە، ژەنەراڵ کێنس ماکێنزی، فەرماندەی فەرماندەیی ناوەندیی هێزەکانی ئەمریکا بە میدیایەکی ئەمریکی راگەیاندووە، ئەمریکا ئەوکاتە خۆی بۆ هێرشەکان ئامادە کردبوو، هەر زوو ئەو ناوچانەیان چۆڵکردووە، کە پێشبینی دەکرا هێرشیان بکرێتەسەر.  کێنس ماکێنزی گوتوویەتی زۆر نزیک بوون لەوەی نزیکەی ١٠٠ تاوەکو ١٥٠ سەرباز لەو هێرشانەدا لەدەست بدەن. هەروەها باسی لەوەش کردووە هەر بەهۆی ئەو هێرشانەوە ٣٠ فڕۆکە و هەلیکۆپتەری ئەمریکی مەترسی تێکشکانیان لەسەر بووە.   بەڵام هەر پێش هێرشەکان سەربازانی بنکەی عەین ئەسەد کە ژمارەیان نزیکەی ٢٠٠٠ سەرباز بووە، لەلایەن وەزارەتی بەرگرییەوە ئاگادارکراونەتەوە کە هێرشیان دەکرێتەسەر، بۆیە  خۆیان گەیاندووەتە پەناگەیەکی تایبەتی خۆپاراستن لەناو بنکەکەدا.  سەبارەت بە مووشەکە ئێرانییەکانیش کە بەر عەین ئەسەد کەوتوون، بەرپرسێکی سەربازی ئەمریکی بەناوی ئالن جۆنسن دەڵێت هەر یەک لەو مووشەکانە کڵاوەیەکی لەسەر بووە، کە زیاتر لە ١٠٠٠ پاوەند ماددەی تەقینەوەی پێوە کرابوو.