بەپێی راگەیێندراوێکی نووسینگەکەی، نەجم جبووری، پارێزگاری نەینەوا رایگەیاند، مستەفا کازمی، سەرۆکوەزیرانی عێراق رەزامەندیی دەربڕیوە لەسەر خەرجکردنی بڕی ٤٣٠ ملیار دیناری سڕکراوی بانکە عێراقییەکان بۆ پرۆژەکانی ئاوەدانکردنەوە، کاری لەپێشینەیش خەرجکردنی بڕێکی زۆری پارەکە دەبێت بۆ ئاوەدانکردنەوەی لای چەپی موسڵ.  لای خۆیەوە، شێروان دووبەردانی، سەرۆکی لیژنەی هەرێم و پارێزگاکان لە پەرلەمانی عێراق و نوێنەری پارێزگای نەینەوا لە لێدوانێکدا بۆ تۆڕی میدیایی رووداو رایگەیاند، ئەو پارە سڕکراوە دەگەڕێتەوە بۆ پێش سەردەمی کۆنترۆڵکردنی موسڵ لەلایەن داعشەوە لە ساڵی ٢٠١٤ دا.  سەرۆکی لیژنەی هەرێم و پارێزگاکان لە پەرلەمانی عێراق و نوێنەری پارێزگای نەینەوا ئاماژەی بەوەش کرد، دوای هەوڵێکی زۆر، دواجار رەزامەندی درا لەسەر خەرجکردنی پارەکە و ئەوەش کاریگەریی لەسەر ئاوەدانکردنەوە و بووژانەوەی موسڵ و نەینەوا دەبێت.  سەنتەری "سیسفایەر بۆ مافە مەدەنییەکان" لە توێژینەوەیەکی ساڵی ٢٠٢٠ دا دەڵێت، بەهۆی شەڕی داعشەوە ٦٥ % ی موسڵ وێرانبوو، زیاتر لە ١٣٨ هەزار خانوو رووخان یان زیانیان بەرکەوت، ٥٣ هەزاریان لە بەری رۆژهەڵاتی موسڵ بوون و زیانەکانیش بەگشتی بە ٦ ملیار دۆلار لە کەرتی نیشتەجێبوون دەخەمڵێندرێت.