هاوژین عومەر، بە تۆڕی میدیایی رووداوی راگەیاند "سەرۆککۆماری عێراق مکوڕە لەسەر ئەنجامدانی هەڵبژاردن لەکاتی خۆیدا و سەرباری ئەو رکابەرایەتییانەی دێنە پێشەوە دەیەوێت پابەندی بەڕێوەچوونی هەڵبژاردن بێت لەو وادەیەی دیاریکراوە، ئەو قسانەشی دەکرێت لەبارەی ئەوەی داوای دواخستنی کردبێت ناڕاستن. "  ئەم قسانەی هاوژین عومەر، رەتکردنەوەی قسەکانی هەفتەی رابردووی ئەیاد عەلاوی، سەۆکی هاوپەیمانی وەتەنییەیە کە باسی لەوەکرد سەرۆککۆمار داوای دواخستنی هەڵبژاردنی پێشوەختەی ئەمساڵی کردووە.  وەکو هاوژین عومەر باسی کرد، "کاتی خۆی سەرۆککۆمار تێبینی لەسەر کارتی دەنگدان هەبوو و پێی باشبوو تەنیا بە کارتی بایۆمەتری دەنگبدرێت بۆ ئەوەی رێگە لە هەندێک کێشە بگیرێت، بەڵام هەر هەموارکردنەوەیەکی یاسای هەڵبژاردن کاتێکی زۆری دەویست و رەنگە دوایی بکرایە بە سەکۆیەک بۆ هێرشکردنە سەر سەرۆککۆمار و دەیانگوت ئەو هەڵبژاردنی دواخست، بۆیە داوای هەموارکردنەوەی بڕگەکەی نەکرد و بەپێی کۆمیسیۆن کارتی بایۆمەتری و کارتی کاتیی دەنگدانیش دەنگیان پێدەدرێت. "  هاوژین عومەر راوێژکاری سەرۆککۆماری عێراقە بۆ کاروباری هەڵبژاردن. ئەوە بۆ رووداوی ئاشکراکرد، بەڵگەنامەیەکی تایبەت بە رەفتاری هەڵبژاردنیان تەواوکردووە و لە رۆژانی ئایندە دەیدەنە سەرۆکایەتییەکانی عێراق و دواتر سەرۆکی هێز و هاوپەیمانێتییەکان بۆ ئەوەی واژۆی بکەن و ببێتە بەڵگەنامەیەکی شەرەف لەنێوانیاندا تاوەکو پابەندی بەڕێوەچوونی هەبژاردنێکی پاک و بێ کێشە ببن.  بەڵگەنامەکە وەک راوێژکارەکەی سەرۆککۆمار باسی کرد، "پەیوەندی بە بێگەردیی هەڵبژاردنەکان و بانگەشەی هەڵبژاردن و پەنا نەبردن بۆ هێز بۆ یەکلاییکردنەوەی ململانێیەکان و دەستدرێژی نەکردنە سەر بەربژێرەکان و چەندین بابەتی دیکەیە. "  هاوژین عومەر لەلێدوانەکەیدا بۆ رووداو ئەوەشی ئاشکراکرد کە سبەینێ سێشەممە ٨ ـی حوزەیرانی ٢٠٢١، سەرۆکایەتیی کۆمار، سەرۆککۆمار خۆی وەکو بەشێک لە ئامادەکارییەکان بۆ بەڕێکردنی هەڵبژاردنێکی پاک و بێ کێشە سەرپەرشتیی کۆبوونەوەیەکی راوێژکاری دەکات لەگەڵ رێکخراوە نێوخۆییەکانی عێراق ئەوانەی چاودێریی بەڕێوەچوونی هەڵبژاردنەکان دەکەن.  راوێژکاری سەرۆککۆمار بۆ کاروباری هەڵبژاردن ئەوەشی گوت، "کۆبوونەوەکە بۆ ئاڵوگۆڕکردنی بیروڕاکانە لەبارەی چۆنێتی بەڕێکردنی هەڵبژاردنێکی باش و بێ کێشەی پاک، دەمانەوێت گوێ لە رێکخراوەکان بگرین و تێبینی و قسەی خۆمان بڵێین. "  یەکێک لە پرسەکان کە لە کۆبوونەوەکە تاوتوێدەکرێت بە گوتەی هاوژین عومەر، "ئەوەیە دەبێت ئەو رێکخراوانە بەوردی و لە هەموو ناوچەکانی عێراق رۆڵ ببینین لە رێکخستنەوەی هەڵبژاردن، واتە لە هەموو ناوچەکانی عێراق چاودێریی پرۆسەکە بکەن، نەوەک تەنیا لە ناوچەیەک یان پارێزگایەک بێت و ئەوانی دیکە فەرامۆش بکرێن یان زۆر گوێیان پێنەدرێت. "