بەپێی راگەیێندراوێکی نووسینگەی سەرۆکوەزیرانی عێراق، لە کۆبوونەوەکەدا مستەفا کازمی ئەنجامی دانوستاندنی ستراتیژیی لەگەڵ ویلایە یەکگرتووەکانی ئەمریکا و کۆبوونەوەی ئەم دواییەی بۆ واشنتن خستوەتەڕوو.  سەرۆکوەزیرانی عێراق گوتوویەتی "ئەنجامی گەڕەکانی دانوستاندنی ستراتیژی لەگەڵ ویلایەتە یەکگرتووەکانی ئەمریکا ئەوەیە کە تاوەکو کۆتایی ئەمساڵ هیچ هێزێکی شەڕکەر لە عێراق نامێنێت؛ پەیوەندیی هەردوو وڵات بۆ پەیوەندیی تایبەت بە مەشق و راهێنان، هاوکاریی ئەمنی و هەواڵگری دەگۆڕدرێت. ئەوەش واتای ئەوەیە لە ٣١ی کانوونی یەکەمی ساڵی ٢٠٢١ ـەوە پەیوەندییەکانی عێراق و ویلایەتە یەکگرتووەکانی ئەمریکا دەگەڕێنەوە قۆناخی پێش داواکاریی فەرمیی عێراق بۆ هاتنی ئەو هێزانە لە ساڵی ٢٠١٤ دا، واتە دەگەڕێنەوە بۆ چوارچێوەی سرووشتیی خۆیان، هەر وەک چۆن پەرلەمانی عێراق دەنگی لەسەر داوە و پەسندی کردووە".  وەکو لە راگەیێندراوەکەدا هاتووە، بەشداربووانی کۆبوونەوەکە دووپاتیانکردەوە، "پشتیوانیی گفتوگۆ و خاڵەکانی راگەیێندراوی کۆتایی دەکەن، لەوانەش ئەو خاڵەی پەیوەستە بە پەیوەندیی ئەمنیی نێوان هەردوو وڵات، گۆڕینی پەیوەندییەکان بۆ راوێژدان، مەشق و راهێنان و هاوکاریی هەواڵگری، نەمانی هێزی شەڕکەر لە وڵاتدا".  نووسینگەی سەرۆکوەزیرانی عێراق ئەوەی خستووەتەڕوو، "بەشداربووان پێشوازییان کرد لە هاوئاهەنگی و هاوکاری لە بوارەکانی سیاسی، ئابووری، رۆشنبیری، تەندروستی و خوێندن و بابەتی دیکە لەنێوان کۆماری عێراق و ویلایەتە یەکگرتووەکانی ئەمریکا، بەشێوەیەک کە خزمەتی بەرژەوەندییەکانی عێراق بکات". لەسەر ئەو بنەمایەش، بەشداربووانی کۆبوونەوەکە ستایشی هەوڵەکانی حکومەت و شاندی دانوستاندنکاری عێراقیان کرد بۆ گەیشتن بەو رێککەوتنە.  هەروەها بەشداربووان گفتوگۆیان کرد لەبارەی ئامادەکارییە هەنوکەییەکانی پرۆسەی هەڵبژاردن و رایانگەیاند، پابەندن بەوەی پرۆسەکە لە کاتی دیاریکراوی خۆیدا، واتە لە ١٠ی تشرینی یەکەمی ٢٠٢١ بەڕێوەبچێت؛ هەروەها پابەندبوونی خۆیان بەو پێوەر و رێکارانە دووپاتکردەوە کە دیاریکراون بۆ سەرخستنی پرۆسەکە.  بەشداربووانی کۆبوونەوەکە داوایان لە حکومەت کرد، هەموو پێویستییەکانی ئاسایشی هەڵبژاردن دابین بکات و پشتیوانیی کۆمیسیۆنی باڵای سەربەخۆی هەڵبژاردنەکان بکات بۆ سەرخستنی پرۆسەی هەڵبژاردن و گەرەنتیکردنی پاکی و بێگەردیی هەڵبژاردنەکە.  هەروەها داوایان لەو هێزە سیاسییانە کرد کە لە ماوەی رابردوودا بایکۆتی هەڵبژاردنیان راگەیاندووە، بە بڕیارەکەیاندا بچنەوە و دەست بە گفتوگۆی راشکاو بۆ باشترکردنی پرۆسەی هەڵبژاردن و باشترکردنی دیموکراسی لە وڵاتدا بکەن و رایانگەیاند، بەشداریکردنی هەموو لایەنە سیاسییەکان لە پرۆسەی هەڵبژاردندا بژاردەی نیشتمانیی دروست دەنوێنێت.