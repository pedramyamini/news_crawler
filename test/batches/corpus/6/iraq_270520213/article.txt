ئەمیندارێتیی گشتیی سەرۆكایەتیی ئەنجوومەنی وەزیران رایگەیاندووە "فەرمانبەران و قوتابیان و خوێندکاران لەڕێگەی پڕكردنەوەی فۆرمێكی ئەلیكترۆنیی تایبەت بە كۆمیسیۆنەوە داواكاری پێشكێش دەكەن بۆئەوەی پرۆسەی هەڵبژاردنی پێشوەختە بەڕێوەببەن. لە بەرامبەر ئەرك و ماندووبوونیان بڕە پارەیەكی دیاریكراو و نووسراوی تایبەتی سوپاس و پێزانینی سەرۆكوەزیرانیان پێدەدرێت".  وەکو لە راگەیێندراوەکەدا هاتووە، فەرمانبەران و قوتابیان بە مەرجی پێشكێشكردنی نووسراوی پاڵپشتی و لارینەبوونی فەرمانگە و قوتابخانەكان و زانکۆکانیان دەتوانن فۆرمە ئەلیكترۆنییەكە پڕبكەنەوە و دواتر لەڕێگەی چاوپێكەوتنی تایبەتەوە لەگەڵ چەندین لیژنەی پسپۆڕی كۆمیسیۆن و بەلەبەرچاوگرتنی هەڵكەوتەی جوگرافیی بنكەكانی دەنگدان و نزیكبوونی شوێنی نیشتەجێبوونیان لە بازنەكانی هەڵبژاردن، بڕیاری وەرگرتنیان دەدرێت.  كۆمیسیۆن پێشنیازی ئەوەشی كردووە، بەڕێوەبەری بنكەی دەنگدان بەڕێوەبەری قوتابخانە یان مامۆستای زانكۆ بن.  بڕیارە رۆژی ١٠ - ١٠ - ٢٠٢١ هەڵبژاردنی پێشوەختەی پەرلەمانی عێراق بەڕێوەبچێت بە مەبەستی پڕکردنەوەی ٣٢٩ کورسییەکەی پەرلەمان؛ بەپێی ئامارەکانی کۆمیسیۆنی باڵای هەڵبژاردنەکانی عێراقیش ٢٦ ملیۆن و ٦٤٢ هەزار کەس مافی دەنگدانیان هەیە.