مەھمەت کوچوکساکاڵڵی، کۆنسوڵی تورکیا لە موسڵ بە ئاژانسی ھەواڵی عێراقی راگەیاند چارەسەرکردنی دۆسیەی ئاو لە نێوان عێراق و تورکیا زۆر گرنگە و گوتی: "رەجەب تەیب ئەردۆغان سەرۆککۆماری تورکیا، کەسێکی شارەزای وەک نێردەی تایبەتی خۆی بۆ چارەسەرکردنی دۆسیەی ئاو لەگەڵ عێراق دەستنیشانکردووە، کە ئەوەیش پرۆفیسۆر فەیسەڵ ئەرئۆغلۆ - یە".  کۆنسوڵی تورکیا لە موسڵ دەڵێت ھەوڵەکان بە ئامانجی چارەسەرکردنی دۆسیەی ئاو لە نێوان ھەردوو وڵاتدا بەردەوامە، بۆ ئەو مەبەستە دوو ھەفتە لەمەوبەر شاندێکی وەزارەتی سەرچاوەکانی ئاوی عێراق سەردانی تورکیای کرد و ئاشکرای کرد: "بەمنزیکانە شاندێکی وەزارەتی سەرچاوەکانی ئاوی تورکیا بە مەبەستی تاوتوێکردنی دۆسیەی ئاو سەردانی عێراق دەکات".  سەبارەت بە جێبەجێکردنی پڕۆژەکانی وەبەرھێنان لەلایەن کۆمپانیاکانی تورکیاوە لە عێراق، مەھمەت کوچوکساکاڵڵی رایگەیاند ساڵانێکی زۆرە کۆمپانیاکانی تورکیا کاری وەبەرھێنان لە عێراق دەکەن ئێستاش دوو کۆمپانیای گەورەی تورکیا لە بواری وەبەرھێناندا پڕۆژەی ئاو لە شاری مووسڵ جێبەجێ دەکەن.