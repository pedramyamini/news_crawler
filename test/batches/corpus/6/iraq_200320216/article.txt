بەپێی ئەو گۆرانکارییانەی لایەنە شیعەکان کردوویانە، لە ئەگەری پابەندنەبوونی هەرێمی کوردستان بە رێککەوتنەکە، حکومەتی عێراق شایستە داراییەکانی هەرێمی کوردستان نانێرێت.   بەپێی زانیارییەکانی هەڵکەوت عەزیز، پەیامنێری رووداو فراکسیۆنە کوردییەکان لەگەڵ سەرۆکی پەرلەمان کۆبوونەتەوە و پێی رادەگەیێنن: "بە هیچ جۆرێک رازی نابین لەسەر ئەو دەقە و ئەگەر بەو شێوەیە بێت، ئێمە نایەینە نێو کۆبوونەوەی پەرلەمانی عێراقەوە".  ئەمڕۆ لیژنەی دارایی لەناکاو کۆبوونەوەیەکیان کردووە و گۆڕانکارییان لە ماددەی ١١ کردووە کە باسی پشکی هەرێمی کوردستان دەکات، پێشتر وا بڕیار بوو لە بەرامبەر پابەندنەبوونی هەرێمی کوردستان بە رێککەوتنەکە، یاسای چاودێریی دارایی پەیڕەو بکرێت و لە بەرامبەر نەناردنی هەر بڕێک کەمتر لە ٢٥٠ هەزار بەرمیل نەوتی رۆژانە، ئەوا هێندەی ئەو بڕە لە بودجەکەی هەرێمی کوردستان کەمدەکرێتەوە.  ئێستا لایەنە شیعەکان بڕگەیەکیان جێگیرکردووە کە تێیدا هاتووە، ئەگەر هەرێمی کوردستان پابەند نەبێت بە رێککەوتنەکە ئەوا هیچ بودجەیەک لە عێراقەوە نانێردرێت، ئەوەش گفتوگۆیەکی تووندی لێکەوتووەتەوە.  دانا جەزا، پەرلەمانتاری عێراق بە تۆڕی میدیایی رووداوی راگەیاند: "ئێمە دەمانزانی کە تاوەکو ئەو کاتەی ماددەکە دەچێتە پەرلەمان و دەنگی لەسەر دەدرێت، ئەگەری گۆڕانکاری هەیە". هەروەها دەشڵێت: "ئێمە دوێنێ وا رێککەوتین ئەگەر هەرێمی کوردستان پابەند نەبێت بە یاساکە، ئەوا بەپێی یاسای چاودێریی دارایی هێندەی ئەو زیانەی بەر خەزێنەی عێراق کەتووە، لە بودجەی هەرێمی کوردستان دەبڕدرێت".  لە بەشێکی دیکەی قسەکانیدا دانا جەزا ئاماژەی بەوە دا: "ئەوەی کە ئێستا [لایەنە شیعەکان] هێناویانە تێیدا هاتووە، ئەگەر حکومەتی هەرێمی کوردستان پابەند نەبێت بە یاساکە، ئەوا هیچ شایستەیەکی دارایی لە عێراقەوە نانێردرێت. لە بەرامبەریشدا هیچ مەرجێک دانەنراوە کە ئەگەر عێراق پابەند نەبێت، چی روودەدات".  هەروەها دانا جەزا دەشڵێت: "ئێمە سەرەتا لەگەڵ ئەو رێککەوتنە بووین کە لەنێوان حکومەتی هەرێمی کوردستان و حکومەتی عێراقەوە کرابوو، بەڵام بۆ ئەوەی کارەکە سەربگرێت هەنگاومان بەرەوە پێشەوە نا".  حکومەتی هەرێمی کوردستان و حکومەتی عێراق لەسەر ئەوە رێککەوتبوون کە لە بەرامبەر ناردنی داهاتی ٢٥٠ هەزار بەرمیل نەوتی رۆژانە و نیوەی داهاتی نانەوتی، حکومەتی عێراق رێژەی ١٢.٦٧ % ـی بودجەی گشتی بۆ هەرێمی کورستان دەنێرێت.  لە کۆبوونەوەکەی ئێوارەی دوێنێدا بەشێک لە ماددەکانی دەقە جێگرەوەکە لابراون و بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان. بەڵام دەبێت ئەو داهاتەی هەرێمی کوردستان رادەستی سۆمۆی دەکات لە ٢٥٠ هەزار بەرمیل کەمتر نەبێت.  لەبارەی هەڵوێستی لایەنە کوردییەکان لەسەر ئەو گۆڕانکارییە دانا جەزا رایگەیاند: "ئەگەر پرۆژەیاسایەک لە بەرژەوەندیی خەڵکی کوردستان نەبێت، دەنگی پێنادەین و ئێمە هەڵوێستمان زۆر جیدییە لەسەر ئەو بابەتە".