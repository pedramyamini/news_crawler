وەزارەتی تەندروستی و ژینگەی عێراق، ئەمڕۆ هەینی لە راگەیەندراوێکدا رایگەیاند: "ئەمڕۆ ٧ هەزار و ٩٣٧ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون؛ هاوکات ٥ هەزار و ٤٤٥ تووشبووی دیکەی کۆرۆنا چاکبوونەوە؛ هەروەها ٣٥ تووشبووی دیکەی کۆرۆنا گیانیان لەدەستدا؛ تاوەکو ئێستاش ١٣٣ هەزار و ٤٧ کەس لە عێراق و هەرێمی کوردستان پێکوتەی دژە کۆرۆنایان وەرگرتووە".  لە بەشێکی دیکەی راگەیێندراوەکەی وەزارەتی تەندروستیی عێراق هاتووە: "داوامان لە نووسینگەكانی هێڵی ئاسمانیی عێراق كردووە، بێ كارتی وەرگرتنی پێکوتەی كۆرۆنا، بلیتی گەشتكردن بە هیچ هاووڵاتییەک نەدەن؛ هاوکات هەموو مۆڵەكان، شوێنە بازرگانییەكان، چێشخانەكان، نەخۆشخانە تایبەتەکان، تاقیگەكان، دەرمانخانەكان و كۆگاكانی دەرمان دادەخەین، ئەگەر كارمەندانیان كارتی وەرگرتنی پێکوتەیان نەبێت".  هاوکات ئەمڕۆ وەزارەتی تەندروستیی هەرێمی کوردستان ئاماری رۆژانەی تایبەت بە ڤایرۆسی کۆرۆنای بڵاوکردەوە و رایگەیاند، ١١٧٣ تووشبووی نوێی ڤایرۆسەکە دەستنیشانکراون و لەو ماوەدا ٤ تووشبووی کۆرۆنا گیانیان لەدەستداوە، هاوکات ٤١٨ تووشبووی پێشووش چاکبوونەتەوە.  تاوەکو ئێستا ٩١١ هەزار و ٣٧٦ کەس لە عێراق و هەرێمی کوردستان تووشی کۆرۆنا بوون، ٨٠٤ هەزار و ٧٧٢ لەو تووشبووانە چاکبوونەتەوە، واتا ٨٨.٣ % ـی تێکڕای تووشبووان، ١٤ هەزار و ٦٤١ تووشبووی کۆرۆناش گیانیان لەدەستداوە.