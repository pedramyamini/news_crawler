سەرەتا پاپای ڤاتیكان لە بەغدا لەلایەن سەرۆكوەزیران، دواتر لە كۆشكی سەلام لەلایەن گەورە بەرپرسانی عێراق پێشوازی لێدەكرێت.   رۆژی دواتر سەردانی شاری نەجەف دەكات و لەگەڵ عەلی سیستانی، مەرجەعی باڵای شیعەکانی عێراق كۆدەبێتەوە. پاپا دەڵێت، دەشێت دیالۆگی نێوان ئایینەكان ببێتە دەرفەتێك بۆ رێبەرانی ئایینی و خاوەن بڕوایانی ئاینە جیاوازەكان، هەروەها دەتوانێت پشتگیری لە هەوڵی بەرپرسیارانەی رێبەرانی سیاسی بكات بۆ بەرزراگرتنی بەرژەوەندی گشتی.  لوئەی ئەلیاسری، پارێزگاری نەجەف ئاماژە بەوە دەکات، "ئەمە سەردانێكی مێژووییە، ئێمە باسی سەركردەی تایفەیەكی ئایینی دەكەین كە ٢٠ % ی خەڵكی جیهان شوێنەكەوتەیەتی، ئەو سەردانە مانای زۆر دەگەیێنێت، سەردانی قەداسەتی پاپا بۆ لای ئایەتوڵڵا عەلی سیستانی، مەرجەعی باڵای ئایینی كاریگەری زۆری گەورەی دەبێت، پرسی زۆر هەیە كە پلانی بۆ دادەنێین لەرووی ئەمنی، خزمەتگوزاری، كارگێڕی و راگەیاندن، ئەمڕۆش هەڵمەتی راگەیاندن لە نەجەف دەستیپپێكراوە. "  کریستیانەکانی عێراق بەگشتی و دەشتی نەینەوا بەتایبەتی دڵخۆشن بە سەردانەكەی پاپا بۆ ناوچەكانیان، خۆبەخشانە ئامادەكاریان بۆ پێشوازیكردنی دەستپێكردووە.  عەمار ئەنتۆن، قەشەی كەنیسەی ئال تاهرە لە قەرەقوش دەڵێت، "بەدڵنیاییەوە ئومێدێكی زۆر هەیە كە سەردانەكەی پاپا سەركەوتووبێت و لە بەرژەوەندیی وڵات بێت، قەداسەتی پاپا سەردانی هەر شوێنێك بكات، ئەنجامی ئەرێنی دەبێت، هەموومان دەخوازین ئەو سەردانە ئەنجامی ئەرێنی بۆ وڵاتە خۆشەویستەكەمان هەبێت".  کریستیانەکانی عێراق دەیانەوێ لە رێگەی پاپاوە بە هەموو جیهان بڵێن سەرەڕای هەموو ئەو نەهامەتیانەی رووبەڕووی بووینەتەوە، بەڵام هەر لە وڵاتی خۆمانین.  حەیات دومینیك، رەبەنە لە كەنیسەی سانت كاترینا و دەڵێت، "ئێمە پەیامێك بۆ پاپا و جیهان دەگوازینەوە كە ئێمە لێرەین، ئێمەی مەسیحی لەسەر خاكی خۆمانین، رەگ و ریشەمان لێرەیە، نابێت وڵات جێبێڵین كە لەباوەشی گرتووین، راستە ئازارمان هەیە، بەڵام برین خاڵی سەرەتایە بۆ ساڕێژبوون، برینەكانی یەسوعیش خاڵی دەستپێك بوو لە رێگەكەی بۆ قیامەت".  لە شاری هەولێریش ئامادەكارییەكان بۆ پێشوازیكردنی پاپا فرانسیس دەستیان پێکردووە، لە دوایین رۆژی سەردانەكەیدا، پاپا فرانسیس دەگەڕێتەوە هەولێر و لە یاریگەی شەهید فەرەنسۆ نوێژ دەکات.  رۆژی هەینی ٥ ـی ئادار پاپای ڤاتیكان دەگاتە فڕۆكەخانەی نێودەوڵەتی بەغدا و لەلایەن سەرۆكوەزیرانی عێراق پێشوازی لێدەكرێت، دواتر بەرەو كۆشكی سەرۆكایەتیی كۆماری عێراق بەڕێدەكەوێت و لەگەڵ سەرۆككۆمار كۆدەبێتەوە، پاشان دەچێتە كڵێسای "سەیدە نەجات"ی سریانی كاسۆلیك لە بەغدا.  رۆژی شەممە بەرەو پارێزگای نەجەف بەڕێدەكەوێت و لەوێ چاوی بە ئایەتوڵڵا عەلی سیستانی دەكەوێت. پاشان بەرەو شاری ئور بەڕێدەكەوێت.  رۆژی یەكشەممەش، بەرەو هەولێر بەڕێدەكەوێت و لە فڕۆكەخانە لەلایەن بەرپرسانی حكومی و ئایینی پێشوازی لێدەكرێت، هەر ئەو رۆژە دەچێتە موسڵ و نوێژ بۆ قوربانیانی شەڕ دەكات. دوای ئەوە دەچێتە كەنیسەی "تاهرە"ی گەورە لە قەرەقوش.  هەر یەكشەممە دەگەڕێتەوە هەولێر و ئاهەنگی عەسری یەكشەممەی كریستیان لە یاریگەی فرانسۆ هەریری دەگێڕێت. رۆژی دووشەممە دەگەڕێتەوە فڕۆكەخانەی بەغدا و لەوێ رێوڕەسمی ماڵئاوایی كردنی بەڕێوەدەچێت.