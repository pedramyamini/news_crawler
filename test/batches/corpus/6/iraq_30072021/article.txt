عەبدولعەباس سەعدی، ئەندامی پێشووی پەرلەمانی عێراق رایگەیاند، "ئەوەی پەیوەندیی بە بایکۆتەوە هەیە، من پێموایە سوودی نییە، باشتر وایە لایەنەکان بەشداری بکەن و چاودێریی کارەکانی کۆمیسیۆن و هێزە سیاسییەکانی عێراق بکەن. باوەڕم وایە هەڵبژاردن لەکاتی خۆیدا بکرێت و دوا ناخرێت، هەموو زانیارییەکان ئەوە پشتڕاست دەکەنەوە، مەگەر شتێکی لەناکاو رووبدات. هەموو چاوەڕێی هەڵبژاردنین لەکاتی خۆیدا، بەو هیوایە گۆڕانکاریی ریشەیی دروست بکات و بەشدارییەکی فراوانی عێراقییەکان ببینین و پەرلەمانێک دروست ببێت کە رەنگدانەوەی قۆناخێکی دوای هەڵبژاردنی ئۆکتۆبەر بێت".   ئەوانەی کشاونەتەوە، لەنێو شیعەکاندا رەوتی سەدر و لە نێو سووننەشدا بەرەی دیالۆگی نیشتیمانی سەر بە ساڵح موتلەگ و هەروەها لیستەکەی ئەیاد عەللاوی سەرکردەی شیعە و سەرۆکوەزیرانی پێشووتری عێراقە.  سیاستەڤانێکی سەربەخۆی عێراقی پێیوایە هۆکاری کشانەوەی ئەو هێزانە پەیوەندیی بە دۆخی ئەمنی و سیاسی عێراقەوە نییە، بەڵکو خۆیان دەزانن لە هەڵبژاردن شکست دەهێنن. دەشڵێت، "کاریگەریی کشانەوە زیاتر لەسەر سوننە و شیعەیە و کورد لەم پرسەدا هیچ زیانێکی پێناگات. "  د. سەعد موتەلیبی، سیسەتڤانی سەربەخۆ دەڵێت، "ئێستا هەندێک کوتلەی سیاسی بە بیانووی ئەمنی و ناشەفافیەتەوە بایکۆتی هەڵبژاردنیان کردووە، بەڵام راستییەکەی ئەوان کاریگەریی خۆیان لەدەستداوە، ئەو کوتلە سیاسیانەی باسی ٤٠ یان ٥٠ کورسییان دەکرد، ئێستا ناتوانن زیاتر ١٠ بۆ ٢٠ کورسییان ببەنەوە. ئەمە وایکردووە لە پرۆسەی سیاسی بکشێنەوە. ئەم کشانەوەیە واتە ئەو لایەنانە توێژینەوەیان کردووە و دەزانن لە هەڵبژاردندا تووشی شکست دەبن، بۆیە پێیان باشتر بووە بکشێنەوە نەک رووخساری خۆیان لەدەستبدەن، بۆیە کشانەوە لە گۆرەپانی شیعی و سووننیدا دەبینین، بەڵام لە گۆڕەپانی کوردیدا تاڕادەیەک لەم بابەتە دوورن و پارێزراون".  بەشێک لەو هێزانە کشاونەتەوە دەڵێن، گومانیان هەیە هەڵبژاردنێکی پاک و بێ ساختەکاریی بەرێوەبچێت، بۆیە ناتوانن بەشداری بکەن.  لەو بارەوە جێنین پلاسخارت، نوێنەری سکرتێری گشتیی نەتەوە یەکگرتووەکان بۆ عێراق بە تۆڕی میدیایی رووداوی گوت، ناتوانرێت پێشبینی ئەوە بکرێت کە ساختەکاری روودەدات یان نا، بەڵام نەتەوە یەکگرتووەکان کار بۆ رێگریکردن لە ساختەکاری دەکات لەو هەڵبژاردنەدا.  ویلایەتە یەکگرتووەکانی ئەمریکاش لە نزیکەوە چاودێریی هەڵبژاردنی چاوەڕوانکراوی عێراق دەکات و ئەم پرسەش یەکێک بوو لە بابەتەکانی دیالۆگی ستراتیژیی ئەمریکا - عێراق کە رۆژی ٢٦ی تەممووز بە سەرۆکایەتیی جۆ بایدن، سەرۆکی ئەمریکا و مستەفا کازمی، سەرۆکوەزیرانی عێراق لە واشنتن بەڕێوەچوو.