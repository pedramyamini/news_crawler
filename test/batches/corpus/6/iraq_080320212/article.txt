عەلی بەیاتی، ئەندامی کۆمیسیۆنی باڵای مافەکانی مرۆڤ لە عێراق، لە هەژماری خۆیدا لە تویتەر رایگەیاند: "ژمارەی کریستیانەکان پێش ساڵی ٢٠٠٣ لە عێراق ١ ملیۆن و ٥٠٠ هەزار کەس بوو، بەڵام ئێستا تەنیا ٢٥٠ هەزاریان لە عێراق ماون، کە زۆربەیان لە هەرێمی کوردستان نیشتەجێن".  لە بەشێکی یدیکەی تویتەکەیدا عەلی بەیاتی ئاماژەی بەوە داوە: "لە ساڵی ٢٠٠٣ تاوەکو ٢٠١٤، واتا تاوەکو پێش هاتنی داعش، ١ هەزار و ٣١٥ کریستیان لە عێراق شەهیدبوون، بەهۆی هاتنی داعشیش ١١٥ کریستیانی دیکە لە عێراق شەهیدبوون، ١٦١ کریستیان رفێندران، ٩١ کریستیان ئەشکەنجەدران و ٦٨ کریستیانیش لەلایەن داعش کرابوون بە کەنیزە، ئەوە جیا لەوەی کە ١٣٠ هەزار کریستیان ئاوارەبوون، بۆیە تاوەکو ئێستا تەنیا ٤٠ % ـی کریستیانەکان گەڕاونەتەوە ناوچەکانی دەشتی نەینەوا، هاوکات نزیکەی ٨٠ خێزانی کریستیان گەڕاونەتەوە شاری موسڵ".  پاپا فرانسیس، پاپای ڤاتیکان رۆژی هەینی ٥ ـی ئەم مانگە گەیشتە عێراق، دوای ئەوەی سەردانی نەجەف و زیقار و هەولێر و نەینەوای کرد، ئەمڕۆ گەڕایەوە ئیتاڵیا. لویس ساکۆ، پاتریارکی کلدانی کاسۆلیک لە عێراق و جیهان بە تۆڕی میدیایی رووداوی راگەیاند: "هەرێمی کوردستان هەموو ئاوارە هەڵاتووەکانی دەستی داعشی لە ئامێزگرت، نەک تەنیا ئاوارە کریستیانەکان، بەڵکو هەر مرۆڤێکی عێراقی هەست بکات ستەملێکراو و چەوسێندراوە پەنا بۆ هەرێمی کوردستان دەبات، چونکە لە هەرێمی کوردستان دەپارێزرێت".  بەپێی ئاماری بەڕێوەبەرایەتیی کاروباری مەسیحییەکان لە وەزارەتی ئەوقافی حکومەتی هەرێمی کوردستان، ژمارەی کریستیانەکان لە باشووری کوردستان، واتا بە کەرکووک و دەشتی نەینەوا ٢٧٥,٠٠٠ هەزار بۆ ٣٠٠,٠٠٠ هەزار کەس دەبن.  هەروەها لەبارەی ژمارەی کەنیسەکان لە هەرێمی کوردستان بەڕێوەبەرایەتیی کاروباری مەسیحییەکان لە وەزارەتی ئەوقاف دەڵێت: کریستیانەکان ٢٤٠ کەنیسە، مەزارگە و دێریان هەن لە شار و ناوچەکانی: هەولێر (عەنکاوە)، شەقڵاوە، سۆران، کۆیە، مێرگەسوور، سلێمانی، دهۆک، زاخۆ، ئامێدی، ئاکرێ، شێخان، سەرسەنگ، سێمێل، بەمەرنی، زاوێتە، بەرواری باڵا، دێرەلووک و باگیری   بەشێک لە کەنیسەکان لە ساڵانی شەڕی داعش وێرانکراون یان زیانیان پێگەیشتووە، بەپێی ئاماری بەڕێوەبەرایەتیی کاروباری مەسیحییەکان لە وەزارەتی ئەوقاف ٤٣ کەنیسە لە دەشتی نەینەوا وێرانکراون و کەلوپەلەکانیان دزراون.  لە شەڕی داعش نزیکەی ١٣٨ هەزار کریستیان ئاوارەی هەرێمی کوردستان بوون، ئێستا % ١٥ یان لە هەرێمی کوردستان ماون، بەشێکی کەمیان گەڕاینەوە و بەشەکەی دیکەش کۆچیان کردووە بۆ دەرەوەی وڵات.  لە دوای ساڵی ٢٠٠٣ ەوە ژمارەی کریستیانەکانی عێراق بەرە بەرە کەمیکردووە، ئێستا تەنیا % ٢٠ی ئەو کریستیانانە لە عێراق ماون و زۆربەیان لە هەرێمی کوردستانن.  پێش شەڕی عێراق لە ساڵی ٢٠٠٣ ژمارەی کریستیانەکانی عێراق زیاتر لە یەک ملیۆن و ٨٠٠ هەزار کەس بوون، ئەو کاتە دانیشتووانی عێراق ٢٥ ملیۆن کەس بوون، واتە نزیکەی % ٦ی دانیشتووانی عێراقیان پێکدەهێنا.   دوای رووخانی رژێمی پێشووی عێراق، کریستیانەکان بە لێشاو لە عێراقەوە کۆچیان کرد بەرەو دەرەوەی ئەو وڵاتە، بە تایبەت پاش سەرهەڵدانی شەڕی تائیفی لە ساڵی ٢٠٠٧، دواتریش لەکاتی شەڕی داعش.   ژمارەی کریستیانەکان لە عێراق و هەرێمی کوردستان: