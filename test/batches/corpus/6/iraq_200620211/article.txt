عەبدولزەهرە هینداوی، گوتەبێژی وەزارەتی پلاندانانی عێراق، ئەمڕۆ یەکشەممە، لە راگەیێندراوێکدا رایگەیاند: "دابەزینی نرخی خۆراک و خواردنەوە ناکحولییەکان لە مانگی رابردوودا لە عێراق وەک دەزگای ناوەندیی ئامار لە راپۆرتی شەشەمی خۆیدا سەبارەت بە نرخەکان ئاماژەی بۆ کرد؛ خۆی لە دابەزینی نرخی ماست و پەنیر و هێلکەدا بینییەوە بە رێژەی ١.٩ %، هاوکات نرخی سەوزە بە رێژەی ١.٨ % دابەزی، بەڵام نرخی جگەرە لە هەمان مانگدا بەراورد بە نیسانی رابردوو بە رێژەی ١.٩ % بەرزبووەوە".  سەبارەت بە نرخی جلوبەرگ و پێڵاو؛ عەبدولزەهرە هینداوی ئاشکرای کرد: "نرخی جلوبەرگ و پێڵاو؛ لەگەڵ کەلوپەل و کەرەستەی نێوماڵ لە مانگی رابردوودا بە رێژەی ٠.٢ % بەرزبووەوە، هەروەها نرخەکان لە کەرتی تەندروستی و چێشتخانەکاندا بە رێژەی ٠.١ % بەرزبوونەوە، بەڵام نرخی شوێنی نیشتەجێبوون لە هەمان مانگدا بە رێژەی ٠.٢ % دابەزی؛ ئەوەش بەهۆی دابەزینی کرێ بە رێژەی ٠.٦ %، کەچی نرخەکان لە کەرتی خوێندن و گواستنەوە لە مانگی ئایاری رابردوودا لە هەمان ئاستی مانگی نیسانی رابردوو مانەوە".  گوتەبێژی وەزارەتی پلاندانانی عێراق ئاماژەشی کرد: "نرخی شتومەک و خزمەتگوزارییەکان و حەوانەوە لە مانگی ئایاری رابردوودا بە رێژەی ١.٥ % بەرزبووەوە؛ بەهەمانشێوە نرخی کەرتی پەیوەندییەکان بە رێژەی ٠.٣ % بەرزبووەوە، هاوکات لە مانگی رابردوودا هەڵاوسان لە عێراق بەراورد بە مانگی نیسانی رابردوو بە رێژەی ٠.٠٤ % زیادبوو، بەتێکڕاش لەوەتەی مانگی کانوونی یەکەمی ساڵی ٢٠٢٠ دا هەڵاوسان لە عێراق لە زیادبووندایە و تاوەکو مانگی ئایاری ٢٠٢١ ئەو زیادبوونە گەیشتە ٥.٦ % ".  بانکی ناوەندیی عێراق، لە ١٩ی کانوونی یەکەمی ٢٠٢٠ دا بڕیاری دا، نرخی فرۆشتنی هەر دۆلارێکی ئەمریکی لە ١١٨٠ دینارەوە بۆ ١٤٦٠ دینار زیاد بکات، ئەو بڕیارەش نرخی زۆربەی خۆراک و کەلوپەلی لە بازاڕەکاندا بە نزیکەی ٢٠ % بەرزکردەوە.