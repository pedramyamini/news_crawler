ئەو گەنجە دەڵێت "متمانە نییە بەو ڤاکسینانەی ھاتوونەتە عێراق، متمانەمان پێی نییە، چونکە رەنگە فێڵی لەگەڵ کرابێت، ھێشتاش لەسەری رێکنەکەوتوون بزانن باشە یان نا، منیش ناچار بووم کارتێکم پێبێت بۆ گەشتکردنم".  لەنێو شەقامی عێراقی بەگشتی و بەغدا بەتایبەت زۆربەی خەڵک ھێشتا متمانەیان بە ڤاکسینەکانی دژە کۆرۆنا نییە.  سەجاد حەسوون، کاسبکار گوتی "سەبارەت بە من، ڤاکسینی کۆرۆنام ناوێت، گەنجم و ھێشتا بەتوانام". حەسەن حەماس، فەرمانبەر ئاماژە بەوە دەکات "خەڵک متمانەی نییە، نەک بە ڤاکسین، بەڵکو ڤاکسینەکە کاریگەرە، بەڵام ھۆشیاری نییە، لەلایەن وەزارەتی تەندروستییەوە ھیچ خزمەتێک بە خەڵک ناگەیێنن".  دووکاندارێکیش بەناوی عەقیل سەجیل دەڵێت "باشتر وایە بڵێن خۆپاراستن باشترە لە چارەسەر، من خۆم و ماڵ و منداڵم دەپارێزم".  بێ متمانەیی خەڵك بە ڤاکسینەکە وایکردووە بازاڕی کڕین و فرۆشتنی کارتی ڤاکسین گەرم ببێت و بە پێچەوانەوە هەزاران ڤاکسینی لەخۆنەدراو لە نەخۆشخانەکان بمێننەوە. ئاماری فەرمیی وەزارەتی تەندروستی، فرۆشتنی زیاتر لە سێ هەزار کارتی ڤاکسین پشتڕاست دەکاتەوە.  رۆژانە لە عێراق ھەزاران کەس خۆی ناونووس دەکات و سەدان کەس نۆرە دەگرێت بۆ وەرگرتنی پێکوتەی دژە کۆرۆنا، کەچی ئەم کارتە لە بەشێک لە بنکە تەندروستییەکانی شاری بەغدا دەفرۆشرێت بەبێ ئەوەی قورچکەکەش بەکاربهێندرێت، ئەمەش وایکردووە وەزارەتی تەندروستیی عێراق بێتە سەر ھێڵ و بە تووندی لێپێچینەوەی لەسەر بکات.  بە تۆمەتی فرۆشتنی کارتی ڤاکسین، وەزارەتی تەندروستیی عێراق بەڕێوەبەرانی دوو بنکەی تەندروستییان لە کەرخ و رەسافەی بەغدا لەسەر کار لاداون و هەشت کارمەندی چوار نەخۆشخانەی بەغداش لەژێر لێکۆڵینەوەدان.  دکتۆر موھەنەد کەریم، بەرپرسی ڤاکسین لە نەخۆشخانەی  فاتمە زەھرا دەڵێت "رێوشوێنەکانی وەزارەت گرتوویەتیەبەر دەرکردنە لە فەرمانبەری، ئێستا من کەسێکم بینی ھاتبوو ڤاکسین وەربگرێت، بانگیان کرد، کارتەکەی لای منە ڤاکسینی وەرنەگرتووە".  سەرەڕای هەوڵەکانی دابینکردنی ڤاکسین و ئاسانکاری لە نەخۆشخانەکان، بەپێی ئاماری وەزارەتی تەندروستیی عێراق، تاوەکو ئێستا نزیکەی دوو ملیۆن کەس قورچکی دژە کۆرۆنایان وەرگرتووە، کە دەکاتە، ٢.٧ % ی دانیشتووانی عێراق.