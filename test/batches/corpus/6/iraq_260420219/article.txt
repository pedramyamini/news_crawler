کۆمیسیۆنی باڵای مافەکانی مرۆڤی عێراق لە راپۆرتەکەیدا، کە وێنەیەکی دەست تۆڕی میدیایی رووداو کەوتووە، دەڵێت، ژمارەی گیانلەدەستداوان گەیشتووەتە ١٣٠ کەس کە ژمارەیەکیان هاوەڵی نەخۆش بوون، ژمارەیەکیش ناناسرێنەوە، ئەوەش بەهۆی بەهێزی ئاگرەکە و تێکچوونی جەستەیانەوە.   کۆمیسیۆنی باڵای مافەکانی مرۆڤی عێراق گەیشتووەتە ئەو ئەنجامەی کە ئاگرەکە بەهۆی تەقینەوەی بووتڵی ئۆکسجینەوە بووە لە نێو هۆڵی بووژانەوەدا و ئاماژە بەوە دەکات، بوونی ژمارەیەکی زۆری سەردانیکار بۆ لای نەخۆشەکان لە نەخۆشخانەکە بەڵگەیە لەسەر ئەوەی ئیدارەی نەخۆشخانەکە پابەندی رێنوێنییەکانی وەزارەت نەبووە لەبارەی چوونە ژوورەی هاوەڵی نەخۆش بۆ  هۆڵەکانی بووژانەوەی چڕ و نەبوونی سیستەمی ئاگادارکردنەوەی پێشوەخت لە نەخۆشخانەکە بۆ ئاگادارکردنەوەی هاووڵاتیان لە ئاگر یان هەر مەترسییەکی دیکە.   هەر لە درێژەی راپۆرتەکەدا کۆمیسیۆن دەڵێت، "زۆربەی هەوڵەکانی تایبەت بە رزگارکردنی نەخۆشەکان لەلایەن هاوەڵەکانی نەخۆشەکان و کەسوکارەکانیان بووە و کەرەستەی ئاگرکوژێنەوەش لە نەخۆشخانەکە نەبووە. شاهێدحاڵەکانیش دووپاتیانکردووەتەوە کە نهۆمی ناوەڕاستی نەخۆشخانەکە بەتەواوی سووتاوە، کە چوار هۆڵ و بەشی لە خۆگرتووە و هەریەکەیان زیاتر لە ٣٠ نەخۆشی تێدا خەوێنرابوو".  وەک لە راپۆرتەکەدا هاتووە، "کەمتەرخەمییەکی روون لەلایەن دەستەی بەڕێوەبەرایەتیی نەخۆشخانەکە هەبووە بەوەی بەپەلە کاریان نەکردووە بۆ رزگارکردنی نەخۆشەکان و لەگەڵ ئەوەشدا تیمی بەرگریی شارستانیی نەخۆشخانە درەنگ فریاکەوتوون، ئەمەش بەڵگەیە لەسەر نەبوونی کەسی پێویستی پسپۆڕ و راهێنراو بۆ چاودێریکردن. تیمەکانی بەرگریی شارستانی سەر بە وەزارەتی ناوخۆش درەنگ گەیشتوون".   کۆمیسیۆنی باڵای مافەکانی مرۆڤی عێراق داوادەکات هەر کەسێک سەلمێندرا کەمتەرخەم بووە بەشێوەیەکی راستەوخۆ یان ناڕاستەوخۆ لە وەزارەتی تەندروستی و ناوخۆ ئەوا بەپێی یاسا بدرێتە دادگا.  هاوکات ئەمڕۆ لیژنەی تەندروستی و ژینگە لە پەرلەمانی عێراق، راپۆرتی خۆی لەبارەی رووداوەکە پێشکێش بە سەرۆکی پەرلەمانی عێراق کرد.   نەخۆشخانەی ئیبن ئەلخەتیب لە ساڵی ١٩٥٩ دروستکراوە، نەخۆشخانەیەکی کۆنە، سیستەمی ئاگرکوژێنەوەی ناوەندی تێدا نییە، لەگەڵ ئەوەی هەندێک بوتڵی ئاگرکوژێنەوە هەیە، کە بە گوتەی ئیدارەی نەخۆشخانەکە لە ١٨/٤/٢٠٢١ نۆژەنکراوەتەوە. لەگەڵ ئەوەشدا چاودێری و پشکنینی بەردەوام لەلایەن بەڕێوەبەرایەتیی بەرگریی شارستانی نەبووە.   هێزەکانی پاراستنی دام و دەزگاکان و ئیدارەی نەخۆشخانە کۆنترۆڵی ژمارەی هەواڵەکانی نەخۆشیان نەکردووە لە نێو نەخۆشخانەکەدا کە هەر نەخۆشێک ٣ - ٤ هەواڵی لەگەڵدا بووە لەگەڵ ژمارەیەکی دیکەی میوان. دەرکەوتوو هەندێک لە هەواڵەکانی نەخۆش هیتەر و ئامێری گەرمکردنەوەی خواردنیان لە نێو هۆڵەکانی نەخۆشخانەکان بەکارهێناوە.   بەپێی راپۆرتی لیژنەکە، نەبوونی پارەی پێویست بۆ دامەزراندنی کارمەند و پیشەوارەن، وایکردووە هاوەڵی نەخۆش خۆیان بوتڵی ئۆکسجین هەڵبگرن و بیگوزانەوە. دژبەری هەیە لەنێوان کاری وەزارەتی تەندروستی و پارێزگاکان بەشێوەیەکی گشتی و ئەمەش وایکردووە بەرپرسیارییەتییەکان تێکەڵ ببێت و  ناوەندیەتی نەبێت و نەتوانرێت بەرپرسیاریەتی دیاری بکرێت.  ژمارەی بوتڵە ئۆکسجینەکان لە نەخۆشخانەکە، بەهۆی پەتای کۆرۆنا ١٠٠٠ % زیادیان کردووە بە بەراورد بە پێش سەر هەڵدانی پەتاکە. نەبوونی کۆنترۆڵی جۆری بەسەر بوتڵەکانی ئۆکسجین. کەمیی پارەی تەرخانکراو بۆ سەلامەتی ئەمنی و پیشەیی و نۆژەنکردنەوە و چاککردنەوەیان.  پارێزگای بەغدا و وەزارەتی تەندروستی بە نووسراوی فەرمی داوای تەرخانکردنی پارەیان لە وەزارەتی دارایی کردووە بۆ پێویستی سەلامەتی ئەمنی و پیشەیی، بەڵام وەزارەتی دارایی وەڵامی نەداونەتەوە، بۆ زانین دابینکردنی کەرەستە و دانانی سیستەمی ئاگرکوژانەوەی ناوەندیی ٣٠٠ بۆ ٧٠٠ ملیۆن دیناری پێویستە، ئەمەش دەکەوێتە سەر جۆری دامەزراوەکە.