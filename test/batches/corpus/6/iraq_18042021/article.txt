بەشێک لە میدیا عێراقییەکان لە زاری سەرچاوەیەکی ئاگادار لە کەیسەکە رایانگەیاند: "بڕیاری دەستگیرکردنەکەی کەربوولی لە ٤ی نیسانی ٢٠٢١ ەوە دەرچووە". سەباح کینانی، سەرۆکی دەزگای گۆڕان و چاکسازیی رایگەیاند، دوای ئەوەی دەرکەوت کە تۆمەتبارە بە چەند دۆسیەیەکی گەندەڵی، لیژنەی بەرەنگاربوونەوەی گەندەڵی لوئەی کەربوولی لە بەغدا دەستگیرکردووە.  هاوکات لەگەڵ دەستگیرکردنی سەرۆکی حیزبی حەلدا، لوئەی کەربوولی، کەسی نزیکی سەرۆکی حیزبەکە دەستگیرکراوە و ئاماژە بە دەستگیرکردنی محەممەد کەربوولی، پەرلەمانتاری عێراق و برای جەمال کەربوولیش کراوە.  بەپێی میدیا عێراقییەکان، "دەستگیرکردنی کەربوولی دوای ئەو دانپێدانانە هاتووە کە لەلایەن بازرگانێک بەناوی ' بەها ئەلجورانی ' کراوە لەبارەی ئەو دۆسیانەی گەندەڵی لەگەڵ خێزانی کەربوولییەکان کە هاوبەشن تێیدا، لە کاتێکدا ئەحمەد کەربوولی برای وەزیری پیشەسازی عێراق بووە ٢٠١٠ - ٢٠١٤ ".  پێشتر مستەفا کازمی، سەرۆکوەزیرانی عێراق، پێکهێنانی لیژنەی "دژە گەندەڵی" بە سەرۆکایەتیی فەریق روکن ئەحمەد ئەبو رەغیف رایگەیاند و دوای چەند رۆژێک چەند بازرگان و بەرپرسێکیان بە تۆمەتی گەندەڵی دەستگیرکرد.