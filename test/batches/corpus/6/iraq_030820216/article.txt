مستەفا کازمی، سەرۆکوەزیرانی عێراق لە حەوتەمین ساڵڕۆژی تاوانەکانی داعش دژ بە کوردانی ئێزدی پەیامێکی بڵاوکردەوە و ئاماژەی بەوەکردووە، تاوەکو ئێستا گەلەکەیان بە یەک دەنگ و ویژدانەوە "ئەو تاوانە قێزەوانانە سەرکۆنە دەکەن و لە دژی دەوەستنەوە، کە جەوهەری تیرۆری دژ بە مرۆڤایەتی دەنوێنێت".  لە راگەیێندراوی نووسینگەی سەرۆکوەزیرانی عێراقدا هاتووە، دۆسیەی ئێزدییەکان کاری لە پێشینەی حکومەتە. "حکومەت سستی و نەنواندووە و نانوێنێت و بەردەوامە لە پشتیوانیکردنی ژنانی رزگاربووانی ئێزدی و دادپەروەریی و بەرنامەی حکومیی بۆ دووبارە سەرپێخستنەوەیان، لەگەڵ هەوڵەکانی حکومەت بۆ ئەوەی ئاوارەکان بگەڕێنەوە سەر زێدی خۆیان، هەموو جۆرە هاوکارییەکیان پێشکێش بکرێت لە پێناو سەقامگیری و ئاوەدانکردنەوەی ناوچەکانیان لە سەرووی هەموویانەوە شنگال. "  سەرۆکوەزیران جەخت لەودەکاتەوە، گرنگیی تەواو بە دۆسیەی رفێنراوە ئێزدییەکان دەدەن، کاری گەورە و بەردەوام کراوە لە پێناو ئازادکردنیان لە دەست داعش. هەروەها کازمی داوایکرد ساڵڕۆژەکە پاڵنەرێک بێت بۆ "پێکەوەیی و برایەتی و لە باوەشگرتنی نێوان رۆڵەکانی وڵات. "  ئەمڕۆ حەوتەمین ساڵیادی هێرشی داعشە بۆ سەر شنگال کە بەهۆیەوە سەتان هەزار کوردی ئێزدی ئاوارەبوون و بەشێکی زۆریان تاوەکو ئێستا نەگەڕاونەتەوە بۆ شوێنەکانی خۆیان، هەزاران کوردی ئێزدیش بە ژن و منداڵەوە بەدەستی داعش کوژران، شەش هەزار کەسیان رفێندران کە تاوەکو ئێستا نیوەیان ئازادکراون.