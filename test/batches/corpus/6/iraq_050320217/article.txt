لە راگەیێندراوەکەدا باڵیۆزخانەی ئەمریکا هۆشداری دەداتە هاووڵاتییانی لە گەشتکردن بۆ عێراق و دەڵێت، لەماوەی رابردوودا گرووپە پەڕگیرەکان و هێزە ناوچەییەکان هێرشی تێکدەر و هەندێکجار کوشندەیان دژ بە چەندین ئامانج کردووە.  بەگوێرەی راگەیێندراوەکە ئەگەری هەیە چەند هێرشێک بەبێ ئاگاداری بکرێن و تێیدا فڕۆکەخانە، شوێنی گەشتیاری، وێستگەکانی گواستنەوە، بازاڕ، مۆڵ  و دامەزاراوەکانی حکومەت بکرێنە ئامانج، لەوانەشە دامەزراوە و هەندێ شوێن کە هاووڵاتییانی ئەمریکی یان رۆژئاوایی سەردانیان دەکەن بکرێنە ئامانج.  لە راگەیێندراوەکەیدا، باڵیۆزخانەی ئەمریکا هۆشداری دا لە ئەگەری هێرش بە فڕۆکەی بێفڕۆکەوان و هەروەها هێرشی بە مووشەک بۆ سەر خەڵکی سیڤیل و چەند شوێنێکی دیکە لە عێراق.   باڵیۆزخانەکە ئاماژەی بە سەرچاوەی هێرشەکان کردووە و دەڵێت: "تووندوتیژی گرێدراو بە گروپە پاڵپشتیکراوەکان لەلایەن ئێرانەوە هەڕەشەیەکی راستەقینەیە و هاووڵاتییانی سیڤیلی ئەمریکی کە نیشتەجێ یان لە نزیک بنکەکانی ئەمریکادا کاردەکەن، ئامانجی سەرەکی هێرشە مووشەکیی و فڕۆکە بێفڕۆکەوانەکانن و هاووڵاتییانی ئەمریکی دەبێت بە ئاگا و وریا بن لە ئەگەری ئەنجامدانی هێرشی دیکە.  بەهۆی ئەو مەترسییانەی کە رووبەڕووی فڕۆکەوانی سیڤیل لە عێراق یان شوێنەکانی نزیک لێی دەبێتەوە، بەڕێوەبەرایەتی فڕۆکەوانیی سیڤیلی فیدراڵی ئەمریکا نامەی هۆشیارکردنەوەی بۆ فڕۆکەوانی فیدراڵ و فڕۆکەوانی تایبەتی ناردووە.  لە دوای کوژرانی قاسم سولەیمانی، فەرماندەی پێشووی فەیلەقی قودس و ئەبوو مەهدی موهەندیش، جێگری پێشووی دەستەی حەشدی شەعبی لە کانوونی دووەمی ٢٠٢٠، تائێستا باڵیۆزخانەی ئەمریکا لە بەغدا چەندین جار رووبەڕووی هێرشی مووشەکی بووەتەوە.