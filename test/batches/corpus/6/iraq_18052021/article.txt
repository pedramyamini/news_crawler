جاسم متشر سامر عەواد عەزاوی، نەقیبی سەندیکای پزیشکانی عێراق، نووسراوێکی بۆ مستەفا کازمی، سەرۆکوەزیرانی عێراق کردووە و تێیدا وەک سەندیکا چوار کەسیان بەربژێرکردووە بۆ وەرگرتنی پۆستی وەزیری تەندروستی و ژینگەی عێراق.  ئەو چوار بەربژێرەی سەندیکای پزیشکان ناوەکانی رادەستی کازمی کردوون بریتین لە:  د. مشتاق جاسب ئەبولهێل، لە دایکبووی ١٩٦٦ / بەسرە.  د. عەمار کائی یاسین، لە دایکبووی ١٩٦٩ / کەربەلا.  د. سەعد کامل لامی، لە دایکبووی ١٩٦٩ / میسان.  د. جەواد عەبد کازم موسەوی، لە دایکبووی ١٩٧٧ / بەغدا.  سەفا موسلیم، بڕیاردەری لیژنەی تەندروستی لە پەرلەمانی عێراق بە تۆڕی میدیایی رووداوی راگەیاند: "بەهۆی نزیکبوونەوەی وادەی هەڵبژاردن، رەنگە وەزیری تەندروستی هەر دیاری نەکرێت، هەروەها وەزیری نوێش ناتوانێت لەو ماوە کەمەدا کار بکات".  جەواد موسەوی، ئەندامی لیژنەی تەندروستی لە پەرلەمانی عێراق، کە هاوکات پەرلەمانتاری فراکسیۆنی سائیروونە، لە راگەیێندراوێکدا ئاماژەی بەوەکردووە، لیژنەی تەندروستی لە پەرلەمان سێ ناو بەربژێر دەکات لە شوێنی د. حەسەن تەمیمی. ئەو کەسەی دەستنیشان دەکرێ دوور دەبێت لە پشکپشکێنە. لیژنەکەیان سوورە لەسەر ئەوەی لە زووترین کاتدا، کەسێکی پیشەیی پێشکێشی سەرۆکوەزیران بکات.   ستەفا کازمی، سەرۆکوەزیرانی عێراق رەزامەندیی دەربڕی لەسەر داوای دەستلەکارکێشانەوەی دکتۆر حەسەن تەمیمی، ئەوەش دوای دەرچوونی راپۆرتی تایبەت بە لیژنەی لێکۆڵینەوە لە رووداوی ئاگرکەوتنەوەکەی نەخۆشخانەی ئیبن ئەلخەتیب.  شەوی ٢٤ ـی نیسانی ٢٠٢١ ئاگر لە نەخۆشخانەی ئیبن ئەلخەتیب لە بەغدای پایتەختی عێراق کەوتەوە. وەزارەتی ناوخۆی عێراق رایگەیاند، بەهۆی ئاگرەکەی نەخۆشخانەی ئیبن ئەلخەتیب ٨٢ کەس گیانیان لەدەستدا و ١١٠ کەسیش بریندار بوون.  لە کۆبوونەوەی رۆژی سێشەممە ٠٤ - ٠٥ - ٢٠٢١ ئەنجوومەنی وەزیرانی عێراق راسپاردەکانی لیژنەی لێکۆڵینەوەی لەبارەی رووداوی ئاگرکەوتنەوەکەی ئیبن ئەلخەتیبی پەسندکرد، کە بەپێی بڕیاری ژمارە ١٤٠ی ساڵی ٢٠٢١ ئەنجوومەنی وەزیران پێکهێنرابوو، راسپاردەکانی چەندین سزای رێکاری لە خۆگرتبوو لەوانە دابەزاندنی پلەی وەزیفی بەڕێوەبەری نەخۆشخانەکە، دوورخستنەوەی بەڕێوەبەری گشتیی تەندروستیی رەسافە لە پۆستەکەی. هەروەها هەڵوەشانەوەی بڕیاری ژمارە ١٤٠ی ساڵی ٢٠٢١ی ئەنجوومەنی وەزیران لەبارەی سڕکردنی وەزیری تەندروستی و پارێزگاری بەغدا.  د. حەسەن نازم، گوتەبێژی ئەنجوومەنی وەزیرانی عێراق لە کۆنگرەی رۆژنامەوانی هەفتانەدا رایگەیاند: "کارەساتی زۆرمان بەسەردا تێپەڕی، بەڵام لیژنەکانی لێکۆڵینەوە هیچی وایان نەکرد وەزیرەکان دەستلەکاربکێشنەوە. ئەو حکومەتە بەرپرسیاریێتی ئەخلاقی لە ئەستۆ دەگرێت لە رێگەی وەزیرەکەیەوە د. حەسەن تەمیمی، کاتێک دەستلەکارکێشانەوەی خۆی پێشکێشکرد و ئەو بەرپرسیارییەتییە ئەخڵاقییەی لە ئەستۆ گرت".