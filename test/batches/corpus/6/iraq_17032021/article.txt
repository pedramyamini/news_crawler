بە گوتەی حاکم رزگار، ئەو پێشوەختە دەیزانی سەدام حوسێن لەسەر دۆسیەی دوجێل لە سێدارە دەدرێت "چونکە پێشوەخت بڕیاروابوو لەو ٨ کەسەی کە لەسەر ئەو دۆسیەیە بڕیاربوو دادگایی بکرێن، ٤ کەسیان لە سێدارە بدرێن، ئەوانەی دیکە گرنگ نییە چ سزایەکیان بۆ دەردەچێت، داواکاری هەبوو لەوبارەیەوە، هەر ئەو چوار کەسەش لە سێدارە دران".  حاکم رزگار باس لەوە دەکات کە دۆسیەی دوجێل "تایبەتمەندییەکی سەیری هەبوو، نە دەبوو نە سەرۆکی دادگەکە لەسەری لەسێدارە بدرێت نە سەدام حوسێنیش، چونکە سەدام ئیمزای مەرسومی بڕیارێکی دادگەی کردبوو بۆ لێکۆڵینەوە، وشەی لێکۆڵینەوەیان لەگەڵ بکەن شتێکی سرووشتییە بە نسبەت بەرپرسێکەوە کە داوای لێکۆڵینەوە دەکات".  بەرەبەیانی رۆژی لە ٣٠/١٢/٢٠٠٦ و لە یەکەم رۆژی جەژنی قوربان سەدام حوسێن، سەرۆککۆماری پێشووتری عێراق لەسەر دۆسیەی دوجێل بە تۆمەتی کوشتنی ١٤٨ کەس لە خەڵکی دوجێل کە هەموویان شیعەمەزهەب بوون، لە سێدارەدرا.  عەواد حەمد بەندەر سەعدون، سەرۆکی دادگای شۆڕش بووە لە نێوان ساڵانی ١٩٨٣ تاوەکو ١٩٩٠، ئەو سەرۆکایەتیی دانیشتنی دادگایی کەیسی دوجێلی کرد و فەرمانی لە سێدارەدانی بۆ ١٤٣ هاووڵاتی عێراقی دانیشتووی دوجێل دەرکرد کە سەرجەمیان شیعەمەزهەب بوون.  سەپاندنی سزاکە بەهۆی رووداوی هەوڵی کوشتنی سەدام حوسێن، کاتێک کاروانی ئۆتۆمبێلەکانی سەدام حوسێن لەو ناوچەیە تێپەڕ دەبێت ژمارەیەک چەکدار دەستڕێژی گوللە لە کاروانی ئۆتۆمبێلەکانی سەدام حوسێن دەکەن، هەر لەسەر ئەو کەیسەش بە تۆمەتی تاوانی دژی مرۆڤایەتی سەدام حوسێن و عەواد بەندەر و بارزان تکریتی زڕ برای سەدام فەرمانی لە سێدارەدانیان بۆ دەکرا و بەرەبەیانی رۆژی لە ٣٠/١٢/٢٠٠٦ و لە یەکەم رۆژی جەژنی قوربان سەدام حوسێن، لە سێدارەدرا. ئەوکات دەنگۆی ئەوە بڵاوکرایەوە لە عەواد بەندەر و بارزان تکریتیش لەگەڵ سەدام لەسێدارە درابن، بەڵام ئەو کات بەرپرسێکی عێراقی ئەوەی راگەیاند کە سەپاندنی سزای لەسێدارەدانی ئەوان دواخراوە بۆ دوای جەژنی قوربان.  پەنجەمۆر، بەرنامەیەکی هەفتانەی تۆڕی میدیایی رووداوە، هەموو شەممەیەک لەلایەن کاوە ئەمین لە رێگەی زنجیرە هەڤپەیڤینێکی ٤٨ خولەکی لەگەڵ کەسایەتییەکان پێشکەش دەکرێت و تێیدا شایەدی لەسەر رووداوە مێژووییەکان دەدرێت.