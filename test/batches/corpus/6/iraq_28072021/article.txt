سەلاح حەسەن، دانیشتووی بەغدا دەڵێت "پێش بایدن، ترەمپیش رایدەگەیاند و ئاماژەی دەکرد کە هێزەکانی ئەمریکا لە عێراق دەکشێنەوە، پێشتریش ئۆباما هەمان قسەی دەکرد و بووشی کوڕیش ئەوەی دەگوت و هیچ شتێکیشمان نەبینی، هەر بەرپرسێکی عێراقیش کە دەچێت بۆ ئەمریکا تەنیا فەرمانی بۆ دەردەکەن و دێتە ئێرە بۆ جێبەجێکردنیان".  پێچەوانەی هەڵسەنگاندنی شارەزایانی سەربازی، ئەمریکا و بەشێک لە بەرپرسانی عێراقی باس لە تواناکانی هێزە ئەمنییەکانی عێراق دەکەن لە پاراستنی ئاسایشی وڵات.  عەلی زوهەیر، دانیشتووی بەغدا ئاماژە بەوە دەکات "لەدوای کشانەوەی سوپای ئەمریکا لە عێراق، عێراق و سوپاکەی توانای بەرگریکردن لە وڵاتیان دەبێت بەبێ هیچ دەستوەردانێکی دەرەکی چ لە رۆژهەڵاتی نێوەڕاست بێت یان رۆژئاوا، عێراق توانای هەیە، بەڵام ئەوەی کە پێویستیەتی سەرکردایەتییەکی باشە".  هێرشەکانی داعش، جووڵەی گرووپە چەکدارەکانی نزیک لە ئێران لەسەر سنووری نێوان عێراق و سووریا و هێرشەکانی سەر بنکە سەربازییەکانی ئەمریکا لە عێراق و هەرێمی کورستان، هەڕەشەی راستەقینە لەسەر ئاسایشی وڵات پێکدەهێنن و بەغداش لە بەرامبەری تواناکانی دەخاتە بەردەم تاقیکردنەوەیەکی قورسەوە.  بەسام قەزوینی، شرۆڤەکاری سیاسی کە دانیشتووی بەغدایە، باس لەوە دەکات "عێراق تاوەکو ئەم ساتەوەختە پێویستی بە هاریکاریی ئەمنییە لەگەڵ واشنتن بە دیاریکراوی. لە ماوەی یەک ساڵ و نیوی رابردوودا عێراق توانی چەند گەورە سەرکردەیەکی داعش لەناوببات کە لەڕاستیدا بەبێ پاڵپشتیی هەواڵگریی ئەمریکا، عێراق نەیدەتوانی ئەو کارە ئەنجامبدات".  ئەفغانستان یەکێک لەو نموونە زیندووانەیە کە ترسی لەلای بەشێک لە عێراقییەکان دروستکردووە بەوەی کە کشانەوەی هێزەکانی ئەمریکا ئەگەری شەڕی ناوخۆیی یان تێکچوونی زیاتری بارودۆخی ئەمنی لێبکەوێتەوە.  بەسام قەزوینی ئەوە دەخاتەڕوو "کشانەوەی هێزەکانی ئەمریکا لەم کاتەی کە هێزەکانی عێراق پێویستیان بە راهێنان و زانیاریی هەواڵگرییە، دەبێتەهۆی شڵەژانی دیمەنی ئەمنی و لەوانەشە بەرەو بێسەروبەریی تەواومان ببات و شەڕی ناوخۆی لێبکەوێتەوە".  ئێستا نزیکەی دوو هەزار و ٥٠٠ سەربازی ئەمریکی لە عێراق و هەرێمی کوردستانن کە پێشتریش بە هێزی شەڕکەر پۆلێن نەکرابوون. لە دوایین راگەیێندراوی هاوبەشی ئەمریکا و عێراق، باس لە کشانەوەی هێزی شەڕکەر و هێشتنەوەی هێزی راوێژکاری و راهێنانی سەربازی کراوە.