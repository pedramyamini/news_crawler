نووسینگەی سەرۆکوەزیرانی عێراق رۆژی دووشەممە رایگەیاند، لە کۆتایی ئەم مانگەدا کۆنفرانسێکی هەرێمی لە بەغدای پایتەخت بەڕێوەدەچێت، کە ئیمانوێل ماکرۆن، سەرۆککۆماری فەرەنساش بەشداری تێدا دەکات.   نووسینگەی مستەفا کازمی دەڵێت، رەجەب تەیب ئەردۆغان، سەرۆککۆماری تورکیا و شا سەلمان، شای سعودیەش بانگهێشتکراون، بەڵام دیارنییە کۆنفرانسەکە بە دیاریکراوی لە چ رۆژێکدا دەکرێت.  هەروەها ئەوەش ئاشکرانەکراوە کە ئایا ئیبراهیم رەئیسی، سەرۆککۆماری ئێران، وڵاتە نەیارەکەی سعودیە و ئەمریکا  بەشداری کۆنفرانسەکە دەبێت یان نا.   عێراق هەوڵدەدات وەکو نێوەندگیر لە نێوان ئێران و وڵاتانی عەرەبیدا رۆڵ بگێڕێت؛ مانگی نیسان، ئاشکرابوو کە تاران و ریاز لە بەغدا دانوستاندنیان کردووە.   نووسینگەی کازمی باس لەوە دەکات، ماکرۆن لە پەیوەندیێکی تەلەفۆنیدا بە سەرۆکوەزیرانی عێراقی گوتووە، پلانی وایە سەردانی عێراق بکات و لە کۆنفرانسەکەدا بەشدار بێت.   ئەوە دەبێتە دووەم جار لە ماوەی کەمتر لە ساڵێکدا، کە ماکرۆن سەردانی عێراق بکات.   عێراق کە بووەتە گۆڕەپانی ناکۆکیەکانی نێوان ئەمریکا و ئێران، لە دوای تێکشانی داعش لە ساڵی ٢٠١٧، هەوڵیداوە وەکو نێوەندگیرێکی هەرێمی رۆڵ بگێڕێت.   لەم مانگانەی دواییدا، بەغدا میوانداریی بەرپرسە باڵاکانی ئێران و سعودیەی کرد، ئەوەش وەکو هەوڵێك بۆ گەرمکردنەوەی پەیوەندییەکانی نێوانیان کە لە ساڵی ٢٠١٦ ـەوە، گرژییان تێکەوتووە.   عێراق بەهێزکردنی پەیوەندییەکان لە نێوان دوو وڵاتە بەهێزەکەی ناوچەکەدا، لە سوودی خۆیدا دەبینێت.   ئەوە لە کاتێکدایە کە گرووپە چەکدارەکانی نزیک لە ئێران تۆمەتبار دەکرێن بە  هێرشی درۆنی و مووشەکی بۆ سەر بەرژوەندییەکانی ئەمریکا لە عێراق و هەرێمی کوردستان.   بەرپرسانی عێراقی دەڵێن، ئێران ئەو هێرشانە بۆ بەهێزکردنی پێگەی خۆی لە دانوستاندنەکانی ڤیەننا لەبارەی رێککەوتننامەی ئەتۆمی بەکاردەهێنێت.