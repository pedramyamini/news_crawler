جەمال کۆچەر، سەرۆکی فراکسیۆنی یەکگرتوو لە پەرلەمانی عێراق بە تۆڕی میدیایی رووداوی راگەیاند، "لەبەر پشکپشکێنەی سیاسی و تائیفی لە عێراقدا، لادانی وەزیر کارێکی زۆر قورسە، ئەگەر وەزیرێک لاببرێت، ئەوا دەبێت وەزیرەکانی دیکەش هەمان هەنگاویان لە بەرامبەر بگیرێتەبەر، ئەگەرنا لایەنێک بە تەنیا قبووڵ ناکات. بنەمایەک هەیە، کە ئەویش بریتییە لەوەی ئەگەر لێپرسینەوە لە وەزیرەکەی من بکەی، ئەوا منیش لێپرسینەوە لە وەزیرەکەی تۆ دەکەم".  سەرۆکی فراکسیۆنی یەکگرتوو دووپاتیکردەوە، "تەنیا لە یەک باردا وەزیر لادەبرێت، ئەگەر کارێکی زۆر روون و گەورەی کردبێت، خیانەت یاخود دزییەکی روون و ئاشکرای کردبێت".  بڕیاربوو رۆژی سێشەممە ٠١ - ٠٦ - ٢٠٢١، کۆبوونەوەی پەرلەمانی عێراق بەڕێوەبچێت، بەڵام بەهۆی نەبوونی رێژەی یاسایی کۆبوونەوەکە نەکرا و بۆ ئەمڕۆ (پێنجشەممە) دواخرا.  ئەوکات هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، رۆژی سێشەممە پەرلەمانی عێراق بەهۆی نەبوونی رێژەی یاسایی ئامادەبوونی پەرلەمانتاران، کە تەنیا ١١٧ پەرلەمانتار ئامادەبوو، کۆبوونەوەکە نەکرا و بۆ پێنجشەممە دواخرا.  بەرنامەی کاری دانیشتنەکەش بریتیبوو لە "دەنگدان بە پرۆژەیاسای پەسندکردنی رێککەوتنی گواستنەوەی ئاسمانیی نێوان عێراق و سعودیە؛ دەنگدان بە پێشنیازەیاسای پاراستنی کارمەندانی مافپەروەر. دەنگدان بە پێشنیازەیاسای پاڵەوانێتیی وەرزشی و خوێندنەوەی یەکەم بۆ پرۆژەیاسای ئامار و سیستەمی زانیاری جوگرافی".