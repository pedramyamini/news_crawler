هەیسەم جبووری بە میدیای فەرمیی عێراقی راگەیاندووە، "بەرزکردنەوەی بەهای دۆلار بەرامبەر دینار بە رەزامەندیی هەموو لایەنە سیاسییەکان و سەرکردەکان بووە، لەو کۆبوونەوەیەی هەموو لایەنەکان و سێ سەرۆکایەتییەکە ئامادەبوون، بەرزکردنەوەی نرخی دۆلاریش بە رەزامەندیی هەمووان بووە. "  پێشتر هەریەکە لە هاوپەیمانیی فەتح و دەوڵەتی یاسا داوای کەمکردنەوەی بەهای دۆلاریان کردبوو بەرامبەر دینار، بەڵام سەرۆکی لیژنەی دارایی ئاماژە بەوە دەکات، کەس مافی ئەوەی نییە موزایەدە بکات، چونکە هەموو بەڵگە و وێنەکان ماون کە سەرکردەکانی ئەو لایەنانەی ئێستا ناڕازین لە بەهای دۆلار ئامادەبوون و دەستیان بەرزکردەوە، "ئەو سەرکردانە بە کازمیان گوت ' بڕۆ بەهای دۆلار بەرزبکەوە و ئێمە لەگەڵتین و رەزامەندین لەسەری '. "  وەک جبووری باسی دەکات، ئەگەر وانەبووایە، حکومەت نەیدەتوانی ئەو بڕیارە بدات بەبێ رەزامەندیی لایەنە سیاسییەکان. ئاماژە بەوەش دەکات، "ئەو  هەرا و ناڕەزایەتییەی ئێستا تەنیا قسەن، بەداخیشەوە خەڵك باوەڕ بەو قسانە دەکەن، لەکاتێکدا لایەنە سیاسییەکان قەت بەهای دراویان لا گرنگ نەبووە. "  ناڕەزایەتییەکان بەرامبەر بەرزکردنەوەی بەهای دۆلار، بە گوتەی جبووری، "تەنیا ئامانج لێی شەرمەزارکردنی حکومەتی کازمییە، ترسیان هەیە لەوەی حکومەت هیچ دەستکەوتێکی هەبێت تەنانەت بە دروستکردنی قوتابخانە یان شەقامێکیش بێت. "  بڕیارە هەڵبژاردنی پێشوەختە دوای شەش مانگی دیکە بەڕێوەبچێت، جبووری باس لەوە دەکات، "ئەو لایەنانەش نایانەوێت هیچ هەلێک بدرێتە حکومەت، بۆیە هەندێک لایەن دەنگدان لەسەر بودجەیان بە مەبەست دوادەخست و ویستیان بکەوێتە دوای هەڵبژاردنی پێشوەختە، چونکە کازمی لەگەڵ سەرگرتنی هەر پرۆژەیەک دەنگی زیاتر کۆدەکاتەوە. "  پێشتر هۆشیار عەبدوڵڵا، ئەندامی لیژنەی دارایی بە تۆڕی میدیایی رووداوی راگەیاند، "لایەنە سیاسییەکان ترسیان هەیە پەسندکردنی بودجە ببێتە دەستکەوت بۆ کازمی، چونکە ئەوە مانای واژۆکردنی چەکێکە بە بەهای ١٣٠ ملیار دۆلار، ئەو پارەیەش لەژێر دەستی حکومەتی دەبێت، ئەگەریش مانگی ١٠ هەڵبژاردن بکرێت مانای وایە ئەو پارەیە بۆ پێنج مانگە، بۆیە لایەنە سیاسییەکان ترسیان هەیە ئەو پارەیە بۆ بانگەشەی هەڵبژاردن بڕوات لە بەرژەوەندیی کازمی، هەر ئەو لایەنانەش نایانەوێت عێراق لە رووی ئابوورییەوە سەقامگیر بێت، بۆ ئەوەی نەبێتە دەستکەوت بۆ حکومەتیی عێراق، بەتایبەت کە حکومەت توانیویەتی یەدەگی مانگانەی دراو زیاد بکات. "