ئەو دەستگیرکردانانە لە شارەکانی سیدنی ئوسترالیا و ئیدمۆنتن - ی کەنەدی بووە لە چوارچێوەی لێکۆڵینەوەکاندا کە بە هاوئاهەنگی بووە لەنێوان هێزە ئەمنییەکانی نێوان هەردوو وڵات، ئەمەش دوای چەند هێرشکردنێک بۆ سەر ماڵێک لە سیدنی و هەوڵدان بۆ هەڕەشە و هەراسانکردنیان لە رێگەی ئینتەرنێت، کە سەرچاوەکەی لە کەنەدا بووە.   پۆلیسی ئوسترالی رایگەیاندووە، ئەو تاوانە کراوەتە سەر ماڵی بەرپرسێکی گەورەی سیاسی عێراق، بەڵام ناوەکەی ئاشکرا نەکردووە، تەنیا باسی ئەوەی کردووە، ئەو بەرپرسە وڵاتینامەی ئوسترالی و عێراقی هەیە و زۆربەی کاتەکان لە عێراقە.  بەپێی میدیاکانی ئوسترالیا، ئەو  سیاسییە عێراقییە، ئەحمەد ئەسەدی پەرلەمانتار و یەکێک لە سەرکردەکانی حەشدی شەعبییە، کە هاوپەیمانییەکی چەکداری نزیک لە ئێرانە، ئێستا بووەتە بەشێک لە سیستەمی ئەمنیی عێراق.  دەسەڵاتدارانی ئوسترالیا ئاماژەیان بەوەکردووە، لە دیسەمبەری ٢٠١٩ وە زنجیرەیەک هێرش و هەڵکوتانە سەر ئەو ماڵە هەبووە، کاتێک چەکداران هەڵیانکوتاوەتە سەر خانووێک لە سیدنی و پەلاماری مێردمنداڵێکیان داوە، کە تەمەنی ١٦ ساڵان بووە و پارەیان لێسەندووە. دوای چەند مانگێکی دیکە تەقە لەو خانووە کراوە، کە ئەوکات دوو کەسی گەورە و سێ منداڵی تێدا بووە.  پۆلیسی ئوسترالیا لە بەیاننامەیەکدا راشیگەیاندووە، لەو ماوەیەدا ئەو خێزانە چەندینجار هەڕەشەیان لێکراوە و داوای پارەیان لێکردوون و هەڕەشە لە سەلامەتیان کراوە، ئەمەش لە رێگەی تۆڕە کۆمەڵایەتییەکان و ئەو نامانەی بۆ ئەو خانووە چووە.  لای خۆیەوە پۆلیسی کەنەدا دەڵێت لە لێکۆڵینەوەکان دەرکەوتووە سەرچاوەی هەوڵەکانی هەڕەشە و هەراسانکردنەکان لە ئەلبرتا بووە. پۆلیسی ئیدمۆنتن دەشڵێت، پیاوێکیان دەستگیرکردووە بەناوی غازی شانتا، ٣٣ ساڵ، لەگەڵ ژنێک بەناوی دیانا قادری، ٣٢ ساڵ و بە فەرمی تۆمەتی هەراسان و هەڕەشەکردن و پیلانگێڕیان ئاراستە کراوە. هاوکات لە ئوسترالیاش هێزە ئەمنییەکان رۆژی چوارشەممە دوو گەنجیان دەستگیرکردووە، کە تەمەنیان ٢٢ و ٢٤ ساڵان بووە.  ئەحمەد جاسم ئەسەدی، لە ساڵی ١٩٧١ لە پارێزگای زیقار لە دایکبووە. سەرۆکی فراکسیۆنی سەنەدی نیشتمانییە لە پەرلەمان. ئەندامی لیژنەی ئاسایش و بەرگرییە لە پەرلەمان. یەکێکە لە پێکهێنەرەکانی هاوپەیمانی فەتح بە سەرۆکایەتیی هادی عامری. فەرماندەی یەکێک لە هێزەکانی نێو حەشدی شەعبییە بەناوی "کتائیب جند الامام". ماوەیەک گوتەبێژی فەرمی دەستەی حەشدی شەعبی و راوێژکاری سەرۆکایەتیی وەزیران بووە بۆ کاروباری ئاشتەوایی نیشتمانی.