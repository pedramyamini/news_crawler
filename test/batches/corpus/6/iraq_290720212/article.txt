لە پەیامێکدا لە تویتەری خۆی بۆ کەسوکاری قوربانیانی هێلیکۆپتەرە عێراقییەکە، نێچیرڤان بارزانی، سەرۆکی هەرێمی کوردستان نووسیویەتی: "پرسە و سه‌ره‌خۆشیی ئاراسته‌ی خێزان و که‌سوکاری تیمی ئه‌و هیلیکۆپته‌ره سه‌ربازییه عیراقییه و سوپای عیراق ده‌که‌م که به‌ره‌به‌یانی ئه‌مڕۆ له ناوچه‌ی ئامرلی له ئه‌رکێکی جه‌نگیدا تێکشکا و هه‌ر پێنج ئه‌ندامی تیمه‌که‌ی گیانیان سپارد. هاوبه‌شی خه‌میانم، خوای مه‌زن گیانیان شاد بکات".  لە سنووری خورماتوو هێلیکۆپتەرێکی سوپای عێراق کەوتە خوارەوە. سەرنشینانی هێلیکۆپتەرەکە پێنج کەس بوون کە هەموویان گیانیان لەدەستداوە.  رووداوەکە کاژێر ٠٢: ٤٥ ـی خولەکی بەرەبەیانی پێنج شەممە ٢٩ - ٧ - ٢٠٢١، لە نزیک گوندی جەرداغڵی لەسنووری ئامرلی سەر بەشارۆچکەی خورماتوو روویداوە، ئەو هێلیکۆپتەرەی کەوتووەتە خوارەوە سەربازی بووە و سەر بە هێزی ئاسمانی عێراقە.  حەسەن زەین عابدین قایمقامی خورماتوو بە تۆڕی میدیایی رووداوی راگەیاند "رووداوەکە لە نزیک بارەگایەکی حەشدی شەعبی بووە و بڕیار وایە شاندێکی فڕۆکەوانیی هێزی ئاسمانیی عێراق و لیژنەی لێکۆڵینەوە بەسەرۆکایەتی فەرماندەی هێزی ئاسمانیی عێراق بگەنە شوێنی رووداوەکە".  شانەی ئەمنیی عێراق لەبارەی رووداوەکە راگەیێندراوێکی بڵاوکردەوە و تێیدا باس لەوە کراوە کە ئەوانەی گیانیان لەدەستداوە پێنج کەسن بەناوەکانی عەقیدی فڕۆکەوان ئوسامە تارق، رائیدی فڕۆکەوان عەلی فازڵ، جێگری ئەفسەر لوی حاتەم فەرحان، جێگری ئەفسەر ئەسیر فائیز ئیبراهیم و جێگری ئەفسەر وەسام عەلی سەفیح.