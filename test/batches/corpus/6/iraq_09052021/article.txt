شانەی راگەیاندنی ئەمنی لە راگەیێندراوێکدا ئاماژەی بەوە کردووە، رووداوەکە لە شەقامی کەربەلا لە کەربەلا روویداوە و "پۆلیسی پارێزگاکە هەموو هەوڵەکانی بۆ دەستگیرکردنی ئەو تیرۆریستانەی هێرشەکەیان ئەنجامداوە، دەستپێکردووە".  بەپێی گوتەی شانەی راگەیاندنی ئەمنی، "هێزەکانی پۆلیس دەستبەجێ گەیشتوونەتە شوێنی رووداوەکە و لیژنەیەکی تایبەتی بۆ کۆکردنەوەی بەڵگەی پێویست و زانیاریی تەواو لەسەر رووداوەکە پێکهێناوە. "  لە دەستپێکی خۆپێشاندانەکانی تشرینی یەکەمی ساڵی ٢٠١٩، دەیان چالاکڤان رووبەڕووی کوشتن و رفاندن بوونەتەوە و ژمارەیەکیان هێشتا چارەنووسیان نادیارە، چەکدارە نەناسراوەکانیش دەیان چالاکڤان و میدیاکار و پسپۆڕی ئاسایشیان کوشتووە.  کوشتنی چالاکڤانان و هەوڵەکانی کوشتنیان لە پارێزگاکانی عێراق لەلایەن چەکدارانی نەناسراوەوە شێوەیەکی رێکخراوی وەرگرتووە، ئاماری رێکخراو و چالاکاڤانانی مەدەنی ئاماژە بۆ کوژرانی ٢٩ چالاکڤان دەکەن لە چوار مانگی کۆتایی ساڵی رابردوو، جگە لە ٣٠ هەوڵی دیکەی کوشتن، ئەم سەرکوتکردنەی چالاکڤانان توڕەییەکی زۆری خەڵک و خۆپێشاندەرانی بەدوای خۆیدا هێناوە و بووەتە جێی رەخنەی رێکخراوەکانی مافی مرۆڤ.  رێکخراوی لێبووردنی نێودەوڵەتی باس لە کوشتنی لانی کەم ٦٠٠ خۆپێشاندەر و هێزەکانی ئاسایش لە خۆپێشاندانەکانی تشرین دەکات، جگە لە برینداربوونی ١٨ هەزار کەس کە لە کۆتاییدا بووە هۆی لەسەر کارخستنی حکومەتەکەی عادل عەبدولمەهدی.  کابینەی ئێستای حکومەتی عێراق بە سەرۆکایەتیی مستەفا کازمی کە لە ئایاری ساڵی رابردوو دەستبەکاربوو، بەڵێنی دادگاییکردنی بەرپرسانی لە کوشتنی خۆپێشاندەران و چالاکڤانان دا و لە ناوەڕاستی شوباتی رابردوو، کازمی لە تویتێکدا رایگەیاند "ئەو مافیایەی لە بەسرا خەڵکی ئێمەیان دەترساند و لە شەقامەکانی ئەو شارە ئازیزە مردنیان بڵاوکردبووەوە و چەندین رووحی پاکیان کێشا کەوتوونەتە دەست پاڵەوانانی هێزەکانی ئاسایش. "