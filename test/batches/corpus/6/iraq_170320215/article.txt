عەلی بەیاتی، ئەندامی كۆمیسیۆنی مافەكانی مرۆڤ لە عێراق بە تۆڕی میدیایی رووداوی راگەیاند "بەهۆی خراپیی رێگەوبانەكان و تیژڕۆیی، ساڵی رابردوو هەزار و ٥٥٢ هاووڵاتی بەهۆی رووداوی هاتووچۆوە لە عێراق گیانیان لەدەستداوە؛ هەزار و ٧٦٠ هاووڵاتیی دیكەش برینداربوون".  بە گوتەی بەیاتی، بەپێی راپۆرتەكانی بەڕێوەبەرایەتیی گشتیی هاتووچۆی عێراق، ساڵی رابردوو چوار هەزار و ٦٦٦ رووداوی هاتووچۆ تۆماركراون، لە شاری بەغدا ٨٧١، لە پارێزگای سەڵاحەددین ٧٩٠ و لە پارێزگای نەجەف ٦٤٨ رووداوی هاتووچۆ تۆماركراون، بەهۆی ئەو رووداوانەوە هەزار و ٥٥٢ هاوڵاتی گیانیان لەدەستداوە و هەزار و ٧٦٠ هاووڵاتیش برینداربوون.  بە گوتەی بەرپرسێك لە وەزارەتی ناوخۆی عێراق، كۆمیسیۆنی مافەكانی مرۆڤ لە راپۆرتەكەیدا پشتی بە داتاكانی بەڕێوەبەرایەتیی گشتیی هاتووچۆ بەستووە، كە لە داتاكانی وەزارەتی تەندروستی كەمترە و دەڵێت، "دەکرێت ژمارەكە زۆر لەوە زیاتربێت كە راگەیێندراوە، چونکە زۆرجار هاووڵاتییان بێ ئاگاداریی بەڕێوەبەرایەتییەکانی هاتووچۆ، قوربانیانی رووداوەکانی هاتووچۆیان لەسەر رێگە خێراکان گواستوونەتەوە نەخۆشخانەکان".  ئەو بەرپرسەی وەزارەتی ناوخۆ گوتیشی، "ئێستا ژمارەی قوربانیانی رووداوەكانی هاتووچۆ لە ژمارەی قوربانیانی كردەوە تیرۆریستییەكان لە وڵات زۆر زیاترە، چونكە ساڵی رابردوو ٤٠٠ كەس لە ئەنجامی كردەوە تیرۆریستییەكان كوژراون، بەڵام زیاتر لە دوو هێندەی ئەو ژمارەیە بەهۆی رووداوی هاتووچۆ گیانیان لەدەستدا".