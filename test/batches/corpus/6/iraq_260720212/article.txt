رۆژی دووشەممە، ٢٦ی تەممووزی ٢٠٢١، عودەی ئەعەزەمی، بەرپرسی نووسینگەی راگەیاندنی پارێزگاری نەینەوا بە تۆڕی میدیایی رووداوی راگەیاند، "بەهۆی ئەوەی ئامادەکارییەکان تەواو نەبوون، سەردانەکەی سەرۆکی ئەنجوومەنی نوێنەرانی عێراق بۆ پارێزگای نەینەوا کە بڕیاربوو ئەمڕۆ بکرێت، دواخراوە و بەپێی زانیارییەکان سەردانەکە لە کاتێکی دیکە ئەنجام دەدرێت".  بڕیاربوو محەممەد حەلبووسی، سەرۆکی ئەنجوومەنی نوێنەرانی عێراق کاژێر ٠٥: ٠٠ی پاشنیوەڕۆی رۆژی دووشەممە ٢٦ی تەممووزی ٢٠٢١ بگاتە دیوانی پارێزگای نەینەوا و لەگەڵ پارێزگار و ژمارەیەک بەرپرسی دیکەی پارێزگاکە کۆببێتەوە و لە نزیکەوە ئاوەدانکردنەوەی پارێزگاکە و دۆخی ئەمنی و چەند دۆسیەیەکی دیکە لەگەڵ بەرپرسانی پارێزگاکە تاوتوێ بکات.  رۆژی ٢١ - ٠٧ - ٢٠٢١ سەرۆکی لیژنەی ئاوەدانکردنەوەی نەینەوا بە رووداوی راگەیاند، بەهۆی داعش و ئۆپەراسیۆنە سەربازییەکانی تایبەت بە کۆنترۆڵکردنەوەی موسڵەوە، ٣٥٠ هەزار خانوو لە نەینەوا رووخاون و زیانیان بەرکەوتووە.  عەبدولقادر دەخیل، سەرۆکی لیژنەی ئاوەدانکردنەوەی نەینەوا رایگەیاند، جگە لە پارەی پەرەپێدانی پارێزگاکان، "ئەمساڵ بڕی ٧٥٠ ملیار دینارمان بۆ ئاوەدانکردنەوە تەرخانکردووە؛ هەروەها ٣١ ملیار دیناری دیکەشمان هەبوو کە پارەی راگیراوی بانکەکان بوو و دوای رووداوەکانی ١٠ی حوزەیرانی ٢٠١٤ و داگیرکردنی موسڵ و نەینەوا، حکومەتی عێراق رایگرت".  سەرۆکی لیژنەی ئاوەدانکردنەوەی نەینەوا ئەوەشی خستەڕوو "ئێستا ٢٩٧ قوتابخانە و ١١ بنکەی تەندروستی لە پارێزگای نەینەوا لە قۆناخی دروستکردندان، هەروەها پرۆژەکانی ئاو و ئاوەڕۆش نزیکەی ٣٠٠ پرۆژە دەبن و چاوەڕوان دەکرێت هەموویان تاوەکو کۆتایی ئەمساڵ تەواوبکرێن. جگە لەوە، نزیکەی ٣٠٠ پرۆژەی ستراتیژیی بەردەواممان هەن کە لە ئەمساڵدا تەواو نابن".  لەبارەی پردەکانی موسڵیش عەبدولقادر دەخیل گوتی، "پێنج پردمان لەسەر رووباری دیجلە لە شاری موسڵ هەبوون، سیانیان چاککراونەتەوە و تەنیا دووانیان ماون و ئێستاش سەرقاڵی نۆژەنکردنەوە و دروستکردنەوەیانین".  لەبارەی دروستکردنی فڕۆکەخانەی مەدەنیی موسڵیش، سەرۆکی لیژنەی ئاوەدانکردنەوەی نەینەوا ئەوەی خستەڕوو "پرۆژەکە بە قەرزی درێژخایەنی فەرەنسی جێبەجێ دەکرێت و دیزاین و وردەکاریی پەیوەست بە چۆنێتیی جێبەجێکردنی تەواو بووە، تەنیا واژۆکردنی ماوە کە ئەویش لە رۆژی ١٥ی ئابی ٢٠٢١ تێپەڕناکات، هەربۆیە ئەمساڵ دەست بە جێبەجێکردنی دەکرێت".