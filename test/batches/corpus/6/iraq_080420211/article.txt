هۆشیار قەرداخ، ئەندامی پەرلەمانی عێراق بە تۆڕی میدیایی رووداوی راگەیاند، کۆبوونەوەی لووتکەی سێقۆڵیی نێوان مستەفا کازمی، سەرۆکوەزیرانی عێراق؛ عەبدولفەتاح سیسی، سەرۆککۆماری میسر و شا عەبدوڵڵای دووەم، شای ئوردن، کە وابڕیاربوو ئەمڕۆ پێنجشەممە لە بەغدا بەڕێوەبچێت، بۆ کاتێکی نادیار دواخرا.  ئەو پەرلەمانتارە ئاماژەی بەوە کرد، بەهۆی رووداوی پێکدادانی شەمەندەفەرەکەی میسر پێشتر بەڕێوەچوونی لووتکەکە لە رۆژی پێنجشەممەی رابردوودا دواخرا، ئەمجارەش بەهۆی رووداوەکانی کۆشکی پاشایەتیی ئوردن، کۆبوونەوەکە بۆ کاتێکی نادیار دواخراوە.  بڕیاربوو رۆژی پێنجشەممە ٢٥ ـی ئاداری ٢٠٢١ عەبدولفەتاح سیسی، سەرۆككۆماری میسر و شا عەبدوڵڵا، شای ئوردن سەردانی عێراق بكەن و لەگەڵ مستەفا كازمی، سەرۆكوەزیرانی عێراق لە شاری بەغدا كۆببنەوە، بەڵام بەهۆی رووداوی پێکدادانی دوو شەمەندەفەر لە میسر، سەردانەکە دواخرا. رۆژی دووشەممە ٢٩ی ئاداری ٢٠٢١ وەزیرانی دەرەوەی هەرسێ وڵات لە بەغدا کۆبوونەوە.  شەوی شەممە ئوردن، شازادە حەمزەی بە تۆمەتی هەوڵی کودەتا لەگەڵ ٢٠ کەسی دیکە دەستگیرکرد. حکومەتی ئوردن رۆژی یەکشەممە روونکردنەوەی دا و رایگەیاند، پلانێکی بۆ تێکدانی سەقامگیریی وڵاتەکەی شکستپێهێناوە. جێگری سەرۆکوەزیرانی ئوردن لە کۆنفرانسێکی رۆژنامەڤانیدا وردەکاریی هەوڵەکەی بڵاوکردەوە و ئاماژەی بەوە کرد، ژمارەیەک کەسایەتیی دیار تێیدا بەشداربوون، لەوانەش زڕبرایەکی شا عەبدوڵڵا.  بەپێی زانیارییەکانی کەناڵی فەرمیی ئوردن، لە چوارچێوەی راسپاردەی شا عەبدوڵڵای دووەم، شازادە حەسەن بن تەلال کە هاوکات مامی شازادە حەمزەیە، لەگەڵیدا کۆبووەتەوە و شازادە حەمزە بەڵێنی داوە بە پابەندبوون بە رێگەی خێزانی شاهانەی هاشمی و پەیڕەوکردنی ئەو رێگەیەی کە لەسەر بنەمای راسپاردەکەی شا عەبدوڵڵای دووەم، دانراوە.  شازادە حەمزە لە راگەیێندراوێکیدا کە لەدوای کۆبوونەوەی لەگەڵ شازادە حەسەن بڵاویکردەوە، باسی لەوە کردووە، خێزانی هاشمی بە درێژایی مێژوویان فەرمانڕەوایەتیکردنی خەڵکیان لەسەر بنەمای دادوەری و بەزەیی کردووە، ئەوەش بە ئامانجی "خزمەتکردنی گەل و پەیام و پرەنسیپەکانی".  شازادە حەمزە، کوڕە گەورەی شا حوسێن و شاژنە نوورە و لەلایەن ژمارەیەکی زۆر لە هۆزەکانی وڵاتەکەوە پاڵپشتییەکی زۆری لێدەکرێت. ساڵی ١٩٩٩ و لەسەر بنچینەی وەسیەتێکی باوکی، شا عەبدوڵڵا، حەمزەی کردە شازادە، بەڵام لە ساڵی ٢٠٠٤ ئەو ناونیشانەی لێوەرگرتەوە.  شازادە حەمزە رایگەیاندووە "هەمیشە ئامادەم بۆ پاڵپشتیکردنی خاوەن شکۆ [شا عەبدوڵڵا] و شازادە".