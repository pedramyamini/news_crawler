د. بەرهەم ساڵح، سەرۆککۆماری عێراق رۆژی یەکشەممە ٢٨ - ٠٣ - ٢٠٢١ لە کۆشکی سەلام لە بەغدا پێشوازیی لە سەرۆک و ئەندامانی کۆمیسیۆنی باڵای سەربەخۆی هەڵبژاردنەکان کرد بە ئامادەبوونی جێنین هانس پلاسخارت، نێردەی تایبەتی سکرتێری گشتیی نەتەوە یەکگرتووەکان لە عێراق، تیمی یونامی بۆ ھاریکاری ھەڵبژاردنەکان لە عێراق و حسێن ھنداوی، راوێژکاری سەرۆکوەزیرانی عێراق بۆ کاروباری ھەڵبژاردنەکان.  بەپێی راگەیێندراوەکە، جەخت لە پێویستیی ئەنجامدانی هه‌ڵبژاردنی ئه‌نجوومه‌نی نوێنه‌رانی عێراق کراوەتەوە لە وادەی دیاریکراوی خۆیدا و بەڕێوەچوونی بە شێوەیەکی "پاک و بێگەرد و دادپەروەر و چڕکردنەوەی هەوڵەکان بۆ تەواوکردنی تۆماری بایۆمەتریی دەنگدەران، لەپێناو زامنکردنی بەشدارییەکی فراوانی خەڵک"، ھاوکات باس لە بەھێزکردنی رۆڵی نەتەوە یەکگرتووەکان کرا بۆ پشتیوانی لە پرۆسەکە و پێویستیی چاودێریکردنی، بەجۆرێک کە ھاوکاربێت بۆ سەرخستنی ھەڵبژاردنەکان و زامنکردنی سەروەری و رێزگرتن لە بڕیاری سەربەخۆی گەلی عێراق.  د. بەرهەم ساڵح لەو کۆبوونەوەیەدا باسی لە گرنگی ئەنجامدانی هەڵبژاردنەکانی داهاتوو، وەکو دەستکەوتێکی نیشتمانی و گرنگییەک بۆ قۆناخەکە کردووە، ھاوکات ئاماژەی کرد بە پێویستیی زامنکردنی ئەنجامدانی ھەڵبژاردنەکان بەشێوەیەکی "پاک و بێگەرد و دادپەروەر" لە سەرجەم قۆناخەکانیدا تاوەکو ھەموو جۆرە گومانێک لە ئەنجامی کۆتایی ھەڵبژاردنەکان دووربخرێته‌وه.  لە بەشێکی دیکەی دیدارەکەدا سەرۆککۆماری عێراق رایگەیاندووە، پێویستە کەشێکی لەبار و گونجاو و ئارام و سەقامگیر بێتەئاراوە بۆ ئەنجامدانی ھەڵبژاردنەکان لەسەر بنەمای پشتبەستن بە تۆماری بایۆمەتری و رەخساندنی دەرفەت بۆ دەنگدەران تاوەکو بە شێوەیەکی ئازاد نوێنەری راستەقینەی خۆیان ھەڵبژێرن "دوور لە ساختەکاری و فرتوفێڵ و گوشار".  ھەروەھا د. بەرهەم ساڵح رەخساندنی دەرفەتی یەکسان بۆ بەشداری و خۆ بەربژێرکردنی بەربژێرەکان دووپاتکردەوە و راشیگەیاند، "ئەم کارانە ئەرکێکی بنەڕەتییە بۆ سەرخستنی هەڵبژاردنەکان و هەنگاونان بەرەو چاکسازیی راستەقینە".  ئەوەش لەکاتێکدایە، بڕیارە رۆژی ١٠ی تشرینی یەکەمی ئەمساڵ هەڵبژاردنی پێشوەختەی پەرلەمانی عێراق بەڕێوەبچێت.