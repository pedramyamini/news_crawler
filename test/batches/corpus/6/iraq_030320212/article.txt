ئەحمەد حاجی رەشید، ئەندامی لیژنەی دارایی پەرلەمانی عێراق لە کاتی بەشداریکردنی لە بەرنامەی رووداوی ئەمڕۆ کە بێستوون عوسمان پێشکێشی دەکات رایگەیاند: لە کۆبوونەوەی سەرۆک فراسیۆنە سیاسییەکان لەگەڵ سەرۆکایەتیی پەرلەمانی عێراقدا گفتوگۆ لەسەر سێ بابەتی گرنگ کرا.   سەبارەت بەو بابەتانەی کە لە کۆبوونەوەکە باسکران، ئەحمەدی حاجی رەشید گوتی: بابەتەكان دادگای ئیتحادی، پڕۆژەیاسای بودجە و بابەتی سێیەمیش یاسای هەڵبژاردنەکان بوو. "هەندێک لە هێزە سیاسییەکان نایانەوێت هەڵبژاردن لە مانگی ١٠ی ئەمساڵیش بەڕێوەبچێت. دەیانەوێت ئەنجامدانی هەڵبژاردنەکە بکەوێتە ساڵی ٢٠٢٢ ەوە. بۆ ئەوەش کۆمەڵێک بیانوو دەهێننەوە وەکو، بوونی چەکی پەرشوبڵاو بەدەست گرووپەکان، ماڵی پەرشوبڵاو، کۆمیسیۆنی نائامادە و پەتای کۆرۆنا. "  لەلایەکی دیکەوە ئەحمەد حاجی رەشید رایگەیاند: هەرچەندە تاوەکو ئێستا هیچ کوتلەیەکی سیاسی بە روونی ناڵێت نامانەوێت ئێستا هەڵبژاردن بکرێت. هەریەکەی بیانووێک پێشکەش دەکات، بەڵام ئەوەی لێ دەخوێندرێتەوە کە نایانەوێت لەو بارودۆخەدا هەڵبژاردنی پێشوەختە لە عێراق ئەنجام بدرێت.  دادگای ئیتحادی بۆ دەرکردنی بڕیار  پێویستە بە تێکڕای دەنگی ئەندامانی دادگاکە بڕیار بدات، بەڵام ئێستا بەهۆی نەخۆشکەوتنی یەکێکیان و کۆچی دوایی ئەندامێکی دیکەوە ناتوانن کۆبوونەوەکانیان ئەنجام بدەن.   ئەحمەد حاجی رەشید لەو بارەیەوە رایگەیاند: دادگای ئیتحادی دەبێت کارابکرێت و دوو ئەندامی بۆ زیادبکرێت، ئەویش یان دەبێت لەرێگەی هەمواری ئەو یاسایە بێت کە دادگاکەی پێ دامەزراوە پێش ٢٠٠٥ کە دەستووری عێراق پەسندکرا، یانیش دەبێت یاسای دیکەی بۆ دەربچێت، کە لە ماددەی ٩٣ی دەستوور باس لە دادگای ئیتحادی دەستووری کراوە و زۆر جیاوازە لەو دادگایەی ئێستا هەیە.   هەروەها ئەو ئەندامەی لیژنەی دارایی دەڵێت: "بڕگەکەی ماددەی ٩٣ی دەستوور باس لە فوقەها، شارەزا و دادوەر دەکات، کە دادگای ئێستای ئیتحادی هیچ کام لەو سێیەی تێدا نییە. پەسندکردنی هەریەک لەم دووانە لە پەرلەمان پێویستی بە ٢/٣ دوو لەسەر سێی دەنگی پەرلەمانتارانە بۆ تێپەڕاندن یان هەموار کردنەوەکە".  ئەو ئەندامەی فراکسیۆنی کۆمەڵ، کۆبوونەوەکەی دەستەی سەرۆکایەتیی پەرلەمانی عێراقی لەگەڵ سەرۆک فراکسیۆنەکانی پەرلەمان بۆ ئەوە گەڕاندەوە کەوا "کۆبوونەوەکە بۆ ئەوە بووە تاوەکو بزانێت فراکسیۆنەکان لەگەڵ کامە بۆچووندان. گوتی: زۆر لە کوتلە سیاسییەکان باسمان دەکرد پێویستمان بە دانانی یاسای دادگای ئیتحادییە، بەڵام فراکسیۆنی پارتی لەگەڵ هەمواری یاسای دادگاکە دایە. رەشنووسی یاساکە و هەمواری یاسای دادگای ئیتحادیمان هەیە، بەڵام ماوەتەوە کامەیان هەڵدەبژێردرێت. بۆچوونی زۆرینە لەگەڵ ئەوەیە کە رەشنووسی یاساکە بخرێتە دەنگدان، چونکە خوێندنەوەی یەکەم و دووەمیشی بۆ کراوە".  هەروەها ئەحمەد حاجی رەشید، ئەوەشی گوت: بڕیاردراوە رۆژی پێنجشەممە ٤/٣/٢٠٢١ رەشنووسی یاسای دادگای ئیتحادی لە پەرلەمان بخرێتە دەنگدان. بۆ ئەوەی ناکۆکییەکە چارەسەر بکرێت، تەنیا لە دوو ماددەی ٣ و ١٢ دا، کە لە ماددەی سێیەم دەرچەیەک دۆزرایەوە بۆ ئەو سکاڵایانەی لەسەر شەریعەت دێن فوقەهای یاسایی و دادوەران قسەی لەسەر بکەن.. هەرچی ئەو بابەتانەشی پەیوەندی بە مافەکانی مرۆڤ و ئەو بابەتانەوە هەیە شارەزایانی یاسایی لەگەڵ دادوەرەکان قسەی لەسەر بکەن. بۆیە پێدەچێت رۆژی پێنجشەممە کۆبوونەوەیەک لەسەر یاسای ئیتحادی بکرێت. زۆربەی ماددەکانی تێپەڕێندرێت و ماددەی ٣ بەشێکی تێپەڕێندرێت و ئەوەی دیکە دەمێنێتەوە بۆ هەفتەی داهاتوو.  لە پڕۆژەیاسای بودجەی ٢٠٢١ی عێراق، کە حکومەت داویەتییە پەرلەمان، بەشی هەرێمی کوردستان بە ١٢.٦٧ % ی بودجەکە دیاریکراوە، لە بەرامبەر رادەستکردنی رۆژانە ٢٥٠ هەزار بەرمیل نەوت و ٥٠ % ی داهاتی گومرگ و ناوخۆوە.  سەبارەت بە پێشهاتەکان لەبارەی بودجەوە، ئەندامەکەی لیژنەی دارایی پەرلەمانی عێراق، گوتی: لایەنە سونییەکان دەڵێن پشتیوانی لە دەقەکەی حکومەت دەکەن، بەڵام دەشڵێن؛ ئەگەر کورد و شیعەکان لەسەر دەقێکی دیکە رێکبکەون ئەوان پیرۆزبایی دەکەن. بەڵام فراکسیۆنە شیعییەکان تاوەکو ئێستا لەسەر دەقێکیش یەکدەنگییان نییە.  هەروەها لەبارەی بۆچوونی دەوڵەتی قانوون ئەحمەدی حاجی مەحمود دەڵێت: نازانن گۆڕانکاری چی لەناو بودجە روویداوە، چونکە نوێنەرەکەیان پرسەی هەبووە. هەروەها دەشڵێت، لایەنی سوننە دوو مەرجیان هەبوو کە بزانن بودجەی وەبەرهێنان چۆن دابەشکراوە، مەرجی دووەمیان ئەوەبوو چاودێری کۆمەڵایەتی بەڕێژە هەر پارێزگایەک چەندی بەردەکەوێت، بۆ ئەوەی بۆ بەرژەوەندیی سیاسی بەکار نەهێنرێت.  لەلایەکی دیکەوە نەهجی وەتەنی کۆمەڵێک پێشنیازیان ناردووە کە دەڵێن: ئەگەر پێشنیازەکانیان جێبەجێ نەکرێت، نەک دەنگ نادەن بەڵکو نایەنە ناو کۆبوونەوە.   ئەحمەدی حاجی مەحمود ئاماژە بەوەش دەدات: "وەکو هاوپەیمانی هیوا ئەوەمان پێشنیاز کردووە هەر دەقێک بێنن، بە مەرجێک پێچەوانەی دەستوور و یاسا کارپێکراوەکان و ئیدارەی دارایی نەبێت و شایەنی جێبەجێکردن بێت و بەرژەوەندیی هەموو عێراقییەک رەچاو بکەن ئامادەین دەنگی لەسەر بدەین.