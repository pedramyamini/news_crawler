ئەو ئاگرەی شەوی رابردوو ٢٤ ـی نیسانی ٢٠٢١ لە نەخۆشخانەی (ئیبن ئەلخەتیب) لە بەغدای پایتەختی عێراق کەوتەوە کاردانەوەی زۆری لێکەوتووەتەوە و هێشتا بەردەوامە.  لە هەرێمی کوردستان، نێچیرڤان بارزانی، سەرۆکی هەرێمی کوردستان، مەسرور بارزانی، سەرۆکوەزیرانی هەرێمی کوردستان و وەزیری تەندروستی هاوخەمییان بۆ کەسوکاری قوربانیان دەربڕی و ئامادەیی هاوکارییان نیشاندا.  هەر دوای ئاگرەکە بەرەبەیانی ئەمڕۆ، سەرۆکوەزیرانی عێراق کۆبوونەوەیەکی خێرای لەگەڵ ژمارەیەک لە وەزیرەکان و سەرکردەکانی ئاسایش لە بارەگای ئۆپەراسیۆنەکانی بەغدا ئەنجامدا.  دواتر سەرۆکوەزیرانی عێراق لەبارەی ئاگرەکەوە کە هۆکارەکەی بۆ تەقینەوەی بووتڵی ئۆکسجینی نێو نەخۆشخانەکە دەگەڕێنرێتەوە، بەو کۆبونەوەیە نەوەستا و توڕەییەکەی خستە تۆڕی کۆمەڵایەتییەوە، کازمی لە تویتەری خۆی لەبارەی رووداوەکەوە نووسیویەتی: رووداوەکەی نەخۆشخانەی ئیبن ئەلخەتیب رووداوێکی کارەساتبارە، بەهەموو مانایەک شکستە و ناهێڵێن ئەم رووداوە هەروا تێپەڕێت.  هەروەها رایگەیاندووە، "ئەم رووداوە بەڵگەیە لەسەر کەمتەرخەمی، پێویستە لێکۆڵینەوەی خێرا بکرێت و لە ٢٤ کاژێردا ئەنجامەکان دەربکەون و کەمتەرخەمەکان سزا بدرێن. "  دوێنێ شەو ٢٤ ـی نیسان ئاگرێک لە نەخۆشخانەی ئیبن ئەلخەتیب کەوتەوە، رووداوەکە ٢٧ گیانلەدەستدانی لێ کەوتەوە لەگەڵ نزیکەی ١٠٠ بریندار.  ستیفن هیکی، باڵیۆزی بەریتانیا لە عێراق لەبارەی رووداوەکەوە نیگەرانیی خۆی نیشانداوە و لە هەژماری خۆی لە تویتەر نووسیویەتی "هەست بە دڵگرانییەکی زۆر دەکەم لەبارەی ئاگرکەوتنەوەکەی نەخۆشخانەی ئیبن ئەلخەتیب، لەدڵەوە سەرەخۆشی خۆمان بە قوربانیان و کەسوکاریان و گەلی عێراق دەگەیێنم، ئەو گەلەی راچەڵەکا لەم رووداوە و قوربانیان رووحیان شادبێت".  ئۆلریک شانون، باڵیۆزی کەنەداش لە عێراق لە تویتەری خۆی نووسیویەتی "تووشی شۆک بووم بە هەواڵی [ئاگرکەوتنەوە] لە نەخۆشخانەی ئیبن ئەلخەتیب، تکاکارم چارەسەری خێرای برینداران بکرێت و داوای لێخۆشبوونیش بۆ قوربانیان دەکەم. "  کاردانەوەکان بەردەوامیان هەیە و هێشتا هاشتاگەکانی نەخۆشخانەی ئیبن ئەلخەتیب، دەست پێ لەکارکێشانەوەی وەزیری تەندروستی، وەزیری تەندروستی و شکستی حکومەتی تشرین و کوشتارگەی نەخۆشخانەی ئەلخەتیب و هاوشێوەکانیان لە ترێندینەکانی یەکەمە لە عێراقدا لە تویتەر.