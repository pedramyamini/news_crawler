خالید حامید، کریستیانە و دانیشتووی موسڵە، دەڵێت، "خۆشحاڵییەکی گەورەیە بۆ کریستیانەکان لەنێو عێراق و لە دەرەوەش. ئەو خۆشحاڵییە بە گەڕانەوەیان بۆ شارەکانیان لە عێراق بەتایبەتی بۆ شاری موسڵ، تەواوکار دەبێت".  ئەو شوێنەی پاپا فرانسیس سەردانی دەکات، بە حۆش ئەلبەیعە یان ناسراوە، واتە گۆڕەپانی کەنیسە، شوێنێک کە چوار کەنیسەی کریستیانەکانی لەخۆگرتبوو و لەسەردەمی داعشدا خاپوور و وێرانکران.  عەلا حەیدەر، بەرپرسی میدیایی لە ئەنجوومەنی پارێزگای موسڵ ئاماژە بەوە دەکات، "شاری مووسڵ لە بری هەموو جیهان شەڕی کرد و دەبێت هەموو جیهان پشکی هەبێت لە بنیاتنانەوەی ئەمشارە، زەنگی کەنیسەکان سەرلەنوێ لێدەدرێنەوە".  پاپا فرانسیس سەردانی قەرەقۆشیش دەکات کە نزیکەی ٣٠ کیلۆمەتر لە باشووری رۆژهەڵاتی موسڵ دوورە. کەنیسەکەی قورەقۆش چاوەڕێی هاتنی پاپا فرانسیسە تاوەکو بە سەردانەکەی دەستی پیرۆزی بەسەردا بکێشێت و هیوایەک بە دەروونە بریندارەکەی باوەڕدارانی بکێشێت.  هەیفا مەرزینە، کریستیان، دانیشتووی قەرەقۆشە و ئاماژە بەوە دەکات، "هیوادارین خێر و ئاشتی بۆ ئەم عێراقە بریندارە بهێنێت، عێراقی پڕ لە ئازار و سەرکوتکراو و ستەملێکراو تاوەکو ئاشتی بەدەستدەهێنێت".  لێرەش رێکارە ئەمنییەکان زۆر جیددی و تووندن، دەوری ناوچەکە پڕ لە هێزی ئەمنییە. چاوەڕێ دەکرێت زیاتر لە ٦٠٠ کەس بەشداری لە ئاهەنگی پێشوازیکردنی پاپا فرانسیس بکەن.