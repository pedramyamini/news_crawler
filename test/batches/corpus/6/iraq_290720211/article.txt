جومانە غەلای، گوتەبێژی کۆمیسیۆنی هەڵبژاردن بە رووداوی گوت، "هەڵبژاردنەکە لە کاتی خۆی و لە ١٠ی ئۆکتۆبەر بەڕێوەدەچێت. ماوەی کشانەوەش لە هەڵبژاردنەکە لە ٢٠ی حوزەیرانەوە کۆتاییهاتووە، پابەندین بە ئامادەکارییەکانەوە بۆ هەڵبژاردنەکە".  سەرەڕای کشانەوەی رەوتی سەدر و هاوپەیمانیی وەتەنییە و بەرەی دیالۆگ، بەڵام حیزبەکانی دیکە لە ئامادەکارییەکانی هەڵبژاردن بەردەوامن، بەرپرسێکی دەزگای هەڵبژاردنی پارتی دیموکراتی کوردستان دەڵێت، ناکرێت چارەنووسی وڵاتێک بکرێتە قوربانی خاتری حیزبێک یان سەرکردەیەک کە گۆڕەپانەکە جێدەهێڵێت.  کارزان گەردی، ئەندامی ژووری هەڵبژاردنی بزووتنەوەی گۆڕان، بە تۆڕی میدیایی رووداوی گوت "لەڕووی یاساییەوە کە دەرگای کشانەوە لە پرۆسەی هەڵبژاردن داخراوە، کۆمیسیۆن پابەندە بە جێبەجێکردنی لایەنی هونەری".  لە دیوە سیاسییەکەش کشانەوەی لایەنەکان کاریگەریی راستەوخۆی لەسەر هەڵبژاردنەکە دەبێت. رووداوێكی ئەمنی و سیاسی و خزمەتگوزاری دەتوانێت دواخستن یان بەڕێوەچوونی پرۆسەکە یەکلایی بکاتەوە.  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، زیاتر لە ٢٤ ملیۆن کەس لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن، کە نۆ کورسییان بۆ پێكهاتەکانە.  کۆمیسیۆنی هەڵبژاردنەکانی عێراق لە ناوەڕاستی مانگی تەممووزی ٢٠٢١ تیروپشکی دیاریکردنی ژمارەی بەربژێرەکانی بۆ هەڵبژاردنی پەرلەمانی عێراق کرد و رایگەیاند، "ئەنجوومەنی کۆمیسیارانی کۆمیسیۆن سێ هەزار و ٢٤٤ بەربژێری بۆ بەشداریکردن لەو هەڵبژاردنە پەسندکرد".