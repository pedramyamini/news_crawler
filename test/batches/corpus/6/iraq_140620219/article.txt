بەپێی راگەیێندراوی ئەنجوومەنی باڵای دادوەریی عێراق کە رۆژی دووشەممە ١٤ - ٠٦ - ٢٠٢١ لە ماڵپەری ئەنجوومەنی باڵای دادوەریدا بڵاوبووەتەوە، دەستەی سێیەمی دادگەی تاوانی بەغدا لە کەرخ، سێ جار سزای لەسێدارەدانی بەسەر تاوانباری بکوژی دەرمانساز شیلان دارا و باوک و دایکی دەرکردووە.  وەکو لە راگەیێندراوەکەدا هاتووە، "تاوانبارەکە کردەوەی کوشتنەکەی ئەنجامداوە، موڵک و ماڵی ئەو خێزانەی لەنێو شوقەکەیان بردووە، کە دەکەوێتە ناوچەی مەنسووری شاری بەغدا".  هەروەها ئاماژە بەوە کراوە، "دادگە بڕیاری جێبەجێکردنی سزاکەی بەسەر ئەو تاوانبارە داوە، ئەوەش بەپێی ماددەی ٤٠٦/١ / ئەلف لە یاسای سزادانی عێراقی، ژمارە ١١١ی ساڵی ١٩٦٩ی هەموارکراو و پاڵپشت بە فەرمانی ئەنجوومەنی وەزیران ژمارە ٣ / یەکەم / ٤ی ساڵی ٢٠٠٤ ".  شەوی ١٤ - ٠٩ - ٢٠٢٠ لە یەکێک لە شوقەکانی گەڕەکی مەنسوور لە شاری بەغدا کەسێک هەڵیکوتایە سەر ماڵی خێزانێکی کوردی دانیشتووی گەڕەکەکە. ئەو کەسە سەرەتا ژن و پیاوی ماڵەکەی کوشت، دواتریش د. شیلانی دەرمانساز کە کچی تاقانەی خێزانەکە بوو، کوشت.  دیار بەهجەت، کە وەکو پارێزەر و چاودێر لە هۆڵی دادگەی کەرخ ئامادەبوو لەکاتی دادگاییکردنی تۆمەتبار بە کوشتنی د. شیلان و خێزانەکەی، بە تۆڕی میدیایی رووداوی راگەیاند "رۆژی سێشەممە ٨ی حوزەیرانی ٢٠٢١ تۆمەتبارەکە لە دادگەی کەرخ ئامادەبوو، دواتر دانی بە ئەنجامدانی ئەو تاوانەدا نا".  مەهدی حوسێن ناسر مەتەر، تەمەن ٣٦ ساڵ، کە دادگە بە تۆمەتی کوشتنی د. شیلان و خێزانەکەی سزای بۆ دەرکرد؛ دوای رووداوەکە رووی لە شاری هەولێر کرد و دواتر له‌لايه‌ن به‌ڕێوه‌به‌رايه‌تیى ئاسايشى هه‌ولێر ده‌ستگيرکرا.  پێشتر دژەتیرۆری کوردستان دەستگیرکردنی ئەو کەسەی راگەیاند، هاوکات ڤیدیۆی دانپێدانانەکەی بڵاوکردەوە، لە ڤیدیۆکەدا تۆمەتبارەکە دەڵێت "ناوم مەهدی حوسێن ناسر مەتەرە، لەدایکبووی ساڵی ١٩٨٤ م و دانیشتووی بەغدام لە ناوچەی حەبیبيیە، کارمەندی وەزارەتی ناوخۆم و پاسەوانی باڵیۆزخانەی رووسیام".  لە دانپێدانانەکەدا مەهدی حوسێن باسی ئەوەش دەکات "پێش چوار ساڵ ئەو خێزانە کوردەم ناسی و دوو رۆژ پێشتر داوای پارەم لە باوکی شیلان کرد، بەڵام پێی نەدام و لەسەر ئەوە بووە دەمەقاڵەمان؛ بۆیە باوکی شیلانم بە چەقۆ کوشت، پاشان هاوژینەکەی گەڕایەوە ماڵەوە و ئەویشم بە چەقۆ کوشت، دواتریش کچەکەیانم خنکاند".  رۆژی پێنجشەممە ١٧ - ٠٩ - ٢٠٢٠ تەرمی د. شیلان و خێزانەکەی گەڕێندرانەوە هەرێمی کوردستان و لە گۆڕستانی سەیوانی یەک لە شاری سلێمانی بە خاک سپێردران.