شانەی راگەیاندنی ئەمنیی عێراق، ئەمڕۆ یەکشەممە، لە راگەیەندراوێکدا رایگەیاند: "فەرماندەیی ئۆپەراسیۆنەکانی دیالە بە هاوئاهەنگی لەگەڵ هەریەک لە فیرقەی پێنجی سوپای عێراق، حەشدی شەعبی لە میحوەری دیالە، هێزی ئاسمانیی عێراق و هێزی ئاسمانیی سوپا، بەرەبەیانی ئەمڕۆ ئۆپەراسیۆنێکی ئەمنیی هاوبەشیان لە شارۆچکەی خانەقین لە باکووری رۆژهەڵاتی پارێزگای دیالە دەستپێکرد".  شانەی راگەیاندنی ئەمنیی عێراق راشیگەیاند: "ئۆپەراسیۆنە ئەمنییەکە چەند رۆژێک بەردەوام دەبێت بۆ لەناوبردنی تیرۆریستانی داعش لە ناوچەی زوور ئیسڵاح لە شارۆچکەی خانەقین".  هاوکات تالیب موسەوی، فەرماندەی ئۆپەراسیۆنەکانی حەشدی شەعبی لە پارێزگای دیالە، ئەمڕۆ، رایگەیاند: "لیواکانی ١، ٤، ٢٠، ٢٣، ٢٤، ٢٨ و ١١٠ی حەشدی شەعبی لە ئۆپەراسیۆنە ئەمنییەکەی خانەقین بەشدارن، ئەو ئۆپەراسیۆنەش لە دوو میحوەرەوە دەستیپێکرد، یەکەمیان میحوەری رۆژهەڵاتی دیالەیە، دووەمیشیان میحوەری رۆژئاوای دیالەیە لە باکووری شارەدێی جەلەولا تاوەکو دەگاتە سنووری هێزەکانی پێشمەرگە لە ناوچەکە".