نووری مالیکی سەرۆکی هاوپەیمانیی دەوڵەتی یاسا لە چاوپێکەوتنێکی تەلەفزیۆنیدا رایگەیاند: "ئەو قسانەی لەبارەی ئاڵوگۆڕکردنی پۆستەکانی سەرۆککۆمار و سەرۆکی پەرلەمان دەکرێت لەنێوان کورد و سوننە راست نییە و پێموانییە ئەم بکرێت. تەنانەت ئەگەر خواست و ویستی کەس و لایەنێکی دیاریکراویش هەبێت، بەڵام ئەمە ناکرێت، بەهۆی ئەوەی لایەنەکەی دیکە ئەو خواستەی نییە".   نووری مالیکی  پێیوایە، ئێستا ئەو گۆڕانکارییە سەختە، ئەمە پاڵشتییەکی دەستووری نییە، بەڵام بووەتە تەقلدێک، هەروەک ئەوەی لە لوبنان هەیە، لەگەڵ ئەوەی هیچ پاڵپشتییەکی دەستووری نییە، بڵێت تەنیا دەبێت مارۆنییەک ببێتە سەرۆکۆماری لوبنان، سوننە سەرۆکوەزیران و شیعە سەرۆکی پەرلەمان بێت. لە دەستووردا شتێک نییە بەوەی سەرۆککۆمار دەبێت کورد بێت و سەرۆکی پەرلەمان سوننە و سەرۆکی حکومەت شیعە بێت، بەڵکو وەک عروفێکی لێهاتووە ناتوانرێت لەو دۆخەی تێیدا دەگوزەرێت ئەو هاوکێشەیە ئاوەژوو بکەنەوە".  مالیکی جەخت لەوەدەکاتەوە کە لە قۆناخی داهاتووشدا دۆخەکە وەک ئەوەی ئێستا دەمێنێتەوە، سەرۆکوەزیران شیعە دەبێت لەبەر ئەوەی زۆرینە پێکدەهێنن، سەرۆکۆمار کورد و سەرۆکی پەرلەمان سوننە دەبێت. مالیکی دەڵێت: "باشترە بەم شێوە بمێنێتەوە، تاوەکو هیچ دۆخێکی خراپ دروست نەبێت، تەنیا ئەگەر لایەنەکان بخوازن ئەو ئاڵوگۆڕییە بکەن، ئێمەش پێشوازی لەو خواستەیان دەکەین".  بە گوتەی مالیکی، ئەگەر کورد و سوننەش لەسەر ئاڵوگۆڕکردنی ئەو دوو پۆستە رازی بن، ئەوە پێویستی بە رەزامەندی شیعەش دەبێت و گوتی: "کورد و سوننەش رێکبکەون لەسەر ئاڵوگۆڕکردنی ئەو دوو پۆستە، ئەوە دەمێنێتەوە ئایا شیعە رازی دەبێت؟، بۆیە ئەو کارە تەنیا لەسەر ئەو دوو لایەنە ناوەستێت".  مالیکی دەشڵێت "یەکێک هاتە لام و باسی ئەو گۆڕانکارییەی کرد و منیش پێمگوت، ئێوە کاری خۆتان بکەن، بەڵام  لە ئەنجامدا دەبێت شیعەش رازی بێت، چونکە لە پەرلەمان زۆرینەن. بۆیە ئەگەر بیروباوەڕی لەگەڵ ئەو لایەنە یاخود لایەنەکەی دیکە بێت ئەوا سەردەکەون، ئەگەر ناڕەزایی بن، ئەوا دەوەستێت، بەڵام من پێموایە ئەگەر لایەنە پەیوەندارەکان رێکبکەون، ئەوا شیعە نەیاری ئەو رێککەوتنە نابێت، کە لەنێوان ئەو دوولایەنە دەکرێت".