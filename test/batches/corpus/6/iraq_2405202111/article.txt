چەند رۆژێکە چالاکوانان لە گرووپ و تۆڕە کۆمەڵایەتییەکان، هەڵمەتێکی فراوانیان دەستپێکردووە و ئامادەکاری دەکەن بۆ بەڕێوەچوونی "خۆپێشاندانی فراوان"، کە تێیدا داوای لێپرسینەوە لە بکوژانی خۆپێشاندەران و جێبەجێکردنی داواکاریی خۆپێشاندەرانی کۆتایی ساڵی ٢٠١٩ و سەرەتای ٢٠٢٠ دەکرێت. خۆپێشاندانەکانیش لەژێر ناوی "من شەهیدم و کێ کوشتوومی؟ " یان "کێ کوشتوومی؟ " بەڕێوەدەچن.  سەیف کەریم، یەکێک لە چالاکوانەکانی بەغدا بە تۆڕی میدیایی رووداوی راگەیاند، "سبەی سێشەممە کاژێر ٠٣: ٠٠ بۆ ٠٤: ٠٠ی ئێوارە، گردبوونەوەیەکی ناڕەزایی لە گۆڕەپانی تەحریری شاری بەغدا بەڕێودەچێت، کە زۆربەی چین و توێژەکان بەشداریی تێدا دەکەن؛ تێیدا هاوسۆزی بۆ ئیهاب وەزنی دەردەبڕدرێت کە لە شاری کەربەلا تیرۆرکرا. هاوکات جەخت لە جێبەجێکردنی داواکاریی خۆپێشاندەران دەکرێتەوە".  ئیهاب وەزنی چالاکوان لە کەربەلا لە ٩ی ئایاری ٢٠٢١ تەقەی لێ کرا و کوژرا.  هاوکات حوسێن جەبار، یەکێک لە چالاکوانانی واست بە تۆڕی میدیایی رووداوی گوت، "سبەی کاژێر ٠٣: ٠٠ی پاشنیوەڕۆ لە واست، گردبوونەوەیەکی ناڕەزایی و هاوسۆزی بەڕێوەدەچێت، کە هاوکاتە لەگەڵ گردبوونەوە و ناڕەزاییەکانی گۆڕەپانی تەحریری شاری بەغدا".  حوسێن جەبار ئاماژەی بەوە کرد، نوێنەرانی واست لە گۆڕەپانی تەحریری شاری بەغدا دەبن و راگەیێندراوێک دەخوێنرێتەوە، کە گوزارشتە لە بۆچوونی خەڵکی هەموو گۆڕەپانەکان.  هەر لەوبارەیەوە عەلی عەزوی، چالاکوانی خۆپێشاندانەکان لە واست رایگەیاند "ئەوەی رێککەوتنی لەسەر کراوە ئەوەیە، خۆپێشاندانەکە سەرتاسەری دەبێت و ژمارەیەکی زۆر چالاکوان و خۆپێشاندەر لە گۆڕەپانی تەحریر ئامادە دەبن. ئەوەی تایبەتە بە پارێزگا دوورەکان، ئەوا خۆپێشاندان هەر لە خودی ئەو پارێزگایانە بەڕێوەدەچن".  ئەمیر تەمیمیش یەکێکە لە چالاکوانانی بەسرە و رایگەیاند، ٢٥ی مانگ خۆپێشاندانێکی گەورە لە بەسرە بەڕێودەچێت و داوا لە دەسەڵات دەکەن بکوژانی چالاکوانان ئاشکرا بکەن.  لەدوای کوژرانی ئیهاب وەزنی لە کەربەلا لە ٩ی ئایاردا، بوونی هەڕەشە بۆسەر چالاکوانان و مەترسی لە باڵادەستیی گرووپە چەکدارەکان و ساختەکاری لە هەڵبژاردن، داواکارییەکان بۆ بایکۆتکردنی هەڵبژاردنی ١٠/١٠ی ئەمساڵ زیاتر بوون، بەتایبەتی لای چالاکوانان و رۆژنامەڤانانن.  ئێستا بزووتنەوەیەک بۆ بایکۆتکردنی هەڵبژاردن دروستبووە بەناوی "ماڵی نیشتمانی". حوسێن غورابی، دامەزرێنەری "ماڵی نیشتمانی" دەڵێت، بایکۆتی هەڵبژاردن دەکەن. هاوکات ١٧ گرووپی دیکە داوای بایکۆتکردنی هەڵبژاردنی پێشوەخت دەکەن.  لە سەرەتای دەستپێکردنی خۆپێشاندانەکانەوە لە مانگی تشرینی یەکەمی ساڵی ٢٠١٩، نزیکەی ٦٠٠ کەس کوژراون و زیاتر لە ٢٠ هەزاری دیکە برینداربوون.