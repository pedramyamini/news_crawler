هۆشیار قەرداخ، ئەندامی لیژنەی پەروەردە لە پەرلەمانی عێراق بە تۆڕی میدیایی رووداوی راگەیاند، بەهۆی زیادبوونی ژمارەی تووشبووانی کۆرۆنا و بەرزبوونەوەی پلەی گەرما، لیژنەی پەروەردەی پەرلەمان پێشنیاز دەکات، تاقیکردنەوەی کۆتایی ئەمساڵ بۆ پۆلە ناکۆتاکان نەکرێت، بەڵکو لەجیاتی تاقیکردنەوەی کۆتایی ساڵ، ئەنجامی تاقیکردنەوەی نیوەی ساڵ هەژمار بکرێت، بەڵام تاقیکردنەوەی پۆلی سێی ناوەندی و شەشی ئامادەیی دەکرێت.  ئەندامەکەی لیژنەی پەروەردە لە پەرلەمانی عێراق ئاماژەی بەوەش کرد، بڕیارە بەمنزیکانە لیژنەی پەروەردەی پەرلەمان بۆ بڕیاردان لەسەر چارەنووسی خوێندنی ئەمساڵ لەگەڵ وەزارەتی پەروەردە کۆببێتەوە.  لای خۆیەوە، حەیدەر فاروق سەعدون، گوتەبێژی وەزارەتی پەروەردەی عێراق رایگەیاند، بەمنزیکانە وەزارەتی پەروەردە زنجیرەیەک کۆبوونەوەی فراوان لەگەڵ بەرپرسان و پسپۆڕان دەکات بۆ یەکلاکردنەوەی بابەتی خوێندنی ئەمساڵ.  گوتەبێژی وەزارەتی پەروەردەی عێراق جەخت لەوە دەکاتەوە، تاوەکو ئێستا بابەتی کۆتاییهاتنی خوێندنی ئەمساڵ یەکلایی نەبووەتەوە، چەندین پێشنیاز هەن کە گفتوگۆیان لەسەر دەکرێت، تاوەکو دەگەنە بڕیارێکی کۆتایی.