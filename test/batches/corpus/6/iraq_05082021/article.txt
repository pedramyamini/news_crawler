ئەمڕۆ پێنجشەممە ٠٥ - ٠٨ - ٢٠٢١ هەردی محەممەد، پەیامنێری رووداو لە کەرکووک رایگەیاند: شەوی رابردوو لە یەککاتدا پێنج تاوەری کارەبا لەنێوان پارێزگای کەرکووک، نەینەوا و سەلاحەدین تەقێندرانەوە، بەمەش پێدەچێت ئامانجەکە لەلایەن یەک گرووپەوە پێکرابێت.  بەپێی راگەیێندراوی کۆمپانیای تۆڕی گواستنەوەی کارەبای ناوچەی باکوور، کە پێش نیوەڕۆی ئەمڕۆ بڵاوکرایەوە، ئاماژە بەوە دراوە لە ماوەی ٤٨ کاژێردا ١٣ تاوەری کارەبا لەنێوان پارێزگاکانی سەلاحەدین، کەرکووک و نەینەوا تەقێندراونەتەوە.  تەقاندنەوەی تاوەرەکانی کارەبا راستەوخۆ کاریگەری لەسەر کەمبوونەوەی کارەبا هەبووە، چونکە وایکردووە تۆڕەکانی کارەبا لەنێوان ئەو پارێزگایانە بپچڕێت. بۆ نموونە ئەو وێستگانەی لە کەرکووک کارەبا بەرهەمدەهێنن ناتوانن کارەبا بۆ پارێزگای نەینەوا بگوازنەوە، بەمەش کێشە بۆ هەردوو پارێزگاکە دروست دەبێت.  بەڕێوەبەرایەتیی دابەشکردنی کارەبای کەرکووک و پارێزگاکانی دیکەش باس لەوە دەکەن، ئەوان پێشتر بەپێی بەڵێنی وەزارەتی کارەبا بڕیاربوو لە ماوەی ٢٤ کاژێردا ١٨ - ٢٠ کاژێر کارەبا بدەنە هاونیشتمانیان، بەڵام ئێستا ئەو بڕە کارەبایە بۆ نزیکەی ١٠ کاژێر کەمبووەتەوە.  بەپێی ئامارەکانی وەزارەتی ناوخۆی عێراق لە ماوەی حەوت مانگی رابردوودا ١٦٠ تاوەری کارەبا لەنێوان پارێزگاکاندا تەقێندراونەتەوە، تەنیا لە مانگی رابردوودا ٣٥ تاوەر تەقێندراونەتەوە، لە ٤٨ کاژێری رابردووش ١٣ تاوەر.  پێشتر داعش بەرپرسیاریێتی تەقاندنەوەی تاوەرەکانی کارەبای خستبووە ئەستۆی خۆی، بەڵام حکومەتی عێراق گومانی هەیە تەقاندنەوەی ئەو تاوەرانە تەنیا چەکدارانی داعشی لەپشتەوەبێت.