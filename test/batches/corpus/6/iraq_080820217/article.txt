مارتین هووت، باڵیۆزی یەکێتیی ئەوروپا لە عێراق لە تویتێکدا بڵاویکردەوە، رۆژی ٠٨ - ٠٨ - ٢٠٢١ لەگەڵ نزار خەیروڵڵا، بریکاری پێشکەوتووی وەزارەتی دەرەوەی عێراق و دادوەر جەلیل عەدنان خەلەف، سەرۆکی ئەنجوومەنی کۆمیسیاران رێککەوتنێکیان واژۆ کردووە.  مارتین هووت دەڵێت، لەسەر بنچینەی ئەو رێککەوتنە، یەکێتیی ئەوروپا تیمێکی چاودێری دەنێرێتە عێراق تاوەکو لە هەڵبژاردنی رۆژی ١٠ی تشرینی یەکەمی ئەمساڵدا وەکو چاودێر بەشداربن و بەو جۆرەش یارمەتیدەربن لە سەرخستنی پرۆسەکەدا.  بەپێی کۆمیسیۆنی هەڵبژاردنەکانی عێراق، بۆ هەڵبژاردنی ئەنجوومەنی نوێنەرانی داهاتوو کە بڕیارە رۆژی ١٠ - ١٠ - ٢٠٢١ بەڕێوەبچێت، سێ هەزار و ٢٤٩ بەربژێر رکابەرایەتی لەسەر ٣٢٩ کورسیی پەرلەمان دەکەن.  کۆمیسیۆن دەڵێت، ٢٥ ملیۆن و ٦٣ هەزار و ١٣٩ کەس مافی دەنگدانیان هەیە؛ ٢٣ ملیۆن و ٩٨٦ هەزار و ٧٤١ یان دەنگدەری گشتین و یەک ملیۆن و ٧٥ هەزار و ٧٢٧ دەنگدەری تایبەتن.