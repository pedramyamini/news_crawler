بەپێی راگەیێندراوی بەڕێوەبەرایەتیی هەواڵگریی سەربازی، بە پشت بەستن بە زانیاریی هەواڵگری، ئەمڕۆ چوارشەممە ١٧/٣/٢٠٢١ ئەندامەکەی داعش لە ناوچەی بێزە ناحیەی رومانە لە باكووری قەزای قائیم لە رۆژئاوای پارێزگای ئەنبار دەستگیركراوە.  وەكو لە راگەیێندراوەكەدا هاتووە: "تیرۆریستە دەستگیركراوەكەی داعش بەگوێری ماددەی ٤ی یاسای تیرۆر لەلایەن دادگە یاداشتنامەی دەستگیركردنی بۆ دەركراوە. "  سەرەڕای كۆنتڕۆڵكردنەوەی سەرجەم ئەو ناوچانەی لە ناوەڕاستی ساڵی ٢٠١٤ داعش لە عێراق كۆنتڕۆڵی كردبوون، بەڵام تاوەكو ئێستا چەكدارانی داعش لە چەند ناوچەیەكی سنووری پارێزگاكانی كەركووك، ئەنبار، سەڵاحەدین، دیالە، نەینەوا و ناوچەكانی دەوروبەری شاری بەغدا جموجوڵیان ماوە و ناوە ناوە هێرش دەكەنە سەر هێزە ئەمنییەكان.  لەلایەکی دیکەوە دوێنێ پۆلیسی پارێزگای دیالە رایگەیاند، چەكدارانی داعش ژمارەیەك تاوەری گواستنەوەی كارەبایان لە ئێرانەوە بۆ عێراق تەقاندووەتەوە و بەهۆیەوە كارەبا لە چەند ناوچەیەك بڕاوە.  سەرچاوەیەك لە نووسینگەی راگەیاندنی پۆلیسی پارێزگای دیالە بە تۆڕی میدیایی رووداوی راگەیاند، "رۆژی چوارشەممە ١٧/٣/٢٠٢١ چەكدارانی داعش لە سنووری شارۆچکەی سەلام سەر بە قەزای خالس له باكوورى پارێزگای دیالە، چەند تاوەرێكی هێڵی گواستنەوەی كارەبایان لە ئێرانەوە بۆ عێراق تەقاندەوە و بەهۆیەوە ئەو ناوچانەی لەسەر هێڵی كارەباى ناسراو بە ميرساد كارەبایان بڕاوە".