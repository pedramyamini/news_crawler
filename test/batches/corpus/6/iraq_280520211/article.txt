ئەحمەد سەحاف، گوتەبێژی وەزارەتی دەرەوەی عێراق، ئەمڕۆ هەینی لە راگەیەندراوێکدا رایگەیاند: "سەرپەرشتیی نێودەوڵەتی لەسەر هەڵبژاردنی عێراق نییە، بەڵکو تەنیا چاودێری دەکرێت لەلایەن تیمێکی نەتەوە یەکگرتووەکانەوە. ئەوە بۆ یەکجار دەبێت و لەسەر داوای حکومەتی عێراقیشە، ئەوەش هاوکات دەبێت لەگەڵ پابەندبوون بە تەواوی بنەماکانی سەروەریی نیشتمانییەوە".  هەروەها جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکان لە عێراق بە تۆڕی میدیایی رووداوی راگەیاند: "کۆمیسیۆنی هەڵبژاردنەکان بەردەوامە لە ئامادەکاری بۆ بەڕێوەچوونی هەڵبژاردنی پێشوەختی پەرلەمانی عێراق لە وادەی خۆی لە ١٠ی ئۆکتۆبەری ساڵی ٢٠٢١ دا".  سەبارەت بە ژمارەی حیزب و هاوپەیمانییە پەسندکراوەکان، گوتەبێژی کۆمیسیۆنی هەڵبژاردنەکان لە عێراق گوتی: "دواجار کۆمیسیۆن مۆڵەتی بە ٢٦٧ حیزب دا، کە ٤٩ حیزبیان هێشتا لە قۆناخی دامەزراندندان و تەنیا ١٢٦ حیزبیان نیازیان بۆ بەشداریکردن لە هەڵبژاردن دەربڕیوە؛ هاوکات ژمارەی هاوپەیمانییە سیاسییە پەسندکراوەکان گەیشتووەتە ٤٢ هاوپەیمانی، کە ٩ هاوپەیمانییان هێشتا لە قۆناخی تۆمارکردندان و تەنیا ٢٢ هاوپەیمانییان نیازیان بۆ بەشداریکردن لە هەڵبژاردن دەربڕیوە".  دیارترین هاوپەیمانییە سیاسییەکان لە عێراق کە لە کۆمیسیۆنی هەڵبژاردنەکاندا تۆمارکراون بریتین لە: هاوپەیمانی نێوان یەکێتیی نیشتمانیی کوردستان و بزووتنەوەی گۆڕان، هاوپەیمانی دەوڵەتی یاسا بە سەرۆکایەتیی نووری مالیکی، هاوپەیمانی وەتەنییە بە سەرۆکایەتیی ئەیاد عەللاوی، هاوپەیمانیی عەزمی عێراق بە سەرۆکایەتیی خەمیس خەنجەر و هاوپەیمانیی تەقەدوومی وەتەنی بە سەرۆکایەتیی محەممەد حەلبووسی.