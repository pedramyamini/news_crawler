کۆمیسیۆنی باڵای سەربەخۆی هەڵبژاردنەکانی عێراق رایگەیاند، ١٠ تشرینی یەکەم وادەی بەڕێوەچوونی هەڵبژاردنی پێشوەختەیە و بەهیچ شێوەیەک پاشگەزبوونەوەی نییە، چونکە بەڕێوەنەچوونی هەڵبژاردن سەرپێچیکردنی ماددەی ٨ ـە لە یاسای ژمارە ٩ی ساڵی ٢٠٢٠ ـی یاسای هەڵبژاردنەکان. هەروەها گوتی، تاوەکو ١٧ - ٤ - ٢٠٢١ پێشوازی لە لیستی بەربژێرەکان دەکرێت.  جومانە غەلایی، گوتەبێژی كۆمیسیۆنی باڵای سەربەخۆی هەڵبژاردنەكانی عێراق بە تۆڕی میدیایی رووداوی راگەیاند: "تاوەكو ئێستا ٣٠١ كەس خۆیان بۆ هەڵبژاردنی پەرلەمان بەربژێركردووە، لە کاتێکدا ١٧ی ئەم مانگە دوایین وادەیە بۆ ناوتۆمارکردن".   گوتەبێژی كۆمیسیۆنی باڵای سەربەخۆی هەڵبژاردنەكانی عێراق ئاماژەی بەوەشکرد، " ٢٤٦ كەس وەكو تاك، ٥١ كەس لەرێگەی پارتەكان و ٤ كەسیش لە رێگەی هاوپەیمانییەكان خۆیان بەربژێر کردووە، ئەمەش لە ژمارەی كورسییەكانی پەرلەمان كەمترە، كە ٣٢٩ كورسییە".  بەپێی دوایین ئاماری کۆمیسیۆنی باڵای سەربەخۆی هەڵبژاردنەکان، تاوەکو ئێستا مۆڵەتی دامەزراندن بە ٢٥٠ حیزب دراوە، داواکاری دامەزراندنی ٦٥ حیزبی دیکەش لە ژێر لێکۆڵینەوەدایە.  وا بڕیارە رۆژی ١٠ - ١٠ - ٢٠٢١ هەڵبژاردنی پێشوەختەی پەرلەمانی عێراق بەڕێوەبچێت. بەپێی ئامارەکانی کۆمیسیۆنی باڵای هەڵبژاردنەکانی عێراقیش ٢٦ ملیۆن و ٦٤٢ هەزار کەس مافی دەنگدانیان هەیە.  ماوەی تۆمارکردنی هاوپەیمانییە سیاسییەکان تاوەکو ١/٥/٢٠٢١ ماوەی پێشوازییکردن لە لیستی بەربژێرەکان تاوەکو ١٧/٤/٢٠٢١ ژمارەی ئەو دەنگدەرانەی داتاکانیان نوێکردووەتەوە (١.٣٦٢.٢٥٥) دەنگدەر  ئەو دەنگدەرانەی لە بایۆمەتری تۆمارکراون ١٥.٨٩٧.٦١٢ دەنگدەر  ژمارەی کارتی بایۆمەتر کە لە پارێزگاکاندا دابەشکراون بەسەر دەنگدەراندا ١٣.٤٤٩.٠٧٥ تاوەکو ئێستا ٢٥٠ پارتی سیاسی تۆمارکراون  ٦٥ داواکاری بۆ دامەزراندنی پارتەکان لەژێر لێکۆڵینەوەن  ١١٠ پارت خواستیان بۆ بەشداریکردن لە هەڵبژاردنی داهاتوو دەربڕیوە  ٨ هاوپەیمانی خواستیان بۆ بەشداریکردن لە هەڵبژاردن دەربڕیوە  ١١ هاوپەیمانی سەرقاڵی تۆمارکردنن