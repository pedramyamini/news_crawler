ئەمڕۆ وەزارەتی بەرگریی ئەمریکا رایگەیاند کە هێرشیانکردووەتە سەر بارەگای "میلیشیاکانی پاڵپشتیکراو لەلایەن ئێرانەوە" لەسەر سنووری نێوان عێراق و سووریا، لەو بارەوە یەحیا رەسووڵ، گوتەبێژی مستەفا کازمی، سەرۆکوەزیران کە هاوکات فەرماندەی گشتیی هێزە سەربازییەکانی عێراقە لە راگەیێندراوێکدا سەرکۆنەی هێرشەکەی کرد و رایگەیاند، "هێرشەکە پێشێلکارییەکی قبووڵنەکراوی سەروەری و ئاسایشی نیشتمانیی عێراق و هەموو پەیماننامە نێودەوڵەتییەکانە".  گوتەبێژی فەرماندەی گشتیی هێزە چەکدارەکانی عێراق راشیگەیاند: "عێراق دیسان رەتیدەکاتەوە ببێتە گۆڕەپانێک بۆ یەکلاییکردنەوەی کێشەکان و دەست بە مافی سەپاندنی سەروەریی خۆی لەسەر خاکی خۆی دەگرێت؛ لەگەڵ رێگەگرتن لە بەکارهێنانی خاکی وەک گۆڕەپانێک بۆ پەرچەکردار و دەستدرێژی، داوای هێورکردنەوە و خۆبەدوورگرتن لە هەموو جۆرە ئاڵۆزکردنێک دەکەین، دڵنیاییش دەدەین عێراق لێکۆڵینەوە دەکات و رێکار دەگرێتەبەر و پەیوەندی پێویست ئەنجامدەدات لە هەموو ئاستەکاندا بۆ رێگە گرتن لە روودانی ئەو جۆرە پێشێلکارییانە".     لەبارەی ژمارەی قوربانییەکانەوە عەباس عەرداوی، چاودێری سیاسی و کەسایەتییەکی نزیک لە کەتائیب حیزبوڵڵای عێراق بە تۆری میدیایی رووداوی راگەیاند، لە ھێرشە ئاسمانییەکەدا چوار کوژراو و پێنج بریندار هەیە.  ئەم هەڵوێستەی عێراق دوای چەند کاژێرێک هات لە هێرشی ئاسمانیی ئەمریکا بۆ سەر چەند پێگەیەکی هێزەکانی گرووپی کەتایبی سەیدولشوهەدا لەسەر سنووری نێوان عێراق و سووریا؛ ئەو گرووپەش یەکێکە لە گرووپە چەکدارە شیعەکانی نێو هێزەکانی حەشدی شەعبی لە عێراق.  ئەو سێ بنکەیەی کە شەوی رابردوو کرانە ئامانج، دووانیان لەنێو خاکی سووریادان، کە کۆگای چەک و تەقەمەنی بوون، ئەوەی دیکەشیان لەنێو خاکی عێراقدا بوو لە نزیک شارۆچکەی قائیم لە رۆژئاوای عێراق؛ ئەمەشیان وەک ناوەندێکی تایبەت بە بەکارهێنانی فڕۆکەی بێفڕۆکەوانی بۆمبهاوێژ بەکارهاتووە، وەک ئەو فڕۆکانەی کە رۆژی شەممەی رابردوو شاری هەولێریان پێ کرایە ئامانج.  جۆن کێربی، گوتەبێژی پێنتاگۆن رایگەیاند، بە فەرمانی سەرۆک بایدن، هێزە سەربازییەکانی ئەمریکا "هێرشی ئاسمانیی بەرگریکرانەی ورد"یان لە دژی چەند بارەگایەک لەسەر سنووری نێوان عێراق و سووریا کردووە، کە لەلایەن میلیشیای پاڵپشتیکراوی ئێرانی بەکارهێنراون. گوتیشی هێرشەکان لە وەڵامی هێرشی گرووپەکانی پاڵپشتیکراوی ئێرانی دژ بە بەرژەوەندییەکانی ئەمریکا لە عێراق، کراون.  رۆژنامەی نیویۆرک تایمزی ئەمریکی لەزاری چەند بەرپرسێکی ئەمریکی، کە نەیانویستووە ناویان ئاشکرا بکرێت دەڵێت، ئەمریکا لە هێرشەکەدا فڕۆکە ئێف ١٦ ئێس و ئێف ١٥ ئی ئێس بەکارهێناوە و بۆمبی ٢٥٠ کیلۆگرامی تاوەکو هەزار کیلۆ گرامی بەکارهێناوە و سێ بنکەی کردووەتە ئامانج.  لیوای ١٤ی سەر بە حەشدی شەعبی لەبارەی هێرشەیەکەی بەرەبەیانی ئەمڕۆ دووشەممە راگەیێندراوێكی بڵاوکردووەتەوە و رایگەیاندووە؛ کاژێر ٢: ٠٠ی بەرەبەیان بارەگاکانیان لەلایەن هێزەکانی ئەمریکا لە ناوچەی قائیم لەسەر سنووری عێراق و سووریا کراونەتە ئامانج، لەو کاتەی هێزەکانیان لە "ئەرکی پیرۆز"دا بوون.