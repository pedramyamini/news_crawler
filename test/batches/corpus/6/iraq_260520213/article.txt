ئەوان هەڕەشەی ئەوەیان دەکرد ئەگەر قاسم موسڵح، فەرماندەکەی حەشی شەعبی کە رۆژی سێشەممە ٢٥ - ٥ - ٢٠٢١ بە تۆمەتی "تیرۆرکردنی" چەند چالاکڤانێک لە کەربەلا دەستگیرکرابوو، کاردانەوەی تووندتریان دەبێت. بەپێی ئەو زانیارییانەی لە سەرچاوەکانی حەشدی شەعبییەوە دەست رووداو کەوتوون، قاسم موسڵح ئازادکراوە.  حەشدی شەعبی پێشتر سێ مەرجیان بۆ کازمی دانابوو، یەکەم ئازادکردنی بەپەلەی قاسم موسڵح، دووەم داوای لێبوردی مستەفا کازمی، سەرۆکوەزیرانی عێراق بەهۆی ئەو دەستگیرکردنە و سێیەمیش دوورخستنەوەی ئەحمەد ئەبو رەغیف، بەرپرسی ئاژانسی هەواڵگری و لێکۆڵینەوەی فیدراڵی سەر بە وەزارەتی ناوخۆیە کە هێزەکانی ئەو قاسم موسڵحیان دەستگیرکردووە.  ئەگەرچی هەواڵی ئازادکردنی قاسم موسڵح بڵاوکرایەوە بەڵام بەگوتەی پەیامنێری رووداو هێشتا هیزەکەی حەشدی شەعبی لە ناوچەی سەوزی بەغدا ماونەتەوە. ساڵی رابردووش کاتێک ژمارەیەک چەکداری حیزبوڵڵای عێراقی دەستگیرکران، هێرشیانکردەوە سەر ناوچەی سەوز و سەرۆکوەزیرانی عێراقیان ناچارکرد، بڕیاری ئازادکردنیان دەربکات.  پێشتریش موختار موسەوی، ئەندامی پەرلەمانی عێراق و یەکێک لە سەرکردەکانی حەشدی شەعبی بە (تۆڕی میدیایی رووداو)ی رایگەیاند "حەشدی شەعبی بەهیچ شێوەیەک بەمە رازی نابێت، هۆشداری تووندیان داوە بەوەی کە ئەگەر قاسم موسڵح بە زووترین کات ئازاد نەکرێت، ئەوا ئەوان بەهێز ئازادی دەکەن".   پێشتر سەرچاوەیەکی ئاگادار لە پارێزگای کەربەلا، کە لەبەر هەستیاریی دۆخەکە نەیویست ناوی ئاشکرابکرێت بە (تۆڕی میدیایی رووداو)ی راگەیاند "بەتۆمەتی تیرۆرکردنی ئیهاب وەزنی، چالاکڤانی دانیشتووی کەربەلا لە ٩ی ئەو مانگە، هەروەها تیرۆرکردنی قاسم مەجلوب، فاهم تائی چالاکڤان و ژمارەیەک چالاکڤانی دیکە، ئێوارەی دوێنێ سێشەممە لە ئۆپەراسیۆنێکی تایبەتی هێزەکانی عێراقدا لە رێگەی دابەزین لە ئاسمانەوە لە شاری کەربەلا، قاسم موسڵح فەرماندەی ئۆپەراسیۆنەکانی ئەنباری حەشدی شەعبی و فەرماندەی لیوای تفوف دەستگیرکراوە".