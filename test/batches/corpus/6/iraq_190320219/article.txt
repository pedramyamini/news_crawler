دوای ئەوەی ئەمڕۆ شاندی هەرێمی کوردستان لەگەڵ لایەنە شیعەکان لەبارەی بودجەی ٢٠٢١ گەیشتنە رێککەوتن بڕیارە ئەمشەو کاژێر ٢٢: ٠٠ پەرلەمانی عێراق لەبارەی بودجە کۆببێتەوە.  ئێوارەی ئەمڕۆ شاندی حکومەتی هەرێمی کوردستان لەگەڵ لایەنە شیعەکانی نێو لیژنەی دارایی لە پەرلەمانی عێراق لەسەر بنەما سەرەکییەکانی بودجەی ٢٠٢١ گەیشتنە رێککەوتن.  دوای کۆبوونەوەکە قوباد تاڵەبانی، جێگری سەرۆکوەزیرانی هەرێمی کوردستان بە تۆڕی میدیایی رووداوی راگەیاند: "تاوەکو ئێستا رێککەوتنەکە زۆر بە باشی رۆشتووە، هیوادارم ئەمشەو بگەینە کۆتاییەکی باش".  بەشێك لە لایەنەکان واژۆیان کۆکردووەتەوە بۆ دواخستنی پەسندکردنی بودجە، لە کاتێکدا کوتلەی سائیروونی سەر بە موقتەدا سەدر پێداگرن لەوەی کە ئەمڕۆ دەبێت بودجەی ٢٠٢١ پەسندبکرێت. لەو بارەوە بەشار کیکی دەڵێت: "ئێمە لە سائیروون زیاتر پێداگرین لەوەی بودجە زووتر تێپەڕێنرێت.. حکومەتی هەرێمی کوردستان لە سەرەتاوە دەیویست لەگەڵ حکومەتی عێراق رێکبکەوێت".  بەدر زیادی، ئەندامێکی هاوپەیمانی سائیروون بە تۆڕی میدیایی رووداوی راگەیاند: "دەبێت ئەمشەو کۆبوونەوەی پەرلەمانی عێراق بکرێت و بودجە پەسندبکرێت".  پێشتر حکومەتی هەرێمی کوردستان و حکومەتی عێراق لەسەر رادەستکردنی ٢٥٠ هەزار بەرمیلی رۆژانە و نیوەی داهاتی نانەوتی هەرێمی کوردستان رێککەوتن، بەڵام ئەمڕۆ لایەنە شیعەکان دەقێکی جێگرەوەیان لە بری ماددەی ١١ پێشکێشکرد کە داوای ٤٦٠ هەزار بەرمیل نەوتی رۆژانەیان دەکرد.  لە کۆبوونەوەکەی ئێوارەی ئەمڕۆ بەشێک لە ماددەکانی دەقە جێگرەوەکە لابراون و بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات، و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان.