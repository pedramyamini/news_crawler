فەلاح قەیسی، بریکاری وەزارەتی پەروەردەی عێراق بۆ کاروباری کارگێڕی رایگەیاند، وەزارەتەکەیان بەنیاز نییە تاقیکردنەوەی قۆناخی سێی ناوەندی دوابخات، یاخود هەڵیوەشێنێتەوە، ئەوەشی لەو بارەوە لە تۆڕە کۆمەڵایەتییەکان باسدەکرێت، پڕوپاگەندەیە بەمەبەستی ئاستەنگ دروستکردن لەبەردەم پرۆسەی پەروەردە و تاقیکردنەوەکان.  بریکاری وەزارەتی پەروەردەی عێراق ئاماژەی بەوەکرد، لەلایەن لیژنەی هەمیشەیی تاقیکردنەوەکان وادەیەک بۆ تاقیکردنەوەی پۆلی سێی ناوەندی دیاریکراوە، وەزارەتیش بەردەوامە لە ئامادەکارییەکانی بۆ سەرکەوتنی پرۆسەکە.  فازڵ غەروای، ئەندامی کۆمیسیۆنی مافەکانی مرۆڤی عێراقی لە راگەیێندراوێکدا ئاماژەی بەوەکرد، نەوەی سێیەمی پاتەی کۆرۆنا بڵاوبووەتەوە و هەڕەشە لە ژیانی قوتابیانی زانکۆ دەکات.  غەراوی گوتیشی، نەبوونی پێویستییەکانی خۆپارێزی و وەرنەگرتنی ڤاکسین و بەرزبوونەوەی پلەکانی گەرما بۆ سەرووی ٥٠ پلە، هەموو ئەمانە دەری دەخەن کە دۆخەکە بۆ بەڕێوەچوونی تاقیکردنەوەکان گونجاو نین، بۆیە لە ئەگەری بەڕێوەچوونی تاقیکردنەوەکان، ئەوا وەزارەتی خوێندنی باڵا بەرپرسیارێتیی مرۆیی و یاسایی لە ئەستۆ دەگرن، ئەگەر بێتوو ژیانی قوتابیان بکەوێتە مەترسییەوە.    ئەندامەکەی کۆمیسیۆنی مافەکانی مرۆڤی عێراقی داوا دەکات تاقیکردنەوەی زانکۆکان بکرێنە ئەلیکترۆنی.  بەپێی دوایین ئاماری وەزارەتی تەندروستی و ژینگەی عێراق، تاوەکو ئێستا ١ ملیۆن و ٤١٤ هەزار و ٩٢٥ کەس لە عێراق و هەرێمی کوردستان تووشی کۆرۆنا بوون، ١ ملیۆن و ٢٩٤ هەزار و ٤١١ لەو تووشبووانە چاکبوونەتەوە، واتا ٩١.٥ % ی تێکڕای تووشبووان، هەروەها ١٠٣ هەزار و ٣٨ تووشبووی کۆرۆنا هێشتا چارەسەر وەردەگرن، ٦٤٤ لەو تووشبووانە لەژێر چاودێریی چڕدان، ١٧ هەزار و ٤٧٦ تووشبووی کۆرۆناش گیانیان لەدەستداوە.