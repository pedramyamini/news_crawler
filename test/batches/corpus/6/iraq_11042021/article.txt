هەڵکەوت عەزیز، پەیامنێری رووداو لە بەغدا رایگەیاند: کاژێر ٩ی بەیانی ئەمڕۆ یەکشەممە ١١ - ٤ - ٢٠٢١ نێچیرڤان بارزانی، سەرۆکی هەرێمی کوردستان گەیشتە بارەگای رەوتی حیکمە لە بەغدا و لەگەڵ عەممار حەکیم، سەرۆکی رەوتەکە و سەرۆکی هاوپەیمانی عێراقیون پێشوازی لێکراو ئێستا هەردوولا لە کۆبوونەوەدان.  بەپێی بەرنامەی دیدار و سەردانەکانی بێت، ئەمڕۆ سەرۆکی هەرێمی کوردستان لە بەغدا نزیکەی ٩ کۆبوونەوەی جیاوازی دەبێت، لەگەڵ هەریەک لە سەرکردەکانی شیعە و سوننە. بڕیار وایە لەگەڵ نووری مالیکی، هادی عامری، خەمیس خەنجەر، ئوسامە نوجێفی و رەوتی سەدر.     عەبدوڵڵا زەیدی، سەرکردە لە رەوتی حیکمە بە تۆڕی میدیایی رووداوی راگەیاند: "سەردانەکە بەردەوامیدانە بە بەهێزی ئەو پەیوەندییەی هەیە بەتایبەت لەدوای پەسندکردنی بودجە"، دەشڵێت: "پێویستیمان بە چارەسەرێکی بنەڕەتییە بۆ کێشەکان، ئەو سەردانەش لەکاتی خۆیدایە و پێویستیشە بەردەوامبن و شێوازێكی نوێ بۆ چارەسەری کێشەکان بدۆزرێتەوە".     لە بەشێکی دیکەی قسەکانیدا عەبدوڵڵا زەیدی گوتی: "ئەو سەردانە لەکاتێکی باشدایە، لە راستیدا من بە بەردەوامی بەهێزی پەیوەندییەکانی دادەنێم بەتایبەت دوای پەسندکردنی بودجە و چارەسەری کێشە هەڵپەسێردراوەکان کە چەندین ساڵە بەردەوامن، شتێکی نامۆش نییە شاندێکی باڵا بە سەرۆکایەتی، بەڵام پێویستمان بە گفتوگۆ و لێکتێگەیشتنی زیاترە بۆ یەکخستنی ریزەکان و چارەسەری کێشە هەڵپەسێراوەکان و دۆزینەوەی چارەسەر و رێگەی دیکە بۆ هاوبەشی و هاوکاری، بۆ ئەوەی لە بودجەدا نەچینە نێو کێشە و ململانێ و ناکۆکی تا دەگاتە راگەیاندن و باسی بکرێت، بۆیە سەردانەکە بە زۆر باش دادەنێین، سەردانی دیکەش پێویستە بە جۆرێک چارەسەری پێ بێت، بەجۆرێک رێگەی دیکە بدۆزرێتەوە بۆ ئەوەی نەچینەوە نێو چیرۆکی ناکۆکییەکان لەگەڵ پەسندکردنی بودجە لە هەموو ساڵێکدا".     سەرکردەکەی رەوتی سەدری رۆڵی سەرۆکی هەرێمی کوردستان لە چارەسەکردنی کێشە هەڵپەسێردراوەکانی نێوان هەولێر و بەغدا بە گرنگ زانی و گوتی: "لەو سەردانەدا باسی هاوپەیمانی ناکرێت، بەڵام پێشتر زۆر باسی ئەو پرسەمان کردووە کە بەشێکی بریتییە لە هاوپەیمانیە سیاسییەکان، لە سەردانەکانی پێشتریش باسی هاوپەیمانیمان لەگەڵ کردوون، هاوپەیمانێتییەک کە بنەماکەی تائیفییەت نەبێت".      عەبدوڵڵا زەیدی لەبارەی دروستکردنی هاوپەیمانی ئاماژە بەوەش دەدات: "ئەوە پێویستی بە گفتوگۆ و قووڵبوونەوەیە لە گفتوگۆکان، بەڵام لەو بڕوایەدام کە بەڕێز نێچیرڤان بارزانی بەردەوام خاڵی بەیەکگەیشتنە، دەتوانم ئەوە بڵێم کە بەڕێزیان خاڵی نێوەڕاستی گەیشتنە بە کۆمەڵێک چارەسەر، ئەو خۆی بەردەوام لایەنێکی چارەسەر بووە نەک لایەنی کێشە، بۆیە گرنگ و پێویستە نێچیرڤان بارزانی بە ئەرکی سەرشانی هەستاوە بۆ چارەسەری کێشەکان لە نێوان ناوەند و هەرێم، لەو بڕوایەشدام ئەو بە شارەزایی و توانایی و ئەزموونی قووڵی سیاسی دەتوانێ کێشەکان چارەسەر بکات، لە هەر پێگەیەک بێت چ سەرۆکایەتیی هەرێمی کوردستان یان پێگە سیاسییەکەی، ئەوەش وا دەکات لایەنێکی سەرەکی بێت بۆ چارەسەری کێشە هەڵپەسێردراوەکان".     نێچیرڤان بارزانی، سەرۆکی هەرێمی کوردستان بە سەردانێکی دوو رۆژە لە بەغدایە، ئێوارەی رۆژی شەممە ١٠ی نیسانی ٢٠٢١، لەگەڵ سێ سەرۆکایەتییەکەی عێراق، د. فائق زێدان، سەرۆکی ئەنجوومەنی باڵای دادوەری و ئەمینداری گشتیی کۆمکاری عەرەبی کۆبووەوە. بڕیارە ئەمڕۆش ژمارەیەک دیدار و کۆبوونەوەی لەگەڵ سەرکردەی لایەنە سیاسییەکانی عێراق هەبێت.   دوای نیوەڕۆی رۆژی شه‌ممه ١٠ - ٠٤ - ٢٠٢١ نێچيرڤان بارزانى، سه‌رۆكى هه‌رێمى كوردستان بە سەرۆکایەتیی شاندێک گەیشتە بەغدا و له به‌غدا له‌گه‌ڵ مسته‌فا كازمى، سه‌رۆكوه‌زيرانى عێراق كۆبووه‌وه. بەپێی راگەیێندراوی سەرۆکایەتیی هەرێمی کوردستان لە کۆبوونەوەکەدا، هاريكارى و هاوئاهەنگيى نێوان دامه‌زراوه‌كانى حكومه‌تى عێراق و حكومه‌تى هه‌رێمى كوردستان له چوارچێوه‌ى ده‌ستووردا تاوتوێکراوە، هەروەها باسی هه‌نگاوه‌كانى به‌ره‌نگاربوونه‌وه‌ى تيرۆر و تاوان و هاريكاريى هه‌ردوولا بۆ ئاساييكردنه‌وه‌ى دۆخى شنگال کراوە.  ئێوارەی هەمان رۆژ نێچيرڤان بارزانى، سه‌رۆكى هه‌رێمى كوردستان له به‌غدا له‌گه‌ڵ د. بەرهەم ئەحمەد ساڵح، سه‌رۆكکۆماری عێراق کۆبووەوە، لە کۆبوونەوەیاندا، جەختیان لەسەر ئەوە کردووەتەوە، کە "پێویستە بودجە لەپێناو دابینكردنی خۆشگوزەرانيی ھاووڵاتیان و چارەسەركردنی كێشەكانی بژێوی و مووچەدا جێبەجێ بكرێت. "  سەرۆکی هەرێمی کوردستان لە میانی سەردانەکەیدا لەگەڵ فائق زێدان، سه‌رۆكى ئه‌نجوومه‌نى باڵاى دادوه‌ريى عێراق و ژماره‌يه‌كى له دادوه‌ران و سه‌رۆكى دادگەكان كۆبووه‌وه.  هەمان رۆژ سەرۆکی هەرێمی کوردستان لەگەڵ محەممەد حەلبووسی، سەرۆکی پەرلەمانی عێراقیش کۆبووەوە. هاوکات لەگەڵ ئەمینداری گشتیی کۆمکاری عەرەبی کۆبووەوە. هەر لە کۆبوونەوەکەدا، سه‌رۆكى هه‌رێمى كوردستان لەلایەن ئەمینداری گشتیی کۆمکاری عەرەبییەوە بۆ سه‌ردانى باره‌گاى كۆمكارى عه‌ره‌بى له قاهيره بانگهێشت كرا.