د. محەممەد حەسان، سەرکردە لە رەوتی حیکمە بە تۆڕی میدیایی رووداوی راگەیاند "ئەو لایەنە سیاسیانەی کە ئێستا سوودمەندن لەم دیمەن و رەوشەی ئێستا هەیە، بڕوایانوایە ھەر گۆڕانکارییەکی سیاسی لە بەرژەوەندی ئەوان نییە، دژی ئەنجامدانی ھەڵبژاردنن، ئەم لایەنانە بەرژەوەندی خۆیان خستووەتە پێش بەرژەوەندی نیشتمانی، بەڵام بڕوامان وایە ئەگەر ئیرادەیەکی نیشتمانی لای خەڵک ھەبێت بۆ ئەنجامدانی ھەڵبژاردن ئەوا ئەو لایەنانە سەرکەوتوونابن لەوەی بیانەوێت. "   هاوپەیمانیی نەسری حەیدەر عەبادی، هۆشداریی دەدات لەوەی کە دواخستنی هەڵبژاردن پشێوییەکی نوێی سیاسی لێدەکەوێتەوە.  د. سەلام زوبەیدی، ئەندامی ھاوپەیمانیی نەسر بە تۆڕی میدیایی رووداوی راگەیاند "دواخستنی ھەڵبژاردن واتا فەوزایەکی گەورە و کێشەی زۆر، رەنگە بکەوینە تونێلی کێشەکان تەنانەت ئەگەر کاتی تازەی دیاریبکرێت بۆ ھەڵبژاردن وانەکات کێشە سیاسییەکان دابمرکێنێتەوە، بۆیە تاکە چارەسەر ئەنجامدانی ھەڵبژاردنە لەکاتی دیاریکراوی خۆیدا. "   کورد کێشەی گەورەی ناوچە کوردستانییەکانی دەرەوەی ئیدارەی ھەرێمی کوردستانە و پێیانوایە ھیچ گەرەنتییەک بۆ پاراستنی دەنگەکانیان لەو ناوچانە نییە.  رێزان شێخ دلێر، پەرلەمانتاری یەکێتی لە پەرلەمانی عێراق بە رووداوی گوت "بێگومان کورد زەرەر مەنددەبێت بەتایبەتی لە ناوچەکانی دەرەوەی ھەرێمی کوردستان، راستە ئێمە لەناو ھەرێمی کوردستان کورسی تایبەت بەخۆمان ھەیە جا ھەر حیزبێک بیباتەوە، بەڵام لە ناوچەکانی دەرەوەی ھەرێمی کوردستان ئەگەر ئەوان لەگەڵ سەرۆکوەزیران بەمشێوەیە مامەڵە بکەن، ئەی لەگەڵ ئەو حیزبە سیاسیانەی دیکە چی بکەن، نە بارەگایان ماوە نەھێزیان ماوە نە پێشمەرگە لەو ناوچانە. "  لاوازیی حکومەت لە رووداوەکانی ئەم دواییەی بەغدا و کۆنتڕۆڵکردنی دەروازەکانی ناوچەی سەوز لەلایەن گرووپە چەکدارەکان، ترسی دەستێوەردان و باڵادەستی زیاتری ئەو گرووپانەی لێکەوتووەتەوە و ئێستا بەشێکی شەقام لەگەڵ دواخستنی هەڵبژاردنن.  ھەڕەشەی گرووپە جیاوازە چەکدارەکان و کوشتنی چالاکڤانان هەوڵێکی دیکەی دواخستنی ھەڵبژاردنی پێشوەختە، چونکە ئەم ھەوڵانە بووە ھۆکاری کشانەوەی زیاتر لە ٢٠ حیزب و ھاوپەیمانیێتی کە لە ھەناوی گۆڕەپانی خۆپیشاندانەوەکانەوە دروستبوون و ئێستا دەیانەوێت دەست بە ناڕەزایەتی بکەن و رێگە لە بەڕێوەچوونی ئەو پرۆسەیە بگرن کە دەڵێن "دڵنیان پاک و بێگەرد نابێت. "