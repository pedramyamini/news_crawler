جومانە غەلایی، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، تاوەکو ئێستا ١٥ ملیۆن و ٤٥٩ هەزار و ٩ کارتی بایۆمەتری تەواو بوون.  ١٣ ملیۆن و ٢٢٧ هەزار و ٥٧٠ کارتی دەنگدان دابەش کراون، ٩٤٥ هەزار و ٤٧ کارتیش نوێکراونەتەوە کە ١٢ هەزار ١٦٨ ـیان لەنێو ئاوارەکاندان.  لەبارەی چاودێرانی نێوخۆیی و نێودەوڵەتییەوە جومانە غەلایی ئاماژەی بەوە دا کە تاوەکو ئێستا ژمارەی چاودێرانی نێوخۆیی سێ هەزار و ٥٤٧ کەسن کە لە رێکخراوەکانی کۆمەڵگەی مەدەنی پێکهاتوون. لەگەڵ چاودێرانی بریکاری حیزبە سیاسییەکان کە دوو هەزار و ٨٣١ کەسن، وێڕای ٧٥ لایەن لە باڵیۆزانی وڵاتانی عەرەبی و نێودەوڵەتی و رێکخراوە نێودەوڵەتییەکان کە تاوەکو ئێستا بەشداری دەکەن.  گوتەبێژی کۆمیسیۆنی باڵای سەربەخۆی هەڵبژاردنەکانی عێراق باسی لەوەیش کرد، ٢٠٢١/٠٢/٢٧ دوایین وادەیە بۆ تۆمارکردنی هاوپەیمانێتییەکان کە ٣٠ هاوپەیمانێتی پەسندکراون، هەشتیش لە پێکهێناندان و حەوت هاوپەیمانێتییش سەردانی فەرمانگەی کاروباری حیزبەکانیان کردووە و فۆرمی بەشداریکردنی هەڵبژاردنیان پڕکردووەتەوە.   هەروەها گوتەبێژی کۆمیسیۆن راشیگەیاند، ٢٤٩ حیزب تۆمارکراون و ٥٨ ـیش کار بۆ دامەزراندنیان دەکرێت و ٨٦ حیزبی سیاسی داخوازیی خۆیان پێشکێش کردووە کە بەشداریی هەڵبژاردن بکەن.   جومانە غەلایی گوتی: "پارەی دڵنیایی بەربژێرەکان بۆ بەشداریکردنی هەڵبژاردن لە پێنج  ملیۆن دینارەوە بۆ دوو ملیۆن دینار کەم کراوەتەوە. "  گوتەبێژی کۆمیسیۆنی باڵای سەربەخۆی هەڵبژاردنەکانی عێراق جەختی لەوە کردەوە، رۆژی ٢٠٢١/٠٣/٠١ دوایین وادەیە بۆ تۆمارکردنی بەرژێرەکان کە تاوەکو ئێستا ٥٩ بەرژێر لە پارێزگاکان داواکاریان پێشکێش کردووە، هاوپەیمانیی قادیروونیش بەربژێرێکی پێشکێش کردووە. لەگەڵ ئەوەی ئەو ژمارەیە کەمە، بەڵام تاوەکو ئێستا ئەمە دوایین وادەیە بۆ پێشکێشکردنی بەربژێرەکان.