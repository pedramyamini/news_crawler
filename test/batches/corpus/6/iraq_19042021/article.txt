جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند "هەڵبژاردنی پێشوەختی پەرلەمانی عێراق بە دڵنیاییەوە لە ١٠ ـی تشرینی دووەمی ئەمساڵدا بەڕێوەدەچێت و ئەو وادە پاشگەزبوونەوەی تێدا نییە، کۆمیسیۆن بەردەوامە لە تۆمارکردنی حیزب و لایەنە سیاسییەکان، تاوەکو ئێستاش مۆڵەت بە ٢٥٣ حیزبی سیاسی دراوە، هاوکات ٦٣ حیزب کە لە قۆناخی خۆتۆمارکردندان، داواکارییان پێشکێش کردووە بۆ خۆتۆمارکردن لە کۆمیسیۆن، هەروەها ١١٨ حیزب و ١١ لە کۆی ٣٢ هاوپەیمانیی سیاسی کە پێشتر لە کۆمیسیۆن تۆمارکراون، ئامادەییان دەربڕیوە بۆ بەشداریکردن لە هەڵبژاردنی داهاتوو، لەکاتێکدا ١٢ هاوپەیمانیی سیاسیی دیکە لە قۆناخی خۆتۆمارکردندان".  گوتەبێژی کۆمیسیۆنی باڵای سەربەخۆی هەڵبژاردنەکانی عێراق گوتیشی "ژمارەی ئەو دەنگدەرانەی داتاکانیان نوێکردووەتەوە، یەک ملیۆن و ٧٣٣ هەزار و ٣٠ دەنگدەرن، کە ٢٧ هەزار و ٧٧١ دەنگدەریان ئاوارەن، بەوەش ژمارەی ئەو دەنگدەرانەی لە سیستەمی بایۆمەتریدا تۆمارکراون، گەیشتووەتە ١٦ ملیۆن و ٣١١ هەزار و ٩٦٥ دەنگدەر، هاوکات ١٣ ملیۆن و ٧٥٥ هەزار و ٦١ کارتی بایۆمەتری بەسەر دەنگدەران لە پارێزگاکاندا دابەشکراون".  جومانە غەلای ئاماژەشی بەوە کرد " ٤٧٨ بەربژێر داواکارییان پێشکێش کردووە بۆ خۆتۆمارکردن و بەشداریکردن لە هەڵبژاردنی داهاتووی پەرلەمان لە ئۆکتۆبەری ئەمساڵدا، ١٤٠ یان بەربژێری پارتەکانن، ٤ یان بەربژێری هاوپەیمانییە سیاسییەکانن، لەگەڵ ٩ بەربژێری کوردی فەیلی و ٨ بەربژێری سابیئە، هەروەها ٥ بەربژێری ئێزدی و ٧ بەربژێری کریستیان".  کۆمیسیۆنی باڵای سەربەخۆی هەڵبژاردنەکانی عێراق دواجار ماوەی تۆمارکردنی ناوی بەربژێرەکانی بۆ ١ ـی مانگی ئایاری ٢٠٢١ درێژکردەوە، کە هاوکات وادەی کۆتاییهاتنی ماوەی تۆمارکردنی هاوپەیمانیە سیاسییەکانە.