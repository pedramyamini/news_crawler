دوێنێ شاندی هەرێمی کوردستان و لایەنە شیعەکان لەسەر دەقێکی هاوبەش رێککەوتن، بەڵام ئەمڕۆ لایەنە شیعەکان گۆڕانکارییان لە دەقی ماددەی ١١ ـی پرۆژەیاسای بودجە کرد و چەند بڕگەیەکیان بۆ زیادکرد.  ئەو بڕگەیەی کە لایەنە شیعەکان لە پرۆژەیاسای بودجە جێگیریان کردبوو، تێیدا هاتووە، ئەگەر هەرێمی کوردستان پابەند نەبێت بە رێککەوتنەکە ئەوا هیچ بودجەیەک لە عێراقەوە نانێردرێت، ئەوەش گفتوگۆیەکی تووندی لێکەوتەوە.  پێشتر بەشیر حەداد، جێگری دووەمی سەرۆکی پەرلەمانی عێراق لە کۆنگرەیەکی رۆژنامەڤانیدا رایگەیاند "چەند لایەنێک پێیان باشە کە کۆبوونەوەی پەرلەمان دوابخرێت".  لە بەشێکی دیکەی قسەکانیدا لەبارەی "هەڵوەشاندنەوەی رێککەوتنەکەی رۆژی هەینی" بەشیر حەداد رایگەیاند "هەڵوەشاندنەوە نییە، بەپێی یاسا رێککەوتن کراوە و واژۆکراوە و مۆری لیژنەی دارایی لێدراوە، ئەوەی کە ئەمڕۆ بەیانی گۆڕاوە ئێمە وەکو سەرۆکایەتیی پەرلەمان کاری پێناکەین".  ئەمڕۆ لیژنەی دارایی کۆبوونەوەیەکیان کرد و گۆڕانکارییان لە ماددەی ١١ کرد کە باسی پشکی هەرێمی کوردستان دەکات، پێشتر وا بڕیار بوو لە بەرامبەر پابەندنەبوونی هەرێمی کوردستان بە رێککەوتنەکە، یاسای چاودێریی دارایی پەیڕەو بکرێت و لە بەرامبەر نەناردنی هەر بڕێک کەمتر لە ٢٥٠ هەزار بەرمیل نەوتی رۆژانە، ئەوا هێندەی ئەو بڕە لە بودجەکەی هەرێمی کوردستان کەمدەکرێتەوە.  دواتر لایەنە شیعەکان بڕگەیەکیان جێگیرکردووە کە تێیدا هاتووە، ئەگەر هەرێمی کوردستان پابەند نەبێت بە رێککەوتنەکە ئەوا هیچ بودجەیەک لە عێراقەوە نانێردرێت.  لە کۆبوونەوەکەی ئێوارەی دوێنێدا بەشێک لە ماددەکانی دەقە جێگرەوەکەی رابردوو لابراون و بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان. بەڵام دەبێت ئەو داهاتەی هەرێمی کوردستان رادەستی سۆمۆی دەکات لە ٢٥٠ هەزار بەرمیل کەمتر نەبێت.