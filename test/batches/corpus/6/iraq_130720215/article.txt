نەخۆشخانەی حوسێنی فێرکاری لە زیقاری باشووری عێراق لە رووداوێکی ئاگرکەوتنەوەدا کە دەگوترێت بووتڵی ئۆکسجین هۆکارەکەی بووە، بووە هۆی گیانلەدەستدانی نزیکەی ٧٠ کەس. لەنێویاندا کارمەندی تەندروستی، پۆلیس و منداڵیش هەن.  هاووڵاتییەک دەڵێت "یەکەم بۆردوومانی برا کوردەکانمان، دووەم بێکاری، سێیەم ئەوەتا ببینە، سەرەتا ئیبن خەتیب و ئێستاش ناسریە، جەنابی کازمی باش بزانە کە لەوانەیە بتەوێ تۆڵە بسێنیتەوە، لێرە نامەوێت هەندێک قسەی ناشرین بکەم، چونکە ئەم کەناڵە زۆر بەڕێزە، نە تۆ نە ئەوەی پێش تۆ هات و نە ئەوەشی دوای تۆ دێت، ناتوانن ناسریە بسڕنەوە".  سەرەڕای راگەیاندنی باری نائاسایی، تەندروستیی زیقار رایگەیاندووە، چەند کەسێک لە رووداوەکەدا بێسەروشوێن بوون. عەمار زاملی، گوتەبێژی فەرمانگەی تەندروستیی پارێزگای زیقار بە رووداوی راگەیاند، ئاگرەکە بەهۆی تەقینەوەی بووتڵەکانی ئۆکسجین و خراپ بەکارهێنانیان بووە.  دوای رووداوەکە مستەفا کازمی، سەرۆکوەزیرانی عێراق هەریەکە لە بەڕێوەبەری تەندروستیی زیقار، بەڕێوەبەری بەرگریی شارستانی و بەڕێوەبەری نەخۆشخانەی حوسێنی لە کارەکانیان دوورخستەوە.  هاووڵاتییەک ئاماژەی بەوە کرد، "نزیکەی کاژێر ٠٩: ٤٥ خولەک بوو، من تەنیا ئاگرەکەم بینی، وەکو ئەو هەموو خەڵکە هاتینە ئێرە، نەمانتوانی بێینە ژوورەوە، چونکە ئەو دەرگایە داخرابوو و بە تەواوەتی لەحیم کرابوو، تەنیا یەک دەرگا لەو سەرەوە کرابووەوە کە ئاگرەکە تێیدا روویدابوو، ئەوانەشی لێرەبوون لەبەرئەوەی دەرگاکە داخرابوو، نەیانتوانی هەڵبێن".  بەپێی راگەیێندراوی کۆبوونەوەی نائاسایی کازمی و ژمارەیەک بەرپرسی حکومی و فەرماندە سەربازییەکان، سەرۆکوەزیرانی عێراق بڕیاریداوە لێکۆڵینەوەی خێرا لە ئاستی باڵا لە هۆکاری ئاگرەکە بکرێت، تیمێکی حکومی و ئەمنی سەرپەرشتیی لێکۆڵینەوەکان دەکەن.  لە کاردانەوەکانی رووداوەکەشدا وەزارەتی دەرەوەی ئەمریکا سەرەخۆشیی لە عێراقییەکان کرد، سەرۆککۆماری عێراقیش رایگەیاند، رووداوەکە ئەنجامی خراپی کارگێڕییە لە کەرتی تەندروستیدا.  پەیوەست بە رووداوەکە، وەزیری تەندروستیی حکومەتی هەرێمی کوردستان لە پەیوەندییەکی تەلەفۆنیدا لەگەڵ وەزارەتی تەندروستیی عێراق و پارێزگاری زیقار، ئامادەیی حکومەتی هەرێمی کوردستانی دەربڕی بۆ فریاگوزاری و ناردنی هەر پێداویستییەکی پزیشکی و پێشوازیکردنی برینداران.  نیسانی ئەمساڵ رووداوێکی هاوشێوە لە نەخۆشخانەی ئیبن خەتیب روویدا، بەهۆیەوە ٨٢ کەس گیانیان لەدەستدا، کۆمیسیۆنی مافی مرۆڤ ئەو کات رایگەیاند، ژمارەکە لەوە زیاترە و ١٣٠ کەس گیانیان لەدەستداوە.