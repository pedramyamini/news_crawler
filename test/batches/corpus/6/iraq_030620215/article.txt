رۆژی پێنجشەممە ٠٣ - ٠٦ - ٢٠٢١، عەمید باسم غانم، گوتەبێژی پۆلیسی بەسرە بە تۆڕی میدیایی رووداوی راگەیاند، دوای بەدەستگەیشتنی زانیاری لەبارەی تاوانی کوشتنی هاووڵاتییەک لە ناوچەی مەزراع لحیس، دەستبەجێ هێزێک پێکهێندرا لە بنکەی پۆلیسی زوبێر و ئەوانیش چوونە شوێنی رووداوەکە.  ناوچەی مەزراع لحیس، دەکەوێتە قەزای زوبێر لە باشووری رۆژئاوای پارێزگای بەسرە لە باشووری عێراق.  گوتەبێژی پۆلیسی بەسرە روونیکردەوە، "دوای گەڕان و پشکنین و کۆکردنەوەی زانیاری، سەرەداوی تاوانەکە ئاشکرابوو، زانرا تاوانکار خودی ژنەکەیەتی، بۆیە لە ماوەیەکی پێوانەییدا دەستگیرکرا و دەستیش بەسەر ئەو کڵاشینکۆڤەدا گیرا، کە تاوانەکەی پێ کرابوو".  عەمید باسم غانم، ئاماژەی بەوەش کرد کە تۆمەتبار دانی بە تاوانەکەدا ناوە و رایگەیاند "نۆ مانگ لەمەوبەر کوڕەکەی لەلایەن هاوژینەکەی کوژراوە و لە کێڵگەکەدا تەرمەکەی ژێرخاک کردووە، بۆیە لەسەر ئەو کارە بە هەمان شێوە تەقەی لە هاوژینەکەی کردووە و لە هەمان شوێنی کوڕەکەی، تەرمی هاوژینەکەی ژێرخاک کردووە".  گوتەبێژی پۆلیسی بەسرە ئاماژەی بەوەش کرد "پۆلیس شوێنەکەیان هەڵکۆڵیوە، هەردوو تەرمەکەیان دەرهێناوە، رێکاری یاساییش لە بەرامبەر تاوانکار گیراوەتەبەر".  بەپێی ئاماری وەزارەتی ناوخۆی عێراق، کە رۆژی یەکشەممە ٢٧ی کانوونی یەکەمی ٢٠٢٠ بڵاویکردەوە، لە ساڵی ٢٠٢٠ دا ١٥ هەزار تووندوتیژی خێزانی تۆمارکراون.