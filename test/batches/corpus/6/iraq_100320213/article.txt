مەنسوور بعێجی، ئەندامی پەرلەمانی عێراق لە فراکسیۆنی دەوڵەتی یاسا، ئەمڕۆ چوارشەممە، لە راگەیێندراوێکدا رایگەیاند: "هەموو ماددەکانی پرۆژە بودجەی ٢٠٢١ هەموارکران و یەکلاییکرانەوە، تەنیا ماددەی بەشە بودجەی هەرێمی کوردستان نەبێت لە بودجەکە، کە هێشتا ماوە یەکلاییبکرێتەوە، بۆیە کۆدەنگییەک لەنێو پەرلەمانتاران هەیە پرۆژە یاسای بودجەی گشتیی ساڵی ٢٠٢١ ـی بە دەنگی زۆرینە لە پەرلەمان پەسند بکرێت".  لەبارەی رێککەوتنەکانی حکومەتی هەرێمی کوردستان و حکومەتی فیدراڵی مەنسوور بعێجی رایگەیاند: "حکومەتی هەرێمی کوردستان نایەوێت لەبارەی بەشە بودجەی لە بودجەی گشتیی ٢٠٢١ دا بگاتە رێککەوتن، بۆیە بە درێژایی ماوەی رابردوودا خۆی دەدزییەوە، لە ئەنجامدا پەسندکردنی پرۆژە یاسای بودجە دواکەوت، بەڵام لە بەرامبەردا واژۆی زیاتر لە ١٥٠ ئەندامی پەرلەمان کۆکراوەتەوە بۆ دەنگدان لەسەر بودجە و پەسندکردنی".  لە بەشێکی دیکەی قسەکانیدا پەرلەمانتارەکەی فراکسیۆنی دەوڵەتی یاسا ئاماژەی بەوە کرد: "ئەگەر حکومەتی هەرێمی کوردستان بەشە بودجەی خۆی لە بودجەی راستەقینە دەوێت، ئەوا دەبێ هەموو داهات رادەست بکات، ئەگەرنا وەک ئەوەی لە یاسای قەرزوەرگرتن روویدا بەشە بودجەکەی ئەمساڵی پەسند ناکەین".  سەبارەت بە ئەگەری پەسندکردنی بەشە بودجەی هەرێمی کوردستان لە بودجەی فیدراڵی ٢٠٢١ دا، شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند: "تاوەکو ئێستا لایەنە شیعەکان رایەکی یەکگرتوویان لەبارەی بەشە بودجەی هەرێمی کوردستان لە پرۆژەیاسای بودجەی ٢٠٢١ پێشکەش نەکردووە، بەڵام ئەگەر ئەو دەقەی کە لە پرۆژەیاساکەدا تایبەت بە بەشە بودجەی هەرێمی کوردستان هەیە بچێتە پەرلەمان پێشبینی دەکەین پەسند بکرێت، چونکە فراکسیۆنە شیعەکان یەکدەنگ و یەکهەڵوێست نین، بەشێکیشیان بەرامبەر بەشە بودجەی هەرێمی کوردستان رایانگۆڕاوە و لەگەڵ رادەستکردنی رۆژانە ٢٥٠ هەزار بەرمیل نەوتی خاون لە لایەن هەرێمی کوردستانەوە".  بەپێی پرۆژەیاسای بودجەی گشتیی ساڵی ٢٠٢١، کە لەلایەن حکومەتی عێراقەوە رەوانەی پەرلەمان کراوە، هەرێمی کوردستان جگە لە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، دەبێت ٥٠ % ـی داهاتی دەروازەکان و داهاتی فیدراڵی دیکەی هەرێمی کوردستان رادەستی حکومەتی عێراق بکات، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلاییبکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت.