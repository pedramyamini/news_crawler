بەپێی راگەیێندراوێکی کۆمیسیۆنی باڵای سەربەخۆی هەڵبژاردنەکانی عێراق، ئەنجوومەنی کۆمیساران لە کۆمیسیۆنی باڵای سەربەخۆی هەڵبژاردنەکان بڕیاریدا بە هەڵوەشانەوەی پەسندکردنی بەربژێر ئەشواق فەهد عەبود ئەلغرێری و سڕینەوەی ئەو دەنگانەی لە هەڵبژاردن بەدەستی دەهێنێت، ئەویش بەهۆی ئەو سکاڵایانەی باس لەوە دەکەن کە ئەو بەربژێرە کارتی دەنگدانی کڕیوە..  کۆمیسیۆنی هەڵبژاردنەکان دووپاتیدەکاتەوە، بڕیارەکە دەکرێت تانەی لێبدرێت لەبەردەم دەستەی دادوەریی هەڵبژاردن لەماوەی سێ رۆژدا.  دکتۆر ئەشواق فەهد عبود ئەلغرێریی، بەربژێری هاوپەیمانی عەزم - ە بەسەرۆکایەتی خەمیس خەنجەر. بەربژێری ژمارە ٧٠ - یە لە بازنەی ١٧ی پارێزگای بەغدا.  نبراس ئەبو سۆدە، یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق رۆژی چوارشەممە ١٥ - ٩ - ٢٠٢١ بە تۆڕی میدیایی رووداوی رایگەیاند، "نزیکەی ١٧ ملیۆن کارتی بایۆمەتری لەلایەن کۆمیسیۆنەوە چاپکراون. نزیکەی ١٤ ملیۆنیان دابەشکراون و کارتەکانی دیکەش لە لایەن ناوەندەکانی تۆمارکردن، تیمی گەڕۆکی ناوەندەکان و ئۆفیسی هەڵبژاردنی پارێزگاکان لە پڕۆسەی دابەشکردندان".   نبراس ئەبو سۆدە راشیگەیاند، ٤ ملیۆن و ٦٧٠ هەزار کارتی دەنگدان پووچەڵکراونەتەوە، هەروەها ئاماژەی بەوەشکرد، پێش کۆتایی ئەم مانگە، کۆمیسیۆن تەواوی ئامادەکارییە لۆجستییەکان تەواو دەکات و بڕیارە ئەمڕۆ دوایین کاروانی کارتەکانی دەنگدان بگات و لە رێکارێکی تووندی ئەمنییدا دەست بە دابەشکردنیان بەسەر پارێزگاکان بکرێت.  بڕیارە هەڵبژاردنی پێشوەختی پەرلەمانی عێراق رۆژی ١٠ی تشرینی یەکەمی ٢٠٢١ لە عێراق و هەرێمی کوردستان بەڕێوەبچێت.   کۆمیسیۆنی باڵای سەربەخۆی هەڵبژاردنەکانی عێراق رایگەیاندووە، ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.  کۆمیسیۆنی هەڵبژاردنەکانی عێراق دەڵێت، نەتەوە یەکگرتووەکان بەڵێنی داوە ١٣٠ چاودێر رەوانە بکات بۆ چاودێریکردنی پرۆسەی دەنگدان لە هەڵبژاردنی پێشوەختی پەرلەمانی عێراق، هاوکات یەکێتیی ئەوروپا بەڵێنیداوە ١٠٠ چاودێر رەوانە بکات، هەروەها کۆمیسیۆن بانگهێشتنامەی بۆ ٥١ وڵات و ٢٥ رێکخراو ناردووە بۆ ئەوەی چاودێریی هەڵبژاردن بکەن.