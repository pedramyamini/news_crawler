د. ریاز مەسعودی، ئەندامی پەرلەمانی عێراق لە هاوپەیمانیی سائیروونی سەر بە رەوتی سەدر بە تۆڕی میدیایی رووداوی راگەیاند، رەوتی سەدر یەکێکە لەو لایەنانەی پشتیوانیی نیشتمانی لە عێراق دەکات. هاوکات دەپرسێت، "چارەنووسی هێزە کوردی و سوننەکان چی دەبێت، ئەگەر هەندێک هێز دەست بەسەر سەرچاوەی بڕیاری پەرلەماندا بگرن؟ "  ئەو ئەندامەی پەرلەمانی عێراق لە هاوپەیمانیی سائیروون ئاماژەی بەوەش کرد، بەپێی دەستووری عێراق، پۆستی سەرۆککۆمار پێویستی بە ١٦٦ دەنگە، لایەنە تووندڕەوەکان دەتوانن ئەو پۆستە بەدەستبهێنن، بەڵام بوونی رەوتی سەدر رێگرە لەوەی هەندێک لایەنی تووندڕەو کۆنترۆڵی جڵەوی دەسەڵات لە عێراق بکەن، "بۆیە بە نەبوونی رەوتی سەدر، رەنگە ئەو گرووپە تووندانە سەرۆکایەتیی حکومەت وەربگرن و بڕوایان بە هاوبەشیی ئەوانی دیکە نییە، ئەو رەوشە هەڕەشە لە سەرۆکی پەرلەمان و سەرۆککۆمار دەکات".  لە بەرامبەردا، عەباس زەیدی، ئەندامی مەکتەبی سیاسیی کەتائیب سەیدوشوهەدا بە تۆڕی میدیایی رووداوی راگەیاند، گرووپەکانی بەرگری (مقاوەمە) هیچ نیازێکیان نییە، کۆنترۆڵی بڕیاری سیاسیی عێراق بکەن لەدوای بەڕێوەچوونی هەڵبژاردنی پێشوەخت و دەرچوونی ئەمریکا لە کۆتایی ئەو ساڵەدا. زەیدی ئاماژەی بە ساڵی ٢٠١١ کرد، کاتێک هێزەکانی ئەمریکا لە عێراق دەرچوون، بەوەی ئەو کات گرووپە چەکدارەکان هەوڵی کۆنترۆڵکردنی عێراق و جڵەوی دەسەڵات و بڕیاریان نەدا.  ئەندامەکەی مەکتەبی سیاسی کەتائیب سەیدوشوهەدا پێیوایە، گۆڕینی هێزە شەڕکەرەکانی ئەمریکا بۆ راوێژکاری، جێگەی گومانە، "هیچ بڕوا بە کشانەوەی هێزەکانی ئەمریکا ناکرێت". هاوئاهەنگیی مقاوەمە رایگەیاندووە، بەردەوام دەبێت لە بەئامانجکردنی هێزەکانی ئەمریکا، بڕوا بە کشانەوەی ناکرێت، ئەمەش بەسەر هەموو هێزەکانی دیکە جێبەجێ دەکرێت، وەکو، بەریتانی، تورکی، هۆڵەندی یاخود فەرەنسی، ئەگەر ئەمانە پابەندی سەروەریی عێراق نەبن و دەستوەردان لە کاروباری ناوخۆی عێراقدا بکەن.