بەپێی راگەیێندراوی سەرۆکایەتیی کۆماری عێراق، د. بەرهەم ساڵح، سەرۆککۆماری عێراق ئێوارەی رۆژی پێنجشەممە ١٢ی ئابی ٢٠٢١ پەیوەندییەکی تەلەفۆنیی لە گیتاناس نەوسێدا، سەرۆکی لیتوانیا پێگەیشتووە.  وەکو لە راگەیێندراوەکەدا هاتووە، لە پەیوەندییە تەلەفۆنییەکەدا "بە گرنگییەوە باس لە هەماهەنگیی هاوبەش و پتەوکردنی پەیوەندییە دیپلۆماسییەکانی نێوان هەردوو وڵات کرا، بەتایبەتی بابەتی ئەو هاووڵاتییە عێراقییانەی کە لە سنووری بیلاڕووس - لیتوانیا گیریان خواردووە".  سەرۆککۆماری عێراق و هاوتا لیتوانییەکەی باسیان لەو رێوشێنانەش کردووە کە حکومەتی عێراق لەڕێگەی وەزارەتی دەرەوەی  ئەنجامی داوە بۆ گەڕانەوەی ئەو هاووڵاتییانەی گیریان خواردووە، ئەمەش "لەڕێگەی گەشتە ئاسمانییەکان و هەوڵە دیپلۆماسییەکان بۆ چارەسەرکردنی ئەو کێشەیە".  د. بەرهەم ساڵح رایگەیاندووە، "یاساکانی عێراق مافەکانی مرۆڤ و ئازادیی گەشت و هاتووچۆی بۆ هاووڵاتییانی عێراق فەراھەم کردووە، بەڵام کەوتنە داوی تۆڕەکانی بازرگانیکردن بە مرۆڤەوە کارێکی مەترسیدارە"، هەروەها جەختیکردووەتەوە "حکومەت رێوشوێنی گرنگ و بەپەلەی بۆ پاراستنی هاووڵاتییانی عێراق گرتووەتەبەر و لێکۆڵینەوەی بۆ دۆزینەوەی ئەو کەسانە دەستپێیکردووە کە هاووڵاتییانی لەو بابەتە تێوەگلاندووە".  سەرۆککۆماری عێراق جەختی لە "گرنگیی پاراستنی ماف و مسۆگەرکردنی ژیان و ئاسایشی کۆچبەران وەکو بنەمایەکی بنەڕەتیی پاراستنی مافەکانی مرۆڤ" کردووەتەوە، ئاماژەی بەوەش داوە "جێی داخە هاووڵاتییەکی عێراقی لەسەر سنووری بیلاڕووس و لیتوانیا کوژراوە، بۆیە لەڕێگەی وەزارەتی دەرەوەی عێراق لە وارشووە لایەنی لیتوانیمان ئاگادارکردووەتەوە تاوەکو زانیاری و روونکردنەوەمان پێشکێش بکەن سەبارەت بەو رووداوە دڵتەزێنە".