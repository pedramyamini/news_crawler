بڕیارە کاژێر ١٣: ٠٠ی دوای نیوەڕۆی ئەمڕۆ پێنجشەممە پەرلەمانی عێراق کۆببێتەوە، بەڵام جارێکی دیکە رێککەوتنی ژێربەژێری لایەنە سیاسییەکان بۆ ئەوەی هەر لایەنێک وەزیرەکەی پارێزراو بێت رێککەوتوون بۆ ئەوەی ئەو بابەتە لە کارنامەی دانیشتنی پەرلەمان دەربهێندرێت و ئەو بابەتە بۆ کاتێکی دیکە دوابخرێت.  پێنج وەزیری وەزارەتەکانی حکومەتی عێراق بڕیاربوو ئەمڕۆ لە پەرلەمانی عێراق پرساندنیان بۆ بکرێت، لەوانە وەزیری نەوت، دارایی، کارەبا، کشتوکاڵ و بازرگانی.   وەزیری کارەبا بە تۆمەتی بەهەدەردانی پارە، وەزیری نەوت بە تۆمەتی دیار نەمانی دوو ملیا دۆلار، لە ماوەی مانگێکدا تەنیا لە وەزارەتی بازرگانی ٥ ملیار دینار دیار نەماوە، بە گوتەی بەشێک لە پەرلەمانتاران وەزیری بازرگانی رێککەوتنی لەگەڵ کۆمپانیاکانی بەرهەمهێنانی ئارددا کردووە و ١٠ ملیار دۆلاری لێ قازانج کردووە، سەبارەت بە وەزارەتی کارەبا لە دوای ٢٠٠٣ وە تاوەکو ئێستا ٥٠ ملیار دۆلار بۆ کەرتی کارەبا خەرجکراوە، بەڵام عێراق خاوەنی کەمتر لە ١٩ هەزار مێگاوات کارەبایە، بەپێی ستانداردە نێودەوڵەتییەکان دەبوو بۆ هەر ملیار دۆلارێک هەزار مێگاوت کارەبا هەبووایە، واتە دەبوو ئێستا عێراق خاوەنی ٥٠ هەزار مێگاوت کارەبا بووایە. جیا لەوەش گرێبەست و پارەیەکی زۆر لە وەزارەتی کارەبا بەهەدەر دراوە و دیار نەماوە.  هەموو ئەو ئامادەکاریانەی بۆ لێپرسینەوە لەو وەزیرانە کرابوو، هەموو پووچەڵکڕانەوە، ئەمەش دوای رێککەوتنی لایەنە سیاسییەکان لەنێو پەرلەمان و داخستنی ئەو بابەتە بۆ کاتێکی نادیار.