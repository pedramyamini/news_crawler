راگەیێندراوەکەی باڵیۆزخانەی ئەمریکا کە لە هەژمارە فەرمییەکەی لە فەیسبووک بڵاوکراوەتەوە، تێیدا ئاماژە بەوەش کراوە "پاڵپشتی لە مافی هەموو عێراقییەک دەکەین بۆئەوەی گردببنەوە و بەشێوەیەکی ئاشتییانە و دوور لە ترسی تووندوتیژی و تۆڵەسەندنەوە بۆچوونی خۆیان دەربڕن".  باڵیۆزخانەی ئەمریکا ئەوەی خستووەتەڕوو "پێویستە حکومەت لێکۆڵینەوەیەکی تێروتەسەل و بەپەلە بکات بۆ دەستگیرکردن و بەسزاگەیاندنی ئەوانەی بەرپرس بوون لە ئەنجامدان و نانەوەی پشێوی".  راگەیێندراوەکەی باڵیۆزخانەی ئەمریکا لەکاتێکدایە، رۆژی سێشەممە ٢٥ - ٠٥ - ٢٠٢١ خۆپێشاندان لە بەغدا، بەسرە، زیقار، میسان و واست و ژمارەیەک شاری دیکەی ناوەڕاست و باشووری عێراق بەڕێوەچوو.  خۆپێشاندانەکە لەژێر ناونیشانی "کێ منی کوشتووە؟ " بوو، تێیدا دروشمی سەرەکیی خۆپێشاندەران بریتیبوو لە ئاشکراکردنی بکوژانی چالاکڤان و خۆپێشاندەران.  ئەم ناڕەزایەتییە دوای ئەوە هات، رۆژی ٩ی ئەم مانگە ئیهاب وەزنی، چالاکڤانی خۆپێشاندانەکان لە شاری کەربەلا تەقەی لێ کرا و کوژرا.  ئەمڕۆ چوارشەممە ٢٦ - ٠٥ - ٢٠٢١ کۆمیسیۆنی باڵای مافەکانی مرۆڤی عێراق لە راگەیێندراوێکدا ئاماری گرژییەکانی گۆڕەپانی تەحریری بەغدای بڵاوکردەوە و رایگەیاند، دوو خۆپێشاندەر کوژراون و ٢٠ی دیکەش بریندار کراون، کە ژمارەیەکیان برینەکەیان سەختە، هاوکات ١٣٠ کارمەندی هێزە ئەمنییەکانیش بریندارن.  کۆمیسیۆنی باڵای مافەکانی مرۆڤی عێراق گوتی، ژمارەیەکی زۆری خۆپێشاندەر دەستگیرکران، زۆربەیان ئازادکران و تەنیا ١١ کەسیان ماون و دۆسیەی ئەو ١١ کەسەش دراوەتە دادگا.