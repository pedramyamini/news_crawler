لیوا تەحیسن خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق بە تۆڕی میدیایی رووداوی راگەیاند، بەهیچ شێوەیەک بە نیازنین سنوورەکانیان لەگەڵ سووریا لە پارێزگای نەینەوا دابخەن، بەڵکو تەنیا ئەو شوێنانەی سنوور تووندوتۆڵ و دادەخەن، کە تیرۆیستان لێوەی دزە دەکەنە نێو خاکی عێراقەوە.  هاوکات گوتەبێژی فەرماندەیی ئۆپەراسیۆنە هاوبەشەکانی عێراق گوتیشی، ئەو لێدوانە بە هەڵە لەسەر زاری ئەو بڵاوبووەتەوە، کە گوایە عێراق پلانی هەیە لە نەینەوا سنوورەکانی لەگەڵ سووریا لە دێرزوور و حەسەکە دابخات.  لە بەشێکی دیکەی قسەکانیدا گوتەبێژی فەرماندەیی ئۆپەراسیۆنە هاوبەشەکانی عێراق ئاماژەی بەوەکرد، "لە رێگەی هاوپەیمانی نێودەوڵەتییەوە، هاوئاهەنگیی زۆر باشیان لەگەڵ هێزەکانی سووریای دیموکرات هەیە و هیچ گرفتێکیان نییە. رووداوەکانی ئەو دواییانەی شنگاڵیش بەهیچ شێوەیەک کاریگەری ناکاتە سەر پەیوەندییەکانیان لەگەڵ هێزەکانی سووریای دیموکرات. "