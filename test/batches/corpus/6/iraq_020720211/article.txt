هەڵکەوت عەزیز، پەیامنێری رووداو لە بەغدا رایگەیاند، لە شەوی رابردووەوە هەندێک شوێنی بەغدا و پارێزگاکانی دیکەی عێراق رووبەڕووی بێکارەبایی بوونەتەوە و ئەوەش نیگەرانی و تووڕەیی لای خەڵک دروستکردووە.   هەڵکەوت عەزیز گوتی، موقتەدا سەدر، رێبەری رەوتی سەدر داوای لە لایەنگرانی کرد کە بە چرا و باوەشێنەوە بەشداری لە نوێژی هەینیدا بکەن.   لەبارەی هۆکاری دروستبوونی کێشەکە، پەیامنێری رووداو گوتی، حکومەت هیچ روونکردنەوەیەکی نەداوە، بەڵام چەند سەرچاوەیەکی ئاگادار بە رووداویان راگەیاند، ژمارەیەک تاوەری کارەبا کوژێندراونەتەوە و گوشاری زۆریش وایکردووە، کێشە لە وێستگەکانی کارەبا دروستبێت.  بڕینی کارەباکە لەکاتێكدایە، پلەی گەرما لە ناوەڕاست و باشووری عێراق بەرزە و نزیکەی ٥٠ پلەی سیلیزییە و ئەوەش تووڕەیی خەڵکی لە حکومەت زیاتر کردووە.  چەند سەرچاوەیەک قسەیان بۆ رووداو کرد و ئاماژەیان بەوەکرد، لە پارێزگاکانی دیالە، ئەنبار، قادسیە، بەسرە، زیقار و چەندین پارێزگای دیکە کارەبای نیشتمانی بڕاوە.  پچڕانی تەزووی کارەبا جگە لە کاردانەوەی نێوخۆیی، کاردانەوەی نێودەوڵەتیشی بەدوادا هات.   فاتیح بیرۆل، بەڕێوەبەری جێبەجێکار لە ئاژانسی نێودەوڵەتی وزە رایگەیاند: "لەم کاتەدا کە پلەکانی گەرما لە رادەبەدەر بەرزبوونەتەوە ملیۆنان عێراقی پێویستییان بە وزەی کارەبایە".  فاتیح بیرۆل، لە تویتێکدا لە تویتەر رایگەیاند: "پێویستە سیستەمی دابینکردنی وزە لەگەڵ هەموو بارودۆخێکدا گونجاو بێت، بەڵام دەبێ ئەمڕۆ تیشک بخەینە سەر رێگەکان بۆ چارەسەرکردنی قەیرانی دابینکردنی وزە تاوەکو لە کارەساتێکی مرۆیی بەدوور بین".  لە ماوەی رابردوودا هێڵەکانی گواستنەوەی کارەبا لە عێراق چەندینجار کرانە ئامانج و بەهۆیەوە تەزووی کارەبا لە چەند ناوچەیەکی جیاواز بڕا، لە کاتێکدا هۆکاری ئەو رووداوانە دەدرێنە پاڵ رێکخراوی داعش.  دوای پچڕانی کارەبای سەرجەم پارێزگاکانی عێراق، کازمی چەند بڕیارێكی تایبەت بە چارەسەرکردنی قەیرانی کارەبای دەرکرد.  کازمی بڕیاریدا شانەی قەیرانەکان بە مەبەستی چارەسەرکردنی قەیرانی کارەبا لە بەغدا و پارێزگاکانی دیکەی عێراق پێکبهێنێت. شانەکە بە سەرۆکایەتی سەرۆکوەزیران و ئەندامێتی هەریەک لە وەزیرانی کارەبا، نەوت، دارایی، ناوخۆ، ئەمینداریەتی گشتیی ئەنجوومەنی وەزیران، بەڕێوەبەری نووسینگەی ئەنجوومەنی وەزیران، سەرۆکی دامەزراوەی ئاسایشی نیشتمانی و سکرتێری دەستەی باڵای هاوئاهەنگی نێوان پارێزگاکان دەبێت.   شانەی قەیرانەکان لە هەردوو مانگی تەممووز و ئابدا لە کۆبوونەوەی بەردەوامدا دەبێت و لە مانگی ئەیلوولەوە کۆبوونەوەی ناوە ناوە دەکات و سەرجەم بڕیارەکانی بە زۆرینەی دەنگی ئەندامەکانی پەسنددەکرێن.  ئەرکی شانەی قەیرانەکە ئەمانەی خوارەوە دەبێت:  ١ - گرتنەبەری رێکارە خێرا و پێویستەکان بەمەبەستی زیاترکردنی کاژێرەکانی کارەبا لە بەغدا و پارێزگاکان بەو قەبارەیەی کۆمەڵگە و ئابووریی عێراق دەیخوازێت.  ٢ - تەرخانکردنی هەموو جۆرە پاڵپشتی دارایی، هونەری، لۆجستی و ئەمنی بۆ وەزارەتی کارەبا.  ٣ - هاوبەشکردنی حکومەتە خۆجێییەکان لە بەرهەمێنان و دابەشکردنی کارەبا.  ٤ - لابردنی سەرجەم زێدەڕۆییەکان لە سیستمی کارەبا و دەستگرتن بەسەر ئامێرە بەکارهێنراوەکانیدا.  ٥ - سەپاندنی خەرجی بڕینی کارەبای زێدەڕۆ بەسەر ئەوانەی کە زێدەڕۆییان کردووە و تۆمارکردنی سکاڵا دژیان.  ٦ - خێراکردنی رێکارە کردارییەکان و هاندانی بەکارهێنانی وزەی نوێبووەوە لە سەرجەم بوارەکاندا و رێکخستنی هاتنەناوەوەی کەرتی تایبەت لەبواری وزە تاوەکو بڕی وزەی بەرهەمهێنراو زیادبکرێت.  لە کانوونی یەکەمی ساڵی ٢٠٢٠، لیژنەیەکی پەرلەمانی عێراق ئاشکرایکرد، لە ساڵی ٢٠٠٣ وە زیاتر لە ٨٠ ملیار دۆلار لە کەرتی کارەبا کراوە، بەڵام هێشتا هاووڵاتیان کارەبای بەردەوامیان نییە.  عێراق لە وەرزی گەرمادا پێویستی بە نزیکەی ٢٨ هەزار میگاوات کارەبایە، بەڵام توانای ئەو وڵاتە لە باشترین حاڵەتدا لە ١٧ هەزار میگاوات تێناپەڕێت.