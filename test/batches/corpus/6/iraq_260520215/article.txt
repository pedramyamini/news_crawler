لە بڕیارەكەدا هاتووە، "فەرمان بە فیرقەكانی ٦، ١١، ١٧ و فەرماندەیی پۆلیسی بەغدا و بەڕێوەبەرایەتیی پۆلیسی بازگەكان و هەواڵگریی دەدەین، جگە لەسەر بنچینەی رەزامەندیی فەرماندەیی ئۆپەراسیۆنەكانی بەغدا، رێگری بكرێت لە هاتنەژوورەوەی هەر جۆرە کەژاوە و كاروانێكی سەربازیی سەر بە سوپا و پۆلیس و حەشدی شەعبی و هەر هێزێكی دیكە بۆ نێو بەغدا، ئەگەر بێتو لە دوو ئۆتۆمبێل زیاتر بوون".  فەرماندەیی ئۆپەراسیۆنەكانی بەغدا لە فەرمانەكەیدا هۆشداری دەدات و دەڵێت، ئەگەر بێتو هەر یەكەیەكی سەربازی كە كۆنترۆڵی بەسەر سنوورەكەی خۆیدا هەیە، فەرمانەكە جێبەجێ نەكات یان پابەندی بڕیارەكە نەبێت، بەرپرسیارێتیی تەواو دەكەوێتە ئەستۆی و رێكاری یاسایی تووند بۆ سزادانی دەگیرێتەبەر.  بڕیارەکەی فەرماندەیی ئۆپەراسیۆنەکانی بەغدا لەکاتێکدایە، بارودۆخی بەغدا بەهۆی دەستگیرکردنی فەرماندەیەکی حەشدی شەعبییەوە شڵەژاوە.  بەشێک لە چەکدارانی حەشدی شەعبی چوونە نێو ناوچەی سەوزی بەغدا و بە دووریی چەند سەد مەترێک لە باڵیۆزخانەی ئەمریکا و باڵەخانەی ئەنجوومەنی وەزیران نمایشی سەربازییان کرد و سەرۆکوەزیرانی عێراقیان ناچارکرد فەرماندەکەیان بەناوی قاسم موسڵیح ئازادبکات.