عەلی حوسێنی، گوتەبێژی میحوەری باکووری حەشدی شەعبی بە تۆڕی میدیایی رووداوی راگەیاند، دوای هێرش و پەلامارەکانی چەکدارانی داعش لە داقوق و متێبجە و چەند ناوچەیەکی دیکە، ئەمڕۆ چوارشەممە بە بەشداریی سوپا و پۆلیس و حەشدی شەعبی و هێزە جیاجیاکان و بە پشتیوانیی هێزی ئاسمانیی عێراقی ئۆپەراسیۆنێکی فراوانی سەربازی دەستپێکردووە، بەمەبەستی پاککردنەوەی ناوچەکە لە مۆڵگەی چەکدارانی داعش و راوەدوونانی پاشماوەکانی داعش.  گوتەبێژی میحوەری باکووری حەشدی شەعبی روونیکردەوە ئۆپەراسیۆنەکە لە ١٠ میحوەرەوە دەستیپێکردووە لە زنجیرە چیاکانی حەمرین لە پردی زەرگەوە بە ئاراستەی بەنداوی عوزێم و وادی زەیتوون و وادی شای لە ناوچەی هاوبەشی نێون کەرکووک، سەلاحەددین و دیالە.   لەبارەی هاوئاهەنگیکردن لەگەڵ هێزەکانی پێشمەرگە، گوتەبێژی میحوەری باکووری حەشدی شەعبی ئاماژەی بەوەکرد، ئۆپەراسیۆنەکە دوورە لە ناوچەکانی نزیک پێشمەرگە، بۆیە هیچ هاوئاهەنگییەک لەو ئۆپەراسیۆنەدا نییە.