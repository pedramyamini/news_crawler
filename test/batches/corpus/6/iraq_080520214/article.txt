وەزارەتی دەرەوەی عێراق لە راگەیێندراوێکدا بڵاویکردەوە، حکومەتی عێراقی سەرکۆنەی پەلاماردانی هێزەکانی ئیسرائیل دەکات، بۆ سەر مزگەوتی ئەقسا و ئەنجامدانی کردەوەی ترس و تۆقاندن لەنێو نوێژخوێنانی فەڵەستینی.  وەک لە راگەیێندراوکەدا هاتووە، حکومەت و گەلی عێراق هاوسۆزە لەگەڵ خەڵکی قودس و داوای راگرتنی ئەو پەلامارە دووژمنکارانە دەکەن، جارێکی دیکە هەڵوێستی نەگۆڕ و پرەنسیپی خۆیان دووپاتدەکەنەوە لەبارەی دۆزی فەڵەستین، کە پێشتر و ئێستاش بابەتێکی میحوەرییە.   لە شەڕ و پێکدادانی نێوان پۆلیسی ئیسرائیل و کۆمەڵێک گەنجی فەلەستین لە قودس / ئۆرشەلیم زیاتر لە ٢٠٠ فەلەستینی و ١٧ پۆلیسی ئیسرائیل برینداربوون.  بەپێی زانیارییەکانی پۆلیسی ئیسرائیل، شەوی رابردوو هەزاران فەلەستنی رووبەڕووی پۆلیسی ئیسرائیل بوونەتەوە و ئەوانیش بە گازی فرمێسکڕێژ وەڵامیان داونەتەوە. گرژییەکان لە قودس / ئۆرشەلیم دەستیپێکردووە، فەلەستینییەکان پێیانوایە بە زۆر ئەو ناوچانەیان پێ چۆڵکراوە.  بەپێی ئەو زانیارییانەی، کە ئاژانسی رۆیتەرز بڵاویکردووەتەوە، پێش خۆپێشاندانەکە دەیان هەزار فەلەستنی بەهۆی ئەوەی کە دوێنی دوایین هەینی رەمەزانە، چوونە مزگەوتی ئەقسا بۆ نوێژکردن، دواتر بەشێکیان ماونەتەوە و دەستیان بە خۆپێشاندان کردووە دژی "راگواستنی زۆرەملێ" و کێشەکانی نێوان ئیسرائیل و فەلەستین.  نێد پرایس، گوتەبێژی وەزارەتی دەرەوەی ئەمریکا لە تۆڕی کۆمەڵایەتیی تویتەر رایگەیاند، "ئێمە زۆر بە نیگەرانییەوە لە رووبەڕووبوونەوەکانی ئۆرشەلیم دەڕوانین.. داوا لە بەرپرسانی ئیسرائیلی و فەلەستینی دەکەین، کە بە وریاییەوە بە ئاراستەی هێورکردنەوەی دۆخەکە و راگرتنی تووندوتیژییەکان مامەڵە لەگەڵ دۆخەکە بکەن. "  بەشار مەحموود، کوڕێکی تەمەن ٢٣ ساڵانی فەلەستینییە لەبارەی بەشداریکردنی لە خۆپێشاندانەکە دەڵێت، "ئەگەر دژی ئەو خەڵکەی ئێرە نەوەستین، راگواستن دەگاتە ماڵەکەی من و ماڵی هەموو ئەوانی دیکەش".  یەکێک لە بریندارەکان ئەفسەرێکی ئیسرائیلییە کە برینەکەی سەختە و بە بەرد لە سەری دراوە، هەروەها یەکێک لە بریندارەکانی دیکە چاوێکی لەدەستداوە و دووی دیکەش ئێسکی چەناگەیان شکاوە، بەڵام برینی ئەوانی دیکە سووکە.  لەبارەی گرژییەکانەوە ئیسماعیل هەنییە، سەرکردەی حەماس لە نامەیەکیدا بۆ بنیامین نەتەنیاهوو، سەرۆکوەزیرانی ئیسرائیل رایگەیاندبوو، "یاری بە ئاگر مەکەن، ئەمە شەڕێکە کە تۆ، سوپاکەت، پۆلیسەکانت و هەموو وڵاتەکەت ناتوانن تێیدا سەرکەوتوو بن، ئێمە بەرگریی لە قودس دەکەین بەبێ گوێدانە ئەو قوربانیەی کە لەپێناویدا دەیدەین. "