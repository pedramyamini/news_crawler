نزیکەی مانگێکە کۆمیسیۆنی باڵای سەربەخۆی هەڵبژاردنەکانی عێراق دەرگەی بانگەشەی بۆ بەربژێرەکانی هەڵبژاردنی پێشوەختەی ئەنجوومەنی نوێنەرانی عێراق کردووەتەوە، بەڵام بانگەشە تا رادەیەک بە ساردی بەڕێوەدەچێت، تەنانەت پرۆسەکە لەنێو خەڵکیشدا وەکو پرسی گەرم و رژدی نەبووەتە رۆژەڤ.  لە هەرێمی کوردستان هیچ یەکێک لە پارتە سیاسییەکان بانگەشەی هەڵبژاردنیان بە فراوانی دەستپێنەکردووە، نەبوونی دڵنیایی لەوەی هەڵبژاردن دەکرێت یان دوادەخرێت پرۆسەکەی سست کردووە.  بەپێی کۆمیسیۆنی هەڵبژاردنەکانی عێراق بۆ هەڵبژاردنی ئەنجوومەنی نوێنەرانی ٢٠٢١، ٣ هەزار و ٢٤٩ بەربژێر هەن. ٢٥ ملیۆن و ٦٣ هەزار و ١٣٩ کەسیش مافی دەنگدانیان هەیە. ٢٣ ملیۆن و ٩٨٦ هەزار و ٧٤١ یان دەنگدەری گشتی و ١ ملیۆن و ٧٥ هەزار و ٧٢٧ دەنگدەری تایبەت لەگەڵ ٦٧١ دەنگدەری زیندانەکان.  کارزان گەردی، بەرپرسی ژووری هەڵبژاردنی گۆڕان لە هەولێر دەڵێت، "سستی بەربژێر و لایەنەکان لە بەرامبەر هەڵبژاردنی پێشوەختە هاوتەریبە لەگەڵ ساردوسڕیی خەڵک بەرامبەر بە هەڵبژاردنەکە کە هێشتا بەشێکیان تەنانەت ئامادەنین کارتەکانی دەنگدانیش وەربگرنەوە. "  جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق لە لێدوانێکدا بە رووداوی راگەیاند، "زیاتر لە چوار ملیۆن کارتی بایۆمەتریی دەنگدان لە بنکەکاندا ماونەتەوە، داوا دەکەین خەڵکی بێن و کارتەکانیان وەربگرنەوە، ئەوە داهاتوو و چارەنووسیانە".  بەپێی سامد ئەلشەمخی، بەڕێوەبەری سەنتەری نیشتیمانی بۆ دیالۆگ، تاوەکو ئێستا زیاتر لە ٢٥ حیزب و لایەنی سیاسی کشانەوەی خۆیان لە بەشداریکردن لە هەڵبژاردنی داهاتووی پەرلەمانی عێراق راگەیاندووە؛ دیارترینی ئەو لایەنانەش رەوتی سەدرە کە مانگی تەممووزی رابردوو بایکۆتکردنی هەڵبژاردنی راگەیاند.  بەرپرسی مەکتەبی هەڵبژاردن و ئاماری کۆمەڵی دادگەریی کوردستان دەڵێت، پلانێکی چوار قۆناخیان بۆ بانگەشە هەیە، دوویان تەواوبوون و ئەوانی دیکەش دەستپێدەکەن.  بێستوون حەمەساڵح، بەرپرسی مەکتەبی هەڵبژاردن و ئاماری کۆمەڵی دادگەریی کوردستان دەڵێت، پارتی دیموکراتی کوردستان دەستی بە ئامادەکاری بۆ بانگەشەی هەڵبژاردن لە ناوچە جێناکۆکەکان، بڕیاریشە بەمنزیکانە بارەگایەک لە موسڵ بکاتەوە، هەروەها قوباد تاڵەبانی، سەرۆکی قەوارەی هاوپەیمانیی کوردستان، رۆژی شەممە کۆبوونەوەیەکی بە لیژنەی باڵای هاوپەیمانێتییەکە کرد کە ئامانج لێی ئامادەکارییە بۆ قۆناخی بانگەشەی هەڵبژاردن.