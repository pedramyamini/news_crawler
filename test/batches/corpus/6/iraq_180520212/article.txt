ئاگرەکە زۆربەی نەخۆشخانەکە، بەتایبەت شوێنی خەواندنی تووشبووانی کۆرۆنای، بە تەواوەتی سووتاندووە. لێکۆڵینەوەکان بەردەوامن و بەڕێوەبەری نەخۆشخانەکە و شەش بەرپرس و کارمەند بە تۆمەتی کەمتەرخەمی لە ئاگرکەوتنەوەکە و تەشەنەکردنی دەستگیرکراون.  عەلی فایەق، بەڕێوەبەری نەخۆشخانەی ئیبن خەتیب بە وەکالەت، دەڵێت "تاوەکو ئێستا بڕیارەکانی لیژنە بەتەواوی دەرنەکراون، چاوەڕێی بڕیاری کۆتایی لیژنەکە دەکەین، بەڵام سەرەتا داوادەکەین بە زووترین کات نەخۆشخانەکە نۆژەنبکرێتەوە، پاشان دووبارە نۆژەنکردنەوەی بەشی چاودێریی چڕ کە بەتەواوی سووتا لەکاتی کەوتنەوەی ئاگرەکە، تاوەکو پێشوازی لە نەخۆشەکان بکرێن و چارەسەر وەربگرن".  پزیشکان و کارمەندانی نەخۆشخانەی ئیبن خەتیب و بەشێک لە دانیشتووانی ناوچەی جسری دیالە گردبوونەوەی ناڕەزاییان دژی ئەنجامی لێکۆڵینەوەکان ئەنجامدا.  خەسان مەحمود، یاریدەدەری کارگێڕیی نەخۆشخانەی ئیبن خەتیب دەڵێت "رووداوەکە بە ھیچ شێوەیەک بە دەستی ئەنقەست نەبووە، کەسیش ئەوەی نەویستووە کە روویدا، ئەمە لە ئەنجامی ھەڵەیەک بووە کە نە بەڕێوەبەر و نە کارمەندانی نەخۆشخانەکە بەرپرسیار نین لێی، خاڵی دووەمیش داوا دەکەین ھەرچی زووە ئەوانەی دەستگیرکراون ئازاد بکرێن، ئەم داوایە ئاراستەی سەرۆکوەزیران دەکەین، ھەروەھا داوا دەکەین نەخۆشخانەکە نۆژەنبکرێتەوە، قەرەبووی ئەو زیانانە بکرێتەوە کە لە ئەنجامی ئاگرکەوتنەوەکە ھەبوون".  فاتمە موستەفا، کارمەندی نەخۆشخانەی ئیبن خەتیب ئاماژە بەوە دەکات "سەرەتا پێویستە بەڕێوەبەری نەخۆشخانە ئازادبکرێت لەگەڵ ھەر کارمەند و فەرمانبەرێک یان پزیشکێک کە دەستگیرکراوە، ئەو جۆرە مامەڵەکردنە لەگەڵیان نادروستە لەپێناو رووداوێک کە ئەوان بەرپرس نین لێی، ئێمە ھەموومان دەزانین کە عێراق ژێرخانەکەی تەواو وێران بووە، بۆیە کەوتنەوەی ئەو ئاگرە رەنگە بەو ھۆکارە بێت کە پشتگوێخراوە یانیش بە ھەڵکەوت کەوتبێتەوە، کەواتە پێوست ناکات بێین و ھەرچی کارمەندی ئەو شوێنەیە سزابدرێن".  نەخۆشخانەی ئیبن خەتیب لە ٥٩ ساڵی رابردوودا، جگە لەوەی چەند بەشێکی بۆ زیادکراوە، نۆژەن نەکراوەتەوە پزیشکان و کارمەندانیشی پشتگوێخستنەکە بە ھۆکاری سەرەکیی کەوتنەوەی ئاگرەکە دەزانن.