عامر عەبدولڕەزاق، بەڕێوەبەری بەشی پشکنینی شوێنەوار و کولتووری زیقار بە تۆڕیی میدیایی رووداوی راگەیاند، "ریمۆ کەباڤارین، سەرۆکی دەزگای گەشتیاری و حەجی کریستیانی لەگەڵ ئەمینداریەتی ئەنجوومەنی وەزیرانی عێراقی رێککەوتن بۆ رێکخستنی زیارەتێک بۆ شاری مێژوویی ئوور و تێیدا ١٣ هەزار کریستیان بەشداردەبن بۆئەوەی زیارەتی شوێنی لەدایکبوونی ئیبراهیم پێغەمبەر (د. خ) بکەن و نوێژی ئیبراهیمیی لێ بخوێنن".  بەڕێوەبەری بەشی پشکنینی شوێنەوار و کولتووری زیقار باسی لەوەش کرد "ئەم زیارەتە دەبێتە یەکێک لە گەورەترین زیارەتی کریستیانەکان لە مێژوودا و ئێستاش ئامادەکاری دەکرێت بۆ نۆژەنکردنەوەی شوێنەکە؛ ئەوەش دوای سەردانەکەی پاپا فرانسیس لە ٦ی ئاداری رابردوودا".  لەبارەی ئامادەکارییەکانەوە ؤا، ر عەبدولڕەزاق گوتیشی "بە فەرمانی سەرۆکوەزیرانی عێراق لیژنەیەکی باڵا بەناوی لیژنەی ٣٨ پێکهێندراوە، ئەوەش بە سەرۆکایەتیی حەمید ئەلغزی، ئەمینداری گشتیی ئەنجوومەنی وەزیران بۆ نۆژەنکردنەوەی شاری شوێنەواریی ئوور و ئەوەش یەکەمجار دەبێت لەدوای ساڵی ١٩٦٢ ئەو ناوچەیە نۆژەنبکرێتەوە".  چاوەڕوان دەکرێت ئامادەکارییەکان زوو دەستپێبکەن، بەڵام دەکرێت زیارەتەکە بەهۆی گەرماوە بۆ مانگی تشرینی یەکەمی داهاتوو دوابکەوێت.