ئەمڕۆ چوارشەممە لە تۆڕە کۆمەڵایەتییەکان ژمارەیەک وێنەی قاسم موسلیح، فەرماندەی ئۆپەراسیۆنەکانی حەشدی شەعبی لە ئەنبار بڵابووەتەوە و ئاماژە بەوەدەکرێت، کە ناوبراو ئازادکراوە.  لەو بارەوە عەلی حوسێنی، گوتەبێژی میحوەری باکووری حەشدی شەعبی بە (تۆڕی میدیایی رووداو)ی راگەیاند، "دوێنێ نیوەڕۆ قاسم موسلیح، ئازادکراوە و گەڕاوەتەوە شاری کەربەلا".  گوتەبێژی میحوەری باکووری حەشدی شەعبی ئاماژەی بەوەکرد، "لە لێکۆڵینەوەکاندا دەرکەوت هەموو ئەو تۆمەتانەی ئاراستەی کرابوون، پووچەڵ و ناڕاستن، بۆیە دادگا ئازادی کردووە و دۆسیەکەی بەتەواوی داخستووە". گوتیشی "نزیکەی ٥٠ پارێزەر سکاڵایان تۆمارکردووە لە دژی  ئەو لایەنەی کە تۆمەتەکانیان بۆ قاسم موسڵح دروستکردبوو".  بە گوتەی حوسێنی، ئێوارەی دوێنێ قاسم موسلیح گەیشتووەتە ماڵەکەی لە کەربەلا و لەلایەن شێخەکانی هۆزەکان و نوێنەری مەرجەعیەت پێشوازی لێکراوە. بەڵام رەتیکردەوە  قاسم موسلیح بە رێککەوتنی نێوان حەشدی شەعبی و مستەفا کازمی، سەرۆکوەزیران ئازادکرابێت.  ئێوارەی رۆژی سێشەممە ٨/٦/٢٠٢١،  د. حەسەن نازم، گوتەبێژی ئەنجوومەنی وەزیرانی عێراق لە کۆنگرەی رۆژنامەوانی هەفتانەیدا، لە وەڵامی پرسیارێکدا لەبارەی دوایین زانیارییەکان لەسەر دەستگیرکردنەکانی ئەمدواییانە رایگەیاند: "ئەمە لە ژێر لێکۆڵینەوەدان، لەبەر ئەوەی حکومەت هیچ شتێکی فەرمی  رانەگەیاندووە، ئەمە مانای وایە لێکۆڵینەوەکانی لیژەکانی لێکۆڵینەوە بەردەوامە، ئەمەش گرێدراوە بە راگەیاندنی ئەنجامی لێکۆڵینەوە و رەوانەکردنیان بۆ دادگا. بۆیە لەبەر ئەوەی هیچ شتێکی فەرمی گوێبیست نەبووینە لە حکومەت سەبارەت بەو کارە، پێویست بە برەودان بەو پروپاگەندانە و هەواڵەکانی دیکە ناکات،  ئێمە چاوەڕێی لیژنەکانی لێکۆڵینەوە دەکەین. کارەکانی تەواو دەکات، دواتر ئەنجامی لەو شێوەیە رادەگەیێندرێت"    ئێوارەی دووشەممە ٧/٦/٢٠٢١، سەرچاوەیەکی ئاگادار لە لێکۆڵینەوە لە دۆسیەی قاسم ساڵح، فەرماندەی ئۆپەراسیۆنەکانی حەشدی شەعبی لە ئەنبار بە تۆڕی میدیایی رووداوی راگەیاند، دادگە بڕیاریداوە قاسم موسڵح ئازادبکرێت، بەهۆی نەبوونی بەڵگەی پێویست لەسەر ئەو تۆمەتانەی ئاراستەی کراون.    سەرچاوەکە ئاماژەی بەوەکردبوو، تاوەکو ئێستا قاسم موسڵح دەستبەسەرە، بەڵام لەوانەیە ئەمڕۆ یان سبەی سێشەممە ئازاد بکرێت. پەیجێکی نزیک لە حەشدی شەعبی بڵاویکردەوە، رێورەسمێکی فەرمی بۆ پێشوازیکردن لە قاسم موسلیح لە کەربەلا رێکدەخرێت.  بەپێی نووسراوێکی نهێنیی فەرماندەی ئۆپەراسیۆنە هاوبەشەکان، کە وێنەیەکی دەست تۆڕی میدیایی رووداو کەوتووە، قاسم مەحموود کەریم موسلیح خەفاجی، بەپێی ماددەی ٤ تیرۆر داواکراوە و لەلایەن ئەنجوومەنی باڵای دادوەری، دەستەی لێکۆڵینەوەی دادییەوە فەرمانی دەستگیرکردنی بۆ دەرچووبوو.   دوای دەستگیرکردنی قاسم موسلیح، مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق گوتی: "بە فەرمانی سەرۆکی هێزە چەکدارەکانی عێراق، یەکێک لە تۆمەتباران بەپێی ماددەی چواری تیرۆر بەهۆی بوونی ژمارەیەک سکاڵا لە دژی لەلایەن هێزێکی تایبەتەوە دەستگیرکرا".  لە راگەیێندراوەکەی سەرۆکوەزیرانی عێراقدا هاتبوو: "لیژنەیەکی لێکۆڵینەوە لە سەرکردایەتیی هێزە هاوبەشەکان، هەواڵگری، ناوخۆ، هەواڵگریی سەربازی، ئاسایشی نیشتمانی و ئاسایشی حەشدی شەعبی بۆ لێکۆڵینەوە لەو تۆمەتانەی ئاراستەی ئەو کەسە کراوە، پێکهاتووە و ئەو کەسە ئێستا لای سەرکردایەتیی هێزە هاوبەشەکانە تاوەکو لێکۆڵینەوە لەگەڵی تەواو دەبێت".  دوای دەستگیرکردنی ئەو فەرماندەیە، چەکدارانی حەشدی شەعبی هەڕەشەیان لە حکومەت و مستەفا کازمی، سەرۆکوەزیرانی عێراق کرد، دواتر هێزێکی حەشدی شەعبی رۆژی چوارشەممە ٢٦ی ئایاری ٢٠٢١ چووە ناوچەی سەوز لە بەغدا و چەند دەروازەیەک و ناوچەیەکی لەوێ کۆنترۆڵکرد، دواتر راگەیێندرا کە بابەتەکە چارەسەرکرا و هێزەکەی حەشدیش لە ناوچەی سەوز کشایەوە.