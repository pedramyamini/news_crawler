جومانە غەلای، گوتەبێژی كۆمیسیۆنی باڵای سەربەخۆی هەڵبژاردنەكانی عێراق بە تۆڕی میدیایی رووداوی راگەیاند "كۆمیسیۆنی باڵای سەربەخۆی هەڵبژاردنەكان رووبەڕووی كۆمەڵێك كێشەی هونەری، دارایی، یاسایی و تەندروستی بووەتەوە، دیارترینیان تۆماركردنی دەنگدەرانی عێراقە لە دەرەوە بە سیستمی بایۆمەتری، كە پێویستی بە ١٦٠ رۆژە، لەكاتێكدا تەنیا ٤٠ رۆژ لەبەردەم كۆمیسیۆن ماوە بۆ تەواوكردنی پڕۆسەكە".  بە گوتەی جومانە غەلای، وەزارەتی دەرەوەی عێراق داوای لێبووردنی كردووە لە ئەنجامدانی پڕۆسەی تۆماركردن و هەڵبژاردنەكان لە باڵیۆزخانە و كۆنسوڵخانەکانی لەو خولەدا، سەرەڕای ئەوەی كردنەوەی هەژمار بەناوی كۆمیسۆنی باڵای سەربەخۆی هەڵبژاردنەكان لە دەرەوە كاتی دەوێت و پێویستی بە رەزامەندی دارایی و ئەمنییە.  گوتەبێژی كۆمیسیۆنی باڵای سەربەخۆی هەڵبژاردنەكانی عێراق ئاماژە بە گرفتێکی دیکەی هەڵبژاردن لە دەرەوە دەکات و دەڵێت: "لەرووی یاساییەوە ئەنجامدانی هەڵبژاردن لە ناوچەكانی دەرەوەی عێراق دەكەوێتە ژێر دەسەڵاتی یاسای ئەو وڵاتانەی هەڵبژاردنەكانی تێدا دەکرێت و دادگای عێراق دەسەڵاتی بەسەر ئەو سەرپێچی و پێشێلكاریانەدا نابێت كە لە كاتی هەڵبژاردنەكان دەکرێن".  گرفتێکی دیکەش، وەک غەلای باسی دەکات ناردنی فەرمانبەرانی كۆمیسیۆنە بۆ وڵاتانی دەرەوە لە سایەی رەوشی خراپی ئێستای تەندروستی، کە رەنگە سەلامەتیان رووبەڕووی مەترسی بکاتەوە.  بەهۆی ئەو بڕیارەی کۆمیسیۆنەوە نزیكەی یەك ملیۆن دەنگدەری عێراقی لە دەرەوە لە دەنگدان بێبەش دەبن، جومانە غەلای دەڵێت: "هەرچەندە نزیکەی یەک ملیۆن عێراقی لە دەرەوە مافی دەنگدانیان هەیە، بەڵام لە هەڵبژاردنی رابردوودا تەنیا ١٠٠ هەزار کەس دەنگیان دابوو".  تاکە رێگە بۆ بەشداری عێراقییەکانی دەرەوە لە هەڵبژاردندا بە گوتەی غەلای ئەوەیە ئەوانەی دەیانەوێت بەشداری بکەن، لە ماوەی ئەو ٤٠ رۆژەدا بگەڕێنەوە عێراق و بەپێی سیستمی بایۆمەتری، تۆمارەكانیان نوێ بكەنەوە و كارتی دەنگدان وەربگرن، دواتریش بۆ دەنگدان بگەڕێنەوە عێراق.  رۆژی ١٨ - ٣ - ٢٠٢١ مستەفا كازمی، سەرۆكوەزیرانی عێراق داوای لە كۆمیسیۆنی باڵای سەربەخۆی هەڵبژاردنەكان كرد پرسی ئەنجامدانی هەڵبژاردن لە دەرەوەی وڵات یەكلایی بكاتەوە.  تاوەكو ئێستا روون نییە هەڵبژاردنی پێشوەخت لە عێراق دەکرێت یان نا. لە كانوونی دووەمی رابردوو ئەنجوومەنی وەزیرانی عێراق بە ئامادەبوونی ئەندامانی کۆمسیۆنی باڵای هەڵبژاردنەكان کۆبووەوە. لە کۆبوونەوەکە لەسەر داوای كۆمسیۆن بڕیاردرا هەڵبژاردنی پێشوەختەی عێراق بۆ ١٠ - ١٠ - ٢٠٢١ دوا بخرێت، كە بڕیار بوو لە ٦/٦/٢٠٢١ بکرێت.