هەرچەندە سەرۆکوەزیرانی عێراق دەڵێت: "گفتوگۆکان لەگەڵ ئەمریکا هەر پرسی سەربازی نییە و پرسی دیکەش تاوتوێ دەکرێن"، بەڵام هەموویان چاویان لەوەیە کازمی بە ئەنجامێکەوە لە واشنتن بگەڕێتەوە.  قاسم ئەعرەجی راوێژکاری ئاسایشی نیشتمانی عێراق بە رووداوی راگەیاند: "سوپا و پۆلیس و پێشمەرگە و حەشدی شەعبی توانای بەرگرییان هەیە لە ناوچەکان و پێویستیمان بە هێزی شەڕکەر نییە، بەڵام هاوکاری لۆجستی و راهێنان و هەواڵگریمان پێویستە، لەوەشدا هیچ کێشەیەک نییە. "   ئەو داوایەی کشانەوەی سەربازانی ئەمریکا کە بەشێکی بەرپرسانی عێراق بە داوای " عێراقی" دادەنێن، بەپێی قسەی بەرپرسانی واشنتن، ئەمریکا جێبەجێی دەکات، بەرپرسێكی ئیدارەی ئەمریکا بە رۆژنامەی نیویۆرک تایمزی راگەیاندووە: "واشنتن ملکەچی داوای سەرۆکوەزیران دەبێت بە دانانی کاتێک بۆ کشانەوەی هێزە شەڕەکانی ئەمریکا ئەو وادەیەش کۆتایی ئەمساڵە".  بەڵام بەرپرسانی پێنتاگۆن و چەند بەرپرسێكی دیکەی ئەمریکی دەڵێن: "ئەو داوایە بە کشانەوەی ژمارەیەکی کەمی سەربازان بێ ئەوەی دیاری بکرێت لەو ٢٥٠٠ سەربازەی لە عێراق جێبەجێ دەکرێت" لە هەمانکاتیشدا رۆڵ و ئەرکی سەربازانی ئەمریکا لە عێراق رێکدەخرێتەوە.  بەرپرسێکی ئەمریکا کە ئاگادارە لە نێوەڕۆکی گفتوگۆکان رایگەیاندووە: "لە کۆتایی ساڵدا هیچ هێزێکی شەڕکەری ئەمریکی لە عێراق نابێت، هەندێک گۆڕانکاری لەهێزەکان دەکرێت لە چوارچێوەی پابەندبوون بە ئەرکە سەربازییەکان".  ئەوەی ئێستا روون و دیارە لەو مشتومڕەی لەبارەی کشانەوەی ئەمریکا هەیە، کازمی لە نێوان داوا و پێویستی عێراق هاوسەنگییەک دروست بکات، ئەو هاوسەنگییەش لە عێراق لە نێوان ئەمریکا و ئێران ببێتە هۆکاری سەقامگیری نەک تێکچوونی زیاتری دۆخەکە، لەکاتێکدا گرووپە چەکدارەکانی نزیکی ئێران هێشتا هەمان داوایان هەیە و دەڵێن دەبێت هەموو هێزەکانی ئەمریکا بکشێنەوە، بەڵام حکومەت و لە سەرووشیانەوە کازمی هاوکاری ئەمریکا بۆ هێزە عێراقییەکان لە راهێنان و هەواڵگریدا بە پێویست دەزانێت.  لەولاشەوە ئیدارەی بایدن پەلەیەتی بۆ شێواز و چۆنیەتی کارکردنی لە عێراق کە ١٨ ساڵ دوای پرۆسەی ئازادی عێراق هەر بەرەو دواوە دەگەڕێتەوە و ئێستا هەژموونی گرووپە چەکدارەکان لە هەر کاتێك زیاترە و گەندەڵیش وڵاتەکەی نوقمی قەیران کردووە و خستوویەتیە لێواری رووخان.   کازمی کە خۆی و بەرپرسی دیکەی عێراق هەرچەندە لە رواڵەتدا داوای کشانەوەی هێزی شەڕکەر دەکەن، بەڵام لە چەندین کۆبوونەوەدا داوای مانەوەی هێزی ئەمریکایان کردووە. سەرەڕای ئەوەش دۆخی عێراق لە دوای رووداوەکانی ٣ ـی کانوونی یەکەمی ٢٠٢٠ و کوژرانی قاسم سولەیمانی و ئەبو مەهدی موهەندیس مانەوەی ئەو هێزانەی لە عێراق زەحمەتتر کرد، بەتایبەت کە لە پەرلەمانیش بڕیار دەرچووە بۆ کشانەوەکە (بڕیارەکە تەنیا لایەنی شیعە دەریانکرد و کورد و بەشێکی سوننە لەگەڵی نەبوون).  ئێستا دۆخەکە بەجۆرێکە، کۆرۆنا یەخەی عێراقی گرتووە، قەیرانی ئابووری و کێشەی بودجە، هێز و دەسەڵاتی گرووپی چەکدار سەرۆکوەزیرانی عێراقیان خستووەتە بازنەیەکی بچووک، کازمی دەڵێ بەنیازی زۆر شتە، بەڵام وەکو راوێژکارەکانی دەڵێن ئەگەر کازمی کاتی بدرێتێ، دەتوانێ دەستی گرووپە چەکدارەکان کورت بکاتەوە، گەندەڵی نەهێڵێت و هەموو ئەوانەش دەستگیر بکات خۆپێشاندەر و چالاکڤانان دەکوژن.  گفتوگۆی ئەمریکا و عێراق لە کاتێکدایە واشنتن لە ئەفغانستان کشایەوە و دوای کشانەوەشی دۆخی وڵاتەکە تێکچوو، ئێستا ترس هەیە دۆخی عێراقیش زیاتر بەوهۆیەوە تێکبچێت، خاڵی هاوبەشی عێراق و ئەفغانستان ئەوەیە هەردووکیان ئەزموونی زیاتر لە ١٨ ساڵ هاوکاری سەربازی ئەمریکایان هەبووە، هەرچەندە مستەفا کازمی سەرۆکوەزیرانی عێراق رەتیکردەوە دۆخی عێراق و ئەفغانستان هاوشێوە بێت و هێزە عێراقییەکان بە بە تواناتر دانا لە رووبەڕوبوونەوەی گرووپە چەکدارەکان و تیرۆر لە وڵاتەکەدا، بەڵام ئەحمەد یاسری شارەزای ستراتیژی دەڵێت: "ئەگەر ئەمریکا هەژموون و وجودی لە عێراق کەمتر ببێتەوە، نزیک دەبینەوە لەوەی تووشی هەمان دۆخی ئەفغانستان بین، چونکە داعش هەلەکە دەقۆزێتەوە و هێرشەکانی زیاتر دەکات، بەتایبەت کە دەزانین ئەمریکا ١٣ هەزار جار بۆردوومانی ئاسمانی داعشی کردووە و ٨ هەزار پێگەی چەکدارانی رێکخراوەکەی خاپوور کردووە، ئەوەش ئاستی چالاکیی ئەمریکا لە عێراق دەردەخات. "   سەفین دزەیی بەرپرسی فەرمانگەی پەیوەندییەکانی دەرەوەی هەرێمی کوردستانیش هەمان بۆچوونی هەیە و بە رووداوی راگەیاند: "بۆشایی ئەمنی لە نێوان پێشمەرگە و هێزە عێراقییەکان هەیە، ئەگەر ئەمریکا بکشێتەوە داعش هەلەکە دەقۆزێتەوە، لەکاتێکدا ئێستا رۆژانە لەو ناوچانە هێرش دەکات و خەڵک دەبنە قوربانی. " دزەیی راشکاوانە دەڵێت: "هەرێمی کوردستان لەگەڵ کشانەوەی هاوپەیمانان نییە لە عێراق. "  عێراق لە ٢٠١١ دا جارێک تووشی ئەو ئەزموونە بووە و زیانی زۆریشی بەرکەوت، لە ساڵی ٢٠١١ دا کاتێک بە بڕیاری باراک ئۆباما سەرۆکی پێشووتری ئەمریکا بڕیاری کشانەوەی هەموو هێزەکانی ئەمریکا درا، دۆخی عێراق شڵەژا و گرووپە پەرگیڕەکان هەلەکەیان قۆستەوە.  هۆشیار زێباری ئەندامی مەکتەبی سیاسی پارتی کە ساڵی ٢٠١١ وەزیری دەرەوەی عێراق بوو، پاییزی ساڵی رابردوو لە گفتوگۆیەکدا لەگەڵ نووڕۆژی دۆستانی تەلەفزیۆنی رووداو رایگەیاند: "لەسەر نانی بەیانی بە ئەمریکییەکانمان گوت کشانەوەتان لە عێراق ترسناکە و  دۆخی ئەمنی تێکدەدات، بەڵام بڕیارەکە درابوو و ئەمریکا کشایەوە، دواتریش دەرکەوت داعش چی بەسەر عێراقدا هێنا".  لەوەتەی سەرکەوتنی سەربازی بەسەر داعشدا لە ٢٠١٧ دا راگەیێنراوە (سەرەڕای راگەیاندنی سەرکەوتنەکە هێشتا چالاکی داعش بەردەوامە) بەرپرسانی عێراقی چەندین جار رایانگەیاندووە هێزی بیانی شەڕکەر لە عێراق نییە، بەڵام دانیش بەوە دادەنێن کە ژمارەیەکی بچووکی هێزی تایبەتی ئەمریکا لە عێراق هەن و وەکو راوێژکار و راهێنەری سەربازی لەگەڵ هێزی دژە تیرۆری عێراق کار دەکەن و ئۆپەراسیۆنی تایبەتیان هەیە دژی داعش.  محەممەد روبەیعی، گوتەبێژی سیاسی عەسائیبی ئەهلی حەق دەڵێت: "گۆڕینی ناویان لە هێزی شەڕکەرەوە بۆ راهێنەر و راوێژکار بە هەوڵێکی هەڵخەڵەتاندن دادەنێین. " هەمان گرووپەکانی دیکەی حەشدی شەعبی ئەو داوایە دەکەن و ماوەیەکیشە هێرشەکانیان بۆ سەر ئەمریکا لە عێراق و هەرێمی کوردستان زیاتر کردووە.  تاناسیس کەمبانیس، لێكۆڵەری باڵا لە دامەزراوەی "سێنچەری"ـی ئەمریکی دەڵێت: "گفتوگۆی هەردوولا (ئەمریکا و عێراق) لەسەر ئەوەیە چۆن میکانیزمێك بدۆزرێتەوە بۆ مانەوەی هێزەکان بە جۆرێک سوودبەخش بێت و نەبێتە هۆی باجێکی سیاسی گەورە، لەگەڵ ئەوەش بەرژەوەندیی عێراق و ئەمریکا دوورکەوتووەتەوە، ئەمریکا نایەوێت بەردەوام ئەوە ببینێت هێرشی دەکرێتە سەر و حکومەتیی عێراقیش ناتوانێت هیچ بکات".   رۆژنامەی گاردیانی بەریتانی لە راپۆرتێکدا لەبارەی ئیسماعیل قائانی، فەرماندەی فەیلەقی قودسی سوپای پاسداران و جێگرەوەی قاسم سولەیمانی دەڵێ: "دوو سەرچاوەی نزیکی ئەو فەرماندە سەربازییەی ئێران پشتڕاستیدەکەنەوە کە قائانی دەسەڵاتی کەمە و ناتوانێ هێرشی سەر ئەمریکییەکان رابگرێت، لەکاتێکدا گفتوگۆی کاراکردنەوەی رێککەوتنی ئەتۆمی بەردەوامە. "  راپۆرتەکە باس لە کۆبوونەوەیەکی مانگی رابردووی نێوان سەرکردەی گرووپە چەکدارەکان و قائانی دەکات لە بەغدا و دەڵێت "قائانی ویستوویەتی سەرکردەی ئەو گرووپانە رازی بکات هێرشەکانیان رابگرن و بیانهێنێتە ئەو رایەی کە لە بەرژەوەندیی ئەواندا نییە هێرشی مووشەکی بۆ سەر ئەمریکا و ناوچەی سەوز، یان فڕۆکەخانەی هەولێر بەردەوام بێت، بەڵام قائانی نەیتوانیوە رازیان بکات".  تەنانەت سەرچاوەکانی ئاگادار لەو کۆبوونەوەیە دەڵێن "قائانی بۆ لێپێچینەوە هاتبوو، بەڵام بە دەستی بەتاڵ گەڕایەوە ". بەشدارێکی ئەو کۆبوونەوەیە دەڵێت: "هەموو چاوەکان لەسەر ئەو بوون، بەڵام دوایی بۆچوونمان گۆڕا، لە کۆتایی کۆبوونەوەکەدا هاتینە ئەو بڕوایەی کە ئەو کەسە بۆ عێراق باش نییە، ناشىێتە حاجی قاسم".