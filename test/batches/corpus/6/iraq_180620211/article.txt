ئاژانسی هەواڵی رۆیتەرز بڵاوی کردووەتەوە، وەزارەتی دەرەوەی ئەمریکا پێیوایە ئەو ٤٠٠٠ عێراقییە ساختەکارییان لە پڕکردنەوەی فۆرمەکاندا کردووە و لەو کەسانە نین، کە مافی ئەوەیان هەبێت بچنە ئەمریکا و لەوێ بمێننەوە، بەڵام ئەوانە لە کاتی پڕکردنەوەی فۆرمەکاندا ساختەکاریان کردووە. گومانیش دەکرێت بۆ دەرچوون لە فیلتەری پرۆسەی وەرگرتنی پەنابەران، پارەیان داوە و فایلی ساختەیان بۆ خۆیان دروستکردووە.  بەهۆی کەیسی  ئەو عیراقیانەشەوە وەزارەتی درەوەوەی ئەمریکا دەستی بە لێکۆڵینەوە و پێداچوونەوە بە کەیسی ١٠٤ هەزار کەسی دیکەش کردووە.  ئاژانسەکە دەڵێت لەو ٤٠٠٠ کەسە ٥٠٠ کەسیان گەیشتوونەتە ئەمریکا و مافی پەنابەریان وەرگرتووە، کە رەنگە دوای ئەنجامی لێکۆڵینەوەکان دیپۆرتی عێراق بکرێنەوە، یان وڵاتینامەی ئەمریکییان لێ بسێندرێتەوە.   پرۆگرامی "رێگەپێدانی راستەوخۆ" ساڵی ٢٠٠٧ کارا کراوە. ئامانج لەو پرۆگرامە خێراترکردنی پرۆسەی نیشتەجێبوونی ئەو هاووڵاتییە عێراقییانە بوو، کە لەگەڵ ئەمریکییەکاندا ئیشیان دەکرد و دەیانویست لەبەر مەترسی لە ئەمریکا نیشتەجێبن.  ئەو پرۆگرامە مانگی کانوونی دووەمی ئەمساڵ بۆ ماوەی ٩٠ رۆژ لەلایەن وەزارەتی دەرەوە راگیرا دوای ئەوەی ئاشکرابوو کە فێڵ لەو پرۆسە کراوە و دواتریش لە نیسان بۆ  هەتاهەتایی راگیرا. ئەم لێکۆڵینەوەش لەدوای ئەو راگیرانەوە دێت.   ئاشکرابوونی ئەم دۆسیە ساختەکارییەی بەرنامەی پەنابەرێتیی ئەمریکا، لەکاتێکدایە ئەمریکا سەرقاڵی کارکردنە لەسەر دۆسیەی ئەو ئەفغانییانەی بەهۆی کارکردنیان لەگەڵ ئەمریکییەکان هەڕەشەیان لەسەرە و  داوای مافی پەنابەرێتییان لە ئەمریکا کردووە.  ئەو عێراقییانەی لە چوارچێوەی بەرنامەی پەنابەرێتی، مافی ئەوەیان هەیە داوای نیشتەجێبوون لە ئەمریکا بکەن، ئەوانەن کە لەگەڵ ئەمریکیەکاندا کاریان کردووە، لەوکاتەی ئەمریکییەکان لەدوای ٢٠٠٣ لە عێراق بوون.  ئەو گومانەی وەزارەتی دەرەوەی ئەمریکا و بەتایبەتی بەرنامەی پەنابەرێتی ئەمریکا لە پەناخوازە عێراقییەکان وایکردووە، ئەمریکا دەست بە دووبارە پێداچوونەوە بە پرۆسەی وەڵامدانەوەی داخوازی زیاتر لە ٤٠ هەزار  فۆرمی داواکاری پەنابەرێتی بکات، کە تێیدا داوای مافی پەنابەرێتی بۆ ١٠٤ هەزار کەس کراوە. لەو ژمارەیەش % ٩٥ یان عێراقین کە هەموویان دووبارە هەڵسەنگاندنیان بۆ دەکرێتەوە.