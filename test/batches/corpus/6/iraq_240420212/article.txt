دابەزینی بەهای دیناری عێراقی بەرامبەر دۆلاری ئەمریکی کاریگەری گەورەی کردووەتە سەر نرخەکان و هاتنی رەمەزانیش هێندەی دیکە نرخەکانی بەرزترکردووەتەوە.  حوسێن کەمال، سەوزە و میوەفرۆشە و پێی وایە، "زیادبوونی نرخی خۆراک هۆکارەکەی تەنیا بەرزبوونەوەی بەهای دۆلار نییە، بەڵکو دەستی شاراوە هەیە کە لە پێناو دەستکەوتی دیاریکراو گوشار دەخاتە سەر حکومەتی عێراق و تاکە قوربانیش گەلی عێراقە. حکومەتی عێراق لە ئەمەدا بەرپرسی یەکەمە و دەڵێت، لەبەر زیادکردنی یەدەگی دراوەکەی لە بانکی ناوەندی، بەهای دۆلاری بەرزکردووەتەوە، بەڵام ئەمە تەنیا هۆکار نییە. "  پرۆگرامی خۆراکی جیهانی سەر بە نەتەوە یەکگرتووەکان و بانکی جیهانی جەخت لەوەدەکەنەوە، بڕیاری دابەزینی نرخی دینار لە ماوەیەکی کورتخایەندا ژمارەی هەژاران لە عێراق ٢.٧ بۆ ٥.٥ ملیۆن کەس زیاد دەکات، ئەمە وێڕای ٦.٩ ملیۆن کەسی دیکە کە پێشتر هەژار بوون. بەپێی دوایین لێدوانی وەزارەتی پلاندانانی عێراقیش، رێژەی هەژاری لە ٢٦ % ـەوە بۆ ٢٧ % بەرزبووەتەوە و هەڵاوسانیش زیادیکردووە.    محەممەد کەریم، هاووڵاتیە و باس لەوە دەکات، زیادبوونی نرخی کەلوپەلەکان کاریگەری تەواوی هەیە لەسەر ژیانیان، "چونکە زیادبوونەکە لە نیوە زیاترە، لەوانە زەیت کە لەگەڵ شەکر خۆراکی سەرەکین؛ بووتڵی زەیت لە هەزار و ٢٥٠ دینارەوە بۆ ٣ هەزار دینار زیادیکردووە، لە کاتێکدا کەسێکی کاسب رۆژانەکەی ١٠ هەزار دینارە، ناتوانێت بیکڕێت، حکومەت نرخی دۆلاری بەرزکردووتەوە، بەڵام لە بەرامبەردا نرخەکانی دیاری نەکردووە، یان پشتیوانی لە بەرهەمی نێوخۆیی نەکردووە. "   مستەفا کازمی، سەرۆکوەزیرانی عێراق چەند جارێک هۆشداری داوە لەبارەی بەرزبوونەوەی نرخی کاڵاکان و جەختی لەوەکردووەتەوە، رێکار دەگرنەبەر و رێگە بە کەس نادەن نرخ بەرزبکاتەوە، بەڵام بەپێچەوانەی ئەو قسانە، تادێت نرخی کاڵاکان لە بازاڕەکاندا بەرزتر دەبێتەوە.