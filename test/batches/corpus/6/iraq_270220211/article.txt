هادی عامری لە راگەیێندراوێکدا داوا لە سەرۆکوەزیران و فەرماندەی گشتیی هێزە چەکدارەکان دەکات لێکۆڵینەوە لەو بۆردوومانەی ئەمریکا بکات کە لە سنووری عێراق - سووریا ئەنجامدراوە.  لە بەشێکی دیکەی راگەیێندراوەکەدا عامری ئاماژەی بەوەکردووە، بەپێی ئەو زانیارییانەی لە بەردەستیانە، ئەو هێزەی حەشدی شەعبی لە سنووری عێراق - سووریا جێگیرکراون و بۆردوومانکراون، نەوەک ئەوەی وەزارەتی بەرگریی ئەمریکا باسی دەکات، کە لە خاکی سووریادا بووبێت.  عامری داوا لە  کازمی دەکات لێکۆڵینەوەیەکی ورد بکات چونکە ئەمریکا دەڵێت، "بە هاوکاریی حکومەتی عێراق و وەزارەتی بەرگریی عێراق ئەو بۆردوومانە ئەنجامدراوە". عامری دەڵێت، ئەمە لێدوانێکی مەترسیدارە بۆ تێکدانی یەکڕیزی نێوان دەزگا ئەمنییەکان.   دوای ئەوەی لۆید ئۆستن، وەزیری بەرگریی ئەمریکا سوپاسی عێراقی کرد لە یارمەتیدانیان لە ئۆپەراسیۆنەکە، بەشێک لە لایەنە شیعەکان دەستیان بە رەخنەگرتن کرد، لە بەرامبەردا حکومەتی عێراقیش رەتیکردەوە هیچ زانیارییەکیان هەبووبێت لەسەر ئەو هێرشە.  شەوی رابردوو جۆن کێربی، گوتەبێژی پێنتاگۆن لە کۆنگرەیەکی رۆژنامەڤانیدا لەبارەی ئەو زانیارییانەی کە لەلایەن هەواڵگرییەکانی هەرێمی کوردستان و عێراقەوە دراونەتە ئەمریکا رایگەیاند: زانیارییە هەواڵگرییەکان لەبارەی بنکەکان نەبوون، تەنیا لەبارەی ئەنجامدەرانی هێرشەکانی سەر هەولێر بوون. هەرەوەها دەشڵێت: "وای لە ئێمە کرد دڵنیابینەوە لەوەی ئەو دوو گرووپە بەرپرس بوون لە هێرشەکانی ئەم دوایانە. "  لە بەرامبەردا وەزارەتی بەرگریی عێراق لەو بارەیەوە رایگەیاند: "ئەوان تەنیا لە هێرشکردنە سەر داعش و گرووپە تیرۆریستەکان زانیاریی هەواڵگری بە ئەمریکا دەدەن"، بەڵام گوتەبێژی پێنتاگۆن جەخت لەوە دەکاتەوە، هەرێمی کوردستان و حکومەتی عێراق لە هێرشەکەدا کە لە تۆڵەسەندنەوەی هێرشەکەی سەر هەولێر هات، ئاگادار و هاوکاریان بوون.   لە لایەکی دیکەوە جۆ بایدن، سەرۆکی ئەمریکا لە وەڵامی پرسیارێك سەبارەت بە پەیامی ئەمریکا بۆ ئێران بە ئەنجامدانی هێرشە سەربازییەکانی سەر گرووپە چەکدارەکان لە ناوچەی ئەبووکەمالی سووریا رایگەیاند، "پەیامەکە روونە، کە کار و کردەوەکانی ئێران بەبێ سزادان تێناپەڕن و دەبێت وریا بێت".  لەبارەی شێوازی هێرشەکە گوتەبێژی وەزارەتی بەرگریی ئەمریکا دەڵێت: "دوو فڕۆکەی جۆری ئێف ١٥ سترایک ئیگڵز حەوت مووشەکی ئاراستەکراویان خستەخوارەوە و لە ئەنجامدا ٩ پێگەیان بە تەواوی وێرانکرد و زیانیشیان بە دوو پێگە گەیاند".  هەروەها گوتەبێژی پێنتاگۆن رایگەیاند، ئەمریکا دوو ئامانجی هەبووە لە هێرشەکە: یەکەمیان بۆ ئەوەی کاریگەری لەسەر توانای ئەو گرووپانە دروستبکەین، بەتایبەتی لەو بوارەی کە پەیوەندی بە ئەنجامدانی هێرشی داهاتوویانەوە هەیە. دووەمیش "بۆ ئەوە بوو کە روونی بکەینەوە ویلایەتە یەکگرتووەکان کار دەکات بۆ پاراستنی خەڵکی خۆی".  ئەنتۆنی بلینکن، وەزیری دەرەوەی ئەمریکا لەبارەی هێرشەکانەوە رایگەیاند، "ئێمە لە نزیکەی ١٠ رۆژی رابردوودا، رووبەڕووی هێرشی سەر خەڵکی خۆمان، پێگە و بەرژەوەندییەکانمان بووینەوە و تێیدا خەڵک بووە قوربانی و ژمارەیەکیش برینداربوون و دەبوو وەڵامی ئەو هێرشانەمان دابایەوە، هەروەها دەبووایە وەڵامی هەڕەشە بەردەوامەکانمان بدایەوە. بۆیە ئێمە ئەو کارەمان ئەنجامدا کە هەم گونجاو و هەم بەهێزیش بوو لە لەناوبردنی تواناکانی ئەو میلیشیایەی کە دەکرا هێرشی دیکە ئەنجامبدات. هەروەها وەڵامدانەوەکەی ئێمە بۆ ئێرانیشە کە پێی بڵێین کارەکانی دژی خەڵک، هاوبەش و بەرژەوەندییەکانمان بێ سزادان بەسەرناچن".  بە گوتەی پێنتاگۆن، ئەو شوێنەی کرایە ئامانج بەوە ناسراوە کە یارمەتیی جووڵەی گرووپە چەکدارەکانی نزیک لە ئێران دەدات، بۆیە بڕیاری هێرشەکان بە راوێژکردن لەگەڵ هاوبەشەکان لە هاوپەیمانیی نێودەوڵەتی درا، ئەوەش لە بەرامبەر هێرشەکانی دوو هەفتەی رابردووی سەر هەولێر و ناوچەی سەوز.  شەوی دووشەممە ١٥ ـی شووبات، ١٤ مووشەک ئاراستەی هەولێر کران و بەهۆیەوە لە هاوپەیمانیی نێودەوڵەتی بەڵێندەرێکی مەدەنی کوژرا و هەشت بەڵێندەری مەدەنیی دیکە و سەربازێکی ئەمریکیش برینداربوون. سێ هاووڵاتی سڤیلیش برینداربوون و دواتر یەکێکیان گیانی لەدەستدا.  هەروەها سەرۆکی هاوپەیمانیی فەتح جەخت لەوەدەکاتەوە، لەبەر پێویستی و گرنگیی نیشتمانی، چاوەڕێی ئەنجامی لێکۆڵینەوەکان دەکەن بۆ ئەوەی خەڵک ئاگادار بێت لەوەی چی روویداوە.