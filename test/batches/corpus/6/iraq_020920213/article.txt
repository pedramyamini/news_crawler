د. عەلی تاهیر حەموود، بەڕێوەبەری سەنتەری بەیان بۆ توێژینەوە و پلاندانان لە عێراق، ئەمڕۆ پێنجشەممە ٢ی ئەیلوولی ٢٠٢١، بە تۆڕی میدیایی رووداوی راگەیاند، "هەڵبژاردنی ساڵی ٢٠٢١ی ئەنجوومەنی نوێنەرانی عێراق ئاڵۆزترینی هەڵبژاردنەکان دەبێت کە لەدوای ساڵی ٢٠٠٣ وە لە عێراق کراوە، هۆکارەکەشی بریتییە لە یاسای هەڵبژاردن، کارتی بایۆمەتریی دەنگدان، نەبوونی هێزی نوێ و نەبوونی سەرکردەی نوێ لە گۆڕەپانەکەدا".  بەڕێوەبەری سەنتەری بەیان بۆ توێژینەوە و پلاندانان لە عێراق ئاماژەی بەوەش کرد، "بەپێی ئەو ئەنجامانەی بە راپرسی و خوێندنەوەی دۆخەکە پێی گەیشتووین، رێژەی بەشداریکردن لە هەڵبژاردنی ٢٠٢١ی ئەنجوومەنی نوێنەرانی عێراق لەنێوان ٢٠ % بۆ ٣٠ % دەبێت و لە باشترین حاڵەتدا ٤٠ % تێپەڕ ناکات".  سەبارەت بە خوێندنەوەیان بۆ هۆکارەکانی رێژەی کەمیی بەشداریی خەڵک لە هەڵبژاردنی ١٠ی ئۆکتۆبەری ئەنجوومەنی نوێنەراندا کە بۆ دیاریکردنی ٣٢٩ پەرلەمانتار بەڕێوەدەچێت، د. عەلی تاهیر حەموود باسی لەوە کرد، "لە کۆی ٢٥ ملیۆن دەنگدەری عێراقی کە مافی دەنگدانیان، هەیە تەنیا ١٩ ملیۆن کەسیان کارتی دەنگدانی بایۆمەتری و کارتی کۆنی دەنگدانیان هەیە، واتە شەش ملیۆن دەنگدەر بە هیچ شێوەیەک کارتی دەنگدانیان نییە و ئەوەش نزیکەی ٣٠ % دەکات، ئەوەی دەمێنێتەوە رێژەی ٧٠ % یە کە هەمووی ناچێت بۆ هەڵبژاردن".  بەڕێوەبەری سەنتەری بەیان بۆ توێژینەوە و پلاندانان لە عێراق گوتیشی، کەمیی بەشداریکردنی خەڵک لە هەڵبژاردندا ئاماژەیەکی خراپە، چونکە "نیشانەی رازیبوونی خەڵکە بە سیستەمی سیاسی کە ئەمە کارێکی خراپە و ئەمەشە کە سیستەمی لە عێراق لەدوای ساڵی ٢٠٠٣ وە وەکو خۆی هێشتووەتەوە".  د. عەلی تاهیر حەموود ئاماژەی بۆ ئەوەش کرد، لە هەڵبژاردنی ساڵی ٢٠١٨ی ئەنجوومەنی نوێنەرانی عێراقدا رێژەی بەشداریکردن ١٩ % زیاتر نەبوو، هەندێک لە شارەزایانیش پێیانوایە لە هەڵبژاردنی ساڵی ٢٠٢١ دا رێژەی بەشداریکردن ١٥ % تێپەڕ ناکات.  ئەم گوتەیەی د. عەلی لە کاتێکدایە، بە گوێرەی ئامارە فەرمییەکانی کۆمیسیۆن، لە هەڵبژاردنی ساڵی ٢٠١٨ دا ٢٤ ملیۆن کەس مافی دەنگدانیان هەبووە و رێژەی بەشدارییش ٤٤.٥٢ % بوو.  سەبارەت بە پێکهێنانی حکومەتی داهاتووی عێراقیش، د. عەلی تاهیر حەموود دەڵێت، "بەهۆی ئەوەی یاسای هەڵبژاردنی ئەمجارە رێگە بە سەرکەوتنی زیاتر بەربژێرانی تاکە کەسی دەدات و لە بەرژەوەندیی سەرکەوتنی ئەواندایە، بۆیە پێکهێنانی کابینەی داهاتووی حکومەت قورس دەبێت؛ ئەوەش سەرباری ئەوەی ئەم یاسایە یەکەمجارە لە عێراق جێبەجێ دەکرێت و ئەگەری ئەوەی هەیە کێشەی دیکەی لێبکەوێتەوە".  عەلی تاهیر باسی لەوەش کرد، پێویستە سیستەمی ئەڵمانی یان ژاپۆنی لە عێراق پەیڕەو بکرێت کە بریتییە لەوەی نیوەی بەربژێرانی تاکە کەس و نیوەی پارتەکان سەردەکەون و ئەو باڵانسە باشترە لەوەی لە عێراق پەیڕەو دەکرێت.