سەرچاوەیەكی ئەمنی لە پارێزگای سەڵاحەدین بە تۆڕی میدیایی رووداوی راگەیاند: "ئەمڕۆ سێشەممە ١٦/٣/٢٠٢١ چەند چەكدارێكی داعش لە گوندی ئەلزەلایە لە نزیك ناوچەی ئەلبودۆر، تەقەیان لە خاڵێكی پشكنینی سەر بە فەوجی تەكتیكی پۆلیسی پارێزگای سەڵاحەدین كردووە و بەهۆیەوە ٢ پۆلیس برینداربوون".  بەپێی ئەو سەرچاوە ئەمنییە، ئەو هێزەی لە خاڵی پشكنینەكە بوون بەرپەرچی هێرشەكەیان داوەتەوە، دوای گەیشتنی هێزی ئەمنی زیاتریش بۆ شوێنی رووداوەكە، هەڵمەتێكی گەڕان و پشكنین بۆ دەستگیركردنی چەكدارانی داعش دەستیپێكرد".  هەفتەی رابردوو لە ناوچەی ئەلبودۆر چەكدارانی داعش هەڵیانكوتایە سەر ماڵی هاوڵاتییەك و ٨ كەسیان كوشت كە ٧ یان ئەندامی خێزانێك بوون، دوای رووداوەكەش رێكخراوی داعش بەرپرسیاریێتی خۆی لە هێرشەكە راگەیاند، كورژاوەكانیشی بە سیخوڕیكردن بۆ حەشدی شەعبی تاوانبار كرد.