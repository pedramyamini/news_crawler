عوسمان غانمی، وەزیری ناوخۆی عێراق رۆژی دووشەممە ١٤ - ٠٦ - ٢٠٢١ بە یاوەریی عەبدولئەمیر شەمەری، جێگری فەرماندەی ئۆپەراسیۆنە هاوبەشەکانی عێراق، سەردانی پارێزگای نەینەوای کرد و لەکاتی کۆبوونەوەی لەگەڵ فەرماندە ئەمنییەکانی نەینەوادا رایگەیاند، لیژنەیەکی ئەمنی هەیە کە سەردانی شنگال و مەخموور دەکات، ئەوەش بەمەبەستی تاوتوێکردنی دۆخی ئەمنیی ئەو دوو شوێنە و راستەوخۆش سەرپەرشتیی هەموو دۆسیە ئەمنییەکانی قەزای شنگال دەکات.  وەزیری ناوخۆی عێراق ئاماژەی بەوەش کرد، دۆسیەی ئەمنیی سەنتەری شنگال بەدەست هێزی پۆلیس دەبێت و سوپاش دەورووبەری سەنتەری قەزاکە دەپارێزێت، هەروەها هێزێکیش بۆ پاراستنی ئارامی و ئاسایشی شارۆچکەی نەمروود پێکهاتووە.  بەپێی راگەیێندراوێکی هاوبەشی حکومەتی عێراق و هەرێمی کوردستان کە رۆژی شەممە ١٠ - ١٠ - ٢٠٢٠ بڵاوکراوەتەوە و واژۆی حەمید رەشید فەلیح، نوێنەری حکومەتی عێراق و رێبەر ئەحمەد، نوێنەری حکومەتی هەرێمی کوردستانی لەسەرە: لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شنگال و بەگوێرەی بنەما دەستووری و یاساییەکان بۆ چارەسەرکردنی کۆژانەکانی خەڵکی شنگال وەکو دەستپێشخەرییەک بۆ گەڕانەوەی ئاوارەکان و رێکخستنی چوارچێوەی کارگێڕی و ئەمنی لە شارەکە، حکومەتی فیدراڵی و حکومەتی هەرێمی کوردستان بە هاوئاهەنگی لەگەڵ نوێنەری نەتەوە یەکگرتووەکان لەسەر ئەم خاڵانە رێککەوتن:  - دیاریکردنی قایمقامێکی نوێ بۆ شنگال کە سەربەخۆ و پیشەیی و ئەستۆپاک بێت و بە گوێرەی رێکارە دەستووری و یاساییەکان پەسندکراو بێت.  - لەلایەن لیژنەیەکی هاوبەشی هەردوولاوە دوای دیاریکردنی قایمقام چاو بە پێگە کارگێڕییەکانی دیکەدا دەخشێنرێتەوە کە لەو کارەدا بنەما پیشەیی و یاساییەکان رەچاودەکرێت.  - تەنیا پۆلیسی ناوچەکە و دەزگای ئاسایشی نیشتمانی و هەواڵگری بەرپرسیارێتیی ئاسایشی نێو شارەکە لە ئەستۆدەگرن و هەموو رێکخراوە چەکدارییەکانی دیکە بۆ دەرەوەی سنووری شنگال دوور دەخرێنەوە.  - لە رێگەی دامەزراندنی ٢٥٠٠ کەسەوە لە هێزی ئاسایشی ناوخۆدا لایەنی ئاسایشیی شارەکە بەهێز دەکرێت کە لەو هێزەدا دەستەبەریی دادپەروەرانە دەکرێت بۆ بەشداریپێکردنی ئاوارەکانی نێو کەمپەکان لە خەڵکی شارەکە.  - کۆتاییهێنان بە بوونی رێکخراوی پارتی کرێکارانی کوردستان - پەکەکە لە شنگال و ناوچەکانی دەوروبەری و نابێت رێکخراوەکە و ئەوانەی سەر بەون هیچ رۆڵێکیان لە ناوچەکەدا هەبێت.  ٣. تەوەری ئاوەدانکردنەوە: پێکهێنانی لیژنەیەکی هاوبەش لە حکومەتی فیدراڵی و حکومەتی هەرێمی کوردستان بۆ ئاوەدانکردنەوەی شارەکە بە هاوئاهەنگی لەگەڵ کارگێڕیی ناوچەکە لە پارێزگای نەینەوا و لەلایەن سەرۆکی ئەنجوومەنی وەزیرانی عێراق و سەرۆکوەزیرانی هەرێمی کوردستانەوە ئاست و وردەکارییەکانی ئامانجەکەی دیاریدەکرێت.  ٤. بە مەبەستی چاودێریکردنی ئەوەی لە تەوەری کارگێڕی و ئەمنیدا هاتووە، لیژنەیەکی مەیدانیی هاوبەش لەلایەنە پەیوەندیدارەکانی هەردوولا بۆ جێبەجێکردنی رەوتی ئەوەی لە رێککەوتنەکەدا هاتووە، پێکدەهێنرێت.  رۆژی هەینی ٠٩ - ١٠ - ٢٠٢٠، شاندی هەرێمی کوردستان بە سەرۆکایەتیی رێبەر ئەحمەد، وەزیری ناوخۆی هەرێمی کوردستان لە بەغدا لەگەڵ لایەنە پەیوەندیدارەکانی عێراق بۆ ئاساییکردنەوەی دۆخی شنگال کۆبوونەوە.