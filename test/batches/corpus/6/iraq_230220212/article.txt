مستەفا کازمی، سەرۆکوەزیرانی عێراق و فەرماندەی گشتی هێزە چەکدارەکان لە  کۆبوونەوەی رۆژی سێشەممە ٢٠٢١/٠٢/٢٣ ـی ئەنجوومەنی وەزیرانی عێراق رایگەیاند: "دەزگا ئەمنییەکان دەگەنە تاوانباران و دەیانخەنە بەردەم رای گشتی. "  لە بەشێکی دیکەی قسەکانیدا، کازمی ئاماژەی بەوە دا: "دەروون لاوازەکان لە مانگەکانی تشرینی یەکەم و دووەمی رابردوودا چاوەڕێی هەرەسهێنانی دۆخی ئابووریی عێراقیان دەکرد، بەڵام رێکارەکانی حکومەت وایانکرد عێراق بە داناییەوە ئەو قۆناخە سەختە تێبپەڕێنێت. "  سەرۆکوەزیرانی عێراق جەختی لەوە کردەوە، دوای ئەوەی یەدەگی دراوی بیانیی عێراق هەڕەشەی هەرەسهێنانی لەسەر بوو، بەڵام ئێستا ئەو یەدەگە لە بەرزبوونەوەدایە، لەو کاتەوە رێکارەکانی چاکسازی و گۆڕینی نرخی بەهای دۆلار بەرامبەر دینار دەستیان پێکردووە چاوەڕێ دەکرێت لە کۆتایی ئەم مانگەدا بگاتە نزیکەی چوار ملیار دۆلار.   کازمی باسی لەوەیش کرد: "سنوورێکی گەورە لەبەردەم پرۆسەی گەندەڵی و زیادکردنی ئاشکرای بانکی ناوەندیدا دانراوە. هاوکات  بەپێی پلان کاردەکەین بۆ چالاککردنی ئابووریی عێراق و پشتیوانیکردن لە کەرتی تایبەت و رەخساندنی هەلی کاری زیاتر. "  سەرۆکوەزیرانی عێراق ئەوەی خستەڕوو کە ئۆپەراسیۆنەکانیان دژ بە تیرۆر بۆ لەنێوبردنی پاشماوەکانی تیرۆر  بەردەوام و زیاتر دەبن و هێزەکانیان شەو و رۆژ کار بۆ راوەدوونانی شانەی تیرۆریستان دەکەن.  ئێوارەی رۆژی دووشەممە ٢٠٢١/٠٢/٢٢ چەند مووشەکێک ئاراستەی ناوچەی سەوزی شاری بەغدا کران. دواتر شانەی راگەیاندنی ئەمنیی عێراق بڵاویکردەوە، سێ مووشەک کەوتوونەتە خوارەوە، دوو مووشەکیان لە ناوچەی سەوز و سێیەمینیان لە ناوچەی حارسییە کەوتووەتە خوارەوە.  بە گوتەی سانەی راگەیاندنی ئەمنیی عێراق، مووشەکەکان لە گەڕەکی سەلام (تۆپچی)ـەوە ئاراستەکراون و، بەهۆیانەوە زیان بەر چوار ئۆتۆمبێلی سڤیل کەوتووە. سەکۆی ئەو مووشەکانەیش لەلایەن فەرماندەیی ئۆپەراسیۆنە هاوبەشەکانی بەغدا دۆزراونەتەوە.  هاوکات واین مارتۆ، گوتەبێژی هاوپەیمانان رایگەیاند، راپۆرتەکان باس لەوە دەکەن کاژێر ١٩: ٢٥ خولەک بە کاتی بەغدا دوو مووشەک کەوتوونەتە خوارەوە و هیچ قوربانی و زیانێکیان نەبووە.