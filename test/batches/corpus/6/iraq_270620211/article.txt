مستەفا گۆران، پەیامنێری رووداو لە بەغدا رایگەیاند: بڕیارە ئەمڕۆ یەکشەممە ٢٧ - ٠٦ - ٢٠٢١ لە فڕۆکەخانەی نێودەوڵەتیی بەغدا، دکتۆر بەرهەم ساڵح، سەرۆککۆماری عێراق پێشوازی لە هەریەک لە شا عەبدوڵڵای دووەم، شای ئوردن و عەبدولفەتاح سیسی، سەرۆککۆماری میسر بکات، دوای کۆبوونەوەیان لەگەڵ سەرۆککۆمار لە هۆڵی پێشوازی لە فڕۆکەخانەی نێودەوڵەتیی بەغدا، دواتر هەردوو سەرۆک لە ئەنجوومەنی وەزیران لەگەڵ سەرۆکوەزیرانی عێراق کۆدەبنەوە.  ئەو خاڵانەی لە لووتکەکە لەلایەن عێراقەوە سەرنجی دەخرێتەسەر، پرسی بەستنەوەی تۆڕی کارەبایە لەنێوان میسر و ئوردن و عێراق، کە ماوەیەکی زۆرە هەوڵی بۆ دەدرێت.   ئێستا میسر بڕێکی زۆر لە کارەبا بەرهەمدەهێنێت و دەتوانێت کارەبا بداتە ئوردن و لە رێگەی ئوردنیشەوە بۆ عێراق، ئەمەش یەکێک لە بابەتە گرنگەکان و تەوەرە گرنگەکانی نێو کۆبوونەوەکە.  بە گوتەی وەزیری بازرگانی عێراق قەبارەی ئاڵوگۆڕی بازرگانیی نێوان عێراق و ئوردن لە ساڵی ٢٠٢٠، ٤٤٠ ملیۆن ١٨٤ هەزار و ٨٤٠ دۆلار بووە، لەگەڵ میسریش ٣٨٦ ملیۆن و ١٦١ هەزارو ٣١٦ ملیۆن دۆلار بووە.  هەر بە گوتەی عەلا جبوری، وەزیری بازرگانی عێراق لە ساڵی ١٩٨٠ وە عێراق رێککەوتنی بازرگانی، ئابووری، زانستی و کۆمەڵایەتی لەگەڵ هەردوو وڵاتی میسر و ئوردن کردووە، جگە لە واژۆکردنی چەندین لێکتێگەیشتن لەنێوان عێراق و ئەو دوو وڵاتەدا. هەروەها لە ساڵی ٢٠١٩ عێراق رێککەوتنی دامەزراندنی بازاڕی ئازادی لەگەڵ ئوردن واژۆ کرد.  سەبارەت بە لووتکەکەی ئەمڕۆ؛ حەسەن کەعبی، جێگری یەکەمی سەرۆکی پەرلەمانی عێراق لە هەژماری خۆیدا لە تۆڕی کۆمەڵایەتیی تویتەر رایگەیاند: "پێشوازی لە سازکردنی لووتکەی عەرەبی لە بەغدا و گەڕانەوەی عێراق بۆ رۆڵی سەرەکی خۆی دەکەین".  هاوکات باڵیۆز حوسام زەکی، یاریدەدەری ئەمینداری گشتیی کۆمکاری عەرەبی بە راگەیاندنی فەرمیی عێراقی راگەیاند: "ئەم لووتکەیە پەیوەندیی نێوان سێ وڵاتەکە قووڵتر و جێگیرتر دەکات، کۆمکاری عەرەبیش بە ئەرێنییەوە دەڕوانێتە هاوئاهەنگیی نێوان ئەو سێ وڵاتە".  ئەم گەڕەی لووتکەی سێقۆڵی نێوان عێراق و میسر و ئوردن بڕیار بوو لە مانگی نیسانی ٢٠٢١ دا لە بەغدا بەڕێوەبچێت، بەڵام بەهۆی رووداوی تێکشکانی شەمەندەفەرێک لە میسر و هەوڵی شکستخواردووی کودەتا لە ئوردن دووجار دواخرا.  تائێستا چەند گەڕێکی لووتکەی سێقۆڵی لە نێوان سێ وڵاتەکە لە میسر و ئوردن بەڕێوەچوون، ئامانجی لووتکەی سێقۆڵی بەهێزکردنی هاوئاهەنگیی ئابووری و بازرگانی و وەبەرهێنانە لە نێوان عێراق و میسر و ئوردن، لەپاڵ تاوتوێکردنی پرسە هەرێمییەکانی ناوچەی رۆژهەڵاتی ناوەڕاست، بەڵام چاوەڕوان دەکرێت لە لووتکەکەی ئەمڕۆدا پرۆژەی (شامی نوێ) لە سەرووی مژارە هاوبەشەکانی نێوان ئەو سێ وڵاتە بێت کە هاوکاری لە بوارەکانی ئابووری و وەبەرهێنان لە نێوان ئەو سێ وڵاتە لە خۆدەگرێت و ئەگەری هەیە وڵاتانی دیکەش بێنە پاڵ ئەو سێ وڵاتە.