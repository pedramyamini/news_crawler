ئەمڕۆ دووشەممە ٠٨ - ٠٣ - ٢٠٢١ لە پەرلەمانی عێراق بەبۆنەی رۆژی جیهانیی ژنانەوە رێوڕەسمێک بەڕێوەچوو، سەرۆککۆماری عێراق، سەرۆکی دەسەڵاتی دادوەری و عەممار حەکیم، سەرۆکی رەوتی حیکمەش تێیدا بەشداربوون. د. بەرهەم ساڵح واژۆی یاسای دادوەریی ژنە ئێزدییە رزگاربووەکانی کرد و رایگەیاند: "داعش نەهامەتی بۆ کچ و ژنانی ئێزدی دروستکرد و ژنان چەکیان لە دژی داعش هەڵگرت و شەهیدبوون".  سەرەتای ئەم مانگە یاسای ئافرەتە ئێزدییە رزگاربووەکانی دەستی داعش لە پەرلەمانی عێراق پەسندکرا، ئامانج لە یاساکە قەرەبووکردنەوەی هەموو ئافرەتە ئێزدییە زیانبەرکەوتووەکانە.  ئامانج لە یاسای ئافرەتە ئێزدییە رزگاربووەکانی دەستی داعش بریتییە لە:  - هەموو ئافرەتە ئێزدییە رزگاربووەکان قەرەبوو دەکرێنەوە  - ئافرەتانی رزگاربوو مووچەیەکیان بۆ دەبڕدرێتەوە  - ئافرەتانی رزگاربوو پارچە زەوییەک یان یەکەیەکی نیشتەجێبوونیان پێدەدرێت  - دەبێت ژیانێکی ئاسوودە بۆ ئافرەتانی رزگاربوو دابینبکرێت  - دەبێت خزمەتگوزاریی تەندروستی پێشکێشی ئافرەتانی رزگاربوو بکرێت  - دەبێت ژێرخانی ناوچەکانی ئافرەتانی رزگاربوو ئاوەدان بکرێتەوە  - دەبێت ئافرەتانی رزگاربوو و منداڵەکانیان تێکەڵی کۆمەڵگە بکرێنەوە  - دەبێت دۆخی یاسایی منداڵانی ژنە رزگاربووەکان چارەسەر بکرێت  دوای پەسندکردنی یاساکە قوباد تاڵەبانی، جێگری سەرۆکوەزیرانی هەرێمی کوردستان لە راگەیێندراوێکدا لەبارەی یاساکە نووسیویەتی "ئەم یاسایە هەنگاوێکی پێویست بوو بەرەو قەرەبووکردنەوە و سوککردنی ئەو بارە قورسەی کە تیرۆریستانی داعش بەسەر ئەو ژنە سەربەرزانەی ئێزدیان هێنا. كاتی ئەوەیە پاش زیاتر لە شەش ساڵ لەو مەرگەساتە مافەكانیان بۆ بگەڕێتەوە. جگە لەوانیش لەم قۆناخەدا سۆراخكردنی بێسەروشوێنەكانی ژنانی ئێزدی ئەركی هەموو لایەكمانە و گێڕانەوەی منداڵە لەدایكبووەكانی لێكەوتەی ئەم تاوانانەش لە سووریاوە بۆ كۆمەڵگە ئێزدییەكان ئەركێكی مرۆییە".  هەروەها لەو کاتەدا نادیە موراد، کچە کوردی ئێزدی رزگاربووی دەستی داعش لە هەژماری تایبەتی خۆی لە تویتەر، ستاییشی پەسەندکردنی پڕۆژەیاسای ئافرەتە ئێزدییە رزگاربووەکانی دەستی داعشی لە لایەن پەرلەمانی عێراقەوە دەکات.