وەزارەتی کارەبای عێراق لە راگەیێندراوێکدا ئاماژەی بەوە کردووە، پرۆژەی بەستنەوەی تۆڕی کارەبای نیشتمانیی عێراق بە تۆڕی کارەبای وڵاتانی کەنداو؛ "عێراق دەگەڕێنێتەوە بۆ نێو وڵاتانی عەرەبی، دوای شەش مانگ لە واژۆکردنی رێککەوتنی ئەو پرۆژەیە عێراق دەچێتە نێو بازاڕی وزەی کەنداو، ئێستاش عێراق نزیکەی ٨٦ % ـی پابەندبوونەکانی خۆی سەبارەت بە پرۆژەی بەستنەوەی تۆڕی کارەبای نیشتمانیی خۆی بە تۆڕی کارەبای وڵاتانی کەنداو تەواو کردووە. "  وەزارەتی کارەبا ئەوەشی گوتووە کە چاوەڕوانن قۆناخی یەکەمی پرۆژەکە لە هاوینی ساڵی ٢٠٢٢ دا تەواوبێت و ٥٠٠ مێگاوات کارەبا بۆ پارێزگای بەسرە دابین بکات، "بەڵام پرۆژەکە پێویستی بە دیاریکردنی نرخە بۆ ئەوەی رێککەوتنەکە تەواوبێت. "  وەزارەتی کارەبای عێراق راشیگەیاند، هەموو رێکارەکانی گرێبەست و راوێژکاریی سەبارەت بە پرۆژەی بەستنەوەی تۆڕی کارەبای نیشتمانیی عێراق بە تۆڕی کارەبای وڵاتانی کەنداو تەواوکراون؛ کە دەڵێن دەبێ دەستەی کەنداو بۆ بەستنەوەی تۆڕەکانی کارەبا تێچووی راکێشانی هێڵی بەستنەوەی تۆڕی کارەبای عێراق بە کەنداو لەئەستۆ دەگرێت؛ "رێککەوتنەکەش بۆ پێنج ساڵ بەردەوام دەبێت و لە قۆناخی یەکەمیدا کە شەش مانگ بەردەوام دەبێت عێراق وزە لە بازاڕی کەنداو دەکڕێت؛ دواتر عێراق دەچێتە نێو بازاڕی جیهانیی وزە لەڕێگەی سوودوەرگرتن و سوودگەیاندن و وەرگرتن و پێدانی وزە. "  مستەفا کازمی، سەرۆکوەزیرانی عێراق لە سەرەتای تەممووزی ٢٠٢١ دا لە یەکەم کۆبوونەوەی شانەی چارەکردنی قەیرانی کارەبا لە عێراق کە کازمی بڕیاری پێکهێنانی دا و خۆی سەرۆکایەتیی دەکات رایگەیاند؛ "کابینەکەم باجی سیاسەتە هەڵەکان و پینەدۆزییەکان و بەفیڕۆدانی پارە بەدرێژایی ١٧ ساڵ دەدات لە هەموو بوارەکاندا بەتایبەت لە کەرتی وزە، لە کاتێکدا سیستمی گواستنەوەی کارەبا لە عێراق ٤٠ % ـی بەرهەمی کارەبا دەفەوتێنێت. دەپرسم هۆکاری بڕیارنەدان لە بەستنەوەی تۆڕی کارەبامان بە تۆڕی کارەبای وڵاتانی دراوسێمان و جیهان بەدرێژایی ١٧ ساڵ چییە؟ کەچی کارەبای عێراق تەنیا بە تۆڕی کارەبای کۆماری ئیسلامیی ئێران بەستراوەتەوە و ئەویش بەپێی توانای خۆی درێخیی نەکردووە. "  لە دوو مانگی رابردوودا بەهۆی لەکارکەوتنی هێڵێکی سەرەکیی گواستنەوەی تەزووی کارەبا لە ناوەڕاستی عێراق سیستمی دابەشکردنی تەزووی کارەبا لە هەموو عێراق کوژایەوە، ئەوەش بووە هۆی پچڕانی تەزووی کارەبا لە زۆربەی پارێزگاکان لە کاتێکدا پلەی گەرما لە عێراق گەیشتووەتە نزیکی ٥٠ پلەی سیلیزی و لە باشترین دۆخدا رۆژانە تەنیا ١٥ کاژێر کارەبای نیشتمانیی بۆ هاووڵاتیانی عێراق دابین دەکرێت.  ئەنجوومەنی وزاریی ئاسایشی نیشتمانیی عێراق، لە مانگی تەمووزی ٢٠٢١ دا رایگەیاند؛ بەرهەمهێنانی تەزووی کارەبا لە عێراق گەیشتووەتە زیاتر لە ٢٠ هەزار مێگاوات و ئەوە بەرزترین ئاستی بەرهەمهێنانی کارەبایە بەدرێژایی مێژووی عێراق، لەگەڵ ئەوەشدا وەزارەتی کارەبای عێراق دەڵێ؛ بۆ دابینکردنی کارەبا رۆژانە ٢٤ کاژێر پێویستمان بە بەرهەمهێنانی زیاتر لە ٢٨ هەزار مێگاوات کارەبایە.