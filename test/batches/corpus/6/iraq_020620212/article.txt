د. بەرهەم ساڵح، سەرۆککۆماری عێراق رۆژی چوارشەممە ٠٢ - ٠٦ - ٢٠٢١ لە كۆشكی سەلام لە بەغدا لەگەڵ هەریەكە لە حەسەن کەعبی، جێگری سەرۆکی ئەنجوومەنی نوێنەران، سەرۆک و جێگری سەرۆکی لیژنەکانی دەستپاکی و یاسایی و دارایی ئەنجوومەنی نوێنەران، سەرۆكی دەزگای داواكاری گشتی، سەرۆكی دەستەی دەستپاكی و سەرۆكی دیوانی چاودێریی دارایی کۆبووەوە.  لە كۆبوونەوەكەدا باس لە پرۆژەیاسای گێڕانەوەی "پارە بەتاڵانبراوەكانی گەندەڵی كرا کە لەلایەن سەرۆکایەتیی کۆمارەوە ئاراستەی ئەنجوومەنی نوێنەران کراوە، و جەختیش کرایەوە لە گرنگی و پەسندكردنی پرۆژەیاساكە بەو پێیەی پرۆژەیاساكە تەواوكەری یاساكانی دیكەی تایبەت بە بەگژداچوونەوەی گەندەڵییە و پشتیوانیی گەورەش دەکات لە هەوڵ و كۆششە نیشتمانییەکان کە لەوبارەیەوە لەئارادان، ھەروەھا ئاماژە کر بە رۆڵی گرنگی دەزگای یاسادانان لەو بارەیەوە".  بەپێی راگەیێندراوی نووسینگەی سەرۆککۆماری عێراق، د. بەرهەم ساڵح ئاماژەی بە مەترسی و كاریگەرییە خراپەکانی "دیاردەی گەندەڵی" بۆسەر پرۆسەی پەرەپێدان و كایەی ئابووری و كۆمەڵایەتی و دۆخی گشتیی وڵات کرد و رایگەیاند "پێویستە هەڵوێستەیەكی جیددی لەوبارەیەوە بکەین و گشت دامەزراوە فەرمییەكانی دەوڵەتیش تیایدا بەشداربن و بە هەموولایەك پەتای مەترسیداری گەندەڵی سنووردار بكەین، چونكە بەردەوامیی ئەو دیاردەیە هەڕەشەیەكی جیددییە بۆسەر ئێستا و ئایندەی وڵات و بونیادنانەوە و ئابووریی وڵات پەکدەخات".  سەرۆککۆماری عێراق ئەوەی خستووەتەڕوو "پرۆژەیاساكە هەنگاوێكی گرنگە بە ئاراستەی تەواوکردنی هەوڵ و كۆششەكانی دامەزراوە پەیوەندیدارەكانی دیكەی دەوڵەت كە تایبەتن بە بەگژداچوونەوەی گەندەڵی و گێڕانەوەی پارە بەتاڵانبراوەكان، ئەمە جگە لەوەی پرۆژەیاساكە گرتنەبەری رێوشوێنی پێشوەختەی لەخۆگرتووە بۆ رێگریكردن لە گەندەڵی و دواتریش گرتنەبەری رێوشوێنی دیكەی بەدوادا دێت بۆ گێڕانەوەی پارە بەتاڵانبراوەكانی گەندەڵی و داهاتەكانی، سەرباری ئەوەش پرۆژەكە سوودی لە ئەزموونە نێودەوڵەتییە سەركەوتووەكانی تایبەت بە بەگژداچوونەوەی گەندەڵی وەرگرتووە".  لە بەشێکی دیکەی گوتەکانیدا د. بەرهەم ساڵح باسی لە رۆڵی ئەنجوومەنی نوێنەران و لیژنەکانی پەرلەمان پەیوەندیدار بە گەندەڵی كرد و داوایکرد پرۆژەیاساكە بە تێروتەسەلی تاوتوێ بكەن، بە سەرنج و تێبینییەكانیان دەوڵەمەندتری بكەن و بە مەبەستی پەسندكردنی پرۆژەکە هاوكار و هەماهەنگ بن، دووپاتیشیکردەوە "زۆر گرنگە پرۆسەی چاكسازیی بنەڕەتی بەردەوامیی ھەبێت و ھیچ خەمساردی و بێباكییەک بەرامبەر ئەو ئەركە نیشتمانییە نەبێت، بەو ئامانجەی بتوانین پایەكانی دەوڵەتێكی تواناداری خاوەن سەروەریی تۆكمەتر بێتە ئاراوە کە خزمەتكاری خەڵک بێت".  حەسەن کەعبی کە لە کۆبوونەوەکەدا بەشداربوو، پشتیوانیی دەزگای یاسادانانی دووپاتکردەوە بۆ ئەو ھەوڵانەی لەئارادان بۆ بەگژداچوونەوەی گەندەڵی.