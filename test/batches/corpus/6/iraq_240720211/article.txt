رزا زاهر، ئەندامی کۆمیتەی ناوەندی حیزبی شیوعیی عێراق لە کۆنگرەیەکی رۆژنامەڤانیدا راگەیێندراوی کۆمیتەی ناوەندی حیزبەکەی خوێندەوە و رایگەیاند، "بەشداریکردن لە هەڵبژاردن هیچ نییە جگە لە پرۆسەی دووبارە بەرهەمهێنانەوەی ئەو سیستەمە سیاسییە، کە سیستەمی پشکپشکێنە و گەندەڵی و هێنانەکایەی قەیرانە. "  لەبارەی شێوازی بڕیاردان لە کشانەوەی هەڵبژاردن رزا زاهر ئاماژەی بەوە دا، کۆمیتەی ناوەندی بڕیاریدا بگەڕێتەوە بۆ رێکخستنەکانی حیزب بۆ ئەوەی بڕیاری بەکۆمەڵ بدرێت لە رێگەی وەرگرتنی بۆچوونی سەرجەم ئەندامان لەبارەی بەشداریکردن، یاخود بایکۆتکردنی هەڵبژاردن. زۆرینە پشتوانییان لە بایکۆتکردنی هەڵبژاردن کرد.   هەرەوەها ئەو ئەندامەی کۆمیتەی ناوەندی ئاماژەی بەوەشدا، ژمارەیەکی زۆری ئەندامانی حیزب لە پارێزگاکانی ناوخۆ و دەرەوەی وڵات بەشدارییان لەو راپرسییە کرد.  پێشتر چەند حیزب و لایەنی دیکەش کشانەوەیان لە هەڵبژاردن رایگەیاندبوو. رەوتی سەدر دیارترین لایەن بوو کە لە هەڵبژاردنەکان کشایەوە، دوای کشانەوەی سەدریش گومانی زۆر خرایە سەر بەڕێوەچوونی هەڵبژاردن، بەڵام جومانە غەلای، گوتەبێژی کۆمیسیۆنی باڵای هەڵبژاردنی عێراق بە رووداوی راگەیاندبوو، کشانەوەی لایەنێک نابێتە هۆی بەڕێوەنەچوونی هەڵبژاردنی پەرلەمان کە بڕیارە لە ١٠ - ١٠ - ٢٠٢١ بکرێت.