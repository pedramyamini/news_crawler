بەرهەم ساڵح، سەرۆککۆماری عێراق، ئەمڕۆ هەینی لە هەژماری خۆیدا لە تۆڕی کۆمەڵایەتیی تویتەر رایگەیاند: "لە ٩ ـی نیساندا یادی شەهیدبوونی پێشەوا سەدر و رووخانی رژێمی ستەمکار دەکەینەوە؛ ئەو رژێمەی کە قێزەونترین تاوانی بەرامبەر عێراقییەکان کرد. ناکرێ لە گۆڕانکارییە گەورە بەدیهاتووەکانی پاش گۆڕانکارییەکان کەمبکەینەوە، هاوکات دەبێ دان بەو شکستانەدا بنێین کە ناکرێ تەنیا بە میراتی رژێمی پێشوو پاساویان بۆ بهێندرێتەوە، پێویستمان بە رێککەوتنێکی سیاسیی نوێیە کە بەڕێوەبردن بەرەو وڵاتێکی توانادار و خاوەن سەروەری چاکبکاتەوە".  دەسەڵاتی حیزبی بەعسی پێشوو لە عێراق لە ٩ ـی نیسانی ساڵی ١٩٨٠ دا محەممەد باقر سەدر، مەرجەعی ئایینی شیعە و دیارترین دامەزرێنەری حیزبی دەعوەی ئیسلامی لەسێدارەدا، بە تۆمەتی ناپاکی و پەیوەندیی لەگەڵ ئێران.   محەممەد باقر سەدر چەندین کتێبی لە بواری هزری سیاسی و ئیسلامی شیعەدا بڵاوکردووەتەوە، دیارترین کتێبەکانی بریتین لە "ئابووریمان، فەلسەفەمان، بانکی بێسوو".   لە ٩ی نیسانی ٢٠٠٣ یشدا هێزەکانی ئەمریکا پەیکەری سەدام حوسێنیان لە گۆڕەپانی فیردەوس لابرد و ئەوەش سیمبولی کۆتاییهاتن بە دەسەڵاتی بەعس بوو لە عێراقدا.