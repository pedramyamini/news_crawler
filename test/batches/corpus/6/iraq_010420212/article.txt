موقتەدا سەدر، رێبەری رەوتی سەدر لە تویتێکدا لە هەژماری خۆی لەبارەی سەردانەکەی دوێنێی مستەفا کازمی سەرۆکوەزیرانی عێراق بۆ عەرەبستانی سعودیە دەڵێت: "بەچاوی پڕ هیوا و ئومێدەوە دەڕوانمە سەردانەکەی کازمی برا بۆ عەرەبستانی سعودیە. ئەم سەردانە دەروازەیەکی گرنگە، عێراق لە دوورەپەرێزی لە مێژووی عەرەبی بپارێزێت و کرانەوەیەکی گرنگە بەڕووی وڵاتە هەرێمییەکان".   موقتەدا سەدر لە تویتەکەیدا زیاتر نوسیوویەتی: "هیوادارم ئەم سەردانە ببێتە مایەی تۆکمەکردنی دۆستایەتیی و هاوبەشیکردن لە هەموو بوارێکدا و ببێتە کۆتایی هەموو ناکۆکیی و قەیرانەکان".  دیوانی شاهانەی سعودیە رایگەیاند، لەسەر بانگهێشتی شا سەلمان بن عەبدولعەزیز شای سعودیە، رۆژی چوارشەممە مستەفا كازمی، سەرۆكوەزیرانی عێراق بە سەردانێكی فەرمی گەیشتە سعودیە و لە فڕۆكەخانەی نێودەوڵەتیی شا خالید لەلایەن محەممەد بن سەلمان، جێنشینی شای سعودیە پێشوازیی لێكرا.   ئاژانسی هەواڵی سعودیە "واس"یش بڵاویکردەوە "رۆژی چوارشەممە ٣١ - ٠٣ - ٢٠٢١ بە ئامادەبوونی مستەفا كازمی، سەرۆكوەزیرانی عێراق و محەممەد بن سەلمان، جێنشینی شای سعودیە، عێراق و سعودیە پێنج رێككەوتننامەیان لە بوارە جیاجیاكاندا واژۆ كرد".   شاندەکەی عێراق بۆ سعودیە، کە مستەفا کازمی سەرۆکایەتیی دەکرد، لە ژمارەیەک وەزیر و ئەندامی لیژنەی هاوئاهەنگیی عێراق و سعودیە پێکهاتبوون.  حوسێن عەللاوی، راوێژکاری سەرۆکوەزیرانی عێراق رایگەیاند، سەردانەکەی سەرۆکوەزیرانی عێراق گرنگە و ژمارەیەک دۆسیە تاوتوێ دەکرێن، کە جێگەی بایەخی هەردوو وڵاتن، لەوانە، چۆنێتیی رووبەڕووبوونەوەی قەیرانەکانی ناوچەکە و هاوئاهەنگی و پشتیوانیکردنی پلانی دەستەی گەشەپێدانی نیشمانیی عێراق، کە خستوویەتییە بەردەم کۆمپانیا سعودییەکان و ئاسانکاری بۆ کۆمپانیا سعودییەکان و دروستکردنی پڕۆژەی هاوبەش.