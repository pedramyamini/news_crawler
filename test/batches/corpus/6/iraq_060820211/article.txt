وەزارەتی دەرەوەی عێراق، ئەمڕۆ هەینی ٦ - ٨ - ٢٠٢١ لە راگەیێندراوێکدا رایگەیاند: "بە گرنگییەوە بەدواداچوون بۆ بابەتی کۆچبەرانی عێراقی و لێکەوتەکانی کۆچ دەکەین، کە بریتین لە مەترسی و ئامانجی تۆڕەکانی بەقاچاخبردن و بازرگانیکردن بە مرۆڤ و ئەوەش کاریگەریی لەسەر ئاسایشی تاکەکان و ژیانیان دەبێت؛ بۆیە جارێکی دیکە داوا لە هاووڵاتیانی عێراقی دەکەین نەکەونە داوی ئەو گرووپانەوە؛ هاوکات حکومەتی عێراق کۆمەڵێک رێکاری گرتووەتەبەر کە دەکرێ رێگربن لە هەڵخەڵەتاندنی هاووڵاتیانی عێراقی لە چەند وڵاتێک".  هەر لە راگەیێندراوەکەدا هاتووە: "لەو چوارچێوەیەدا ئەمڕۆ جۆزیپ بۆریل، بەرپرسی سیاسەتی دەرەوەی یەکێتیی ئەوروپا لەگەڵ گابریلس لاندسبێرگس، وەزیری دەرەوەی لیتوانیا و ئیدگار رینکیفیچ، وەزیری دەرەوەی لاتڤیا بە تەلەفۆن لەگەڵ فوئاد حوسێن، وەزیری دەرەوەی عێراق قسەیان کردووە؛ لەو پەیوەندییانەشدا فوئاد حوسێن دڵنیایی دا کە یاساکانی عێراق ئازادیی گەشتکردنیان بۆ هاووڵاتیانی عێراق دەستەبەر کردووە، بەڵام بازرگانیکردن بە مرۆڤ و مەترسییەکانی فراوانبوونی تۆڕەکانی بەقاچاخبردن و کاریگەرییان لەسەر ئاسایشی هاووڵاتیانی عێراق بە تاوان هەژماردەکرێن".  بەپێی راگەیێندراوەکە، وەزیری دەرەوەی عێراق راشیگەیاند: "ئەو رێکارانەی کە حکومەت بەم دواییە گرتنیەبەر بۆ پاراستنی ئەو هاووڵاتیانەی عێراق کە بوونەتە قوربانی تۆڕەکانی بەقاچاخبردن بریتین لە راگرتنی گەشتکردن بۆ بێلاڕووس بە شێوەیەکی کاتی، بەردەوامبوونی گەشتەکانی گەڕانەوە لە بێلاڕووسەوە بۆ بەغدا؛ هەروەها دەست بە لێکۆڵینەوە کراوە لە بەقاچاخبردنی هاووڵاتیان و رەوانەکردنیان بەرەو چارەنووسی نادیار".  چەند مانگێکە لێشاوی کۆچی هاونیشتمانیان و هاووڵاتیانی عێراق بۆ وڵاتانی ئەوروپا دەستیپێکردووەتەوە.  بەپێی ئاماری وەزارەتی دەرەوەی عێراق تەنیا لە سێ مانگی رابردوودا نزیکەی ١٠٠٠ کەس لە بێلاڕووسەوە بەقاچاخ هەوڵیانداوە بگەنە وڵاتانی لیتوانیا، لاتفیا و پۆڵەندا و زیاتر لە ٥٠٠ کەس لەو کەسانە گیراون و گەڕێندراونەتەوە عێراق.  هەروەها سەبارەت بە مردنی کۆچبەرێکی عێراقی لەم هەفتەیەدا لەسەر سنووری نێوان بێلاڕووس و لیتوانیا، ئەحمەد سەحاف، گوتەبێژی وەزارەتی دەرەوەی عێراق، ئەمڕۆ لە راگەیێندراوێکدا رایگەیاند: "باڵیۆزخانەی کۆماری عێراق لە مۆسکۆ زۆر بە گرنگییەوە بەدواداچوون بۆ وردەکارییەکانی ئەو رووداوە دەکات کە بووە هۆی مردنی هاووڵاتییەکی عێراقی لەسەر سنووری هاوبەشی نێوان بێلاڕووس و لیتوانیا".