ئەمڕۆ سێشەممەی ٠٣ - ٠٢ - ٢٠٢١ مستەفا کازمی، سەرۆکوەزیرانی عێراق لە کۆبوونەوەی ئەنجوومەنی وەزیرانی عێراق رایگەیاند، "پێویستە وەزیرەکان هەڵەی حکومەتەکانی رابردوو دووبارە نەکەنەوە لە مامەڵەکردنیان لەگەڵ دۆسیە ستراتیژییەکان، هەروەها مامەڵەنەکردن بەشێوەیەکی بیرۆکراسیانە لەگەڵ ئەو بابەتانەی دەبنە هۆی پەکخستنی پێشکێشکردنی خزمەتگوزارییەکان و ئەنجامدانی پرۆژەکان".  سەرۆکوەزیرانی عێراق جەختلەوەدەکاتەوە، دیاریکردنی ئاڵنگارییەکان گرنگە بۆ لابردنی ئاستەنگییەکان و هەنگاونان بەرەو پێشەوەچوون لە قۆناخی دەستکەوتەکاندا. پێویستە وەزیرەکان بە شەو و رۆژ کاربکەن بۆ لابردنی سەرجەم بەربەستانەکان و خۆیان رادەستی ئاڵنگارییەکان نەکەن.   هەر لە درێژەی قسەکانیدا، کازمی باسی ئەوەیکرد، وڵات بە چەندین قەیراندا تێپەڕدەبێت، "هەوڵ هەیە بۆ ئاستەنگ دروستکردن لەبەردەم کاری حکومەت. ئەوان لە هەرەسنەهێنانی ئابووریی و دارایی وڵات سەرکەوتوو بوون"، هەنگاوی گرنگی چاکسازییان ناوە، کە خۆی لە کاخەزی سپی دەبینێتەوە، کە ئەو کارەش وایکرد بەردەوامبن لە پێشکێشکردنی مووچە بەشێوەیەکی رێک و پێک، لەکاتێکدا پێشتر وابەستەی داتەپینی دۆخەکە بووە.   سەرۆکوەزیرانی عێراق راشیگەیاند، چوار ملیار دۆلار یەدەگی دراویان زیادکردووە، دوای ئەوەی حکومەتی ئێستایان بەهۆکاری هەرەسهێنانی یەدەگی دراوی تۆمەتبار دەکرد. سنوورێکیش بۆ خراپی و گەندەڵی فرۆشتنی دۆلار دانراوە و ئەو کارە بووە رابردوو.  لە بەشێکی دیکەی قسەکانیدا مستەفا کازمی ئاماژەی بەوەدا، داوایان لە وەزارەتی تەندروستی و دارایی و پلادانان کردووە کاربکەن بۆ کۆتایی هێنان بە دۆسیەی نەخۆشخانە تەواونەکراوەکان لە ٢٠٠٩ وە، کاری جیددی بکەن بۆ تەواوکردنی.  لەبارەی کڕینی ڤاکسینی کۆرۆنا، سەرۆکوەزیرانی عێراق ئاماژەی بەوەکرد، داوایان کردووە راستەوخۆ مامەڵە لەگەڵ وڵاتان و کۆمپانیاکانی دروستکەری ڤاکسین بکەن، "بە هەموو شێوەیەک مامەڵەکردن لەگەڵ کۆمپانیای نێوەندگیر قەدەخەیە".