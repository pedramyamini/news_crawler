ڤیان دەخیل، پەرلەمانتاری خوولی پێشووی ئەنجوومەنی نوێنەرانی عێراق بە تۆڕی میدیایی رووداوی راگەیاند: " لەکاتی گواستنەوەیان لە کەمپی هۆل لە پاریزگای حەسەکە لە سەوریا بۆ کەمپی جەدعە لە مووسڵ، شەش خێزانی چەکدارانی داعش کە ٣٠ کەس دەبن دیارنەماون".  ژمارەی ئەو خێزانانەی کە هەفتەی رابردوو لە کەمپی ئەلهۆلەوە گواسترانەوە بۆ کەمپی جەدعە ١٠٠ خێزان بوون، بەڵام بە گوتەی ڤیان دەخیل تەنیا ٩٤ خێزان گەیشتوونەتە کەمپی جەدعە.  ڤیان دەخیل گوتی: "ئەو خێزانانە بە رۆژ گواستراونەتەوە، ئەو ٣٠ کەسەش لەسەر سنوور دیار نەماون. ئەو کارە دەریدەخات کە رەوشێکی مەترسیدار بەرێوەیە".  بە گوتەی ڤیان دەخیل هێشتا هیچ لێکۆڵینەوەیەک لەبارەی دیارنەمانی ئەو کەسانە دەستیپێنەکردووە، بەڵام پێیوای ئەگەرەکان کراوەن، رەنگە ئەوانە کەسوکاری سەرکردەی دیاری داعش بووبن و بەپێی رێککەوتن بۆ شوێنی دیکە بردرابن، یان لە بەرامبەر بڕە پارەی زۆر ئازادکرابن، یان هۆکاری سیاسیی لەپشتەوە بێت، بۆیە دەبێت لێکۆڵینەوی جیددی لەم پرسە بکرێت.  رۆژی ٢٥ی ئەم مانگە،  ١٠٠ خێزانی چەکدارانی داعش لە کەمپی هۆل لە پارێزگای حەسەکەی ژێر دەسەڵاتی بەڕێوەبەرایەتی خۆسەر لە رۆژئاوای کوردستان گواسترانەوە کەمپی جەدعە لە پارێزگای نەینەوا.  هەرچەندە بەرپرسانی پارێزگای نەینەوا و نوێنەرانی پارێزگاکە لە ئەنجوومەنی نوێنەرانی عێراق چەندینجار هۆشداریان دا لە گواستنەوەی ئەو خێزانانە، کە رەنگە ببێتە هۆی زیندووبوونەوەی داعش لە موسڵ، بەڵام گوێ بە هۆشدارییەکەیان نەدرا.