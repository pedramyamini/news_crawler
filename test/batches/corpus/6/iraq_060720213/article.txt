مستەفا کازمی، سەرۆکوەزیرانی عێراق لە کۆبوونەوەی هەفتانەی ئەنجوومەنی وەزیران کە ئەمڕۆ سێشەممە ٦ی تەمموزی ٢٠٢١ لە بەغدا بەڕێوەچوو رایگەیاند: "هەموو خێزانێکی عێراق مافی ئەوەی هەیە یەکەیەکی نیشتەجێبوونی گونجاوی خۆی هەبێت کە تێیدا شکۆی پارێزراو بێت و گونجاو بێت بۆ ژیانێکی شەرەفمەندانە، ئەمڕۆ چاوم بە لیژنەی هونەریی تایبەت بە ماڵپەڕی ئەلیکترۆنی تایبەت بە دابەشکردنی زەوی کەوت بۆ ئەوەی بەمزووانە دەستبکرێت بەکاراکردنی لەپێناو دابەشکردنی دادپەروەرانە و شەفافانەی زەوی دوور لە واستەکاری و بەپێی ئەو خاڵانەی کە هەر هاووڵاتییەک هەیەتی".  کازمی: ١٧ شاری نوێ لە پارێزگاکانی عێراق دروستدەکەین  کازمی گوتی: "پلانمان هەیە سەرەتا ٥٥٠ هەزار پارچە زەویی نیشتەجێبوون لە عێراق دابەشبکەین، لە مانگەکانی رابردوو حکومەت تەرخانکردنی زەویی بۆ ١٧ شاری نوێ لە هەموو پارێزگاکانی عێراق تەواوکردووە، جگە لە هەرێمی کوردستان نەبێت، ٨ شاریان لە رووی هونەرییەوە تەواوبوون و ئامادەن بۆ دابەشکردن کە ٣٣٨ هەزار پارچە زەوی لەخۆ دەگرن".  بەپێی راگەیێندراوی نووسینگەی سەرۆکوەزیرانی عێراق، کازمی لەو کۆبوونەوە گوتوویەتی: "فەرمانمان داوەتە دەزگاکانی حکومەت بۆ ئەوەی هەموو هەوڵێک بۆ دابینکردنی زۆرترین زەوی بۆ زۆرترین چینەکانی کۆمەڵگەی عێراقی بدەن هەموو رۆڵەکانی عێراق ئەوانەی کە یەکەی نیشتەجێبوونیان نییە یان پێشتر سوودمەندنەبوون زەوییان پێ دەدرێت".  سەبارەت بە ئاسانکاریی زیاتر بۆ دروستکردنی یەکەی نیشتەجێبوون لەسەر ئەو زەوییانەی حکومەتی عێراق دابەشیان دەکات، مستەفا کازمی دەڵێت: "هاوشان لەگەڵ دابەشکردنی پارچەزەوی چەندین دەستپێشخەری بۆ دابینکردنی قەرز بۆ هاوکاریکردنی خەڵک بۆ دروستکردنی یەکەی نیشتەجێبوون دەستەبەر دەکەین و بەمەش هەلی کاری زیاتر بۆ گەنجان دابیندەکەین".  ' میراتێکی خراپمان لە کارەبا بۆ ماوەتەوە '  کازمی لەبارەی کەرتی کارەبا و ئەو کێشانەی بەدەستییەوە دەناڵێنێت کە هاوڵاتییانی عێراقی تەواو نیگەرانکردووە، گوتی: "هەفتەی رابردوو هەوڵی قێزەون هەبوون بۆ تەگەرەخستنە بەردەم ئاستی ئەو بەرهەمهێنانە بەرزەی لە کارەبا بەدەست هاتبوو کە پێشتر نەگەیشتبووین بەو ژمارەیە، بەڵام پاش دوو رۆژ داڕمان لە ٤ پارێزگای عێراق روویدا و لە ماوەی ٢٤ کاژێردا چارەمان کرد".  هەروەها دەڵێت: "دوای دوو رۆژ لەو هەوڵانە داڕمان لە سیستەمی کارەبا روویدا کە هاوکاتە لەگەڵ کردنە ئامانجی تاوەرەکانی گواستنەوەی کارەبا و لێکۆڵینەوەکان بەمنزیکانە هەموو هۆکارەکان ئاشکرادەکات".  سەبارەت بە کردنە ئامانجی تاوەرەکانی گواستنەوەی کارەباش کە ماوەیەکە رووی لە زیادی کردووە، سەرۆکوەزیرانی عێراق گوتی: "هێزە ئەمنییەکان هەوڵی زۆر دەدەن بۆ پاراستنی ئەو هێڵانە و چەندین هەوڵی تێکدانی تیرۆریستییان پووچەڵکردووەتەوە، ژمارەیەک تێکدەریشی دەستگیرکردووە و ژمارەیەکیشیان کوشتووە".  مستەفا کازمی گوتیشی: "پلانی خراپ و گەندەڵی و پشێوی لە بڕیاردان میراتێکی قورسی دۆسیەی کارەبایە، حکومەت کار بۆ تێپەڕاندنییان لە رێگەی ستراتیژیی نوێی کردەیی دەکات بۆ ئەوەی ئەو دۆسییەیە بخاتە سەر رێگەی راستی خۆی بۆ خزمەتکردنی رۆڵەکانی گەلی عێراق".