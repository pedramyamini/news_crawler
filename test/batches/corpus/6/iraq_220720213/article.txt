جومانە غەلای، گوتەبێژی كۆمیسیۆنی باڵای سەربەخۆی هەڵبژاردنەكان لە عێراق لە میانی بەشداریکردنی لە بوولتەنێکی هەواڵەکانی تۆڕی میدیایی رووداودا سەبارەت بە کاریگەرییەکانی زۆربوونی تووشبوون بە ڤایرۆسی کۆرۆنا قسەی کرد و رایگەیاند، ئەوان وەک کۆمیسیۆن هەموو ئامادەكارییەكیان كردووە.   جومانە غەلای رایگەیاند، زۆربەی كارمەندانی كۆمیسیۆن ڤاكسینی دژەكۆرۆنایان وەرگرتووە و هاوئاهەنگییەكی زۆریشیان لەگەڵ لیژنەی باڵای سەلامەتیی نیشتمانی هەیە بۆ ئەوەی دەنگدەران لە كەشێكی خۆپارێزیی تەواودا لە پرۆسەی هەڵبژاردن بەشداربن.   لەبارەی ئەگەری کاریگەریی راستەوخۆی ڤایرۆسی کۆرۆنا لەسەر پرۆسەی هەڵبژاردن، جومانە غەلای بە رووداوی گوت، بڵاوبوونەوەی زۆری ڤایرۆسەکە "كاریگەریی لەسەر پرۆسەی هەڵبژاردن نابێت. سەرۆك و ئەندامانی كۆمیسیۆنی باڵای سەربەخۆی هەڵبژاردنەكان پابەندن بە ئەنجامدانی هەڵبژاردن لەو كاتەی دیاریكراوە".   سەبارەت بە ژمارەی کشانەوەی لایەنە سیاسییەکان و بەربژێرەکان، گوتەبێژی کۆمیسیۆن رایگەیاند، لە رۆژانی نێوان ١٣ی حوزەیران و ٢٠ی حوزەیران، واتە ئەو ماوەیەی دیاری كرابوو بۆ كشانەوە، ١٠٣ بەربژێر كشانەوە.   لەبارەی دوایین ئامادەکارییەکانی کۆمیسیۆن بۆ ئەنجامدانی هەڵبژاردن، جومانە غەلای گوتی، "بەدڵنیاییەوە، قۆناخێكی زۆرمان لە ئامادەكارییەكان بۆ هەڵبژاردنەکە تێپەڕاندووە؛ هەر لە دیاریكردنی مەرجی بەربژێرەكانەوە بیگرە تاوەکو دەگاتە پەسندكردنیان و دواتر دەستنیشانكردنی ژمارە بۆ بەربژێرەكان و ئەنجامدانی تیروپشك. ئێستاش لە قۆناخی ئامادەكاریدان بۆ ئەنجامدانی هەڵبژاردن و هەروەها دیزاینی كاخەزی دەنگدانمان كۆتایی پێهێنا و ئێستاش سەرقاڵی چاپكردنیانین. ئەمانەش هەمووی لە چوارچێوەی ئامادەكارییەكاندان بۆ ئەنجامدانی هەڵبژاردن لە كاتی خۆیدا".   بڕیارە لە رۆژی ١٠ - ١٠ - ٢٠٢١ دا هەڵبژاردنی پەرلەمانی لە عێراق بەڕێوەبچێت.