بەپێی راگەیێندراوێکی نووسینگەی سەرۆکوەزیرانی عێراق، لە کۆبوونەوەی ئەمڕۆ سێشەممە (٣/٨/٢٠٢١)ی ئەنجوومەنی وەزیراندا، مستەفا کازمی، سەرۆکوەزیران رایگەیاند، سکاڵایان بەدەستگەیشتووە لەبارەی بەکارهێنانی دەرامەتی دەوڵەت لە هەڵمەتەکانی هەڵبژاردندا لەلایەن ئەو وەزیرانەی، کە خۆیان بەربژێرکردووە، یان ئەو بەرپرسانەی هەژموونیان هەیە.  سەرۆکوەزیرانی عێراق جەختی لەوەکردەوە، پێویستە وەزیرەکان دەستوەرنەدان نەکەن و بێلایەن بن لەگەڵ هەمووان. لێکۆڵینەوەیان لە دوو وەزارەت دەستپێکردووە، لێکۆڵینەوەی دیکەش دەکەن، ئەگەر سەلمێنرا سامانی دەوڵەت بۆ هەڵبژاردن بەکاردەهێنرێت.  کازمی گوتیشی: "وەزیرەکان لە نێوان مانەوە لە حکومەت، یان خۆ بەربژێرکردن لە هەڵبژاردن سەرپشک دەکەن. ئەمەش بەمەبەستی رێگریکردن لە دووفاقی، کە دەبێتە هۆی خەجاڵەتبوونی حکومەت لەبەردەم گەل دا".   هەرچەندە سەرەتا دەنگۆی ئەوە هەبوو کە کازمی لیستی دەبێت بۆ هەڵبژاردن، بەڵام دەنگۆیەکە راست دەرنەچوو. کازمی گوتی: "خۆم بەربژێر نەکردووە، تاوەکو پەیامێک بۆ هاووڵاتیان بنێرین، کە حکومەت بۆ خزمەتکردن هاتووە و بەیەک ئەندازە لە هەمووان نزیکە.   کازمی گوتیشی: "سکاڵاهەیە لەسەر هەندێک لە بەربژێرەکان بەوەی خەڵک بۆ مەبەستی هەڵبژاردن دەوروژێنن، بەوەی لە حەشدی هۆزەکان دایەندەمەزرێنن، لێکۆڵینەوە لەو تۆمەتە دەکرێت، هەر بەڵێنێک بەرامبەر هەڵبژاردن نایەتەدی و هەڵخەڵەتاندنە".   لە بەشێکی دیکەی قسەکانیدا، کازمی ئاماژەی بە سەردانەکەی ئەمدواییە بۆ واشنتن کرد و گوتی: سەردانەکەیان بۆ واشنتن بە هەموو پێوەرەکان سەرکەوتوو بووە، ئامانجەکەی پەرەپێدانی پەیوەندییە دوو قۆڵییەکانی نێوان عێراق و ئەمریکا  و  رێکخستی لایەنی ئەمنی و بنیادانای پەیوەندی ستراتیژی بووە لە بوارەکانی ئابووری، تەندروستی، رۆشنبیری، ژینگە و وزەدا.