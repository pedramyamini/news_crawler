ئەمڕۆ سێشەممە ٠٤ - ٠٥ - ٢٠٢١ د. بەرهەم ساڵح، سەرۆککۆماری عێراق پێشوازیی لە برێت مەکگۆرگ، رێکخەری کۆشکی سپی بۆ کاروباری رۆژھەڵاتی ناوەڕاست و باکووری ئەفریقا و دیرێک شولیت، راوێژکاری وەزارەتی دەرەوەی ئەمریکا و جوی هوت، یاردەدەری وەزیری دەرەوە بۆ کاروباری رۆژھەڵات و دانا سترول، جێگری یاریدەدەری وەزیری بەرگری بۆ کاروباری رۆژھەڵاتی ناوەڕاست کرد.  بەپێی راگەیێندراوی سەرۆکایەتیی کۆماری عێراق، لە کۆبوونەوەکەدا جەختکراوەتەوە لە گرنگیی درێژەدان بە کاری ھاوبەش بۆ ریشەکێشکردنی تیرۆر لە تەواوی ناوچەکەدا.  لە بەشێکی دیکەی کۆبوونەوەکەدا بەرهەم ساڵح جەختی لەوە کردەوە کە عێراق بەرەو سیاسەتی هاوسەنگ هەنگاو دەنێت لە پێناو کەمکردنەوەی قەیران و گرژییەکان لە ناوچەکەدا، ھاوکات دووپاتیکردەوە بەهێزکردنی ئاسایش و سەروەریی عێراق دەبێتە ئامڕازێکی گرنگ و سەکۆیەک بۆ بەرەنگاربوونەوەی ئاڵنگارییەکانی پەیوەست بە بەگژداچوونەوەی تیرۆر و بەهێزکردنی ئاشتی ناوچەکە و بەرەنگاربوونەوەی ئاستەنگەکانی ژینگە و هۆکارەکانی گۆڕانی کەشوهەوا.  بەپێی راگەیێندراوی سەرۆکایەتیی کۆماری عێراق، شاندی ئەمریکا جەختیانکردووەتەوە لە پابەندبوونی واشنتن بۆ پشتیوانیکردن لە ئاسایش و ئارامی و سەروەریی عێراق و بەھێزکردنی ئابووری و درێژەدان بە کار و هاوئاهەنگیی هاوبەش لە چوارچێوەی دیالۆگی ستراتیژیی نێوان هەردوو وڵات لە تەواوی بوارەکاندا، بەجۆرێک ببێتە مایەی ھێنانەدی بەرژەوەندییە ھاوبەشەکانی هەردوو وڵات و گەل.