مارتین هووت، باڵیۆزی یەکێتیی ئەوروپا لە عێراق لە تویتێکدا بڵاویکردەوە، ئەمڕۆ ٨ - ٨ - ٢٠٢١ لەگەڵ نزار خەیروڵڵا، بریکاری پێشکەوتووی وەزارەتی دەرەوەی عێراق و دادوەر جەلیل عەدنان خەلەف، سەرۆکی ئەنجوومەنی کۆمیسیاران رێککەوتنێکیان واژۆکردووە.   مارتین هووت دەڵێت، لەسەر بنچینەی ئەو رێککەوتنە، یەکێتیی ئەوروپا تیمێکی چاودێر دەنێرێتە عێراق تاوەکو لە هەڵبژاردنی رۆژی ١٠ی تشرینی یەکەمی ئەمساڵدا وەک چاودێر بەشداربن و بەو جۆرەش یارمەتیدەربن لەسەرخستنی پرۆسەکەدا.   بەپێی کۆمیسیۆنی هەڵبژاردنەکانی عێراق، بۆ هەڵبژاردنی ئەنجوومەنی نوێنەرانی داهاتوو کە بڕیارە رۆژی ١٠ - ١٠ - ٢٠٢١ بەڕێوەبچێت، ٣ هەزار و ٢٤٩ بەربژێر رکابەرایەتی لەسەر ٣٢٩ کورسی پەرلەمان دەکەن.   کۆمیسیۆن دەڵێت، ٢٥ ملیۆن و ٦٣ هەزار و ١٣٩ کەس مافی دەنگدانیان هەیە؛ ٢٣ ملیۆن و ٩٨٦ هەزار و ٧٤١ یان دەنگدەری گشتین و ١ ملیۆن و ٧٥ هەزار و ٧٢٧ دەنگدەری تایبەتن.