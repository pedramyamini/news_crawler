ئەمڕۆ سێشەممە ١١ - ٠٥ - ٢٠٢١ لە کۆبوونەوەی ئەنجوومەنی ئاسایشی سەر بە نەتەوە یەکگرتووەکان جێنین پلاسخارت، نێردەی تایبەتی ئەمینداری گشتیی نەتەوە یەكگرتووەكان لە عێراق گوتارێکی لەبارەی دوایین پێشهات و رووداوەکانی عێراق پێشکێشکرد و رایگەیاند: "بڕگەی قەرەبووکردنەوەی رزگاربووان، ناساندنی تاوانەکانی داعش دژی  ژنان و کچان وەکو تاوانی جینۆساید و تاوانی دژی مرۆڤایەتی، تیشکی زیاتر دەخەنە سەر پێویستی لێپێچینەوە لە ئەنجامدەرانی ئەو تاوانانە".   هێرشە مووشەکییەکانی بۆ سەر هێزەکانی هاوپەیمانن یەکێکی دیکە بوو لەو تەوەرانەی کە جێنین پلاسخارت تیشکی خستەسەر و رایگەیاند: "یەکێک لە نیگەرانییە گەورەکان ئەوەیە کە هێرشە مووشەکییەکان و بۆمبە چێندراوەکان بوونەتە شتێکی بەردەوام لە ژیانی عێراقییەکاندا. هەروەها دەشڵێت: "لایەنە نابەرپرسیار و شەڕانگێزە چەکدارییەکان بەردەوامن لە هەوڵەکانیان بۆ تێکدانی سەقامگیریی وڵات".  لەبارەی هەڵبژاردنی پەرلەمانی عێراق کە بڕیارە لە ١٠ - ١٠ - ٢٠٢١ بەڕێوەبچێت جێنین پلاسخارت پێیوایە پڕۆسەیەکی هەڵبژاردنی باوەڕپێکراوی ئازادانە و بەرفراوان دەتوانێت هاوکاربێت لە گۆڕینی ئاراستەی وڵات بەرەو ئەو داهاتووێکی سەلامەت و خۆشگوزەرانەی کە "عێراقییەکان شایستەین. " بۆ ئەو مەبەستەش پلاسخارت پێیوایە هەڵبژاردنێکی ئازادانە پێویستی بەوەیە کە هەموو دەنگدەر، بەربژێر، رۆژنامەڤان، چالاکڤان هەموویان پێکەوە بە کاری خۆیان هەستن.  حکومەتی عێراق بەشێوەیەکی گشتی بۆ دابینکردنی بودجە پشت بە فرۆشتنی نەوت دەبەستێت، ئەوەش دەبێتە هۆی ئەوەی لە کاتی دابەزینی نرخی نەوت کێشەی کورتهێنانی بودجە قووڵ بێتەوە، جێنین پلاسخارت لەو بارەوە دەڵێت، ناسەقامگیریی ساڵی ٢٠٢٠ بووەتە هۆی داڕمانی کۆی داهاتی نێوخۆ بە جۆرێک کە هەڵاوسانی بۆ کورتهێنان گۆڕی و گوشاری خستە سەر قەرزی گشتی و یەدەگی دراوی بیانی.     دەقی گوتاری جێنین پلاسخارت لە ئەنجوومەنی ئاسایشی نێودەوڵەتی لەبارەی دۆخی عێراق:  بەڕێز سەرۆکی ئەنجوومەنی ئاسایشی نێودەوڵەتی،   ئەندامانی بەڕێز لە ئەنجوومەنی ئاساییش  پێنج مانگمان ماوە بۆ هەڵبژاردنە گشتییە زۆر گرنگەکانی عێراق کە بڕیارە لە ١٠ی تشرینی یەکەم ئەنجام بدرێن.   ئەم هەڵبژاردنانە داواکارییەکی سەرەکی بزووتنەوەی خۆپێشاندانەکان بوو، لەگەڵ ئەوەشدا ژمارەیەکی زۆری ئەندامەکانی [ئەو بزووتنەوەیە] هێشتا رووبەڕووی چەوساندنەوە دەبنەوە لە سایەی زیادبوونی خۆدزینەوە لە سزا. کوشتنی ئیهاب جەواد وەزنی، چالاکڤانی دیار لە دوو رۆژی رابردوودا لە لایەن چەند چەکدارێکی نەناسراوەوە لە بەرامبەر  ماڵەکەی لە کەربەلا نموونەیەکی دیکەی دڵهەژێنی ئەو دیاردەیەیە.   ئێستا رەنگە بکوژەکان و ئەنجامدەران وا بیربکەنەوە کە دەنگێکیان بێدەنگ کردووە. راستیەکە ئەوەیە کە ئەوان دەنگەکەیان تەنیا بەرزترکردووەتەوە. دڵمان لای کەسوکاری ئەو چالاکڤانە و هەموو ئەوانەشە کە هاوڕێ و ئەندامانی خێزانیان لە شەڕی گەیاندنی دەنگەکانیان لەدەستداوە.   لە سایەی دەستپێکردنی هەڵمەتی کوتان، بەڵێنی رزگاربوون لە پەتای کۆرۆنا نزیکبووەتەوە. لە هەمان کاتدا، عێراق وەک هەر وڵاتێکی دیکە، لەگەڵ بەرزبوونەوەی بەرچاوی تووشبووان لە سەرانسەری وڵات لە کێشمەکێشدایە.    بەرزبوونەوەی نرخی نەوت ئاهێکی وەبەر بودجەدا هێنایەوە، بەڵام لەگەڵ ئەوەشدا ئابووریی عێراق هێشتا پێویستیی زۆری بە چاکسازیی رێکخراوە.  هەروەها لە کاتێکدا کە سەرکردە عێراقییەکان وەکو مەرجێکی پێشوەختەی بەرەوپێشچوون داوای سەقامگیری دەکەن، بە بەردەوامییەکی نیگەرانکەر هێرشی تووند دژی ئامانجە سڤیل و سەربازییەکان بەردەوامن. ئەمانە تەنیا چەند نموونەیەکی کەمن لە دەردەسەریەکانی رۆژانەی عێراق.   بەڕێزان، لە کاتێکدا ئێمە لێرە قسە دەکەین، دووەم ساڵە لەسەر یەک، عێراقییەکان بە رەچاوکردنی رێکاری خۆپارێزییەوە کە بە گوێرەی پێویست جێبەجێکراون، مانگی رەمەزان بەسەردەبەن و زووش جەژنی رەمەزان بەو شێوەیە بەسەردەبەن.   دەمەوێت ئەم دەرفەتە بقۆزمەوە بۆ ئەوەی جارێکی دیکە سەرەخۆشیی خۆم ئاراستەی ئەو کەسانە بکەم کە مانگی رابردوو هاوڕێ و ئەندامانی خێزانیان لە ئاگرە ناخهەژێنەکەی نەخۆشخانەی ئیبن خەتیبدا لە بەغدا لەدەستدا.   بەڕێز سەرۆکی ئەنجوومەنی ئاساییشی نێودەوڵەتی، ٣١ی ئادار، دوای چەندین مانگ لە گفتوگۆی چڕی سیاسی، ئەنجوومەنی نوێنەران، دوای چاوەڕوانییەکی زۆر، پڕۆژە بودجەی فیدراڵیی ساڵی ٢٠٢١ی پەسندکرد.   لە کاتێکدا کە هەر بودجەیەک بە ئەنجامی سازان دادەنرێت، تێبینی ئەوە دەکەین کە هەوڵەکانی کۆنتڕۆڵکردنی خەرجییە گشتییەکان و وەبەرهێنان لە کەرتی تایبەتدا پوچەڵکراونەتەوە لە کاتێکدا کە پڕۆژە بودجەکە لەلایەن پەرلەمانەوە خوێندنەوەی بۆ دەکرا.   یەکێکی دیکە لە پرسە نیگەرانکەرەکان ئەمەیە: بودجەکە هێشتا بە شێوەیەکی گەورە پشتی بە کەرتی نەوت بەستووە کە بە گوێرەی خەمڵاندنەکانی ساڵی ٢٠٢١، نزیکەی % ٨٠ی کۆی داهاتی حکومەت پێکدەهێنێت. سەرەڕای بەرزبوونەوەی نرخی نەوت، ناسەقامگیریی ساڵی ٢٠٢٠ بووەتە هۆی داڕمانی کۆی داهاتی نێوخۆ بە جۆرێک کە هەڵاوسانی بۆ کورتهێنان گۆڕی و گوشاری خستە سەر قەرزی گشتی و یەدەگی دراوی بیانی. بە ڕوانینمان بۆ قۆناخی دوای کۆرۆنا، پێشبینیەکانی تایبەت بە ئابووری بەند دەبن لە سەر چاکسازیی دامەزراوەیی و بازاڕی نەوت. ئەوە روونە کە تەنیا یەکێک لەو دووانە لە دەستی عێراقدایە. بە سادەیی: بەردەوامبوون لە پشتبەستن بە نەوت ستراتیجیەتێکی باش نییە، بەڵکو زۆر لەوەوە دوورە.   لەم بارەیەوە، دەتوانین باس لەوە بکەین کە لە جێبەجێکردنی پڕۆگرامی "پەڕاوی سپی" ئەم دواییە بۆ جێبەجێکردنی چاکسازییە ئابوورییەکان لە عێراق بەرەپێشچوونێکی بچووک یانیش زۆر کەم بەدیهاتووە، بە جۆرێک کە وەزارەتی دارایی کاری لەسەر خەرجکردنی قەرزی بەپەلە بۆ پڕۆژەی بچووک و مامناوەند کردووە و دەستی بە جێبەجێکردنی هەندێک وەبەرهێنانی کەرتی تایبەت کردووە لە بوارەکانی ژێرخانی ئابووری، چاودێریی تەندروستی، خوێندن و گەشتوگوزار.   بەڵام نابێتە زیادەڕۆیی ئەگەر جەخت لە گرنگیی ئەنجامە بەرجەستەکان بۆ دانیشتووان بکەینەوە، هەروەها ناتوانین پێویستیی هەبوونی شەفافیەت و بەڕێوەبەرایەتیکردنی باش و دەستپاکی لە بەدیهێنانی ئەو ئامانجانەدا بە کەم وەربگرین. بە واتایەکی دیکە، پێویستە داهاتی وەبەرهێنان ببێتە قازانج بۆ گەلی عێراق بگەڕێتەوە و بە نایاسایی نەچێتە گیرفانی کەسانی تایبەتەوە.  بەرەوپێشچوونێکی دیکەی گەشتر تێپەڕاندنی یاسای رزگاربووانی ئێزدی بوو. بڕگەی قەرەبووکردنەوەی رزگاربووان، ناساندنی تاوانەکانی داعش دژی  ژنان و کچان وەکو تاوانی جینۆساید و تاوانی دژی مرۆڤایەتی، تیشکی زیاتر دەخەنە سەر پێویستی لێپێچینەوە لە ئەنجامدەرانی ئەو تاوانانە.   بەڕێز سەرۆکی ئەنجوومەنی ئاسایش، بەرەوپێشچوون لە رووبەڕووبوونەوەی پاشماوەکانی داعشدا دەبینرێت، ئەوەش بە پاڵپشتی نێودەوڵەتی و لەسەر داوای عێراق، بەڵام هێشتاش تیرۆر دەبێتە هۆی گیانلەدەستدانی ژمارەیەکی زۆر خەڵکی بێ تاوان.   هەروەها یەکێکی دیکە لە نیگەرانییە گەورەکان ئەوەیە کە هێرشە مووشەکییەکان و بۆمبە چێندراوەکان بوونەتە شتێکی بەردەوام لە ژیانی عێراقییەکاندا. هێشتاش لایەنە نابەرپرسیار و شەڕانگێزە چەکدارییەکان بەردەوامن لە هەوڵەکانیان بۆ تێکدانی سەقامگیریی وڵات. وێڕای ئامانجی حکومەت بۆ گەڕاندنەوەی هەموو چەکەکان بۆ ژێر کۆنتڕۆڵی، دەبینین لایەنە ناحکومییەکان توانای نوێ بەکاردەهێنن کە دەکرێت کاریگەری وێرانکەریان هەبێت.   ئێستا، بە روانینمان بۆ ناوچەکە و دەرەوەی ناوچەکەش، هەروەها هەروەکو چەندین جار گوتومە، حکومەتی عێراق زۆر پابەندە بەوەی کە لە بری ئەوەی کە ببێتە قوربانیی گرژییە دەرەکیەکان، رۆڵێکی هەرێمیی بونیاتنەرانە ببینێت. ئێمە هەندێ ئاماژەی سەرەتایی دەبینین کە ئەم پابەندبوونە خەریکە بەرهەمی دەبێت.   زۆر راستە، عێراق توانایەکی شاراوەی گەورەی هەیە کە وەکو نێوەندگیرێکی دڵسۆز کاربکات و هانی ئاشتی و سەقامگیری لە ناوچەکەدا بدات بەڵام بۆئەوەی بە دروستی سەربەوێت، لێرە دووبارە دەیڵێمەوە، پێویستە ئەم کارە هاوتەریب بێت لەگەڵ هەنگاوەکان  بۆ گەڕاندنەوەی هەموو چەکەکان بۆ ژێر کۆنتڕۆڵی حکومەت.   دووبارە داوا لە هەموو لایەنەکان دەکەم کە رێز لە بنەماکانی سەروەریی عێراق و خاکەکەی بگرن.   لە بارەی دۆخی مرۆیی، لە ماوەی ٧ مانگی رابردوودا، شازدە کەمپ داخراون یانیش دووبارە پۆلێن کراونەتەوە، ئەوەش کاریگەری کردووەتە سەر ٥٠ هەزار عێراقی.   داخستنی ئەو کەمپانە کە هەندێکجار کاتێکی کەم دوای ئاگادارکردنەوەی خەڵکەکەیان ئەنجامدراوە، هەمووجار بواری ئەوەی بە خێزانەکان نەداوە کە خۆیان بە شێوەیەکی باش ئامادە بکەن بۆئەوەی بە سەلامەتی بگەڕێنەوە سەر ماڵ و حاڵیان.   جگە لەوە، کاتێک کە پێش رەخساندنی بارودۆخی گونجاو بۆ گەڕانەوە دادەخرێن، عێراقییەکان دووچاری دەرهاوێشتەی زۆر خراپ دەبنەوە. خێزانەکان لە لایەن خەڵکی ناوچەکانیانەوە رەتدەکرێنەوە، لە لایەن حکومەتە خۆجێیەکانەوە ناپارێزرێن، لە لایەن هێزە ئەمنیەکانی سەر رێگەکان ئاستەنگیان بۆ دروستدەکرێت و تەنانەت هەندێ جار هێرشی جەستەییشیان دەکرێتەسەر. بێگومان ئەم رێگەیە نابێتە هۆی دروستبوونی کۆمەڵگەی سەقامگیر و چاکبووەوە.   هەڵوێستی نەتەوە یەکگرتووەکان بە نەگۆڕی ماوەتەوە. ئێمە بە تەواوی پاڵپشتی لە ئامانجی حکومەتی عێراق بۆ کۆتاییهێنان بە ئاوارەبوون دەکەین. بەڵام دەبێت چارەسەری درێژخایەن بۆ ئەو مەبەستە بەدیبهێنرێت.   بە واتایەکی دیکە، پێویستە لە بری داخستنی کەمپەکان، سەرنج لەسەر چارەسەرکردنی کێشەی ئاوارەبوون بێت.   بەڕێز سەرۆکی ئەنجوومەنی ئاسایش، لە بارەی پرسی ونبووانی کوێتی و هەڵگرانی وڵاتینامەی وڵاتانی سێیەم و سامانی ونبووی کوێت، لە نێویشیاندا ئەرشیفە ونبووەکان:  لەو کاتەوەی کەمن دوایین جار لێرە گوتارم پێشکێشکرد، رووفاتی هەشت کەسی دیکەی کوێتی و کەسێکی دیکەی وڵاتێکی دیکەی سێیەم دۆزراونەتەوە. هەروەها رووفاتی سەربازێکی عێراقی لە لایەن کوێتەوە رادەستی عێراق کرایەوە، کە ئەوەش یەکەمین رووداوی لەوە جۆرەیە لە وەتەی ساڵی ٢٠١٣ روویدابێت.   من سەرەخۆشی خۆم ئاراستەی خانەوادەی هەموو کەسە ونبووەکان دەکەم کە ماوەیەکی زۆرە چاوەرێی ئەوە بوون زانیارییەکیان لە بارەی چارەنووسی ئازیزانیان دەستبکەوێت. وێڕای ئاڵنگارییەکانی پەیوەست بە کۆرۆنا، هەوڵە بەردەوامەکانی حکومەتی عێراق و کوێت و خاچی سووری نێودەوڵەتی و لیژنەی سێقۆڵی، هەموویان پێکەوە بوونەتە هۆی دروستبوونی بەرەوپێشچوون. بەڕێزان، رێگەم بدەن لە کۆتاییدا جارێکی دیکە جەخت لە هەڵبژاردنی متمانەپێکراو بکەمەوە. لەم دووڕیانە گرنگەدا، پێویستە شەفافیەت و رۆڵی یاسا سەروەر بن.  پڕۆسەیەکی هەڵبژاردنی باوەڕپێکراو بە بەشداریکردنێکی ئازادانە و بەرفراوان دەتوانێت هاوکاربێت لە گۆڕینی ئاراستەی وڵات بەرەو ئەو داهاتووە سەلامەت و خۆشگوزەرانەی کە عێراقییەکان شایستەین. رێگەی دەربڕینی دەنگ و بڕیاردان، سندووقەکانی دەنگدانن. ئەم کارە دیموکراسیە بنچینەییە پێویستی بەوەیە کە هەموو دەنگدەر، بەربژێر، رۆژنامەڤان، چالاکڤان هەموویان پێکەوە بە کاری خۆیان هەستن. بایکۆتکردنی هەڵبژاردن و مانەوە لە دەرەوەی پڕۆسەی هەڵبژاردن، کارێکی سەرکەشانەیە و دەکرێت باجی قورسی هەبێت.   ئێستاش بەڕێز سەرۆکی ئەنجوومەنی ئاسایش، لە کاتێکدا کە مانگی رەمەزانی پیرۆز بەرەو کۆتایی دەڕوات، دەمەوێت بە هیواخواستنی باشترین بەخت بۆ ئەوانەی کە وێرای رێکارەکان ئاهەنگ دەگێڕن، کۆتایی بە گوتارەکەم بێنم.   سوپاستان دەکەم. جەژنتان پیرۆز بێت.