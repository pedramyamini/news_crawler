لەنوێترین کاردانەوەدا، هاوپەیمانییەکەی حەیدەر عەبادی پێداگری لە بەشداریکردن لە هەڵبژاردن دەکات و هاوپەیمانییەکەی هادی عامریش لەو بڕیارە نیگەرانە، سوننەکانیش داوا دەکەن لە بڕیارەکەی پاشگەزببێتەوە و چاودێران ئەو هەنگاوەی سەدر بە سەرەتایەک بۆ دواخستنی هەڵبژاردنی پێشوەختە لە وادەی خۆی لێکدەدەنەوە.  مستەفا گۆران، پەیامنێری رووداو لە بەغدا رایگەیاند، دوای ئەوەی رێبەری رەوتی سەدر لە گوتارێکدا ئەوەی رایگەیاند، کە بەشداریی هەڵبژاردن ناکەن و خۆیان لە حکومەتی عێراق بێبەری دەکەن. ئەو قسانەی موقتەدا سەدر، رێبەری رەوتی سەدر کاردانەوەی زۆری بەدوای خۆیدا هێنا و لە یەکەم کاردانەوەش هاوپەیمانیی نەسری حەیدەر عەبادی رایگەیاند کە ئەوان پێچەوانەی سەدر و رەوتی سەدر بەردەوام دەبن و بە هەموو هێزێکیشەوە بەشداری لەو هەڵبژاردنە دەکەن، کە بڕیارە لە ١٠ی ئۆکتۆبەری ئەمساڵ ئەنجام بدرێت.  بە بڕوای هاوپەیمانیی نەسری حەیدەر عەبادی، پاشکەشکردن لە هەڵبژاردن هیچ لە بابەتەکە ناگۆڕێت، بە پێچەوانەوە بەشداریکردن لە هەڵبژاردن و بەدەستهێنانی کورسیی زۆر و هەوڵدان لەنێو حکومەت بۆ چاکسازی و گۆڕانکاری بەرهەمی دەبێت، نەک پاشەکشەکردن.  هاوکات هاوپەیمانیی فەتحی هادی عامری نیگەرانە لە پاشکشەی موقتەدا سەدر لە هەڵبژاردن، لایەنە سوننییەکانیش داوایان کردووە بەشداری بکەن و بگەڕێتەوە نێو پرۆسەکە و هێشتا کات لەبەردەست ماوە، کە بەشێوەیەکی فەرمی ئەو داوایەی پێشکەشی کۆمیسیۆنی باڵای سەربەخۆی هەڵبژاردنەکانی عێراق نەکردووە.  شەقام و خەڵکی عێراقیش بە دیوێکی دیکە سەیری پاشکشەکەی موقتەدا سەدر لە هەڵبژاردن دەکەن و پێیانوایە پاشکشەکردنی موقتەدا سەدر لە هەڵبژاردن بە مانای ئەنجامنەدانی هەڵبژاردن لە وادەی خۆی دێت. بەشێکی دیکەی شەقامی عێراقیش داوا دەکەن رەوتی سەدر بەشداری هەڵبژاردن بکات و لەنێو حکومەتدا ببێتە ئۆپۆزیسیۆن بۆ ئەوەی بتوانێت کاری زیاتر بکات.  زۆربەی چاودێرانی رەوشی سیاسی و گۆڕەپانی سیاسی عێراق، پێیانوایە ئەمە یەکەم هەنگاوە بۆ دواخستنی هەڵبژاردنی پێشوەختە کە بڕیاوایە لە ١٠ - ١٠ - ٢٠٢١ ئەنجام بدرێت.  ئەمڕۆ پێنجشەممە ١٥ - ٠٧ - ٢٠٢١ موقتەدا سەدر، رێبەری رەوتی سەدر گوتارێکی پێشکەشکرد کە لەبارەی هەڵبژاردنەوە بوو، رایگەیاند: "پێتان رادەگەیێنم کە بەشداریی لەو هەڵبژاردنەدا ناکەم، نیشتمان لە هەموو شتێک گرنگترە. دەست دەکێشمەوە لە هەموو ئەوانەی سەر بەو حکومەتەن، حکومەتی ئێستا و داهاتوو، هەمووان و ئەوانەشی کەمتەرخەمن یاخود دەستیان لە گەندەڵییە، هەموو لەژێر لێپرسینەوەدان، دووپاتیدەکەمەوە هەمووان لە ژێر لێپرسینەوەدان".