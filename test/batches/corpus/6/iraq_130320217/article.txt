لە گوندی ئەلبودۆر لە نزیک تکریتی پارێزگای سەلاحەددین ٨ کەس کوژران، کە ٦ یان لە یەک خێزان بوون و لەگەڵ پارێزەر و کارمەندێکی پۆلیس.   لای خۆیەوە رێکخراوی داعش بڵاویکردەوە، چەکدارانی لە باشووری شاری تکریت هەڵیانکوتاوەتە سەر ماڵێک کە سیخوڕی بۆ حەشدی شەعبی کردووە لە ناوچەکەدا، دوای لێکۆڵینەوە لەگەڵیاندا بە چەکی بێدەنگ ٦ کەسیان کوشتون، کە ٢ یان ئافرەت بوون.  هاوکات ئاماژەی بەوەکردووە، ژمارەیەک چەکداری دیکەی داعش هەڵیانکوتاوەتە سەر ماڵی بەرپرسێکی پۆلیس لە باشووری تکریت و کوشتوویانە و هەروەها هەڵیانکوتاوەتە سەر ماڵێکی دیکە و کەسێکی دیکەیان کوشتووە.   فەرماندەی ئۆپەراسیۆنە هاوبەشەکان لە راگەیێندراوێکدا رایگەیاند: "لیژنەی هاوبەشی لێکۆڵینەوە لە تاوانە تیرۆریستییە قێزەونەکەی گووندی ئالبودۆر لە تکریت، لێکۆڵینەوەکانی تەواوکرد و گەیشتە ئەو ئەنجامەی کە ئەنجامدەرانی تاوانەکە ئەندامی داعشی تیرۆریستن و پیادە بوون و چوونەتە گوندەکە، لەو کاتەشدا جلی سەربازییان پۆشیوە، دواتر بە بیانووی پشکنینی ماڵی کوژراوەکان لە لێواری گوندەکە تاوانەکەیان بەرامبەر ئەو بێتاوان و بێچەکانە ئەنجامداوە".  لە بەشێكی دیکەی راگەیێندراوەکەی فەرماندەیی ئۆپەراسیۆنە هاوبەشەکانی عێراق هاتووە: "هێزە ئەمنییەکان بەرپرسی ئەنجامدانی ئەو تاوانەیان ناسیوە و ئەو تاوانبارە پێشتر خەڵکی گوندی ئالبودۆر بووە و بەهۆی کارە تیرۆریستییەکانی لەلایەن دانیشتووانی گوندەکە دەرکراوە، بۆیە گەڕاوەتەوە بۆئەوەی تۆڵەی خۆی لەوان بکاتەوە، رووداوەکەش بووە هۆی شەهیدبوونی ٦ ئەندامی یەک خێزان، لەگەڵ کارمەندێکی پۆلیسی سەڵاحەدین و پارێزەرێک".