دکتۆر جەمال کۆچەر، ئەندامی پەرلەمانی عێراق، بە تۆڕی میدیایی رووداوی راگەیاند: "لە کۆبوونەوەی ئەمڕۆی پەرلەماندا هێرشەکانی ئیسرائیل بۆ سەر فەڵەستین تاوتوێ کران، لەگەڵ تاوتوێکردنی راپۆرتی پێشنیازی هەمواری یەکەمی یاسای مانەوەی بیانییەکان لە عێراق و راپۆرتی پرۆژەیاسای بیمەی کۆمەڵایەتی و خانەنشینی کرێکاران، دواتر رێژەی یاسایی ئامادەبوونی ئەندامانی پەرلەمان بەهۆی چوونە دەرەوەی چەند پەرلەمانتارێک تێکچوو؛ بۆیە پەرلەمان نەیتوانی بڕگەکانی کارنامەی کۆبوونەوەکەی تەواو بکات".  دکتۆر جەمال کۆچەر گوتیشی: "لە کۆبوونەوەکەی ئەمڕۆدا سەرۆکایەتیی پەرلەمانی عێراق بڕیاری دا سێشەممەی داهاتوو دیسان کۆببێتەوە و میوانداری ئیحسان عەبدولجەبار، وەزیری نەوتی عێراق بکات بۆ وەڵامدانەوەی پرسیارەکانی لیژنەکانی دەستپاکی، نەوت و وزە لە پەرلەمان".  سەرەتای مانگی ئایاری ٢٠٢١ لیژنەی نەوت و وزە لە پەرلەمانی عێراق داوای پرساندنی وەزیری نەوتی عێراقی کرد سەبارەت بە رێککەوتنی عێراق لەگەڵ سووریا بۆ هاوردەکردنی گاز لەو وڵاتەوە؛ لە کاتێکدا عێراق کێڵگەی گەورەی گازی هەیە و کاری تێدا ناکات.  عێراق ئێستا رۆژانە ٢٠ ملیۆن پێ سێجا گاز لە ئێرانەوە هاوردە دەکات بۆ بەرهەمهێنانی کارەبا، بەڵام ئەحمەد عەبادی، گوتەبێژی وەزارەتی کارەبای عێراق دەڵێ: عێراق لە وەرزی هاویندا رۆژانە پێویستی بە هاوردەکردنی ٧٠ ملیۆن پێ سێجا گازی سرووشتییە بۆ بەرهەمهێنانی کارەبا.