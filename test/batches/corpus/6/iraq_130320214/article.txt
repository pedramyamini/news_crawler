ڤیان سەبری، سەرۆکی فراکسیۆنی پارتی لە پەرلەمانی عێراق لەبارەی رێککەوتنی شیعە و سوننە لەسەر پرۆژەیاسای بودجەی فیدراڵییەوە بە رادیۆی رووداوی راگەیاند: "تاوەکو ئێستا هیچ یەک لە لایەنی شیعە و سوننە دەقێکیان نەهێناوە کە بڵێن ئەوە شوێنگرەوەی دەقەکەی نێو پرۆژەیاساکەی حکومەتە. هەموو قسەکانیان قسەی سۆشیاڵمیدیان و بانگەشەن و هیچ شتێکی فەرمییان نییە و هیچ دەقێکی شوێنگرەوەیان بۆ ماددەی ١٠ و ١١ نەهێناوە. "  پرۆژەیاسای بودجەی فیدراڵیی عێراق بۆ ساڵی ٢٠٢١ کە لەلایەن حکومەتی عێراقەوە رەوانەی پەرلەمان کرا، تاوەکو ئێستا پەسندنەکراوە و فراکسیۆنە شیعەکان بەو بەشە بودجەیە رازی نەبوون کە بۆ هەرێمی کوردستان دانراوە.  ڤیان سەبری ئاماژەی بەوە دا کە تاوەکو ئێستا نە لایەنی شیعە رەزامەندییان لەسەر ئەو پرۆژەیاسایەی بودجە داوە کە لەلایەن حکومەتەوە نێردراوە نە لایەنی سوننەیش لە پشکی خۆیان رازین، ئێستا لایەنی حکومەتیش بەو گۆڕانکارییانە رازی نین کە لەلایەن لیژنەی دارایی پەرلەمانەوە لە پرۆژەیاساکەدا کراون.  سەرۆکی فراکسیۆنی پارتی ئەوەی خستەڕوو کە ئەمڕۆ شەممە ٢٠٢١/٠٣/١٣ و سبەینێ یەکشەممە سەرۆکی فراکسیۆنەکان لەگەڵ سەرۆکایەتیی پەرلەماندا کۆ دەبنەوە و باس لە پرۆژەیاساکانی دادگەی فیدراڵی و بودجە دەکرێت.   بەشێک لە فراکسیۆنە شیعەکان بۆ ئەوەی لەسەر پرۆژەیاسای بودجە و پشکی هەرێمی کوردستان لە پرۆژەیاسای فیدراڵیدا رەزامەندی بدەن، داوا دەکەن کە حکومەتی هەرێمی کوردستان هەموو مەلەفی نەوت رادەستی عێراق بکات.  ڤیان سەبری دەڵێت: "حکومەتی هەرێمی کوردستان ئەرکی خۆی جێبەجێ کردووە و هەموو وردەکارییەکی خستووەتە بەردەستی بەغدا و ئەوەی ماوە لە ئەستۆی عێراقدایە. بابەتی هەڵبژاردنی پێشوەختە گەلێک کاریگەریی لەسەر موزایەدەی سیاسیی هەیە. ئەوەی شیعە دەڵێن ' دەبێت حکومەتی هەرێمی کوردستان مەلەفی نەوت رادەست بکات '، ئەوە مەحاڵە. ئەو دەقەی لە پرۆژەیاساکەی حکومەتدا هەیە دەقێکی دادوەرانەیە و شایانی جێبەجێ کردنە. "  هەروەها لەبارەی ئەوەی کە ئاخۆ دەکرێت پرۆژەیاساکە بەبێ پشکی هەرێمی کوردستان پەسندبکرێت، سەرۆکی فراکسیۆنی پارتی جەختی لەوە کردەوە کە ئەوان قبووڵی ناکەن بودجەی عێراق بەبێ پشکی هەرێمی کوردستان بڕوات و ئاشکرای کرد کە رەنگە حکومەتی هەرێمی کوردستان بۆ دوایین جار شاندێکی دیکە بۆ دانوستاندن بنێرێتە بەغدا.  پرۆژە یاسای بودجەی ٢٠٢١ خوێندنەوەی دووەمی بۆ کراوە، تەنیا دەنگدانی ماوە، بەڵام تاوەکو ئێستا پشکی هەرێمی کوردستان لە پرۆژە یاساکەدا یەکلایی نەکراوەتەوە.  بەپێی پرۆژە یاسای بودجەی گشتیی ساڵی ٢٠٢١، کە لەلایەن حکومەتی عێراقەوە رەوانەی پەرلەمان کراوە، هەرێمی کوردستان جگە لە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، دەبێت ٥٠ % ـی داهاتی دەروازەکان و داهاتی فیدراڵی دیکەی هەرێمی کوردستان رادەستی حکومەتی عێراق بکات، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلاییبکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت.  حکومەتی هەرێمی کوردستان و حکومەتی عێراق پێشتر رێککەوتنیان لەسەر ئەوە کردبوو کە لە بەرامبەر رادەستکردنی رۆژانە ٢٥٠ هەزار بەرمیل نەوت و نیوەی داهاتی نانەوتی هەرێمی کوردستان ئەوا حکومەتی بەغدا پابەند دەبێت بە ناردنی مووچە و شایستە داراییەکان بە رێژەی ١٢.٦٧ % ـی بودجەی گشتیی عێراق، بە مەرجێک حکومەتی هەرێمی کوردستان خۆی تێچووی کۆمپانیا نەوتییەکان لە ئەستۆ بگرێت.  کاتێک ئەو رێککەوتنە گەیشتە پەرلەمانی عێراق لایەنە شیعەکان پێی رازی نەبوون و چەند پێشنیازێکی دیکەیان خستە بەردەم حکومەتی هەرێمی کوردستان وەکو، رادەستکردنی هەموو نەوتی هەرێمی کوردستان یان رادەستکردنی کۆی مەلەفی نەوت بە بەغدا، بەڵام حکومەتی هەرێمی کوردستان و فراکسیۆنە کوردستانییەکانی پەرلەمانی عێراق بەوە رازی نەبوون و بە "لادان لە دەستوور" ناویان برد.