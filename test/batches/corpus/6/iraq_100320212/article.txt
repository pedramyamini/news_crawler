وەبەرهێنەرانی ئێرانی خۆیان ئامادە کردووە وەربەرهێنان لە کەرتی خانووبەرەی موسڵدا بکەن. دەشیانەوێت مزگەوتی نوور نۆژەن بکەنەوە. نوور ئەو مزگەوتە بوو کە ئەبوبەکر بەغدادی، خەلیفەی داعش لە ٢٠١٤ لە یەکەم دەرکەوتنیدا لە عێراق خەلافەتی تێدا راگەیاند.  محەممەد ئەحمەد، پارێزەری بواری خانووبەرەیە لەو بارەوە دەڵێت: "ماڵە کۆنەکانی موسڵ مێژوویین، ئەوانە ریشە و رەچەڵەکی خەڵکی موسڵ و شارەکەش نیشان دەدەن. لە ساڵی ٢٠١٧ لەکاتی رزگارکردنی موسڵدا داڕمان، تەواوی موسڵیش دارووخا. ناوچەکە بە بەرچاوی حکومەتی لۆکاڵی و ناوەندی بە خاپوورکراوی ماوەتەوە. ئێستا ئەم خانووانە بە نرخی خەیاڵی لەڕێگەی نووسینگە و کۆمپانیاکانەوە بە لایەنی دەرەکی و هەرێمی دەفرۆشرێن".  کارکردن لەو خانووەدا بۆ ئێرانییەکانیش مەترسییەکی گەورەی هەیە، چونکە بەپێی داتای نەتەوەیەکگرتووەکان هێشتا % ٧٠ ـی مین و تەقەمەنییەکانی داعش لەژێر داروپەردووی خانووە رووخاوەکاندا ماون، بەگوتەی خەڵکی موسڵ، "ئێرانییەکان بە هاوکاریی میلیشیاکان و هەندێک حیزب، خانووە مێژووییەکانی موسڵ دەکڕنەوە".   عەلی حەجانی، دانیشتووێکی شاری موسڵە و دەڵێت: "ئەو خانووانە بەشێکیان لەڕێگەی دەڵاڵەکانەوە یان پارتە سیاسییە کاریگەرەکانەوە فرۆشراون، ئەوانەی دوای ئازادکردنی موسڵ هاتوونەتە شارەکە، ئەو میلیشیایانەی  کۆنترۆڵی شارەکەیان کردووە، یان ئەو حیزبانەی نوێنەرایەتی ئێران دەکەن. خانووەکان دەکڕنەوە، کە خاوەنەکانیان ناتوانن نۆژەنیان بکەنەوە، قەرەبووش ناکرێنەوە، بۆیە ناچارن بیفرۆشنە میلیشیاکان، هەر ئەوانیش دەتوانن بیکڕن. نزیکەی ٢٢ هەزار خانوو لەم ناوچەیە رووخاون، ئەوان دۆخی هەژاریی خەڵکی موسڵیان قۆستووەتەوە".  سەرباری تەقەمەنی و داروپەردووی چوار ساڵی دوای شەڕ، هێشتا تەرم لەژێر خانووە رووخاوەکاندا ماون، کە هەندێکیان تەرمی چەکدارانی داعشە.   موسڵ نزیکەی سێ ساڵ لەژێر حوکمی داعشدا بوو، دوای وەدەرنانی داعش، نزیکەی ١٣٨ هەزار خانوو باڵەخانەی شارەکە بەهۆی شەڕەوە رووخان، مەزەندە دەکرێت نۆژەنکردنەوەی خانوو و باڵەخانەکان ٦ ملیار دۆلاری پێویست بێت.