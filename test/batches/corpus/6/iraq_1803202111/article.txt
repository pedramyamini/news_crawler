بەپێی راگەیێندراوی ئەنجوومەنی وەزیرانی عێراق، "لە سەرەتای مانگی حوزەیرانی داهاتووەوە بەشە خۆراكی مانگانەی چەند توێژێك رادەگیرێت". ئەنجوومەنی وەزیران داواشی لە سەرجەم وەزارەت و دەستەکان كردووە، لە ماوەی ٣٠ رۆژدا لیستى مووچەی ئەو فەرمانبەرانە رادەستی وەزارەتى بازرگانى بکەن، کە مووچەكانیان لە ملیۆنێك و ٥٠٠ هەزار دینار زیاترە.  ئەوانەی بڕیاری بڕینی بەشە خۆراکی مانگانە دەیانگرێتەوە:  ١ - خاوەن کۆمپانیاکان؛ ئەوانەی ناویان لە فەرمانگەی تۆماری کۆمپانیاکاندا هەیە (بەڕێوەبەر بن یاخود خاوەن پشک).  ٢ - ئەو کەسانەی نەچوونەتە نێو پرۆسەی هاوژینییەوە و داهاتی مانگانەیان لە ملیۆنێک و ٥٠٠ هەزار دینار زیاترە.  ٣ - ئەوانەی ناویان لە یەکێتیی ژوورە بازرگانییەکاندا تاوەکو پلە دوو تۆمارکراوە، هەروەها خاوەن کارە پیشەسازییەکان تاوەکو پلەی سێ.  ٤ - سەندیکای پزیشکان، پزیشکانی ددان و سەندیکای دەرمانخانەکان.  ٥ - بەڵێندەران تاوەکو پلەی شەشەم.  ٦ - ئەوانەى وڵاتینامەی وڵاتێکى دیکەیان هەیە.  ٧ - ئەوانەی هەژماری باجیان هەیە و هەژمارەکەیان ساڵانە لە ١٨ ملیۆن دینار زیاترە.  ٨ - ئەوانەی گەشتی دەرەوەی عێراق دەکەن بۆ ماوەی سێ مانگ بە شێوەیەکی کاتی بەشە خۆراکەکەیان رادەگیرێت، تاوەکو دڵنیادەبنەوە لە گەڕانەوەیان.  ٩ - ئەوانەی لە دەرەوەی وڵات نیشتەجێن.  ١٠ - دەستگیرکراوانی گرتووخانەکان (تاوەکو ئەوکاتەی ئازاد دەکرێن).  ١١ - ئەوانەی لەناو زیندانەکاندا مردوون.  ١٢ -  ئەوانەی سەر بە رێکخراوە تیرۆریستییەکانن.  ١٣ - ئەوانەى لە دادگە هەڵاتوون.  ١٤ - بیانییەکان و پەنابەران، جگە لە خێزانە فەلەستینییەکان.