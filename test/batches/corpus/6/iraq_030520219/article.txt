یەکێک لەو چەکدارانەی حەشدی شەعبی کە سەرەتا برینداربوو دواتر بەهۆی سەختی برینەکەی گیانی لەدەستدا ناوی حەسەن ئەحمەدە و خەڵکی بەشیرە، سێ بریندارەکەی دیکەش خەڵکی ناحییەی تازەن.  عەلی هاشمی، گوتەبێژی حەشدی شەعبی ناوچەی باکوور بە تۆڕی میدیایی رووداوی راگەیاند، "سێ چەکدار ئەو هێرشەیان ئەنجامداوە لەکاتی بەربانگ کردنەوەدابوون، لە کامێراکانی چاودێریی حەشدی شەعبییەوە بینراون و گەڕان بە دوای ئەو چەکدارانەی داعش بەردەوامە.  گوتەبێژەکەی حەشدی شەعبی رایگەیاند، "هێرشی دووەمی داعش هەر ئەمشەو لە نزیک گوندی تامور لەسەر چەمی رۆخانە، کراوەتە سەر فەوجی چواری لیوای ٣٤ی فیرقەی نۆی مودەڕەعە لە ئەنجامدا دوو سەرباز بریندارکراون".  هێرشەکە بەدووری نزیکەی ٢٥ کیلۆمەتر لەقەزای داقوقەوە روویداوە. عەلی هاشمی پێشبینی دەکات تاوەکو کۆتایی مانگی رەمەزان ئەم جۆرە هێرشانەی داعش بەردەوام بن کە سەرجەمی هێرش و کردە چەکدارییەکانیان لەلایەن دوو بۆ سێ چەکدارەوە دەکرێت.  لە ماوەکانی رابردوودا چەکدارانی داعش دەستیان بە جموجووڵ کردووە و هێرشیان کردووەتە سەر بنکەکانی پێشمەرگە و حەشدی شەعبی، لەکاژێر ١٢: ٣٠ خولەکی بەرەبەیانی ١ - ٥ - ٢٠٢١ لە سنووری پردێ و لەنزیک گوندی قایەباشی، چەکدارانی داعش هێرشیان کردە سەر خاڵێکی پێشمەرگە و رووبەڕووبوونەوە دروستبوو. بەهۆیەوە سێ پێشمەرگە شەهید بوون و دوو پێشمەرگەی دیکەش بریندار بوون.  خاڵەکەی پێشمەرگە نزیک لە سەنگەرێکی سوپای عێراق بوو، لە هێرشەکەدا تەقە لە هەر سێ لاوە دروست بووە. ئەو سەنگەرەی پێشمەرگە دەکەوێتە نزیک بەرزاییەکانی زورگەزراو و شێراوە و نزیکە لە سەنگەرەکانی سوپای عێراق. لیوای ١٠ ـی پێشمەرگەش لەو سەنگەرە جێگیرن.   هەر لەو رۆژەدا داعش چەند هێرشێکی دیکەیشی بۆ سەر سوپای عێراق و پۆلیسی فیدراڵی لە خۆرئاوای کەرکووک ئەنجامدا.