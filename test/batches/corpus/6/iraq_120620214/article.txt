عەممار حەکیم کە هاوکات سەرۆکی رەوتی حیکمەی نیشتمانییە لە عێراق، لە دیداری دیوانی بەغدا بۆ دەستەبژێری سیاسی و کۆمەڵایەتی کە ئەمڕۆ شەممە لە بەغدا بەڕێوەچوو، رایگەیاند: "هەڵبژاردنی داهاتوو لە هەڵبژاردنی ٢٠٠٥ مەترسیدارترە، چونکە هەڵبژاردنی ٢٠٠٥ کاری بۆ دامەزراندنی دیموکراسی کرد، بەڵام هەڵبژاردنی داهاتوو کار بۆ جێگیرکردنی ئەو دیموکراسییە و ئامادەکاری بۆ قۆناخێکی نوێ دەکات، هەروەها دۆخی لایەنە سیاسییەکان و متمانەی هاووڵاتیان بەوان لە ٢٠٠٥ فاکتەرێکی گرنگ بوون؛ ئەوەش لە هەڵبژاردنی داهاتوو دەگۆڕێت. "  عەممار حەکیم ئەوەشی گوتووە، "سەردانەکەی پاپا و گفتوگۆکان کە لە عێراق هەن لەنێوان لایەنە ناکۆکەکانی ناوچەکە ئاماژەن کەوا عێراق پێگەی خۆی لە ئاستی ناوچەکە و ئاستی نێودەوڵەتی بەدەستهێناوەتەوە؛ واتە ناوچەکە قۆناخی گومان و دڵەڕاوکێی بەرامبەر دۆخی عێراق تێپەڕاند، بۆ جێگیرکردنی ئەوەش بەندە بە ئەنجامەکانی هەڵبژاردن، یان سەقامگیری و کەڵەکەبوونی ئەرێنییەکان و رۆیشتنی عێراق بەرەو گەشەکردن یاخود رووبەڕووبوونەوەی سیناریۆ نوێکانی توندوتیژی و گرژی. "  لەبارەی دواخستنی هەڵبژاردن، سەرۆکی هاوپەیمانیی عێراقیوون ئاماژەی بەوەشکردووە، "هەڵبژاردن دواناخرێت؛ ئەوەشی لەو بارەوە باس دەکرێت تەنیا هیوایە، پێمان وایە بایکۆتکردنی هەڵبژاردن کارێکی هەڵەیە، هاوکات پێویستە چاودێریی نێودەوڵەتی لەسەر هەڵبژاردن هەبێت، ئەوەش بەهۆی دابەشبوونی کۆمەڵگە و کاریگەریی لەسەر هەڵبژاردن، بەڵام دەبێ ئەو چاودێرییە سەروەریی عێراق پێشێل نەکات. "  ئەوە لەکاتێکدایە بڕیارە هەڵبژاردنی پێشوەختەی پەرلەمانی عێراق لە ١٠ ـی ئۆکتۆبەری ساڵی ٢٠٢١ دا بەڕێوەبچێت.