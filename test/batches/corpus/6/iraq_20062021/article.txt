شانەی راگەیاندنی ئەمنیی عێراق ئەمڕۆ یەکشەممە، لە راگەیێندراوێکدا رایگەیاند: "هێزە ئەمنییەکان لە رووداوی کەوتنەخوارەوەی مووشەکەکە کە نەتەقییەوە دەکۆڵنەوە، مووشەکەکەش لە ناوچەی بەغدادییەوە بە ئاراستەی بنکەی ئاسمانیی عەین ئەسەد هاوێژرا و هیچ زیانێکی لێنەکەوتەوە".  بۆردوومانکردنی بنکەی عەین ئەسەد ئەمڕۆ لە کاتێکدایە شانەی راگەیاندنی ئەمنیی عێراق لە ٢٤ی ئایاری ٢٠٢١ دا رایگەیاند؛ ئەمڕۆ بنکەی ئاسمانیی عەین ئەسەد بە مووشەک کرایە ئامانج.  لە ماوەی چەند مانگی رابردوودا چەندینجار بنکەی عەین ئەسەد و بنکەی ئاسمانیی بەلەد لە پارێزگای سەڵاحەدین بە مووشەک و فڕۆکەی بێفڕۆکەوانی بۆمبڕێژکراو کرانە ئامانج و زیانیان لێکەوتەوە، لە دوایین پێشهاتیشدا کۆمپانیای لۆکهید مارتنی ئەمریکی کە لە بنکەی ئاسمانیی بەلەد فڕۆکەکانی ئێف ١٦ی چاکدەکردەوە و نۆژەنی دەکردەوە هەموو کارمەندانی خۆی لە بنکەکە کشاندەوە، ئاشکراشی کرد ئەو هەنگاوەمان بۆ پاراستنی سەلامەتی کارمەندانمانە.  بەردەوامی ئەو هێرشانە بۆ سەر بنکە سەربازییەکان کە هێزەکان یان بەڵێندەر و کارمەندانی کۆمپانیا ئەمریکییەکانیان تێدایە، هاوکاتە لەگەڵ تۆمەتبارکردنی یەکینەکانی حیزبوڵڵای عێراقی و چەند گرووپێکی چەکداری دیکەی شیعە و نزیک لە ئێران بە ئەنجامدانی ئەو هێرشانە.  بەپێی وەزارەتی بەرگریی ئەمریکا - پێنتاگۆن؛ ژمارەی هێزەکانی ئەمریکا ئێستا لە عێراق ٢٥٠٠ سەربازە.