جێنین پلاسخارت، نێردەی تایبەتی سکرتێری گشتیی رێکخراوی نەتەوەیەکگرتووەکان لە عێراق لە میانی بەشداریکردنی لە بەرنامەی رووداوی ئەمڕۆی تۆڕی میدیایی رووداودا ئاماژەی بەوەشکرد، چەندین جار داوای دیالۆگی بنەڕەتییانەیان لە نێوان هەولێر و بەغدا کردووە.   جێنین پلاسخارت دەڵێت، "ماددەی ١٤٠ ماددەیەکی زۆر گرنگە. گفتوگۆی زۆر کراوە لەبارەی ماددەی ١٤٠ لە نێوان بەرپرسانی کورد و حکومەتی فیدراڵی؛ بە هەمان شێوە لەنێو نەتەوە یەکگرتووەکانیش. پێموایە چەندین کێشەی گەورە هەن. من سێ ساڵە لەم وڵاتەدام، ئەوەی تێبینیم کردووە ئەوەیە لە نێوان هەولێر و بەغدا هەمیشە سازش و رێککەوتن بەپێی پێویستیی دۆخەکە دەکرێت؛ هەرکاتێک کێشەیەک هەبێت، ئاڵۆزییەک هەبێت، دانوستاندن و رێککەوتنی کاتی بەدوادا دێت".   چاکسازییەکانی نێو وەزارەتی پێشمەرگە بابەتێکی دیکە بوو کە لە بەرنامەکەدا تیشکی خرایەسەر. وەزارەتی پێشمەرگە سەرقاڵی جێبەجێکردنی دوو پرۆژەی چاکسازییە؛ پرۆژەیەکی ٣٥ خاڵی بەهاوکاریی هاوپەیمانان و پرۆژەیەکی ٥ خاڵی پەسندکراوی ئەنجوومەنی وەزیران.  ١٦ لیوای هاوبەشی پێشمەرگە هەن و هاوپەیمان پشتوانییان دەکەن، کارکردن لە هەردوو پرۆژەکەش بەردەوامە، بەڵام بێ لەمپەریش نین.   جێنین پلاسخارت دەڵێت، "هەواڵی خۆش ئەوەیە کە زۆر کەس لە نێو پێشمەرگە، واتە بەرپرسانی پێشمەرگە زۆر لەگەڵ ئەو یەکخستنەدان. ئەوان ئامادەن بۆ کارکردن بەو ئاراستەیە و کاریش دەکەن، بەڵام لەرووی سیاسییەوە کەمێک سەختە لەبەر چەند مژارێکی پەیوەست بە نێوخۆی حیزبەکان و پەیوەست بە پەیوەندی لەگەڵ حیزبەکانی دیکە. ئەمە کارێکی ئاسان نییە، بەڵام تاکە رێگەیە بەرەو پێشەوە، چونکە هەرێمی کوردستان ناتوانێ بەردەوام بێ لە دابەشبوون؛ ناتوانێ بەردەوامبێ لە دابەشبوونی هێزەکانی حکومەت بەسەر دوو بەرەدا".   نێردەی تایبەتی سکرتێری گشتیی رێکخراوی نەتەوەیەکگرتووەکان لە عێراق بە گرنگییەوە لە پرسی ئازادیی رادەبڕین و مافەکانی مرۆڤ دەڕوانێت و دەڵێت، پێویستە بەرپرسان زەمینەی تەواو بۆ ئازادی رادەربڕین بڕەخسێنن و کاریش بکەن بۆ پاراستنی مافەکانی مرۆڤ.   نێردەی تایبەتی سکرتێری گشتیی رێکخراوی نەتەوەیەکگرتووەکان لەبارەی ئازادیی رادەربڕینەوە دەڵێت، "ئەگەر لە ئازادیی رادەربڕین و ئازادی بڕوانین لە عێراق و هەرێمی کوردستان، پێموایە دادپەروەرانەیە بڵێم بە راستی ئێمە حەز دەکەین بەرەوپێشچوون ببینین. سەرەڕای ئەوەی لە دەستوور و هەموو یاسا و رێنماییەکان ئازادی رادەربڕین باسکراوە، بەڵام ئەمە واتای ئەوە نییە کە هیچ لایەن و دەسەڵاتێک هەوڵی بەرتەسککردنەوەی ئازادیی رادەربڕین نادات. پێویستە جەخت لەوە بکەمەوە کە ئازادیی رادەربڕین لە وڵاتێکی دیموکراسییدا زۆر بەبایەخ و بنەڕەتییە".   سەبارەت بە بڕیاری دادگە لەبارەی کەیسی حوکمداراوانی بادینان، جێنین پلاسخارت رایگەیاند، "لە وڵاتێکی دیموکراسیدا مەترسیدارە قسە لەسەر بڕیاری دادگە بکەی، چونکە دادوەر و دادگاکان سەربەخۆن. بەڵام لێرە ئێمە چاودێریی دادگاییکردنی ئەو کەسانەمان کردووە و بە روونی بۆچوونی خۆمان لەوبارەوە دەربڕیوە. تێبینی دەکەیت کە من خۆشحاڵ نەبووم بەو ئەنجامە".