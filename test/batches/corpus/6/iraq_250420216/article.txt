جێنین پلاسخارت، نێردراوی تایبەتی سکرتێری گشتیی رێکخراوی نەتەوە یەکگرتووەکان لە عێراق ئەمڕۆ یەکشەممە لە راگەیێندراوێکدا رایگەیاند "حەپەساین و ئازارمان پێگەیشت لە سەختیی ئەو کارەساتەی شەوی شەممە لە نەخۆشخانەی ئیبن ئەلخەتیب لە بەغدا رووبەڕووی تووشبووانی کۆڤید - ١٩ بووەوە، پرسە و سەرەخۆشی لە خێزانی کوژراوەکان دەکەم و هیوای چاکبوونەوەی تەواو و خێرا بۆ بریندارەکان دەخوازم".  نێردراوی تایبەتی سکرتێری گشتیی رێکخراوی نەتەوە یەکگرتووەکان لە عێراق داوا دەکات "رێکار بگیرێتەبەر بۆ زیاتر پاراستن و رێگەگرتن لە دووبارەبوونەوەی کارەساتی لەو شێوەیە".  پلاسخارت جەختی لەوە کردووەتەوە کە نەتەوە یەکگرتووەکان بەردەوام دەبێت لە پێشکێشکردنی هاوکاری بۆ کەرتی تەندروستی لە عێراق، ئەمەش هاوکاتە لەگەڵ تەشەنەکردنی کۆرۆنا و زیادبوونی ژمارەی تووشبووانی.  وەزارەتی ناوخۆی عێراق رایگەیاند، ژمارەی قوربانیانی ئاگرەکەی نەخۆشخانەی ئیبن ئەلخەتیب لە باشووری رۆژهەڵاتی بەغدا گەیشتووەتە ٨٢ کوژراو و ١١٠ بریندار.  سەبارەت بە وردەکاریی رووداوەکە کە شەوی رابردوو روویدا، بەڕێوەبەرایەتیی بەرگریی شارستانیی عێراق ئەمڕۆ رایگەیاند "شایەتحاڵەکان دەڵێن ئاگرەکەی نەخۆشخانەی ئیبن ئەلخەتیب، کە تایبەتە بە چارەسەرکردنی تووشبووانی ڤایرۆسی کۆرۆنا، بە تەقینەوەی بوتڵێکی ئۆکسجین دەستیپێکرد، بەڵام زۆربەی قوربانییەکان بەهۆی نەمانی ئۆکسجین لەکاتی گواستنەوەیان بە ئامانجی رزگارکردنی ژیانیان بوونە قوربانی، لەکاتێکدا سیستەمی ئاگرکوژێنەوە لە نەخۆشخانە سووتاوەکەدا نییە و سەقفی سانەویی نەخۆشخانەکە لە تەپەدۆر دروستکراوە، بۆیە بووە هۆی تەشەنەکردنی خێرای ئاگرەکە".  بەهۆی ئاگرەکەی نەخۆشخانەکەی بەغدا، مستەفا کازمی، سەرۆکوەزیرانی عێراق ماتەمینیی راگەیاند و فەرمانی لێکۆڵینەوەی لە رووداوەکە دا، هاوکات فەرمانی دوورخستنەوە و دەستبەسەرکردنی بۆ بەڕێوەبەری گشتیی فەرمانگەی تەندروستیی کەرتی رەسافەی بەغدا، بەڕێوەبەری نەخۆشخانەی ئیبن ئەلخەتیب و یاریدەدەری بەڕێوەبەری نەخۆشخانەکە، لەگەڵ بەڕێوەبەری بەشی ئەندازیاری و چاککردنەوە دەرکرد.