د. فوئاد حوسێن، وەزیری دەرەوەی عێراق بە میدیای ئەمریکای راگەیاندووە: "پێویستیمان بە سەربازی دیکە نییە بۆ عێراق، چونکە لە راستیدا ژمارەی پێویستی ئەو سەربازانە هەن، ئەوەی پێویستمانە هاوئاهەنگییە لە بواری هەواڵگریدا، پێویستیمان بە هاوکاریی ئەمریکایە لە راهێناندا، دەمانەوێت هێزەکان هاوکارمان بن لە ئاسمانەوە. "    بڕیارە رۆژی دووشەممە مستەفا کازمی، سەرۆکوەزیرانی عێراق سەردانی واشنتن بکات، دوای کۆبوونەوە و دیدار لەگەڵ جۆ بایدن، سەرۆکی ئەمریکا راگەیێندراوێک لەبارەی کشانەوەی ئەمریکا لە عێراق بڵاوبکرێتەوە، ئامانجی راگەیێنراوەکە وەکو چەند بەرپرسێکی ئەمریکا دەڵێن بۆ کەمکردنەوەی گوشاری چەند لایەنێکی شیعەیە لەسەر مستەفا کازمی، ئەو لایەنانە پێشتر داوای کشانەوەی ئەو ٢٥٠٠ سەربازەی ئەمریکایان کردبوو لە عێراق لەکاتێکدا هێشتا عێراق لە شەڕی داعشدا پێویستی بە هاوکاری ئەمریکایە.  بەرپرسێکی ئەمریکی بە رۆژنامەی وۆڵ ستریت جۆرناڵی راگەیاندووە: "واشنتن دەیەوێت بڕیارەکانی ئەو راگەیێنراوە هاوبەشە جێبەجێ بکات، بەجۆرێک رۆڵی بەشێکی هێزەکانی دووبارە دادەڕێژێتەوە لە جیاتی ئەوەی سەربازی لە عێراق بکشێنێتەوە و ژمارەیان کەمبکاتەوە. "   ئەو بەرپرسە دەڵێ: "رێکخستنەوەی هێزەکان بە مانای کەمکردنەوەی ژمارەیان نایێت، بەڵکو تەنیا روونکردنەوە و رێکخستنی کاری ئەو هێزانە دەگرێتەوە، بە جۆرێک کە لەگەڵ پێشینەی ستراتیژیی ئەمریکا یەکبگرێتەوە. "  بەشێکی شرۆڤەکاران بەدووری دەزانن ئەمریکا بەتەواوی هێزەکانی لە عێراق بکشێنێتەوە، بەوجۆرەی بەشێکی لایەنە شیعەکان دەیانەوێت، مایکڵ نایتس، شرۆڤەکاری سیاسی و شارەزای کاروباری عێراق لە پەیمانگەی واشنتن بۆ رۆژهەڵاتی نزیک دەڵێ: "ئامانجەکە هاوکاریکردنی کازمییە بۆ ئەوەی بە دەستکەوتێکەوە بگەڕێتەوە عێراق، بەڵام بێ رووخانی هەڵمەتی رووبەڕووبوونەوەی تیرۆر لە عێراق، چونکە ئێستا خۆی هیچ هێزێکی ئەمریکا بەشداریی شەڕی نەکردووە لە عێراق، تەنیا لە کاتی هێرشکردنە سەریان وەڵامدەدەنەوە. "   هێشتا روون نییە، پلانی ئەمریکا گوشار و رەخنەی سەر کازمی کەمدەکاتەوە یان نا، بەڵام هەر راگەیێندراوێک لەبارەی کەمکردنەوەی رۆڵی سەربازانی ئەمریکا لە عێراق، گرووپی چەکداری نزیکی ئێران لە عێراق دڵخۆش دەکات لەکاتێکدا بەردەوامن لە هێرشکردنە سەر ئەمریکا لە ناوچەی جیاوازی عێراق و هەرێمی کوردستانیش.  جەیمس جێفری، باڵیۆزی پێشووتری ئەمریکا لە عێراق و نێردەی سەرۆکی پێشووی ئەمریکا بۆ شەڕی دژی داعش دەڵێ: "ئەو گرووپە چەکدارانەی لە عێراق ئێران پشتیوانییان دەکات قەت جیاوازییان نەکردووە لە نێوان ئەرک و رۆڵی سەربازانی ئەمریکا لە عێراق، ئەوان تەنیا یەک داوایان هەیە ئەویش کشانەوە و جێهێشتنی تەواوی ئەو هێزانەیە. "  هێشتا روون نییە رێکخستنەوەی کار و ئەرکی سەربازانی ئەمریکا و کشانەوەی هێزی شەڕکەر چۆن دەبێت و چ کاریگەرییەکی دەبێت، بۆ نموونە ئەو هێزانەی ئەمریکا کە لە سیستەمی بەرگریدا وەڵامی هێرشی مووشەکی و درۆن دەدەنەوە بە هێزی شەڕکەر دادەنرێن، لەکاتێکدا پێنتاگۆن پێشتر رایگەیاندووە پابەند دەبن بە مافی بەرگریکردن لە سەربازانی و کارمەندانیان لە عێراق.  مستەفا کازمی یەکێکە لەوانەی پشتیوانیی تەواوی ئەمریکای هەیە، هەم لە رووی سیاسییەوە هەم لە رووی سەربازییەوە، ئەوەش بەشێکی لایەنە شیعەکانی تووڕە کردووە و جار جارە حکومەتەکەی کازمی هەراسان دەکەن.  دەیڤید ئیگناتیوس، رۆژنامەڤان و شارەزای کاروباری عێراق پێش چەند رۆژێک لە گوتارێکدا لە رۆژنامەی واشنتن پۆست نووسیبووی: "کازمی لە دەسەڵاتی سیاسیدا کەم ئەزموونە، ئەو پارت و گرووپی چەکداری نییە، هەوڵیدا دەسەڵاتی گرووپە چەکدارەکانی نزیکی ئێران سنووردار بکات، بەڵام چەند جارێک شکستی هێنا، ئەو گرووپە چەکدارانە بوونەتە بەڵا و وڵاتەکەی کازمی بەهۆیەوە دەناڵێنێت، ئەو بەڵێنی چاکسازی داوە و بەردەوامە لەو بەڵێنەشی بەڵام نەیبردووەتە سەر".  هەموو ئەوانە لەکاتێکدایە جێن ساکی، گوتەبێژی کۆشکی سپی لە تویتەر نووسیویەتی: "پێویستییەک هەیە بۆ کەمکردنەوەی رۆڵی شەڕکردنی هێزەکانی ئەمریکا لە عێراق، داهاتووی رۆڵی سەربازی ئەمریکاش لە عێراق لە کۆبوونەوەی نێوان سەرۆک بایدن و مستەفا کازمی تاوتوێ دەکرێت. "