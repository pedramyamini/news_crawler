عەلی عەبیر، کوڕی سەرۆکی شارەوانیی کەربەلا دەڵێت "هەڕەشەکان پێشتر هەبوون، پێش رووداوەکە، وا رێککەوتن کرا کە ئەوان بە ویستی خۆیان زیادەڕۆییەکان لاببەن، بەو شێوەیە رێککەوتن کرا، بەڵام دوای رێککەوتنەکە، کەسێک بە دەمانچەوە لە پشتەوەی ماڵەکانەوە دێتە دەرەوە و تەقە دەکات و دەستی چاودێرێک بریندار دەکات و پاشان سێ فیشەک دەنێت بە سنگی باوکمەوە".  باوکی ئەندازیار عەبیر لە رێگەی پەیامێکەوە دەیەوێت باس لە بوونی دەست لە پشت تاوانەکەوە بکات.  سەلیم ناسر خەفاجی، باوکی سەرۆکی شارەوانیی کەربەلا باس لەوە دەکات "لەلایەن لایەنی دیکەوە هاندراون، کە ویستوویانە تیشکە مرۆییەکەی رووداوەکەی کەربەلای پێ پەردەپۆش بکەن، ئەو کارەی کە بەڕێوەبەری شارەوانی و بەرپرسانی شاری کەربەلا ئەنجامیان داوە".  د. حوسێن عەنکوشی، قایمقامی کەربەلاش باسی لە بڕی ئەو زێدەڕۆییانە کرد کە تۆمەتبارەکە ئەنجامیداون و گوتی "دەستی بەسەر ئەم زەوییانەدا گرتبوو، بەکاریهێنابوو بۆ بەکرێدانی، بەوەش پارەیەکی زۆری لە رێگەی بەکرێدانیانەوە دەستکەوتبوو، ئەوەش رەنگدانەوەی لەسەر ئاکار و کارەکەی ئەو دروستکردبوو، کاری زۆری کردبوو بۆ ئەنجامدانی ئەو رووداوە دڵهەژێنە".  ئەمڕۆ هەمووان چاوەڕێن مستەفا کازمی، سەرۆکوەزیرانی عێراق بەڵێنەکەی خۆی بباتەسەر کە بە کەسوکاری ئەندازیار عەبیر خەفاجیی گوتووە دادپەروەرییان بۆ دەهێنێت.  تاوانبارەکە ئێستا لەژێر دەستی هێزە ئاسایشییەکاندایە و دوای داننانی بە تاوانەکەی لە لێکۆڵینەوەکاندا، چاوەڕێی بڕیاری دادگە دەکات بۆ وەرگرتنی سزای دادپەروەرانەی خۆی.