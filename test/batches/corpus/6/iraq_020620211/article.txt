موسلیم موتعیب، سەرۆکی دەستەی سەرپەرشتیاری دادوەریی لە ئەنجوومەنی باڵای دادوەریی عێراق، ئەمڕۆ چوارشەممە، بە راگەیاندنی فەرمیی عێراقی رایگەیاند: "ئەنجوومەنی دادوەریی هەرێمی کوردستان بە درێژایی ساڵانی ٢٠١٨، ٢٠١٩ و ٢٠٢٠ بە سێ کاروان ٣٠١ تۆمەتباری رادەستی ئەنجوومەنی باڵای دادوەریی کردووە؛ کە لەلایەن دادگا فیدراڵییەکانی عێراقەوە داواکراون؛ بەپێی تۆمەتی جیاجیا، بەڵام زۆرینەی تۆمەتەکان بەپێی ماددەی ٤ی یاسای بەرەنگاربوونەوەی تیرۆرن".  ئەنجوومەنی باڵای دادوەریی عێراق لە ٢٦ی تشرینی دووەمی ٢٠١٨ دا بڕیاری پێکهێنانی لیژنەیەکی دادوەریی دا؛ لیژنەکە کە پێکهاتووە لە موسلیم موتعیب و سەرۆکانی دادگا فیدراڵییەکانی تێهەڵچوونەوە لە نەینەوا؛ کەرکووک؛ لەگەڵ سەرۆکانی دادگاکانی تێهەڵچوونەوە لە دهۆک؛ هەولێر و سلێمانی.  ئەو لێژنەیە لە ١٧ی کانوونی یەکەمی ٢٠١٨ دا یەکەم کۆبوونەوەی خۆی سازکرد، دواتر لیژنەکە لە ١٩ی کانوونی دووەمی ٢٠٢٠ دا لە هەمان ئەندامان پێکهێندرایەوە.  موسلیم موتعیب دەڵێت: "کاری ئەو لیژنەیە جێبەجێکردنی بڕیارەکانی هەموو دادگاکانی عێراقە؛ لەگەڵ دۆزینەوەی چارە بۆ کێشەی دەرکردنی یاداشتی دەستگیرکردن و جێبەجێکردنیان بۆ رادەستکردنی تۆمەتبارەکان و گواستنەوەی سکاڵاکان و کێشەکانی دیکەی کاری دادگاکان".  بەرپرسەکەی ئەنجوومەنی دادوەریی عێراق گوتیشی لیژنە هاوبەشەکە لە یەکەم کۆبوونەوەیدا چەند بابەتێکی تاوتوێکرد وەک؛ راستەوخۆ ئاڵوگۆڕکردنی پۆستە لە نێوان ئەنجوومەنی باڵای دادوەری و ئەنجوومەنی دادوەریی هەرێمی کوردستان بەبێ نێوەندگیر؛ راستەوخۆ جێبەجێکردنی فەرمانەکانی دەستگیرکردن کە لە دادگا فیدراڵییەکان و دادگاکانی هەرێمی کوردستان دەردەچن دوای وەرگرتنی رەزامەندی دادوەری پسپۆر لە ناوچەکە؛ بەو مەرجەی نووسراوی فەرمانی دەستگیرکردنەکە رێگە بە ئازادکردن بەکەفالەت بدات لەو تاوانانەی کە دەکرێ تۆمەتبار بەکەفالەت ئازاد بکرێت؛ ئەوەش تەنیا بۆ دانیشتووانی هەرێم بەردەست دەبێت.  لیژنە هاوبەشەکە هەروەها لە یەکەم کۆبوونەوەیدا پێکهێنانی لیژنەیەکی هاوبەشی دیکەی تاوتوێ کرد لە نێوان ئەنجوومەنی باڵای دادوەریی و پەرلەمانی عیراق؛ لەگەڵ ئەنجوومەنی دادوەری و پەرلەمانی هەرێمی کوردستان بۆ یەکخستنی یاساکان بۆ ئەوەی یاسای دژبەیەک لە هەردوولا دەرنەکرێن.  موسلیم موتعیب دەڵێت: "ئەنجوومەنی دادوەریی هەرێمی کوردستان یاسای دەستەی دەستپاکی هەرێمی کوردستان ژمارە ٣ی ساڵی ٢٠١١ جێبەجێ دەکات؛ کە لە رووی رێکارەکان و ماددەکانییەوە جیاوازە لەگەڵ یاسای دەستەی دەستپاکی عێراق ژمارە ٣٠ی ساڵی ٢٠١١؛ بۆیە یاساکە تەنیا لە دادگاکانی هەرێمی کوردستان جێبەجێ دەکرێت".