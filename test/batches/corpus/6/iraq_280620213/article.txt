ئەحمەد سەحاف، گوتەبێژی وەزارەتی دەرەوەی عێراق لەمیانی بەشداریکردنی لە بوولتەنی کاژێر ١٧: ٠٠ی تۆڕی میدیایی رووداو، کە شەهیان تەحسین پێشکێشی دەکات، رایگەیاند "وەزارەتی دەرەوەی عێراق سەرکۆنەی ئەو بۆردوومانە ئاسمانییەی ئەمریکای کردووە؛ عێراق بە تەواوی رەتیدەکاتەوە ببێتە لایەن و شوێنێک بۆ یەکلاییکردنەوەی کێشە و ململانێ و رووبەڕووبوونەوەکان".  گوتەبێژی وەزارەتی دەرەوەی عێراق ئاماژەی بەوەش کرد، ئەو هێرشە بریتییە لە پێشێلکردنی سەروەریی عێراق و دەرچوونە لە هەموو نەریتە نێودەوڵەتییەکان و گوتیشی، "پاراستنی خاک و سەروەری و یەکێتیی عێراق پێویست و گرنگە" و بەردەوامیش دەبن لە پەیوەندی و هاوئاهەنگیکردن لەگەڵ هەموو لایەنەکان و هەوڵە دیپلۆماسییەکانیان درێژەیان دەبێت بۆ پاراستنی سەروەریی خاکی عێراق؛ گوتیشی، "نابێت ئەو کردەوە و هێرشکردنە سەرکۆنەکراوانە دووبارە ببنەوە".  ئەحمەد سەحاف ئاماژەی بەوەش کرد "حکومەتی عێراق رێکاری خۆی گرتووەتەبەر تاوەکو سەروەریی وڵاتەکەی بپارێزێت. نابێت هیچ پێشێلکارییەک بکرێتە سەر خاکی عێراق. ئەو هێرشەی ئەمریکا لە نێو خاکی عێراقی کراوە و هێزە چەکدارەکانی عێراقی کردووەتە ئامانج و زیانی گیانی و ماددیی هەبووە. ئەو هێرشە کارێکی دووژمنکارانە و رەتکراوەیە و بە تووندترین شێوە سەرۆکۆنە دەکرێت. پابەندین بە یەکێتی و سەقامگیریی عێراق".  سەرلەبەیانیی ئەمڕۆ ئەمریکا هێرشیکردە سەر بارەگاکانی کەتائیبی حیزبوڵڵا و کەتائیبی سەید شوهەدا لە سنووری عێراق و سووریا.  وەزارەتی بەرگریی ئەمریکا ناسراو بە پێنتاگۆن بڵاویکردەوە، "سێ هێرشمان ئەنجامداون؛ دووانیان لەنێو خاکی سووریا و ئەوی دیکەشیان لەنێو خاکی عێراق" و دەشڵێت، ئەو شوێنانەی بۆردوومانکراون لەلایەن چەکدارانی نزیک لە ئێرانەوە بۆ ئەنجامدانی هێرشی درۆنی دژی کارمەند و دامەزراوە ئەمریکییەکان لە عێراق بەکارهێندراون.  میدیای ئەمریکا دەڵێت، پێنتاگۆن لە هێرشەکەدا فڕۆکەی ئێف ١٦ ئێس، ئێف ١٥ ئی ئێس و بۆمبی ٢٥٠ کیلۆگرامی تاوەکو هەزار کیلۆگرامیی بەکارهێناوە و ٣ بنکەی کردووەتە ئامانج.  دەستەی حەشدی شەعبیش دەڵێت، لە بۆردوومانەکەدا ئەمریکا سێ خاڵی هێزەکانیانی کردووەتە ئامانج، کە بریتین لە هەردوو لیوای ١٤ و ٤٦ و بەهۆیانەوە چوار چەکداری حەشد کوژراون.