جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، کۆمیسیۆن بانگەشەکانی پەرلەمانتار ئەحمەد جبووری رەتدەکاتەوە، کە باس لە هەبوونی ١٤ هەزار و ٤٧٦ کارتی دەنگدانی ناهاوتا دەکات، کە لەلایەن ئۆفیسی کۆمسیۆنی هەڵبژاردنی پارێزگای سەلاحەدین رادەست کرابێت و داتاکانیان هەڵە بن.  گوتەبێژەکەی کۆمیسیۆن روونیکردووەتەوە کە کۆمیسیۆن دوو ملیۆن و ٥٠٠ هەزار کارتی دەنگدانی رادەستکردوونەتەوە و "وردبینی بۆکردوون لەگەڵ پێوەرە هونەرییەکان"، دواتر بەسەر نووسینگەی پارێزگاکانی کۆمیسیۆن دابەشیکردوون، بۆ ئەوەی جارێکی دیکە وردبینی تێدا بکەن. "  بە گوتەی جومانە غەلای، "بەمدواییانە وەجبەیەکی نوێی ئەو کارتانە رادەستکراون، کە نزیکەی ١٠٠ هەزار کارت  دەبن، بۆ ئەوەی دابەشبکرێن. "  د. ئەحمەد عەبدوڵڵا جبووری، ناسراو بە ئەبو مازن، لە تویتێکدا لە تویتەری تایبەتی خۆی رایگەیاندبوو، ١٤ هەزار و ٤٧٦ کارتی دەنگدانی ناهاوتا و داتای هەڵە هەن کە لەلایەن کۆمیسیۆنی سەلاحەدین رادەستکراونەتەوە.  جبووری داوای کردبوو کە رێکاری خێرا بگیرێتەبەر بۆ چارەسەرکردنی ئەو کەموکوڕییە، کە دەنگی دەنگدەران بە فیڕۆ دەڕوات و دەنگدەریش متمانەی بە توانای کۆمیسیۆن نامێنێت، بەوەی هەڵبژاردن بە پێوەرێکی هونەریی دروست و ورد بەڕێوەببات.