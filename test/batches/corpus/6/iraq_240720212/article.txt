سەرۆکوەزیرانی عێراق لە تویتێکدا نووسیویەتی "فرمێسك و ژانە دڵی خێزانی شەهیدانی شارۆچكەی سەدر رێنیشاندەرمان بوون بۆ دەستگیركردنی ئەو تۆڕە تیرۆریستییە ترسنۆكانەی كە پلانداڕێژەر و جێبەجێكەری هێرشە تیرۆریستییەكەی بازاڕی وەحیلات بوون. "    شەوی دووشەممە تەقینەوەیەکی خۆکوژی لە ناوچەی سەدر روویدا؛ رۆژی سێشەممەش شانەی راگەیاندنی ئەمنیی عێراق رایگەیاند، ژمارەی قوربانیانی تەقینەوە خۆکوژییەکەی شەوی رابردوو لە ناوچەی سەدر لە بەغدا گەیشتە ٨٠ کوژراو و بریندار.     شانەی راگەیاندنی ئەمنیی عێراق لە راگەیێندراوێکدا ئاماژەی بەوە کردبوو، "دوای ئامادەکردنی راپۆرتی کۆتایی شارەزایانی تەقینەوە و کۆکردنەوەی بەڵگەکان و پشکنینی شوێنی تاوانەکە؛ دەرکەوت تەقینەوەکەی شەوی رابردوو خۆکوژێکی تیرۆریست بە پشتێنەی بۆمبڕێژکراو ئەنجامیداوە و بووە هۆی شەهیدبوونی ٣٠ هاووڵاتی و برینداربوونی زیاتر لە ٥٠ کەسی دیکە. "    دوای تەقینەوەکە رێکخراوی داعش لە کەناڵەکانی خۆی لە تۆڕی کۆمەڵایەتیی تەلگرام بەرپرسیارێتیی خۆی لە ئەنجامدانی تەقینەوەکە راگەیاند و ئاشکرای کرد؛ ئەندامێکی رێکخراوەکەیان کە ناوی (ئەبو حەمزەی عێراقییە) بە پشتێنەیەکی بۆمبڕێژکراو هێرشەکەی لەو بازاڕەی ناوچەی سەدر ئەنجامداوە.    مستەفا کازمی لە تویتەکەیدا باسی لەوەشکردووە، سەرجەم ئەو کەسانەی دەستگیرکراون "رووبەڕووی دادگە و گەل دەكرێنەوە و دەبنە پەند بۆ هەموو دەستدرێژیكارێكی تاوانبار. "      کازمی گوتیشی: "ئەو پشێوییە بەرهەمی دۆخی سیاسییە، ئێمەش بە هەموو هەوڵێکمان کار دەکەین بۆ رووبەڕووبوونەوەی هەر کەسێک رێگڕی لە کاری دەوڵەت دەکات و هەوڵی باشترکردنی دەسەڵات دەدەین، چونکە گەندەڵی و خزمخزمێنە و خراپ بەڕێوەبردن ئەم وڵاتەیان گەیاندە ئەو دۆخەی کە تێیدایە.. سامانمان هەیە و دەمانەوێ رۆڵەکانی گەلەکەمان لەپاڵیدا بحەوێنەوە، بەڵام ململانێی سیاسی رێگرە لە هەموو پێشکەوتنێک. "  دەستگیرکردنی ئەو کەسانە لەکاتێکدایە، هەر دوابەدوای تەقینەوەکە مستەفا کازمی، سەرۆکوەزیرانی عێراق و فەرماندەی گشتیی هێزە چەکدارەکانی عێراق کۆبوونەوەیەکی نائاسایی لەگەڵ فەرماندە ئەمنی و هەواڵگرییەکان ئەنجامدا و بڕیاریدا ئەو فەرماندەی ئەرکی پاراستنی بازاڕەکەی ناوچەی سەدری لە ئەستۆ بوو، لە ئەرکەکەی دووربخرێتەوە و لێکۆڵینەوەی لەگەڵدا دەکرێت.