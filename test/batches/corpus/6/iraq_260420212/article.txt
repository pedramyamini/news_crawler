خەڵک لەنێو تەرمی سووتاوەکاندا شینیان دەگێڕا و سەرۆکوەزیرانیش بڕیار دوای بڕیاری دەردەکرد، گۆمەکە شڵەقاوە و خەڵک تەنیا بە سزادانی بەرپرسان، ئەوانەی کەمتەرخەمن سەبوورییان دێت.  ئەحمەد جەواد کە کەسوکاری گیانی لەدەستداوە دەڵێت "یەکێک دەڵێت بووتڵ تەقیوە، یەکێکی دیکە دەڵێت ئەو گازەیە کە بە دیوارەکە بووە و تەقیوە، ئێمە شەو ٣٩ تەرممان بەدەستی خۆمان دەرھێناوە، ھەر ھەموویان بەتەواوەتی سووتابوون، ھەموو تەرمەکان کە دەرمانکردن بە بەتانییەکانەوە سووتابوون و نووسابوون، ئەوانەی لە زەوییەکەش بوون گواستمانەوە لەبەر زۆریی سووتان نووسابوون پێوەی".  عەلی حوسێن کە کەسوکاری ونبووە ئاماژە بەوە دەکات "کەسوکاری نزیکم لێرە بوون، خوشکم و ھاوژینەکەی و برای ھاوژینەکەی نازانین چییان بەسەر ھاتووە، کاتێک لە بەشی ناوەڕاستی باڵەخانەکە دەگەڕاین بەدوایاندا، ئەو ژوورەی کە من چوومە نێوی نزیکەی حەوت بۆ ھەشت تەرمی لێبوون، بەتەواوی سووتابوون، زۆر زۆر ئەستەم بوو بیانناسیتەوە".  مالیک ھادی، کەسوکاری ونبوو باسی لەوە کرد "نەخۆشخانەکە بە ھێزی ئەمنی تەنراوە و چواردەوری گیراوە، ھاتن و چوون قەدەخەیە، زۆر بەداخەوە ئەم کارەساتە ئەوەی کە بەرپرسیارێتی ھەڵدەگرێت، وەزیری تەندروستی و ھەموو ئەو کەسانە دەگرێتەوە کە کاریان ھەیە لە نەخۆشخانەی ئیبن خەتیب".  بە ھەر شوێنێکدا دەچیت پرسە و ناڕەزایەتی دەربڕین دەبینیت، خەڵک دۆش داماون. سێ سەرۆکایەتییەکەی عێراق بەردەوامن لە دەرکردنی بەیاننامە و کۆبوونەوەی بەپەلە، بەڵام ئەستەمە ئەمانە بەئاسانی رووداوێکی وەھا گەورە بیری خەڵک ببەنەوە، پەرلەمان دەیەوێت رۆژی دووشەممە بە ئەنجامدانی کۆبوونەوەیەک توڕەیی شەقام کەمبکاتەوە.  عەدنان زورفی، سەرۆکی لیژنەی چاودێریی حکومەت و سەرۆکی ھاوپەیمانیی نەسر دەڵێت "داوامانکرد لێکۆڵینەوە لەوانە بکرێت کە کەمتەرخەم بوون، بە دڵنیاییەوە ئەو کەمتەرخەمییە لە ئەنجامی فەرامۆشکردنی کارەکانە لەلایەن ئەو ھەمووە فەرمانبەر و کارمەندە زۆرەی کە لە فەرمانگەی تەندروستی ھەن، کە پێداویستیی تەندروستی دە جار زیاتر پڕدەکەنەوە، ئەوەندە زۆرن، لەبەرئەوە ناکرێت بە ھیچ جۆرێک و بە ھیچ شێوەیەک پاساو بھێندرێتەوە بۆ رووداوێکی لەم شێوەیە".  مستەفا کازمی، سەرۆکوەزیران عێراق دواجار قسەی کۆتایی کرد، بڕیاریدا بە هەڵپەساردنی کارەکانی وەزیری تەندروستیی عێراق، پارێزگاری بەغدا و بەڕێوەبەری گشتیی فەرمانگەی تەندروستیی رەسافە و رەوانەکردنیان بۆ لێکۆڵینەوە، لیژنەیەکیش بە سەرۆکایەتیی وەزیری ناوخۆ پێکھێندرا تاوەکو بە زووترین کات ئەنجامی لێکۆڵینەوەکان بخرێنەڕوو.