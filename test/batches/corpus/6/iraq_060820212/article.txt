حەسەن عەزاری، راوێژکاری رێبەری رەوتی سەدر لە عێراق، ئەمڕۆ هەینی ٦ - ٨ - ٢٠٢١ لە راگەیێندراوێکدا رایگەیاند: "بڕیارەکەی سەماحەتی سەیدی فەرماندەمان سەبارەت بە بەشدارینەکردن لە هەڵبژاردن لە ١٠/١٠/٢٠٢١ یەکجارییە و یەکلاکەرەوەیە و لێی پاشگەزنابێتەوە، تەنانەت هیچ ئەندامێکی رەوتی سەدریش پشتگیری هیچ بەربژێرێک ناکات".  ئەمە لە کاتێکدایە، تا ئێستا زیاتر لە ٢٠ حیزب و لایەنی سیاسی کشانەوەی خۆیان لە بەشداریکردن لە هەڵبژاردنی داهاتووی پەرلەمانی عێراق راگەیاندووە؛ دیارترینی ئەو لایەنانەش رەوتی سەدرە کە مانگی تەممووزی رابردوو بایکۆتکردنی هەڵبژاردنی راگەیاند.  هادی عامری، سەرۆکی هاوپەیمانیی فەتح کە باڵی سیاسیی حەشدی شەعبییە لە عێراق لە کۆتایی مانگی تەممووزی رابردوو رایگەیاند: "پێویستە هەڵبژاردن لە کاتی دیاریکراوی خۆیدا لە ١٠/١٠/٢٠٢١ بەڕێوەبچێت و داواکارم لە سەدر بە بڕیاری کشانەوەی لە هەڵبژاردن بچێتەوە".  بەڵام جومانە غەلای، گوتەبێژی کۆمیسیۆنی هەڵبژاردنەکانی عێراق بە تۆڕی میدیایی رووداوی راگەیاند: "کۆمیسیۆن دڵنیایی دەدات کە بەردەوامە لە ئامادەکارییەکان بۆ بەڕێوەچوونی هەڵبژاردنی داهاتوو؛ کشانەوەی لایەنە سیاسییەکانیش لە بەشداریکردن لە هەڵبژاردنی داهاتوودا هیچ لە کاتی بەڕێوەچوونی هەڵبژاردنەکە ناگۆڕێت".  ماوەی کشانەوە لە هەڵبژاردنی داهاتووی پەرلەمانی عێراق لە ٢٠ی حوزەیرانی رابردوو کۆتاییهات؛ کۆمیسیۆنی هەڵبژاردنەکانیش دەڵێ؛ بە تێکڕا ١٦٧ حیزب و ٢١ هاوپەیمانی ئەمساڵ لە پرۆسەی هەڵبژاردنی پێشوەختی پەرلەمانی عێراق بەشداردەبن.