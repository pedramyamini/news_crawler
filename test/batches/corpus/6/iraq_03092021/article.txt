وەزارەتی پلاندانانی عێراقیش دەڵێت، رێژەی هەژاری لە عێراق بەهۆی لێکەوتەکانی کۆرۆنا و نرخی نەوت گەیشتووەتە ٢٥ % ی تێکڕای دانیشتووان کە ژمارەیان زیاتر لە ٤٠ ملیۆن کەسە، واتە زیاتر لە ١٠ ملیۆن هەژار لە عێراق هەن.  کاریگەرییەکانی پەتای کۆرۆنا لەسەر گوزەرانی خەڵک لە عێراق:  - هەژاری لەنێو ئاوارەکاندا بووەتە دوو هێندە.  - بەشداریی ئافرەتان لە هێزی کاردا بۆ ١١.٦ % دابەزی.  - ٣٥ % ی گەنجان نە کاریان هەبوو نە خوێندن.  - ٦٧ % ی کرێکارانی کەرتی تایبەت، کارەکانیان ماونەتەوە.  - ٨٧ % ی کرێکارانی کەرتی گشتی، کارەکانیان ماونەتەوە.  - لە کاتی داخستنی قوتابخانەکاندا تەنیا ٢٣ % ی قوتابیان پەروەردە کراون.  - دابەزاندنی بەهای دینار ئەمساڵ هەڵاوسان بۆ ٨.٥ % زیاد دەکات.  نەبوونی پارەی پێویست توانای حکومەتی عێراق سنووردار دەکات بۆ هاندانی ئابووری کە بە رێژەی زیاتر لە ٩٠ % پشت بە داهاتی نەوت دەبەستێت؛ بەو هۆیەوە عێراق رووبەڕووی گەورەترین پاشەکشەی ئابووری بوو لە ساڵی ٢٠٠٣ وە، لە ئەنجامدا لە ساڵی ٢٠٢٠ تێکڕای بەرهەمی ناوخۆ ١٠.٤ % دابەزی. لە کاتێکدا وەزارەتی پلاندانانی عێراق دەڵێت، زیاتر لە ٢٢ % ی گەنجانی عێراق بێکارن، لەو کاتەی نزیکەی ٦٠ % ی دانیشتووانی عێراق گەنجی خوار تەمەن ٢٥ ساڵن.  عەبدولزەهرە هینداوی، گوتەبێژی وەزارەتی پلاندانانی عێراق رایگەیاند، "ئێستا پلانی چاکسازی و چاکبوونەوەمان تەواوکردووە، یاخود با بڵێین پەیماننامەی نیشتمانی بەدەنگەوە هاتنی ئاستەنگەکان، کە کار لەسەر سێ تەوەری سەرەکی دەکات، لە کۆتاییشدا ئامانجی چارەسەرکردنی ئەو دۆخەیە لەڕووی ئابووری و پێشخستنی کەرتی تایبەت؛ لەگەڵ دیوی کۆمەڵایەتی و باشترکردنی ئاستی خزمەتگوزارییەکان و ژێرخان لە تەندروستی و نیشتەجێبوون و پەروەردە، هەروەها گەڕانەوەی ئاوارەکان".  حکومەتی عێراق لە پەڕەی سپیدا کە لە کۆتایی ساڵی ٢٠٢٠ دا پێشکێشی پەرلەمانی کرد، رایگەیاند، کەرتی گشتیی دەوڵەت ٤٠ % ی تێکڕای هەلی کار و کەرتی تایبەت و تێکەڵیش ٦٠ % تێکڕای هەلی کاری لە عێراق دابینکردووە؛ بەڵام زۆربەی کۆمپانیاکانی کەرتی تایبەت کەوتوونەتە ژێر کاریگەریی خراپی پەتای کۆرۆنا و قەرزارن؛ لەو کاتەی کەرتی تایبەتیش لە عێراق پشت بە داهاتی نەوت دەبەستێت.