پرۆسەکە لە کاژێر ١٠: ٠٠ی بەیانی ئەمڕۆ چوارشەممە ٧ی تەممووزی ٢٠٢١ لە سەرجەم نووسینگەکانی هەڵبژاردنی پارێزگاکان دەستیپێکردووە و لەڕێگەی ئەنجامدانی تیروپشکەوە دەست بە پێدانی ژمارە بەربژێرانی هەڵبژاردنی ئەنجوومەنی نوێنەرانی عێراق کرا.  خالید عەباس، بەرپرسی نووسینگەی دهۆکی کۆمیسیۆنی باڵای سەربەخۆی هەڵبژاردنەکانی عێراق بە رووداوی گوت: "بەپێی بڕیاری ئەنجوومەنی کۆمسیاران لە بەغدا ئەمڕۆ ئێمە وەکو پارێزگای دهۆک دەستدەکەین بە راکێشانی تیروپشک بۆ ئەو کەسانەی خۆیان بۆ هەڵبژاردنی ئەنجوومەنی نوێنەرانی عێراق بەربژێر کردووە".  بە گوتەی خالید عەباس هەر بازنەیەک بە جیا تیروپشکی بۆ دەکرێت، "بۆ نموونە لە ژمارە ٢٠ ـەوە دەستپێدەکات، لە بازنەی یەکەم ٩ بەربژێر هەن تیروپشکیان بۆ دەکرێت و هەریەکەو ژمارەی تایبەتی خۆی پێدەدرێت، بازنەی دووەمیش ٨ بەربژێر و بازنەی سێیەمیش ٧ بەربژێر، واتە ژمارەیان بە گشتی ٢٤ بەربژێرە، لەو ٢٤ بەربژێرە ٥ بەربژێریان سەربەخۆن و ١٩ شیان سەر بە لایەنە سیاسییەکانن، یەک هاوپەیمانیش لە پارێزگای دهۆک هەیە".  بەرپرسی نووسینگەی دهۆکی کۆمیسیۆنی باڵای سەربەخۆی هەڵبژاردنەکانی عێراق گوتیشی: "تیروپشکەکەش بە ئامادەبوونی هەموو بەربژێرەکان و نوێنەری لایەنە سیاسییەکان و نەتەوەیەکگرتووەکان و دەزگاکانی راگەیاندن بەڕێوەدەچێت، بەڵام بۆ ٦ بەربژێری کۆتای مەسیحیەکان لە بەغدا تیروپشکیان بۆ دەکرێت و ژمارەیان پێدەدرێت، چونکە بۆ ئەوان عێراق یەک بازنەی هەڵبژاردنە".  جومانە غەلای، گوتەبێژی کۆمیسیۆنی باڵای هەڵبژاردنەکانی عێراق، بە تۆڕی میدیایی رووداوی راگەیاندبوو: "کۆمیسیۆن تیروپشکی تایبەت بە ژمارەی پێکهاتەکانی (کریستیان، کوردی فەیلی، سابیئەی مەندائی، ئێزدی و شەبەک) لە بارەگای سەرەکی خۆی لە بەغدا ئەنجامدەدات، ژمارەکانی تیروپشکەکەش بۆ بەربژێران لە هەموو بازنەکانی هەڵبژاردن کە ٨٣ بازنەن لە ژمارە ٢٠ وە دەستپێدەکەن".  بڕیارە هەڵبژاردنی پێشوەختی پەرلەمانی عێراق لە ١٠ی ئۆکتۆبەری ٢٠٢١ دا لە ١٠٧٩ ناوەندی دەنگدان لە هەموو عێراق و هەرێمی کوردستان بەڕێوەبچێت؛ لە کاتێکدا کۆمیسیۆنی هەڵبژاردنەکان ٧٦ باڵیۆزخانە و رێکخراوی بیانی بانگهێشت کردووە بۆ چاودێریکردنی ئەو هەڵبژاردنە کە ١١٠ حیزب و ٢٢ هاوپەیمانی خۆیان تۆمار کردووە بۆ بەشداریکردن تێیدا.  لە هەڵبژاردنی داهاتووی پەرلەمانی عێراق ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە، هاوکات ٣ هەزار و ٥٢٣ بەربژێر لە ٨٣ بازنەی هەڵبژاردن کێبڕکێی بۆ بەدەستهێنانی ٣٢٩ کورسی پەرلەمان دەکەن.