بانکی ناوەندیی عێراق، ئەمڕۆ سێشەممە لە راگەیێندراوێکدا رایگەیاند، "عێراق لە ماوەیەکی کەمی داهاتوودا هەموو پارەی قەرەبوو و سووی کەڵەکەبووی سەری کە هی پێش ساڵی ٢٠٠٣ ـێن دەداتەوە، ئەوەش دەبێتە هۆی هەڵگرتنی پارێزبەندی نێودەوڵەتی لەسەر پارەکانی عێراق لە وڵاتانی جیهان؛ بۆیە دەکرێ بەشێک لە خاوەن قەرزەکان کە لایەنن یان کۆمپانیا هەوڵی دەستگرتنەسەری پارەکانی عێراق لە دەرەوە بدەن. "  لایەنە یاساییەکان لە ویلایەتە یەکگرتووەکانی ئەمریکا بەپێی راگەیێندراوی بانکی ناوەندی، "دڵنیاییان بە پارێزگاری بانکی ناوەندیی عێراق دا کە هەموو یەدەک و پارەکانی بانکی ناوەندیی عێراق بەپێی یاساکانی ئەمریکا پارێزراون؛ بۆیە هیچ لایەنێک نەتوانێ بلۆکیان بکات، ئەوان بەڵێنیشیان دا کە لە بانکە ناوەندییەکان و وڵاتانی دیکەش بەرگری لە پارە و یەدەکی عێراق دەکەن و کەس ناتوانێ دەستیان بۆ ببات. "  مستەفا غالب، پارێزگاری بانکی ناوەندیی عێراق ئێستا لە ئەمریکایە؛ لە چوارچێوەی شاندی یاوەری سەرۆکوەزیرانی عێراق کە پێش دوو رۆژ گەیشتە ئەمریکا بۆ تەواوکردنی گەڕی چوارەم و کۆتایی گفتوگۆی ستراتیژی لەنێوان عێراق و ئەمریکا.  ئەنجوومەنی ئاسایشی نێودەوڵەتی لە ساڵی ٢٠٠٣ بە بڕیاری ژمارە (١٤٨٣) پارێزبەندی بۆ پارە و سامانی عێراقی لە دەرەوەی ئەو وڵاتە دابین کرد؛ ئەو بڕیارە هەروەها پارێزبەندی بۆ سندووقی گەشەپێدانی عێراق کە لە بانکی فیدراڵییە لە نیویۆرک دابین کرد، لە کاتێکدا داهاتی فرۆشتنی نەوتی خاوی عێراق دەچێتە ئەو سندووقە کە بانکی ناوەندیی عێراق سەرپەرشتی دەکات و تەنیا % ٥ ـی لێگلدەدرێتەوە بۆ پێدانی قەرەبووی داگیرکردنی کوێت لەلایەن دەسەڵاتی پێشووی سەدام حوسێن.  موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی لە نیسانی ٢٠٢١ دا رایگەیاند: "قەرزەکانی سەر عێراق، کە دەبێت بیانداتەوە، بریتین لە قەرزەکانی یانەی پاریس، کە پێیان دەگوترێت قەرزەکانی پێش ساڵی ١٩٩٩، لەگەڵ قەرزەکانی سەردەمی قەیرانی دارایی و قۆناخی شەڕی دژی چەتە تیرۆریستەکانی داعش، هەروەها لێماوەی قەرەبووی کوێت، کە بە تێکڕا لەنێوان ٢٣ تاوەکو ٢٥ ملیار دۆلارن، لە کاتێکدا لێماوەی قەرزی قەرەبووی کوێت لە دوو ملیار دۆلار تێناپەڕێت، قەرزە ناوخۆییەکانی سەر عێراقیش بە تێکڕا نزیکەی ٧٠ تریلیۆن دینارن، ئەو قەرزەش سیستمی بانکیی حکومەت بە وەزارەتی دارایی داوە. "