بڕیارە رۆژی ٥ی مانگی داهاتوو، پاپا فرانسیس، پاپای ڤاتیکان سەردانەکەی بۆ عێراق دەستپێبکات؛ ئەو رۆژە لە بەغدا دەبێت و چەند کۆبوونەوەیەکی دەبێت، بەشداری لە رێوڕەسمێکیشدا دەکات. رۆژی ٦ی ئاداریش سەردانی نەجەف دەکات و لەگەڵ عەلی سیستانی، مەرجەعی باڵای شیعەکان کۆدەبێتەوە و دواتر دەچێتە شاری ئوور.  رۆژی ٧ی ئاداریش پاپا فرانسیس سەردانی هەرێمی کوردستان دەکات و لە فڕۆکەخانەی نێودەوڵەتیی هەولێر لەلایەن نێچیرڤان بارزانی، سەرۆکی هەرێمی کوردستانەوە پێشوازیی لێدەکرێت، پاشان لەگەڵ هەریەکە لەگەڵ نێچیرڤان بارزانی و مەسرور بارزانی کۆدەبێتەوە. دواتر سەردانی چەند ناوچەیەکی پارێزگای نەینەوا دەکات، لەوانەش قەرەقووش، هەمان رۆژیش دەگەڕێتەوە هەولێر و لە یاریگەی فرەنسۆ هەریری بەشداری لە رێوڕەسمێکدا دەکات.  بەرهەم ساڵح، سەرۆککۆماری عێراق لەوبارەیەوە رایگەیاند، سەردانەکەی پاپا فرانسیس بەهاکانی پێکەوەژیان و ئاشتی لە سەرانسەری جیهان بەهێزتر دەکات.  بەرهەم ساڵح، سەرۆککۆماری عێراق رایگەیاند "کۆبوونەوەکەی نێوان پاپا فرانسیس و ئایەتوڵڵا سیستانی راگەیێندراوێکی زۆر گرنگ و قووڵ دەبێت لەبارەی میانڕەوی لە ئاییندا. تیرۆریستەکان و پەڕگیرەکان ناتوانن ناوی خودا و پێغەمبەر ئیبراهیم بەکاربهێنن" و ئاماژەی بەوەشکرد، جێگەی خۆشحاڵییەکی زۆر دەبێت بۆی کە لە کۆشکی سەرۆکایەتی لە بەغدا پێشوازیی لێدەکات.  سەرۆککۆماری عێراق ئاماژەی بەوەش کردووە، عێراقییەکان پەرۆشن بۆئەوەی گوێیان لە پاپای ڤاتیکان بێت و چاویان پێی بکەوێت، "سەردانەکە پەیامێک دەبێت بۆ ئاشتی، یەکدی قبووڵکردن و ئەو راستیەی کە عێراق لانکەی شارستانییەت و ئایینەکانە".  لە ساڵی ٢٠٠٣ وە و بەهۆی هەڕەشەوە لەسەریان، ژمارەی کریستیانەکان لە عێراق بەردەوام لە کەمبوونەوەدا بووە. بەرهەم ساڵح گوتی، مەبەست لە بەئامانجکردنی کریستیانەکان بریتییە لە لاوازکردنی تەواوی ناوچەکە، ئەوەش لەڕێگەی بەئامانجکردنی فرەییەکەیەوە. سەرۆککۆماری عێراق گوتیشی "کریستیانەکان بەشێکی رەسەنن لە کولتوور، مێژوو و خاکمان".  بەرهەم ساڵح ئەوەشی خستووەتەڕوو، پەڕگیرەکان لە سەرانسەری رۆژهەڵاتی نێوەڕاست هەوڵدەدەن کریستیانەکان دەرپەڕێنن، ئیدی ئەگەر بەناوی ئایینەوە بێت یان هەر شتێکی دیکە و دەشڵێت، ئەوەی دەکرێت دژی کریستیانەکان نییە، بەڵکو دژی هەموو موسڵمانێک و هەموو هاووڵاتییەکی "ئەم بەشەی جیهانە".