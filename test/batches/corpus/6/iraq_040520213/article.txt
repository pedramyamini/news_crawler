ئیحسان عەبدولجەبار، وەزیری نەوتی عێراق رایگەیاند، کۆمپانیای گازی بەسرە لە کێڵگەکانی پارێزگای بەسرە وەبەرهێنانێکی گەورە لە کەرتی گازدا دەکات و ئاستی بەرهەمهێنانی گازی عێراق لە ملیارێک پێ سێجای رۆژانە دەگەیێنێتە ملیارێک و ٤٠٠ ملیۆن پێ سێجا.   ئیحسان عەبدولجەبار، وەزیری نەوتی عێراق لەو بارەوە دەڵێت، "ئەمڕۆ ئاهەنگی راگەیاندنی پلانی وەبەرهێنانی ساڵی ٢٠٢١ - ٢٠٢٥ دەگێڕین و باس لە وەبەرهێنانێکی سێ ملیار دۆلاری دەکەین بە توانای ملیارێک و ٤٠٠ ملیۆن پێ سێجا وەک قۆناخی یەکەم و دواتر دەیگەیێنینە دوو ملیار پێ سێجا. پێم وایە ئەو وەبەرهێنانەش متمانەیەکی گەورە بۆ ئابووریی نیشتمانی زیاد دەکات".   ئێستا حکومەتی عێراق بۆ پڕکردنەوەی کورتهێنان لە دابینکردنی گازەکەی، پشت بە هاوردەکردنی گازی ئێران دەبەستێت، بەڵام بەغدا لەژێر گوشارێکی تووندی واشنتندایە بۆئەوەی وابەستەبوونی بە گازی ئێران بۆ بەرهەمهێنانی کارەبا و پێداویستییەکانی کەمبکاتەوە و حکومەتی عێراقیش لەگەڵ چەند کۆمپانیایەکی ئەمریکی، چینی، فەرەنسی و رووسی رێککەوتنی بۆ بەرهەمهێنانی گاز لە کێڵگەکانیدا کردووە.   وەزیری نەوتی عێراق لەبارەی پرۆژەکانی نەوت دەڵێت: "پڕۆژەی دیکەشمان لە ناسرییە و میسان هەیە. کێڵگەی گازی مەنسوورییە جێگەی سەرنجە و رێککەوتنمان لەگەڵ تۆتاڵ بۆ ئەو کێڵگەیە هەیە کە یەکێکە لە رێککەوتنە گرنگەکانی ساڵی ٢٠٢١. بڕیارە لە کۆتایی ئەمساڵ رێککەوتنەکە بچێتە واری جێبەجێکردنەوە".   یەدەگی گازی سرووشتیی سەلمێندراوی عێراق سێ تریلیۆن و ٧١١ ملیار مەتر سێجایە. بەڵام بەگوێرەی راپۆرتێکی بانکی جیهانی، عێراق ساڵانە بە بەهای ٢.٥ ملیار دۆلار گازی هاوەڵی نەوت بەفیڕۆدەدرێت، ئەوەش وایکردووە ببێتە دووەم وڵات لەڕووی بەفیڕۆدانی گاز. بانکی جیهانی ئاماژە بۆ ئەوە دەکات عێراق لە ساڵی ٢٠١٦ زیاتر لە ١٧.٥ ملیار مەتر سێجا و لە ساڵی ٢٠١٩ ش ١٨ ملیار مەتر سێجا گازی سووتاندووە بێ ئەوەی سوود لە گازەکە وەربگرێت.