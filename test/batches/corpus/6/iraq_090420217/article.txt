سەبارەت بە رووداوەکە، ئیبراهیم جابری، بەڕێوەبەری نووسینگەی سەدر، ئەمڕۆ هەینی بە تۆڕی میدیایی رووداوی راگەیاند: "حازم ئەعرەجی، نوێنەری رابەری رەوتی سەدر، ئێوارەی ئەمڕۆ هەینی لە هەوڵێکی کوشتن لە ناوچەی شوعلە لە پایتەختی عێراق رزگاری بوو، بەڵام رووداوەکە بووە هۆی برینداربوونی یەکێک لە هاوەڵەکانی ئەعرەجی".  هاوکات عەلی عوبەیدی، سکرتێری حازم ئەعرەجی، ئەمڕۆ هەینی، بە تۆڕی میدیایی رووداوی راگەیاند: "هەوڵی بە ئامانجکردنەکە کاژێر ٥: ٣٠ خولەکی ئێوارەی ئەمڕۆ روویدا، لە ئاهەنگێکی تایبەت بە شەهیدانی راپەڕینی سوپای مەهدی، کاتێک ژمارەیەک چەکداری سەرنشینی ئۆتۆمبیلێکی جۆری (BMW) تەقەیان لە ئەعرەجی کرد لە نێو ئاهەنگەکەدا لە ناوچەی شوعلە لە بەغدا، بەڵام فیشەک بەر یەکێك لە پاسەوانەکانی ئەعرەجی کەوت، هەر دەستبەجێ پاسەوانەکانی ئەعرەجی وەڵامی تەقەکەرەکانیان دایەوە، ئەوەشی لە پشی ئەم هەوڵەیە لایەنی سیاسی شکستخواردوون".  دوا بە دوای رووداوەکە وێنەی حازم ئەعرەجی، نوێنەری رابەری رەوتی سەدر لە کاتی سەردانیکردنی مەزارگەی ئیمام موسای کازم لە بەغدا لە لایەن پەیجێکی کڵاوشینەکانی سەر بە رەوتی سەدر بڵاوکرایەوە، لە وێنەکەدا حازم ئەعرەجی بە سەلامەتی دەردەکەوێت.  موقتەدا سەدر رابەری رەوتی سەدر لە مانگی شوباتی ئەمساڵدا حازم ئەعرەجی راسپارد بۆ ئەوەی نوێنەرایەتی رەوتی سەدر و سەرپەرشتیی کاروباری شوێنکەوتووانی رەوتەکە بکات لە پارێزگای بەسرە.     حازم ئەعرەجی، نوێنەری رابەری رەوتی سەدر. وێنە: پەیجێکی کڵاوشینەکانی سەر بە رەوتی سەدر