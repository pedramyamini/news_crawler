ئەو پەرلەمانتارە کوردە لە لیژنەی دارایی باسی لەوەش کرد، چەندین بڕگە بەبێ رەزامەندیی لیژنەی دارایی خزێندراونەتە نێو رەشنووسی پرۆژەیاساکەوە و هەندێک لایەنی شیعەش لەگەڵ دەنگدان نین لەسەری.  جەمال کۆچەر، ئەندامی لیژنەی دارایی پەرلەمانی عێراق رایگەیاند "نایانەوێت بودجەکە تێپەڕێت، چونکە نایانەوێت هەڵبژاردن بەڕێوەبچێت و ١٣٠ تریلیۆن دیناری بودجە بکەوێتە بەردەستی مستەفا کازمی پێش هەڵبژاردن، کە ئەوە دەبێتە ماددەیەکی باش بۆئەوەی بانگەشەیەکی گەورەی هەڵبژاردنی پێ ئەنجام بدات، ئەمە بە بۆچوونی ئەو لایەنانەی لەگەڵ ئەنجامدانی هەڵبژاردن نین؛ بۆیە چەندین بیانووی بۆ دەبیننەوە، وەکو بیانووی هەرێمی کوردستان، بەهای دینار بەرامبەر دۆلار و بەهانەی نەبوونی دادپەروەری لەنێوان بەشی پارێزگاکاندا، هەموو ئەمانە بۆ ئەوەیە بودجەکە تێنەپەڕێت".  پڕۆژەیاسای بودجەی ٢٠٢١ی عێراق دوای نزیکەی سێ مانگ لە ناردنی بۆ پەرلەمان، هێشتا روون نییە چ چارەنووسێک چاوەڕوانی دەکات، لەکاتێکدا فراکسیۆنە شیعە و سوننەکانیش بۆچوونی جیاوازیان لەبارەیەوە هەیە.  بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی رایگەیاند، "بەشە بودجەی هەرێمی کوردستان ئاستەنگی بەردەم تێپەڕاندنی بودجەکە نییە".  د. موسەننا ئەمین، پەرلەمانتاری هاوپەیمانیی هیوای کوردستانی گوتی "بەشێکی بەهۆی سووربوونی پارێزگاکانە لەسەر هەندێک لە پرۆژە، بەشێکی سووربوونی سوننەکانە لەسەر بابەتی چاودێریی کۆمەڵایەتی، کە ئەوانیش دەیانەوێت ئەم بابەتە وەکو بابەتێکی هەڵبژاردن بەکاربهێنن و لەم دەروازەیەوە داوای ئەوە دەکەن پشكێکی باشیان لە چاودێریی کۆمەڵایەتی پێ ببەخشرێت. بێگومان رەنگە ئەمە رەوابێت، بەڵام ئەوەش هۆکارێکە لەوەی رێککەوتن رووینەداوە، سەرباری پشکی هەرێمی کوردستانیش کە رێککەوتن روویدابوو، دواتر کێشە تێیدا دروست بوویەوە".  حکومەتی عێراق لە ٢٨ - ١٢ - ٢٠٢٠ دا پرۆژەیاسای بودجەی ٢٠٢١ی رەوانەی پەرلەمان کرد؛ بەشێک لە بڕگە و ماددەکانی نێوی لەلایەن پەرلەمانەوە دەستکاریکراون، خوێندنەوەی دووەمیشی بۆ کراوە و دەنگدان لەسەری ماوە، بەڵام بەهۆی رێکنەکەوتنی لایەنەکانەوە، نەتوانراوە لە کۆبوونەوەی پەرلەماندا دەنگی لەسەر بدرێت.