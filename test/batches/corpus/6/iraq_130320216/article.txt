زیا سەعدی، سەرۆکی سەندیکای پارێزەرانی عێراق لە راگەیێندراوەکەدا باس لەوە دەکات، "بەشداریپێکردنی کەسانێک بەناوی پسپۆڕ و شارەزا لە فیقھی ئیسلامی یان ھەر ناونیشانێکی دیکە لە پرۆسەی بڕیاردانی دادگای فیدراڵیدا تێکدانی پێناسەی کاری دادوەر و پێشێلکارییەکی زەقە بۆ دەسەڵاتی دادوەریی سەربەخۆ و بێلایەن، کە جگە لە یاسا کەس سەرووی ئەو نییە".   سەرۆکی سەندیکای پارێزەرانی عێراق پێیوایە یاسا بەڕوونی جیاوازی لە نێوان دادوەر و شارەزا دیاریکردووە بەوەی کەسی شارەزا تەنیا بۆچوونەکانی لە بواری زانستی و تەکنیکییەوە رادەگەیێنێت بۆ ئەوەی ئاسانکاری بکات بۆ ئەو بابەتانەی تێگەیشتن لێیان جیاوازە یان چەندین جۆر خوێندنەوەی بۆ دەکرێت. ھاوکات دادوەر بەر لە بڕیاردان لە ھەندێک بابەتدا پێویستی بە شارەزای ئەو بوارانە دەبێت بۆ ئەوەی بڕیاری دروست بدەن لە کاتی پێویستدا، بەڵام مەرج نییە پابەندی بۆچوون و روونکردنەوەکانی بن.  لە بەشێکی دیکەی راگەیێندراوەکەدا زیا سەعد ئاماژەی بەوەکردووە، رۆژی ٠٥ - ٠٩ - ٢٠٢٠ سەندیکای پارێزەرانی عێراق رەشنووسێکی ئامادەکراوی پرۆژەی ھەموارکردنەوەی یاسای دادگای باڵای فیدراڵی پێشکەشی سەرۆکایەتیی ئەنجوومەنی نوێنەرانی عێراق کردووە، بۆ ئەوەی لەژێر رۆشنایی ماددە ٩٣ ـی دەستووری عێراق بەخێرایی بتوانرێت کێشەکان چارەسەر بکرێن و یاسایەکەش لە ماوەیەکی دیاریکراودا پەسند بکرێت، بەتایبەتیش پرسی چارەسەرکردنی بۆشایی ئەندامێتی لە دادگاکە، بەڵام تاوەکو ئێستاش وەڵامیان نەدراوەتەوە.  یاسای دادگای باڵای فیدراڵی لە ٢٤ ماددە پێکهاتووە، تاوەکو ئێستا ٢١ ماددە پەسندکراون، ٣ ماددە ماون، کە بریتین لە ماددەکانی ٢ و ٣ و ١٢.  ماددەی ٢ پەیوەستە بە پێکهاتەی دادگای فیدراڵی، کە چەند بابەتێک لەخۆ دەگرێت وەکو: ئایا دادگەی فیدراڵی لە کێ پێکدێت، لە چەند دادوەر و شارەزای شەرعی پێکدێت، لە چەند شارەزای یاسایی پێکدێت، ئایا لە کوێ دەنگدەدەن، دەنگدەدەن یاخود تەنیا راوێژ دەکەن، لە چ کات و بابەتێک قسە دەکەن، شارەزایانی شەرعی ئیسلامی ئایا مافی راوێژیان هەیە یاخود دەتوانن دەنگیشبدەن، ئەگەر مافی دەنگدانیان هەیە لە کوێ مافی دەنگیان هەیە. تاوەکو ئێستا ئەمە یەکلایی نەبووەتەوە و کۆبوونەوەی ئەمڕۆ هەر لەسەر ئەو بابەتە بوو.   بۆچوونی لایەنە شیعەکان ئەوەیە، دەبێت شارەزایانی شەرعی ئیسلامی لەگەڵ دادوەرکان دەنگبدەن و هەندێکی دیکەش دەڵێن: با ئەوانە تەنیا لەو بابەتانە دەنگبدەن کە پەیوەستن بە ماددەی ٢ ـی دەستوور کە تایبەتە بە بنەما چەسپاوەکانی ئەحکامی ئیسلام و، هەندێکی دیکەش دەڵێن: نەخێر با لە هەمووی دەنگبدەن. بۆچوونی کوردیش ئەوەبوو کە زیاتر راوێژکردن بێت، سووننەکانیش لەگەڵ ئەو بۆچوونەن، بەڵام تاوەکو ئێستا نەگەیشتوونە چارەسەر مامناوەند.  ماددەی ٣ ش پەیوەستە بەوەی کێ مافی دیاریکردنی ئەندامانی دادگاکەی هەیە، کێ دایاندەمەزرێنێت، هەندێک دەڵێن: ناوەکان لەلایەن ئەنجوومەنی باڵای دادوەریی و ئەنجوومەنی دادوەریی هەرێمی کوردستان پێشنیاز دەکرێت و سەرۆککۆمار بۆچوون و دەنگی لەسەر دەدات، هەندێکی دیکەش دەڵێن: ئەنجوومەنی باڵای دادوەریی و ئەنجوومەنی دادوەریی هەرێمی کوردستان پێشنیازی دەکات و پەرلەمان دەنگی لەسەر دەدات، پاشان سەرۆککۆمار مەرسوومی کۆماریی بۆ دەردەکات، هەردوو بۆچوونەکە باسکران، بەڵام نەگەیشتنە ئەنجام.  سەبارەت بە ماددەی ١٢ سەرۆکی لیژنەی یاسایی گوتی بەهەمان شێوە کێشە هەیە لە نێوان لایەنە سیاسییەکان، کە میکانزمی بڕیاردانە،  بەچ شێوەیەک دادگای فیدراڵی بڕیار دەدات، ئایا لە هەموو بابەتەکاندا بە زۆرینەی دوو لەسەر سێ دەبێت یاخود زۆرینەی سادە.   دادگەی باڵای فیدراڵی عێراق لە ٩ ئەندام پێکهاتووە؛ ٣ شیعە، ٢ کورد، ٢ سوننە و تورکمانێک و کریستیانێک، بەڵام ئێستا دوو ئەندامی دادگاکە نەماون، بۆیە دادگاکە ناتوانێت کۆببێتەوە و بڕیاربدات، چونکە بەپێی یاسای دادگاکە، دادگای فیدراڵ دەبێ بە ئامادەبوون و بەشداربوونی سەرۆک و هەموو ئەندامانی کۆببێتەوە و بڕیاربدات.   بەپێی ماددەی ٩٣ ـی دەستووری عێراق، دادگای فیدراڵ ٨ ئەرکی سەرەکی هەیە، کە دیارترینیان پەسندکردنی ئەنجامی کۆتایی هەڵبژاردنی پەرلەمانی عێراقە، کە بڕیارە هەڵبژاردنی ئەمساڵی لە ١٠ ـی ئۆکتۆبەری داهاتوودا بەڕێوەبچێت.