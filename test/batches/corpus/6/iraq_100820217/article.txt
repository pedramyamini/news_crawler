د. ئەحمەد سەحاف، گوتەبێژی وەزارەتی دەرەوەی عێراق لە راگەیێندراوێکدا روونیکردەوە، فڕۆکەیەکی هێڵی ئاسمانیی عێراقی  ٢٤٠ کۆچبەری عێراقی و گەشتیاری هەڵگرتووە، کە لە بێلاڕووس و سنووری هاوبەش لەگەڵ لیتوانیا گیریانخواردبوو و بەرەو بەغدا بەڕێکەوتووە.  گوتەبێژی وەزارەتی دەرەوەی عێراق ئاماژەی بەوەکرد، هێڵی ئاسمانیی عێراق هەموو هەوڵە تایبەتەکانی دەخاتەگەڕ لەگەڵ کادیرانی دیپلۆماسی لە مینسک بۆ ئەوەی هەموو ئاسانکارییەکی پێویست بکەن.   رۆژی ٠٦ - ٠٨ - ٢٠٢١ یۆڤیتا سانداتێ، بەرپرسی نووسینگەی لیتوانیای رێکخراوی کۆچی نێودەوڵەتی بە رووداوی راگەیاند، ئێستا زیاد لە چوار هەزار کۆچبەر هەن کە لە بێلاڕووسەوە چوونەتە لیتوانیا و زیاتر لە ٢٧٠٠ کۆچبەریان عێراقین.  لە ساڵانی رابردوودا هاونیشتمانیان زیاتر رێگەی تورکیا و پەڕینەوە بۆ یۆنان و لەوێشەوە بۆ وڵاتانی رۆژئاوای ئەوروپایان هەڵدەبژارد؛ بەڵام لە چەند مانگی رابردوودا چوون بۆ بێلاڕووس بە فڕۆکە و لەوێوە پەڕینەوە بۆ نێو لیتوانیا بووەتە رێگەیەکی سەرەکیی گەیشتن بە وڵاتانی رۆژئاوای ئەوروپا.  ئۆپۆزیسیۆنی بێلاڕووس دەڵێت، ئەلێکساندەر لوکاشینکۆ، سەرۆکی بێلاڕووس بە شێوەیەکی بەمەبەست رێگە دەدات کۆچبەرانی وڵاتانی جیاوازی جیهان لە رێگەی وڵاتەکەیەوە بچنە نێو لیتوانیا، ئەوەش دوای ئەوەی یەکێتیی ئەوروپا سزای بەسەر بێلاڕووسدا سەپاند.  بەپێی ئاماری وەزارەتی دەرەوەی عێراق تەنیا لە سێ مانگی رابردوودا نزیکەی ١٠٠٠ کەس لە بێلاڕووسەوە بەقاچاخ هەوڵیانداوە بگەنە وڵاتانی لیتوانیا، لاتفیا و پۆڵەندا و زیاتر لە ٥٠٠ کەس لەو کەسانە گیراون و گەڕێندراونەتەوە عێراق.     لەبارەی گەڕانەوەی ئەو کۆچبەرانە، بۆتان محەممەد، جێگری بەڕێوەبەری دەزگای لووتکە بە تۆڕی میدیایی رووداوی گوت، ئەوانە لەو کۆچبەرانە نین کە لە کەمپەکانی لیتوانیادان. بەڵام بە هاوئاهەنگی دەچنە لیتوانیا و لەوێوە دەگەڕێنەوە عێراق.     لە راگەیێندراوەکەی وەزارەتی دەرەوەی عێراقدا ئاماژە بەوەشکراوە، کە ئەمڕۆ تەرمی جەعفەر حارسیش دەگەڕێندرێتەوە، کە لەسەر سنووری بیلارووسیا و لیتوانیا گیانی لەدەستدابوو.