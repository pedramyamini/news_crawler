لە راگەیێندراوێکدا بە بۆنەی رۆژی جیهانیی ئازادی رۆژنامەگەرییەوە، باڵیۆزخانەی ئەمریکا لە بەغدا دەڵێت، زۆر وڵاتی جیهان بەکارهێنانی ئینتەرنێتیان سنووردارکردووە و چاودێرییان خستووەتە سەری، کە ئەمەش کۆت و بەندی لەسەر بەکارهێنانی ئینتەرنێت دروستکردووە.   وەک لە راگەیێندراوەکەدا هاتووە، ئەم جۆرە سنووردارکردنە کاریگەریی لەسەر رۆژنامەڤانی هەیە و وایکردووە رۆژنامەڤانان نەتوانن کاری خۆیان بە دروستی ئەنجامبدەن کە ببێتە رۆژنامەڤانییەک لەپێناو گەیاندنی زانیاری بە خەڵک.  باڵیۆزخانەی ئەمریکا ئاماژە بەوە دەکات کە "دیموکراسی زیندوو و خۆڕاگر پێویستی بە رۆژنامەڤانی سەربەخۆیە؛ رۆژنامەڤانە سەربەخۆکانیش پێویستیان بە ئینتەرنێتە بۆ ئەوەی زانیارییەکانیان بگەیەننە خەڵک. پێویستە حکومەتەکان رێگە بە ئینتەرنێتی کراوە بدەن".  هەر سەبارەت بە رۆژی ئازادیی رۆژناڤانی، وەزارەتی دەرەوەی ئەمریکا لە راگەیێندراوێکدا دەڵێت، "لە جیهانێکی دیجیتاڵیدا ئازادی رۆژنامەڤانی پێویستی بە ئینتەرنێتی ئازادە؛ نیگەرانین  لە زیادبوونی هەوڵی حکومەتەکان بۆ کۆنترۆڵکردنی ئینتەرنێت لەپێناو  رێگریکردن لەوەی زانیاری بگاتە خەڵکی ئاسایی".  وەزارەتی دەرەوەی ئەمریکا ئاماژە بەوەش دەکات، ئازادی رادەربڕین و بەردەستبوونی زانیاریی دروست لای رۆژنامەڤان بناخەی کۆمەڵگەی دیموکراسین.  هەروەها لەو راگەیێندراوەدا باس لەوەش کراوە، ساڵی رابردوو چین، تورکیا و میسر زۆرترین رۆژنامەڤان و میدیاکاریان دەستگیرکردووە و هەندێک لە حکومەتەکانیش پەتای کۆرۆنایان بەکارهێنا بۆ زیادکردنی گوشار بۆ سەر میدیای ئازاد.  لە هەرێمی کوردستانیش سەنتەری میترۆ بۆ داکۆکیکردن لە مافی رۆژنامەنووسان راپۆرتی خۆی بۆ پێشێلکارییەکان بەرامبەر رۆژنامەڤانان لە چوار مانگی سەرەتای ئەمساڵدا بڵاوکردەوە و باس لەوە دەکات، ٤٩ پیشێلكاری بەرامبەر بە ٣٦ رۆژنامەڤان و دەزگای راگەیاندن ئەنجامدراون.   جۆری پێشێلكارییەكان وەک سەنتەری میترۆ ئاماژەی پێکردووە ئەمانەن:   - رێگری لە روماڵكردن: ٢٣ جار  - هێرش و هەڕەشە و سووكایەتی: ١٥ جار  - زەوتكردنی كەلوپەلی رۆژنامەڤانی: شەش جار  - دەستبەسەركردن بە بێ بڕیاری دادگە: پێنج جار