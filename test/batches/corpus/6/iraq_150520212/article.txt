خۆپیشاندانەکە دژی ئیسرائیل و بۆ پشتیوانی فەلەستین ئەنجامدرا، نەخشەی ئیسرائیل و ئەمریکا لەسەر شەقامەکان نەخشێندرابوون، خۆپێشاندەران بەپێ بەسەریدا دەھاتن و دەچوون، "عێراق دواجار فەلەسەتین رزگار دەکات" درووشمی دیاری نێو خۆپێشاندانەکە بوو.   حازم ئەعرەجی، نوێنەری موقتەدا سەدر دەڵێت، "ھەمووان هاتووین بۆ ئەم خۆپێشاندانە بۆ گوتنی چەند وشەیەک لەپێناو رزگارکردنی ئەقسا، بۆ رزگاکردنی قودس، گەڕانەوەی خاک بۆ خەڵکە رەسەنەکەی، مردن بۆ ئەمریکا، مردن بۆ ئیسرائیل، نەخێر، بۆ ئەمریکا، نەخێر بۆ ئیسرائیل".   سەدرییەکان بە بەرزکردنەوەی ئاڵای فەلەستین دووپاتیان دەکردەوە چاوەرێی فەرمانی موقتەدا سەدرن و ئامادەن بۆ جەنگ بەرەو فەلەستین بەڕێبکەون و دژی ئیسرائیل بوەستنەوە.   عەلاء دەخیل، لایەنگرێکی سەدر دەڵێت، "دەچینە نێو خاکی فەلەستین، ئێمە ناترسین دەچین شەڕی لەپێناو دەکەین بۆ ھەر شوێنێک بێت دەچین مەرجەعییەت و فەرماندەمان موقتەدا چی بفەرمووێت ئێمە ئامادەین، نەخێر، بۆ ئەمریکا".   حەسەن ھادی لایەنگرێکی دیکەی سەدرە و دەڵێت، "ئێمە لەژێر فەرمانی سەیدی فەرماندە موقتەدا سەدرین بۆ ھەر شوێنێک فەرمانمان پێبکات دەچین، بە پێ بۆی دەچین، چاوەڕێی فەرمانی فەرماندەمان سەید موقتەدا سەدر دەکەین، گەر فەرمان بکات بەرەو ئیسرائیل بچن، ئەوا بۆی دەچین گەر فەرمان بکات شەڕ دژی داگیرکەر بکەن پشتیوان بەخوا شەڕ دژی داگیرکەر دەست پێدەکەین".   ھاوپەیمانیی فەتح کە باڵی سیاسیی حەشدی شەعبییە بەشداریی خۆپێشاندانەکەیان کرد و پشتیوانییان لە پەیامی موقتەدا سەدر کرد پەیامێک کە تێیدا بە ھەموو شێوەیەک ئاساییکردنەوەی ھەر پەیوەندییەک لەگەڵ ئیسرائیل رەتدەکەنەوە و رێگەی پێنادەن.