دوو ساڵ لەمەوبەر شەڕڤانان بە پشتیوانیی هاوپەیمانیی نێودەوڵەتی، باغۆزیان وەک دوایین شوێنی ژێر دەسەڵاتی داعش لە بەری رۆژهەڵاتی رووباری فوڕات کۆنترۆڵکردەوە، بەڵام دوای دەستپێكردنەوەی جموجووڵەکانی داعش، بەرپرسانی بەڕێوەبەرایەتیی خۆسەریش هۆشداری لەو بارەوە دەدەن.   سایێل زەوبەع، سەرکردە لە ئەنجوومەنی سەربازیی شەدادی هەسەدە لەو بارەوە دەڵێت: "لە راستیدا، وێڕای ئەوەی کە دوایین پێگەی جوگرافی لەدەستی داعشی تیرۆرست لە باکوور و رۆژهەڵاتی سووریا دەرهێندراوە، ئەمە واتە ئەوە ناگەیێنێت کە [رێکخراوەکە] بە تەواوەتی لەنێوبراوە، ئەوەش بەهۆی ئەو بیرە توندڕەوییەی کە لە دوای خۆی لە ناوچەکە و وڵاتانی دەوروبەر بە جێی هێشتووە. ئەمەش لە رێگەی جموجووڵی ئەو شانە نووستووانەی کە پەلاماری هێز و بەرپرسەکانمان لە بەڕێوەبەرایەتیی خۆسەر دەدەن، روونبووەتەوە. "  بە گوێرەی نەتەوە یەکگرتووەکان، بەشێکی زۆری چەکدارانی داعش لە رۆژهەڵاتی ناوەڕاست لەو ناوچانەدان کە دەکەونە نێوان سنوورەکانی ژێر دەسەڵاتی هێزی پێشمەرگە و هێزە ئەمنییەکانی عێراق.   بەرپرسێکی سەربازیی عێراقیش دەڵێت، بۆ لەنێوبردنی هەڕەشەی بەردەوامی ئەو چەکدارانە، بەردەوامبوونی یارمەتیی سەربازیی هاوپەیمانیی نێودەوڵەتی بۆ هێزە ئەمنییەکان پێویستە.   مەعان جبوری، راوێژکاری وەزارەتی بەرگریی عێراق لەبارەی هاوکارییەکانی ئەمریکا دەڵێت: "عێراق پێویستییەکی گەورەی بەو یارمەتییە ئاسمانییەیە کە ئەمریکا وەکو بەرپرسی یەکەمی هاوپەیمانیی نێودەوڵەتی لە عێراق پێشكێشی دەکات. هەروەها پێویستی بە مەشق و راهێنان، چەک، کەرەستەی سەربازی و ئۆپەراسیۆنی لۆجستی هەیە. لە بەرژوەندیی هێز و دەزگا ئەمنییەکاندایە هاوکاریی ئۆپەراسیۆنە سەربازییەکانی عێراق بکەن. "  بە گوێرەی نەتەوە یەکگرتووەکان، داعش تەنیا لەسەر عێراق و سووریا هەڕەشە نییە، بەڵکو شانە نووستووەکانی لە ژمارەیەک ناوچەی دیکەی جیهان هەیە.   لە نێویشیاندا لە باشووری رۆژهەڵاتی ئاسیا. لە نوێترین هێرشیدا، دوو خۆکۆژی داعش، رۆژی رابردوو لە بەردەم کەنیسەیەک لە ئەندەنووسیا خۆیان تەقاندەوە کە برینداربوونی ٢٠ کەسی لێکەوتەوە.   لیستیۆ سیجیت پارابۆو، بەڕێوەبەری پۆلیسی نیشتمانیی ئەندەنوسیا رایگەیاند: "ئەو ژن و مێردە خۆکوژە شەش مانگ پێش ئێستا لە لایەن ریزاڵدیەوە لە یەکدی مارەکرابوون. ریزاڵدی ئەندامی ' جەماعەتی ئەنساڕول دەولە ' بوو و کانوونی دووەم دەستگیرکرا، کە دەستی لە تەقینەوەی ساڵی ٢٠١٩ی کەنیسەی جۆلۆ لە فلیپینیشدا هەبووە. "  بەشێکی دیکەی چەکدارانی داعش، لە ئەفغانستانن کە نەتەوە یەکگرتووەکان ژمارەیان بە هەزار تا ٢ هەزار و ٢٠٠ چەکدار دەخەمڵێنێت.   ئەم هەڕەشانەی داعش تەوەری کۆبوونەوەی ئەمڕۆی هاوپەیمانیی نێودەوڵەتی دژی داعش دەبن کە بە بەشداریی وەزیرانی دەرەوەی ئەندام لە هاوپەیمانییەکە بە سەرۆکایەتیی ئەمریکا بەشێوەی ڤیدیۆکۆنفرانس ئەنجامدەدرێت.