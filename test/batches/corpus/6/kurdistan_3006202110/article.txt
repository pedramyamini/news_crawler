لەکاتێکدا لە دوای ٢٠٠٣ وە، زیاتر لە ٧٠ ملیار دۆلار لە کەرتی کارەبا خەرجکراوە، کەچی هاووڵاتیان بەردەوام بەدەست نەبوونی کارەبا گیرۆدەن. گوشارەکان تا دێن گەورەتر دەبن، ئەمەش ماجد حەنتووش، وەزیری کارەبای ناچارکرد دەستلەکارکێشانەوە پێشکێش بکات.    نەسیر سەلام، میدیاکارێکی عێراقییە و دەڵێت، "کارەبا بووەتە کێشەیەکی تاقەتپروکێن لای شەقام و هاووڵاتیانی عێراقی. رەوا نییە ئێمە لە سەدەی ٢١ بین و باسی کارەبا بکەین، ١٨ ساڵە هیچ وەزیر و حیزبێک نەیتوانیوە کارەبا دابین بکات، لەگەڵ ئەو هەموو بودجە گەوەرەیەی هەبووە کە وڵاتێکی پێ دروستدەکرا، کەچی نەتوانراوە کارەبای عێراق دابین بکرێت. بۆیە دەستلەکارکێشانەوەی وەزیری کارەبامان بەلاوە گرنگ نییە، بەڵکو چارەسەری سەرکەوتووانەمان دەوێت. دەمانەوێت هاووڵاتیان لە نەبوونی کارەبا رزگاریان بێت. ئەو گەرمایەی لە عێراقدا هەیە لە هیچ وڵاتێک نییە. بۆیە وەزیری دەستلەکارکێشاوە و ئەو وەزیرەشی دێت، ناتوانن هیچ بکەن. ئێمە لە گۆڕینی وەزیرەکان راهاتووین، بەڵام کارەبا نییە".   ئەحمەد موسا، گوتەبێژی وەزارەتی کارەبای عێراق بە تۆڕی میدیایی رووداوی رایگەیاند: "ماجید حەنتووش، وەزیری کارەبای عێراق لەسەر داواکەی موقتەدا سەدر، رێبەری رەوتی سەدر دەستلەکارکێشانەوەی خۆی پێشکێشی مستەفا کازمی، سەرۆکوەزیرانی عێراق کردووە، بەڵام هێشتا پەسەندکردنی یان رەتکردنەوەی دەستلەکارکێشانەوەکەی رانەگەیێندراوە. "  وێڕای بەرزبوونەوەی پلەی گەرما و گەندەڵیی زۆر لە کەرتی کارەبا، تاوەرەکانی کارەباش دەکرێنە ئامانج، تەنیا لە ماوەی مانگی رابردوو زیاتر لە ٣٠ هێرشکراوەتە سەر تاوەرکانی کارەبا لە پارێزگاکانی کەرکووک، سەلاحەددین، دیالە و نەینەوا. تەنیا لە پارێزگای سەلاحەددین لە چەند مانگی رابردوو ٢٨ تاوەری گواستنەوەی وزەی کارەبا تەقێنراوەتەوە.   حوسێن ئەلمزور، چالاکڤانێکی سیاسییە و دەڵێت، "ئایا ئەمە هەڵوێستێکی نوێیە لەبارەی خراپی وزەی کارەبا، بەبێ لەبەرچاوگرتنی هۆکاری ئەو دەستلەکارکێشانەوەیە، ئێمەی عێراقی بە چاوێکی دیکە رەوشەکە دەبینین جا دەستلەکارکێشانەوە بەهۆی خراپی کارەبا، لە مێژووی نوێی عێراق هیچ دەست لەکارکێشانەوەیەک بە هۆکاری نیشتمانیی راستەقینە نەبووە، بەڵکو بابەتەکە سیاسییە، زیاتر ئیرادەی سیاسییە، بەڵگەش لەسەر ئەوە بۆچی کۆمپانیای سیمینز دوورخرایەوە".  ئێستا لە هەندێک پارێزگاکان پێدانی کارەبای نیشتمانی لە ٥ کاژێر تێپەڕناکات و دوێنێش بەهۆی شکانی بۆڕیی گواستنەوەی سووتەمەنی، کارەبا لە پارێزگاکانی بەسرە، زیقار، میسان و موسەننا لە باشووری عێراق کوژایەوە، شەوی رابردووش لە چەند پارێزگایەک بەهۆی نەبوونی کارەبا خۆپێشاندان کرا و گرژی و ئاڵۆزی دروستبوو.