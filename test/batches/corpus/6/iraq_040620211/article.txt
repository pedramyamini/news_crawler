جومعە عیناد، وەزیری بەرگریی عێراق لە لێدوانێکی رۆژنامەڤانیدا کە ماڵپەڕی فەرمیی وەزارەتەکە بڵاویکردەوە، رایگەیاند: "ئەمڕۆ سەردانی کۆگەی خۆراکی نەسرمان کرد کە خۆراک بۆ ١١٤ یەکە دابین دەکات لە نێو شاری بەغدا و دەوروبەری. لە راستیدا بە یاوەری راوێژکارەکانم خۆراکە وشک و تەڕەکانمان پشکنی و فەرمانیشم دا ئەو برنجەی کە هەیە بە جۆرێکی باشتر بگۆڕن؛ هەروەها ئەو دۆشاوەی تەماتەش کە هەیە بە جۆرێکی دیکەی باشتر بگۆڕن.. گرنگترین بابەت خۆراکی سەربازە".  ئەمە لە کاتێکدایە بودجەی وەزارەتی بەرگریی عێراق لە بودجەی فیدراڵی ساڵی ٢٠٢١ دا ٧ تریلیۆن و ٤٦٩ ملیار و ٢٠٥ ملیۆن دینارە.  لە پێنوێنی ساڵی ٢٠٢٠ دا سەبارەت بە بەهێزترین سوپای وڵاتان لە جیهان؛ سوپای عێراق پێنجەم بەهێزترین سوپا بوو لە ئاستی وڵاتانی عەرەبیدا؛ لە ئاستی جیهانیش لە پلەی ٥٠ دا بوو. سوپای عێراق لە نزیکەی ٣١٠ هەزار سەرباز و کارمەند پێکهاتووە؛ کە بەسەر ١٤ فیرقەدا دابەشکراون.