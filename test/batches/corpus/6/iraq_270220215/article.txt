دەستەی حەشدی شەعبی لە راگەیێندراوێکدا بڵاویکردەوە، فالح فەییاز پێشوازیکرد لە شاندێکی باڵای پارتی دیموکراتی کوردستان بە سەرۆکایەتیی هۆشیار زێباری. "لە دیدارەکەدا لەبارەی پەیوەندییەکانی نێوان ناوەند و هەرێمی کوردستان و بەهێزکردنی بە جۆرێک کە گونجاوبێت لەگەڵ دەستوور و پێویستییەکانی بەرژەوەندیی گشتی گفتوگۆکرا".  وەک لە راگەیێندراوەکەدا هاتووە، هەردوولا جەختیان لە گرنگیی بەهێزکردنی هەوڵە هاوبەشەکانی نێوان حەشدی شەعبی و هێزەکانی پێشمەرگە کردووەتەوە، "لەوانە لە بواری بەرەنگاربوونەوەی تیرۆر و هاوکاریی ئاڵوگۆڕی زانیاریی ئەمنی، کە ببێتە هۆی دەستەبەرکردنی ئاسایش و سەقامگیریی ناوەند و هەرێمی کوردستان".  هاوکات شوان محەممەد، بەرپرسی لقی ٥ی پارتی دیموکراتی کوردستان و ئەندامی شاندەکە بە تۆڕی میدیایی رووداوی راگەیاند، دوێنێ لەگەڵ فالح فەییاز، سەرۆکی دەستەی حەشدی شەعبی کۆبوونەوەتەوە و تێیدا گفتوگۆکراوە لەبارەی "دۆخی گشتیی ناوچە جێناکۆکەکان لەگەڵ ئەو کێشە و گرفتە ئەمنییانەی کە هەن و دەبنە ئاستەنگ لە بەردەم بەڕێوەچوونی هەڵبژاردن لەو ناوچانەدا، کە ئەوەش پێچەوانەی یاسای هەڵبژاردنە".   لە بەشێکی دیکەی قسەکانیدا شوان محەممەد ئاماژەی بەوە دا، هەوڵێکی جیددی هەیە بۆ ئەوەی هیچ کێشە و گرفتێکی ئەمنی لە ناوچەکەدا دروستنەبن، پێویستە لێکتێگەیشتن لەنێوان حەشدی شەعبی و پێشمەرگە هەبن. هەروەها بابەتی هاوپەیمانێتییەکان بۆ بەشدارییکردن لە هەڵبژاردنی پێشوەخت تاوتوێکرا.  شوان محەممەد گوتی، ئەمڕۆش لەسەر بابەتی هەڵبژاردن شاندەکەی پارتی لەگەڵ هێزە سیاسییە مەدەنییەکان و پرۆژەی عەرەبی بە سەرۆکایەتیی خەمیس خەنجەر کۆبوونەوەتەوە.  رۆژی چوارشەممە، شاندێکی پارتیی دیموکراتیی کوردستان بە سەرۆکایەتیی هۆشیار زێباری، بەمەبەستی دیدار و کۆبوونەوە لەگەڵ لایەنە عێراقییەکان گەیشتە بەغدا. شوان محەممەد تەها، بەرپرسی لقی ٥ی پارتی دیموکراتی کوردستان لە بەغدا بە تۆڕی میدیایی رووداوی راگەیاند، شاندەکە بەمەبەستی درێژدان بەو دیدار و گفتوگۆیانەی کە پێشتر لەگەڵ لایەنە عێراقییەکان هەیبووە، سەردانی بەغدای کردووە.   شاندەکەی پارتی پێکهاتوون لە هۆشیار زێباری و جەعفەری ئیمینکی، ئەندامانی مەکتەبی سیاسی، عەرەفات کەرەم، بەرپرسی دۆسیەی عێراق لە بارەگای بارزانی، شوان محەممەد تەها، بەرپرسی لقی ٥ پارتی لە بەغدا.  پێشتر شاندی پارتی دیموکراتی کوردستان بە سەرۆکایەتیی دکتۆر رۆژ نووری شاوەیس و ئەندامییەتی هەریەک لە هۆشیار زێباری و جەعفەری ئیمینکی، ئەندامانی مەکتەبی سیاسیی پارتی، عەرەفات کەرەم، بەرپرسی دۆسیەی عێراق لە بارەگای بارزانی سەردانی بەغدای کردبوو لەگەڵ لایەنە عێراقییەکان کۆببوونەوە.  کۆتایی مانگی رابردوو، کۆچکردوو د. رۆژ نووری شاوەیس لە هەڤپەیڤینێکدا لەگەڵ تۆڕی میدیایی رووداو لەبارەی ئامانجی سەردانەکەیان بۆ بەغدا رایگەیاند، سەرکردایەتیی پارتی ئەوەی بە پێویست زانی کە شاندێک بچێتە بەغدا و رێک بەناوی پارتییەوە قسە بکات، وەک نەریتێک عادەتمان نەبووە شاندمان بچێت پارتی بە تەنیا بێت، هەمیشە هەوڵمانداوە لە چوارچێوەی هاوپەیمانیێتی کوردستانی بێت یان ئەو حیزبانەی بەشدارن لە حکومەت. لە راستیدا ئەمجارە بەهۆی ئاڵۆزبوونی بارودۆخەکە و هەبوونی مەترسی لەسەر دۆخی کوردستان بە شێوەیەکی تایبەتی و عێراق بە شێوەیەکی گشتی، وایلێکردین کە بە تەنیا بچینە بەغدا.