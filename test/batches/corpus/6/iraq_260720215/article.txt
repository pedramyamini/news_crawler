موختار موسەوی، پەرلەمانتاری ھاوپەیمانیی فەتح دەڵێت "ھەڵوێستمان وایە ئەگەر رێککەوتن نەکرێت لەسەر دەکردنی ھێزە بیناییەکان، بەتایبەتی ھێزەکانی ئەمریکا، ئەوا بە ھێزێکی داگیرکەریان دادەنێین ئەوکات، ھێزەکانی مقاوەمە و گەلی عێراق مافی ئەوەیان ھەیە پارێزگاری لە خاک و نیشتمان بکەن".  کشانەوەی ھێزەکانی ئەمریکا لە کاتێکدایە، کورد و زۆرینەی سوننە ناڕازین و ترسی تێکچوونی دۆخی ئەمنی، بەھێزبوونەوەی داعش و رادەستکردنی عێراق بە ئێرانیان لێ نیشتووە، بەڵام زانیاری ھەیە کە ھێشتا بەشێکی ھێزەکانی، بەتایبەتی راوێژکاری سەربازییان بۆ رەواندنەوەی ئەو مەترسییانە دەمێننەوە.  رێبوار تەھا، پەرلەمانتار ئاماژەی بەوە کرد "بەو ئاراستەیە دەچێت کە ھێزی شەڕکەر نەمێنێت، بەڵام راوێژکارانی سەربازیی ھونەر بۆ مەشق و راھێنان بمێننەوە لە عێراق، پرسی کشانەوە و داواکردنی کشانەوەی ھێزەکانی ئەمریکا رەنگە بۆ بانگەشەی ھەڵبژاردن بەکاربھێندرێت لە ھەندێک ناوچەی عێراق، گەر بێتو حکومەتی عێراق و لایەنە سیاسییەکان، بەتایبەتی شیعەکان، خوێندنەوەیەکی باشی بۆ نەکرێت، ئاخۆ عێراق پێوستی بە ھێزی شەڕکەرە یاخود نا، ئەمە کارەساتی بەدوادا دێت، چونکە ئێمە پێمانوایە ھێشتا مەترسی ھەیە".  تاوەکو ئێستا ئەمریکا بە چەند قۆناخێک پێنج بنکەی سەربازیی رادەستی ھێزە عێراقییەکان کردووەتەوە، بەڵام ئەمە نەبووەتە جێگەی رەزامەندیی گرووپە چەکدارەکان و پێداگرن کە دەبێت سەرجەم بنکە سەربازییەکان جێبھێڵن.