دەقی بڕیاری ئەنجوومەنی وەزیرانی عێراق تایبەت بە وانەبێژان و ئیدارییەکان:  - وەزارەتی پەروەردە و بەڕێوەبەرایەتییە گشتییەکانی پەروەردەی پارێزگاکان کە لەنێو هەرێمێک رێکنەخراون، گرێبەست دەکەن لەگەڵ وانەبێژان و ئیداری و کارمەندانی خۆبەخش لە کەرتی پەروەردەدا، ئەوانەی فەرمانی کارگێڕی و دەستبەکاربوونیان بۆ دەرچووە، کە لە ١ی ئایاری ٢٠٢٠ خزمەتی خۆڕاییان دەستیپێکردووە، یاخود پێش ئەو مێژووە. پێویستە سەرجەم داواکارییەکان لە ١ی ئەیلوولی ٢٠٢١ یەکلایی بکرێنەوە، وەزارەتی پەروەردە راپۆرتی مانگانەی خۆی بۆ ئەمیندارییەتی ئەنجوومەنی وەزیران بەرزبکاتەوە بۆ روونکردنەوەی رێژەی ئەنجامدانی کارەکانیان.  - کرێی مانگانە بۆ وانەبێژان ٢٥٠ هەزار دینار و کرێی مانگانەی ئیداری و کارمەندان لە ٢٥٠ هەزار دینار زیاتر نەبێت، ئەمەش بەپێی رێکارەکانی وەزارەتی پەروەردە بە لەبەرچاوگرتنی بڕوانامەی بەدەستهاتوویان مافەکانی فەراهەم دەکرێت، بەپێی بڕیاری ئەنجوومەنی وەزیران ژمارە ٣١٥ی ساڵی ٢٠١٩، نابێت پێچەوانەی ئەو بڕیارانە بێت.  - ساڵی خوێندن هاوتای ساڵی تەقویمی بێت، پەیوەست بە کرێی ئەوانەی ئەو بڕیارە دەیانگرێتەوە.  - وەزارەتی دارایی پارە بگوازێتەوە بۆ جێبەجێکردنی ئەو بڕیارە لە چوارچێوەی ئەو پارەیەی کە لە یاسای بودجەی ساڵی ٢٠٢١ تەرخانکراوە.  - راگرتنی دامەزراندنی وانەبێژ لە وەزارەتی پەروەردە.  - ئەو بڕیارە لە مێژووی دەرچوونیەوە جێبەجێ دەکرێت.  نووسینگەی مستەفا کازمی، سەرۆکوەزیرانی عێراق، ئەمڕۆ سێشەممە، لە هەژماری خۆیدا لە فەیسبووک رایگەیاند "ئەنجوومەنی وەزیرانی عێراق لە کۆبوونەوەی ئاسایی خۆیدا ئەمڕۆ رەزامەندیی دا لەسەر پێشنیازی سەرۆکوەزیرانی عێراق بۆ بە گرێبەست دامەزراندنی وانەبێژان و فەرمانبەرانی خۆبەخش کە لە وەزارەتی پەروەردە کار دەکەن".  ئەمە لەکاتێکدایە، نووسینگەی راگەیاندنی ئیدارەی پارێزگای بەسرە، بە تۆڕی میدیایی رووداوی راگەیاند "دەیان وانەبێژی پەروەردە دەرگای بەڕێوەبەرایەتیی پەروەردەیان لە بەسرە داخست و داوا لە حكومەت دەكەن، بكرێنە فەرمانبەری هەمیشەیی".  چەند رۆژێكە وانەبێژانی پەروەردە لە پارێزگاكانی بابل و كەربەلا، دیالە و بەسرە خۆپێشاندانیان دەستپێكردووە و داوادەكەن بكرێنە فەرمانبەری هەمیشەیی.  بەپێی راگەیێندراوی نووسینگەی سەرۆکوەزیرانی عێراق، لە کۆبوونەوەکەی رۆژی سێشەممە ٦ی نیسانی ٢٠٢١ی ئەنجوومەنی وەزیرانی عێراق، مستەفا کازمی رایگەیاند "لە بودجەی ساڵی ٢٠٢١ دا رێگەچارەیەکمان دەستنیشان کرد بۆ چارەسەرکردنی پرسی وانەبێژان و کارمەندانی خۆبەخشی پەروەردە، بەڵام بەداخەوە ژمارەکان و دەقەکان لە بودجەدا گۆڕدران، لەگەڵ ئەوەش لە کۆبوونەوەی ئەمڕۆدا پرسەکەمان خستەڕوو بۆ بەدیهێنانی دادپەروەری".