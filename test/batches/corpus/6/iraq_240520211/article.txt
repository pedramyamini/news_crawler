رەفعەت سمۆ، یاریدەدەری پارێزگاری نەینەوا بۆ کاروباری کارگێڕی بە تۆڕی میدیایی رووداوی راگەیاند، بەهۆی ئاشکرابوونی ساختەکاری و گەندەڵییەوە نزیکەی ٤ مانگە فەرمانگەی تۆمارکردنی خانووبەرەی بەرەی چەپی موسڵ داخراوە و ژمارەیەک کارمەندەی ئەو فەرمانگەیەش دەستگیرکراون.  یاریدەدەری پارێزگاری نەینەوا بۆ کاروباری کارگێڕی ئاماژەی بەوەکرد، لە بەغدا لیژنەیەک هاتووە لێکۆڵینەوە و بەدواداچوون بۆ گەندەڵییەکانی ئەو فەرمانگەیە دەکەن، بۆیە کارەکانی وەستاون، لەسەر ئەو کەیسەش ژمارەیەک فەرمانبەری شارەوانی و دیوانی پارێزگای نەینەواش دەستگیرکراون.  رەفعەت سمۆ راشیگەیاند، لە فەرمانگەی تۆمارکردنی خانووبەرەی بەرەی چەپی موسڵ، چەندین کاری ساختەکاری لە زەویی نیشتەجێبوون و زەویی کشتوکاڵی و شوێنەکان کراون، ئێستا ئاشکرابوون و دەیان سکاڵا تۆمارکراون و لێکۆڵینەوەکان بەردەوامە، بۆیە فەرمانگەکە هەر داخراوە، بەڵام فەرمانگەی تۆمارکردنی خانووبەرەی بەرەی راست، هیچ کێشەیەکی نییە و لە کارکردن بەردەوامە.  بەپێی زانیارییەکانی تۆڕی میدیایی رووداو، لەسەر وەرگرتنی بەرتیل بۆ وەرگرتنی زەوی، بەم دواییانە دوو کارمەندی دیوانی پارێزگای نەینەوا هەریەکیان سزای دوو ساڵ زیندانیان بۆ دەرکراوە.