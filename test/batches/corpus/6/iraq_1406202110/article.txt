رۆژی دووشەممە ١٤ی حوزەیرانی ٢٠٢١ مستەفا کازمی، سەرۆکوەزیرانی عێراق پێشوازیی لە ژمارەیەک ئافرەتی کوردی ئێزدیی رزگاربووی دەستی داعش کرد و گوێی لە بۆچوون و داواکارییەکانیان گرت. بەگوێرەی راگەیێندراوی سەرۆکوەزیرانی عێراق، ئافرەتە ئێزدییە رزگاربووەکانی دەستی داعش لە بەغدا لەژێر سەرپەرشتیی پرۆگرامێکی تایبەتی حکومەتی عێراقیدان، کە تایبەتە بە ئافرەتانی رزگاربووی دەستی داعش.  نووسینگەی سەرۆکوەزیرانی عێراق دەڵێت، کازمی بایەخدانی حکومەتەکەی بە دۆسێی ئافرەت و منداڵانی کوردی رفێندراوی ئێزدی دووپاتکردەوە و رایگەیاند، دۆخەکە ئاسایی نابێتەوە تاوەکو هەموو رفێندراوان ئازادنەکرێن و ئاشتیی کۆمەڵایەتی بەرقەرار نەکرێت.  مستەفا کازمی گوتووشیەتی "پێویستە ناوچەی کەسوکارە ئێزدییەکانمان ئاوەدان بکرێتەوە و قەرەبووی ئەو ئازار و مامەڵە دڕندانەیە بکرێتەوە کە تووشیان بوو".  لە سەرەتای مانگی ئاداردا پەرلەمانی عێراق یاسای تایبەت بە ئافرەتانی ئێزدیی رزگاربووی دەستی داعشی پەسندکرد، کە لەسەر ئاستی نێودەوڵەتی پێشوازییەکی بەرچاوی لێکرا و تێیدا دەستەبەری قەرەبووکردنەوەی رزگاربووانی دەستی داعش و تێکەڵکردنەوەیان بە کۆمەڵگە دەستەبەر دەکات، ئەمە جیا لە هاوکاریکردنیان لەڕووی دەروونی و تەندروستییەوە.