ئەحمەد سەحاف، گوتەبێژی وەزارەتی دەرەوەی عێراق، ئەمڕۆ دووشەممە، لە راگەیێندراوێکدا رایگەیاند: "فوئاد حوسێن، وەزیری دەرەوە گەیشتە رۆمای پایتەختی ئیتاڵیا بۆ بەشداریکردن لە کۆبوونەوەی فراوانی وزاری هاوپەیمانیی نێودەوڵەتی بۆ لەنێوبردنی داعشی تیرۆریست؛ لەگەڵ کۆبوونەوەی وەزیرانی ئەو وڵاتانە سەبارەت بە سووریا، چاوەڕوانین وەزیری دەرەوەی عێراق لەگەڵ هاوتاکانی و بەشدارانی کۆبوونەوەکەدا چەندین دیدار و کۆبوونەوەی هەبێت بۆ تاوتوێکردنی پەیوەندییە دووقۆڵییەکان و ئەو پرسانەی جێی سەرنجی هاوبەشن".  ئەحمەد سەحاف گوتیشی: "وەزیرانی دەرەوەی وڵاتانی ئەندام لە کۆبوونەوەکەی هاوپەیمانییەکەدا بەشدار دەبن بۆ تاوتوێکردنی هەوڵی هاوبەش بۆ بەرەنگاربوونەوەی رێکخراوی داعشی تیرۆریست؛ کۆبوونەوەکەش بە سەرۆکایەتیی لویجی دی مایۆ، وەزیری دەرەوەی ئیتاڵیا و ئەنتۆنی بلینکن، وەزیری دەرەوەی ئەمریکا دەبێت".  ئەمڕۆ لە ئیتاڵیا کۆبوونەوەی هاوپەیمانی نێودەوڵەتیی دژی داعش بەڕێوەدەچێت؛ لە کۆبوونەوەکەدا وەزیرانی دەرەوەی ٨٣ وڵاتی ئەندامی هاوپەیمانییەکە بەشدار دەبن و هەڕەشەکانی داعش لە عێراق و سووریا تاوتوێ دەکەن و تێیدا بەڵێندەدەن بەردەوام بن لە شەڕکردن دژی داعش، تاوەکو کۆتایی بە هەڕەشەکانی رێکخراوەکە دێت.  کۆبوونەوەکەی هاوپەیمانی لە کاتێکدایە داعش دەڵێت تەنیا لە شەش مانگی یەکەمی ساڵی ٢٠٢١ دا ٥٣٤ هێرش و تەقینەوەی ئەنجامداوە و ٩٧٩ کەسیشی کوشتووە و بریندار کردووە.  جیاوازی کۆبوونەوەی ئەمجارەی هاوپەیمانییەکە، بەشداریکردنی زیاتر لە ٢٥ وڵاتی ئەفریقایە کە بە داوای ئەمریکا بانگهێشتی کۆبوونەوەکە کراون بەمەبەستی تاوتوێكردنی هەڕەشە هەڵکشاوەکانی داعش لە ئەفریقا.  بیابانی گۆسی لە باشووری مالی لە ئەفریقا؛ یەکێکە لەو شوێنانەی کە چەکدارانی داعش تێیدا چالاک بوونە و هەڕەشەکانیان بۆ سەر ناوچەکە و هێزە بیانییەکان زیاتر کردووە؛ کە دوایینیان لە ٢١ی ئەم مانگە بوو و تێیدا ٦ سەربازی فەرەنسی و ٤ کەسی سیڤیل برینداربوون.  هەروەها بۆرکینا فاسۆ، کە دراوسێی مالییە بەردەوام لەژێر هەڕەشە و هێرشی گرووپە جیهادییە چەکدارەکانە.