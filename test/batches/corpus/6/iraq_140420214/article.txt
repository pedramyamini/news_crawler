عەممار حەکیم، سەرۆکی هاوپەیمانیی عێراقییوون لە تویتێکدا نووسیویەتی "بە نیگەرانییەکی قووڵەوە چاودێریی پێشێلکارییە ئەمنییەکەمان کرد، کە فڕۆکەخانەی هەولێری لە هەرێمی کوردستان کردە ئامانج. ئەم جۆرە کردەوە دنەدانەیە و بە هەموو شێوەیەک سەرکۆنەی دەکەین. هاوکات ئەم کردەوەیە دووبارە دەیسەلمێنێت ئەجێندای تێکدەر و ئاژاوەگێڕ هەن، ئاسایش و سەقامگیریی وڵات دەکەنە ئامانج".  سەرۆکی هاوپەیمانیی عێراقییوون لە تویتەکەیدا نووسیویشیەتی "بەئامانجکردنی دامودەزگا گشتییەکان و خستنە مەترسیی گیانی هاووڵاتیانی سڤیل، تاوانێکی قێزەونە لە مانگێکی پیرۆزدا، کە بە مانگە حەرامەکان دانراون، کە دەکرێت هەموولایەک پابەندی ئاشتی و لێبووردەیی بن لەبری شەڕانگێزی و ناکۆکی و ململانێ و تۆقاندنی خەڵک".  عەممار حەکیم داوای لە لایەنە پەیوەندیدارەکان کرد، دەستبەجێ لێکۆڵینەوە بکرێت بەمەبەستی ئاشکراکردنی ئەو لایەنەی لەپشت رووداوە تێکدەرەکانەوە بوون و "پێویستە ئەجێنداکانیشیان ئاشکرا بکرێن کە دامەزراوەکانی دەوڵەت دەکاتە ئامانج".  ناوبراو جەخت لەوە دەکاتەوە، ئەم هێرشانە کاریگەریی نەرێنییان دەبێت بەسەر متمانەی کۆمەڵگەی نێودەوڵەتی بەرامبەر عێراق.  دەوروبەری کاژێر ٠٩: ٥٠ خولەکی شەوی ١٤ی نیسان هێرش کرایە سەر فڕۆکەخانەی هەولێر. دژە تیرۆری هەرێمی کوردستان رایگەیاند، هێرشەکە لەڕێگەی مووشەکێکەوە کراوە.  لەبارەی هێرشەکەی سەر فڕۆکەخانەی هەولێرەوە، مەسرور بارزانی، سەرۆکی حکومەتی هەرێمی کوردستان پەیامێکی بڵاوکردەوە و جگە لە سەرکۆنەکردنی دەڵێت "هەر گرووپێکی چەکدار کە لە چوارچێوەی هێزە ئەمنییە فەرمییەکانی عێراقدا نەبێت، دەبێت دەستبەجێ لە سنووری هەرێمی کوردستان بکشێنەوە".  سەرۆکی حکومەتی هەرێمی کوردستان دەڵێت " لە رۆژانی داهاتوودا لەگەڵ هاوبەشانمان لە عێراق و کۆمەڵگەی نێودەوڵەتی گفتوگۆ لەسەر رێکارەکانی جێبەجێکردنی ئەم هەنگاوە دەکەم".  هەروەها سه‌رۆكايه‌تيى هه‌رێمى كوردستان بە تووندی سه‌ركۆنه‌ى هێرشەکانی سه‌ر فڕۆكه‌خانه‌ى نێوده‌وڵه‌تيى هه‌ولێر و پێگه‌يه‌كى هێزەکانی توركيا له باشيك دەکات و رایدەگەیێنێت، "چه‌ندباره‌بوونه‌وه‌ى ئه‌م هێرشانه هه‌ڵوه‌سته‌يه‌كى جیددىی ده‌وێت و دەبێت سنوورێكى يه‌كجارييان بۆ دابنرێت".  لە راگەیێندراوێکی وەزارەتی ناوخۆی هەرێمی کوردستاندا لەبارەی هێرشەکەی سەر فڕۆکەخانەی هەولێر ئاماژە بەوە کراوە "دوای لێکۆڵینەوە و بەدواداچوونی دەزگا پەیوەندیدارەکان بۆ هۆکاری تەقینەوەی ئەمشەوی فڕۆکەخانەی نێودەوڵەتیی هەولێر، دەرکەوت هێرشەکە لەڕێگەی درۆنی TNT کراو بووە و ئاراستەی بنکەی هێزەکانی هاوپەیمانان کراوە لەناو فڕۆکەخانە".  هەر لەو راگەیێندراوەدا هاتووە، "خۆشبەختانە هیچ زیانێکی گیانی نییە و تەنیا زیانی ماددی بەر باڵاخانەیەک کەوتووە. لێکۆڵینەوەکانیش بەردەوامن بۆ دیاریکردنی سەرچاوە و شوێنی هاتنی درۆنەکە".