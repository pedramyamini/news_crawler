سامد ئەلشەمخی، بەڕێوەبەری سەنتەری نیشتیمانی بۆ دیالۆگ بە تۆڕی میدیایی رووداوی راگەیاند: "هۆکاری کشانەوەکان بۆ ئەوەیە تاوەکو رەوایەتی لە هەڵبژاردن و ئەنجامدانی وەربگیرێتەوە، ئەوەش هۆکاری زۆرە کە بۆچی ئەو کارە دەکرێت".  سامد ئەلشەمخی ئاماژەی بەوەدا: "لە هەڵبژاردنی ئەنجوومەنی نوێنەرانی ساڵی ٢٠١٨ رێژەی بەشداریکردن زۆر کەمبوو، لە هەڵبژاردنی ئەمساڵیش کەمدەبێت،  هەروەها ئەوەی روونبووەتەوە ئەوەیە هەموو شتێک لەنێوان حیزبە گەورەکان دابەشکراوە و رێککەوتن لەسەر دابەشکردنی پۆست و وردەکارییەکان هەمووی هەیە بە ناوچەکانیشەوە، ئەوە جگە لە بوونی چەکی بێ مۆڵەت و دەسەڵاتی سیاسیی قۆرخکراو و نەبوونی گەرەنتی بۆ هەڵبژاردنێکی بێگەرد".  جومانە غەلای، ئەمڕۆ چوارشەممە ٢٨ی تەمموزی ٢٠٢١ بە تۆڕی میدیایی رووداوی راگەیاند: "تاوەکو ئەمڕۆ چوارشەممە هیچ بەربژێرێک لەکۆی ئەو ٣ هەزار و ٢٤٩ بەربژێرەی خۆیان بۆ هەڵبژاردنی ئەنجوومەنی نوێنەرانی عێراق لەلای ئێمە خۆیان تۆمارکردووە کشانەوەیان رانەگەیاندووە، مەبەستم لەمە ئەوەیە هیچیان نووسراوی فەرمییان نەداوەتە کۆمیسیۆن و پێمانبڵێن دەکشێنەوە".  هەروەها گوتی: "ئێمە ئێستا دەستمانکردووە بە چاپکردنی کارتی دەنگدانی هەڵبژاردنی ئەنجوومەنی نوێنەرانی عێراق و پۆستەری تایبەت بە دەنگدەرانی گشتی و دەنگدەرانی تایبەت، لەگەڵ چاپکردنی رێبەرێکی تایبەت بە دەنگدان و چۆنێتیی دەنگدان و شتی دیکە".   گوتەبێژی کۆمیسیۆنی باڵای سەربەخۆی هەڵبژاردنەکانی عێراق ئاماژەی بۆ ئەوەشکرد سەرجەم ئامادەکارییەکانییان بۆ ئەنجامدانی هەڵبژاردن وەکو خۆیان بەڕێوەدەچن و لە کارەکانی کۆتایی ئامادەکارییەکان نزیکبووینەتەوە".  سەبارەت بە کشانەوەی بەربژێرەکان و کاریگەرییان لەسەر هەڵبژاردن، جومانە غەلای گوتی: "کشانەوەی بەربژێرەکان کە لە راگەیاندنەکانەوە رایدەگەیێنن هیچ کاریگەرییەکی لەسەر دواخستنی هەڵبژاردنەکان نابێت و هیچ تێڕوانێنێک بۆ دواخستنی نییە، ئەو کشانەوانەشی روودەدەن بەهای یاساییان نییە".  ئەو قسانەی ئەو بەرپرسەی کۆمیسیۆنی باڵای هەڵبژاردنەکانی عێراق، لەدوای راگەیێنراوی هاوپەیمانیی مینبەری عێراقی بە سەرۆکایەتیی ئەیاد عەللاوی دێت، کە ئەمڕۆ چوارشەممە ٢٨ - ٠٧ - ٢٠٢١ کشانەوەی لە هەڵبژاردنی پەرلەمانی عێراق راگەیاند، کە بڕیارە رۆژی ١٠ی مانگی تشرینی یەکەمی ئەمساڵ بەڕێوەبچێت.   هۆکاری کشانەوەکە بەپێی ئەو هاوپەیمانێتییە دوای: "نەمانی هەلی ئەنجامدانی هەڵبژاردنێکی خاوێن"، بڕیاریانداوە لە هەڵبژاردن پاشەکشە بکەن و بایکۆتی بکەن.  رەوتی سەدر یەکەم لایەن بوو لەسەر زاری موقتەدا سەدری رێبەرییەوە لە رۆژی ١٥ی تەمموزی ٢٠٢١ کشانەوەی لە هەڵبژاردن راگەیاند کە بەقسەی سەدر هەڵبژاردنەکە نابێتە هۆی"چاکسازیی راستەقینە" لەوڵات.  ٢٤ی تەمموزی ٢٠٢١ ش حیزبی شیوعی عێراق بوو بە دووەم لایەن و کشانەوەی خۆی ئاشکراکرد و رایگەیاند لەبوونی چەکوچۆڵی بێ مۆڵەت و پارەی سیاسیی هەڵبژاردنی بێگەرد بەڕێوەناچێت، هاوکات گردبوونەوەی کۆماریی عێراقیش لە هەڵبژاردن کشایەوە، دوای ئەوانیش بەرەی دیالۆگی عێراق بە سەرۆکایەتی ساڵح موتلەگ کشانەوەی لە هەڵبژاردن راگەیاند.   سەعید کاکەیی، ئەندامی پێشووی کۆمیسیۆنی باڵای سەربەخۆی هەڵبژاردنەکانی عێراق لەبارەی ئەگەرەکانی دواخستنی هەڵبژاردن و ئەو هۆکارانەی دەبنە پاڵنەر بۆ دواخستنی هەڵبژاردنی ٢٠٢١ی ئەنجوومەنی نوێنەرانی عێراق،  بە تۆڕی میدیایی رووداوی راگەیاند بەپێی یاسا بەرکارەکان هیچ دەقێکی یاسایی و بڕگە و ماددەیەکی یاسایی نییە رێگە بە کۆمیسیۆنی باڵای سەربەخۆی هەڵبژاردنەکان بدات بۆ ئەوەی هەڵبژاردنی پێ دوابخات.  دەشڵێت"ئێستا لەعێراق ٢٦٧ پارت و لایەنی سیاسیی خۆیان بۆ هەڵبژاردن تۆمارکردووە، ئەگەر لەو ژمارەیە ٢٥٠ شیان بکشێنەوە لەو هەڵبژاردنە، هەردەبێت بکرێت".  لەبارەی ئەو کات و رێگە یاساییانەی دەبێتە هۆی دواخستنی هەڵبژاردن، سەعید کاکەیی دەڵێت: "تەنیا سەرۆ کۆمار و سەرۆکی ئەنجوومەنی وەزیرانی عێراق دەتوانن هەڵبژاردنی ئەنجوومەنی نوێنەرانی عێراق دوابخەن، ئەویش لەکاتێکدا دەبێت کە داڕووخانی ئابووری هەبێت یان شەڕێکی نێوخۆیی هەبێت کە وا بکات وڵات بخاتە دۆخێکی مەترسیدارەوە رێگربێت لەبەردەم ئەنجامنەدانی هەڵبژاردن".  بڕیارە لە ١٠ی ئۆکتۆبەری ٢٠٢١ هەڵبژاردنی ئەنجوومەنی نوێنەرانی عێراق بکرێت، لەو هەڵبژاردنەدا ٢٤ ملیۆن و ٢٩ هەزار و ٩٢٧ دەنگدەر مافی دەنگدانییان هەیە  بەپێی سەنتەری نیشتیمانی بۆ دیالۆگ کە سەنتەرێکی عێراقییە بۆ دیالۆگ و لێکۆڵینەوەی ستراتیژی، تاوەکو ئێوارەی ئەمڕۆ چوارشەممە ٢٥ لایەن و پارتی سیاسی کە سەدان بەربژێرییان هەیە لە هەڵبژاردنی ١٠ی ئۆکتۆبەری ٢٠٢١ کشاونەتەوە کە ئەمانەن:  ١ - رەوتی سەدر، (التيار الصدري).  ٢ - پارتی گردبوونەوەی کۆماری، (حزب التجمع الجمهوري).  ٣ - بەرەی دیالۆگی نیشتیمانی، (جبهة الحوار الوطني).  ٤ - پارتی مینبەری عێراقی، (حزب المنبر العراقي).  ٥ - حیزبی شیوعی عێراقی، (الحزب الشيوعي العراقي).  ٦ - فایەق شێخ عەلی - سەربەخۆ، (فائق الشيخ علي - مستقل).  ٧ - هاوپەیمانی مەدەنیی عێراقی، (التحالف المدني الديمقراطي).  ٨ - یەکێتی کار و مافی عێراقی، (اتحاد العمل والحقوق العراقي).  ٩ - پارتی گەل، (حزب الشعب).  ١٠ - ماڵی نیشتیمانی، (البيت الوطني).  ١١ - بەرەی مەدەنیی عێراقی، (الجبهة المدنية العراقية).  ١٢ - یەكێتی عێراقی بۆ کار و مافەکان، (الاتحاد العراقي للعمل والحقوق).  ١٣ - کۆڕبەندی نیشتیمانی بۆ لێپرسینەوە و دادپەروەری، (الملتقى الوطني للمساءلة والعدالة).  ١٤ - پارتی چارەنووسی نیشتیمانی، (حزب المصير الوطني).  ١٥ - هاوپەیمانی جوڵانەوە مەدەنییەکانی شۆڕش، (تحالف الحركات المدنية للثورة).  ١٦ - هەماهەنگیکاری پەیامی موعتەسیم، (تنسيقية رسالة معتصم).  ١٧ - جوڵانەوەی مەوتنیی راست، (حراك موطني حق).  ١٨ - ئەنجوومەنی ناوەندیی تشرین، (مجلس تشرين المركزي).  ١٩ - پارتی لیبڕاڵیی عێراقی، (الحزب العراقي الليبرالي).  ٢٠ - پارتی هاوڵاتیبوون، (حزب المواطنة).  ٢١ - جوڵانەوەی مەدەنیی سەربەخۆ، (الحراك المدني المستقل).  ٢٢ - هەماهەنگیکاری بەغدا، (تنسيقية بغداد).  ٢٣ - بەردەوامیین، (مستمرون).  ٢٤ - گردبوونەوەی ئاشتی و پێشکەوتن، (تجمع السلام والتقدم).  ٢٥ - گردبوونەوەی گۆمەزی سپی، (تجمع القبة البيضاء).