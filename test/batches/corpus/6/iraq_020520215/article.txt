پەیامنێری تۆڕی میدیایی رووداو لە بەغدا رایگەیاند، ئەو چەکدارانە پێشتر گرێبەستەکانیان هەڵوەشاوەتەوە، بۆیە چاوەڕێ بوون لە بودجەی ساڵی ٢٠٢١ دا بگەڕێنەوە سەر کارەکانیان.  پەیامنێری رووداو گوتی، سەرەتا ژمارەی خۆپێشاندەران کەم بوو، بەڵام دواتر ژمارەیەکی زۆر لەو چەکدارانەی حەشدی شەعبی لە پارێزگاکانی دیکەوە هاتن بۆ بەشداریکردن لە خۆپێشاندانەکە. خۆپێشاندەران هەوڵیاندا بچنە ژوورەوە، بەڵام پاسەوانانی وەزارەت و هێزەکانی نەهێشتنی پشێوی، کارمەندانی وەزارەتیان لە دەرگای وەزیری داراییەوە لە باڵەخانەکە بردە دەرەوە.  وەکو پەیامنێری رووداو دەڵێت، خۆپێشاندەران لەبەردەم وەزارەتی دارایی تایەی ئۆتۆمبێلیان سووتاند و بەردیان لە پاسەوانەکانی وەزارەتەکە گرت، بەڵام دواتر هێزەکانی نەهێشتنی پشێوی بڵاوەیان بە خۆپێشاندەران کرد و دۆخەکە کۆنترۆڵکرا و کۆتایی بە خۆپێشاندانەکە هات.  پێشتر فالح فەیاز، سەرۆکی دەستەی حەشدی شەعبی رایگەیاندبوو، دەستەکەیان پێویستی بە هاوئاهەنگی و رێگەپێدانی ئیدارییە لە وەزارەتەکانی دارایی و پلادانان بۆ گەڕانەوەی ئەو کەسانەی گرێبەستەکانیان هەڵوەشاوەتەوە. راشیگەیاند، بەگوێرەی یاسای نوێی بودجە، مووچەی چەکداری حەشدی شەعبی دەبێتە ملیۆنێک و ٤١٥ هەزار دینار.  هاوکات هەر ئەمڕۆ لە چەند پارێزگایەکی دیکەی عێراق خۆپێشاندان کرا؛ لەوانەش ئەوانەی بەپێی کرێی رۆژانە کاردەکەن کە  فەرمانگەکانی تەندروستی و کارەبایان لە ناسریە داخست و داوایان دەکرد مووچەکانیان بۆ خەرج بکرێت، لەگەڵ جێبەجێکردنی بڕیاری ٣١٥ لەبارەی هەڵوەشانەوەی گرێبەستەکان و گەڕانەوە سەر کار.  هەروەها خۆپێشاندانی کارمەندانی کرێی رۆژانە و گرێبەست لە فەرمانگەکانی شارەوانی، ئاو و ئاوەڕۆ لە قەزای بدێر لە پارێزگای دیوانییە بۆ پێنجەمین رۆژ بەردەوامبوو.