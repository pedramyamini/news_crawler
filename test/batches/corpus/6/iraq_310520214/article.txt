ئەمڕۆ دووشەممە ٣١ی ئایاری ٢٠٢١، شانەی راگەیاندنی ئەمنیی عێراق راگەیێندراوێکی بڵاوکردەوە و ئاماژەی بەوە دا، بە پشتبەستن بە زانیاریی هەواڵگری کە گەیشتوونەتە دەزگای هەواڵگری و دژە تیرۆر لە شارۆچکەی دووبز لە دەزگای هەواڵگری و لێکۆڵینەوە فیدڕاڵییەکانی وەزارەتی ناوخۆی عێراق و بنکەی پۆلیسی پردێ لە پۆلیسی کەرکوک، ٥ مووشەکی جۆری گراد و بنکەی تەقاندن دەستیان بەسەردا گیرا.  ئەمڕۆ، هەردی ئەحمەد، پەیامنێری (رووداو) لە کەرکوک هەواڵی دەستبەسەرداگرتنی ئەو مووشەکانەی راگەیاند کە بەرەو ئاڕاستەی هەولێر دانرابوون.   پەیامنێری رووداو لە کەرکووک رایگەیاند، پێنج کاتیۆشا بە ئاراستەی هەولێر لە دەشتی ساڵەیی نێوان گوندەکانی حەسار و دارەمان دانراون، پێش ئەوەی بتەقێندرێت لەلایەن هێزە ئەمنییەکانەوە ئاشکراکراون و دەستیان بەسەرداگیراوە.  هەردی محەممەد، پەیامنێری رووداو لە کەرکووک سەبارەت بەو مووشەکانە دەڵێت، ئەو شوێنەی مووشەکەکانی لێدانراون دەشتی ساڵەییە و ١٠ بۆ ١٥ کیلۆمەتر لە کەرکووکەوە دوورە.   بەگوتەی دانیشتووانی ئەو ناوچەیە کە قسەیان بۆ پەیامنێری رووداو کردووە، "درەنگانی شەوی رابردوو هێزێک لەو ناوچەیە بینراون، بەڵام نەزانراون سەر بە کێن و تاوەکو ئێستاش دیارنییە کە کێ ئەو مووشەکانەی لەو ناوچەیە داناون. "