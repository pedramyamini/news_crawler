وەزارەتی تەندروستی و ژینگەی عێراق، رۆژی سێشەممە ٣٠ی ئادار، لە راگەیێندراوێکدا رایگەیاند "ئەمڕۆ سێشەممە پێنج هەزار و ٩٩٥ تووشبووی دیکەی کۆرۆنا لە عێراق و هەرێمی کوردستان دیاریکران، هاوکات چوار هەزار و ٩١٥ تووشبووی پێشووی ڤایرۆسەکەش چاکبوونەتەوە، هەروەها ٣٧ تووشبووش گیانیان لەدەستدا".  بەپێی راگەیێندراوی وەزارەتی تەندروستیی عێراق "لە هەرێمی کوردستان ٨٦٠ تووشبووی دیکەی ڤایرۆسی کۆرۆنا دەستنیشانکراون، ١٨٩ تووشبووی دیکەی کۆرۆنا چاکبوونەتەوە و ٧ تووشبووش گیانیان لەدەستداوە".  لە راگەیێندراوی تەندروستیی عێراقدا جەخت لەسەر گرنگیی وەرگرتنی پێکوتەی کۆڤید - ١٩ کراوەتەوە و دەڵێت "کورتترین رێگەیە بۆ کۆنترۆڵکردنی پەتاکە"، ئاماژەی بەوەش کردووە کە پرۆسەی پێدانی پێکوتە "زۆر باش بەڕێوەدەچێت" و تاوەکو ئێستا ٤١ هەزار و ٢٠٥ کەس لە عێراق پێکوتەی کۆرۆنایان وەرگرتووە.  تاوەکو ئێستا ٨٤٤ هەزار و ٢٦٠ کەس لە عێراق و هەرێمی کوردستان تووشی کۆرۆنا بوون، ٧٥٥ هەزار و ٣٥٠ لەو تووشبووانە چاکبوونەتەوە، واتە ٨٩.٥ % ـی تێکڕای تووشبووان، هەروەها ٧٤ هەزار و ٦٢٤ تووشبووی کۆرۆنا هێشتا چارەسەر وەردەگرن، ٤٧٧ لەو تووشبووانە لەژێر چاودێریی چڕدان، ١٤ هەزار و ٢٨٦ تووشبووش گیانیان لەدەستداوە.