مستەفا گۆران، پەیامنێری رووداو قسەی لەگەڵ فەرمانگەی راگەیاندنی ئەنجوومەنی نوێنەران کردووە پێیان راگەیاندووە، "کاژێر ١٠ کۆبووەنەوە دەستپێناکات، چونکە چەند کۆبوونەوەیەکی سوننە و شیعەکان ماون".   دوای ئەوەی بودجەی هەرێمی کوردستان لە لیژنەی دارایی پەسندکرا، بەشێك لە شیعەکان و سوننەکان چەند داواکارییەکی نوێیان پێشکێش کردووە، لایەنە سوننەکان داوای زیادکردنی بودجەی ئەو ناوچانە دەکەن کە کەوتبوونە ژێر دەست داعش، شیعەکانیش داوای زیادکردنی بودجەیان کردووە بۆ پارێزگاکانی باشووری عێراق.  ئەو داواکارییانەی لایەنە سوننە و شیعەکان تاوەکو ئێستا لە لیژنەی دارایی پەسند نەکراون، کۆبووەنەوەکانی شەوی رابردوو تاوەکو کاژێر ٢ بەرەبەیانی ئەمرۆ درێژەیان هەبوو، بەڵام بێئەنجام بوون.  بەو پێیەی کە لایەنەکان دەیانەوێت کاتێک پرۆژەیاسای بودجە دەچێتە پەرلەمان هیچ کێشەیەکی نەبێت و هەموو لایەنەکان لەسەری کۆک بن، بۆیە کۆبوونەوەی پەرلەمان دوا دەکەوێت.  شەوی رابردوو هاوپەیمانی سائیروون پێداگربوو لەوەی کە هەر لەو شەوەدا پرۆژەیاسای بودەجە تێپەڕێنرێت، بەڵام بەهۆی درێژەپێدان بە کۆبوونەوەکانی نێو لیژنەی دارایی، نەتوانرا کۆبوونەوەی پەرلەمان رێکبخرێت.  پێشتر حکومەتی هەرێمی کوردستان و حکومەتی عێراق لەسەر رادەستکردنی ٢٥٠ هەزار بەرمیلی رۆژانە و نیوەی داهاتی نانەوتی هەرێمی کوردستان رێککەوتن، بەڵام دوێنی لایەنە شیعەکان دەقێکی جێگرەوەیان لە بری ماددەی ١١ پێشکێشکرد کە داوای ٤٦٠ هەزار بەرمیل نەوتی رۆژانەیان دەکرد.  لە کۆبوونەوەکەی شەوی رابردووی شاندی هەرێمی کوردستان و لیژنەی دارایی بەشێک لە ماددەکانی دەقە جێگرەوەکە لابراون و بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات، و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان.