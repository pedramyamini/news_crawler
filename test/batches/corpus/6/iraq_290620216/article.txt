رۆژی ٢٨ - ٦ - ٢٠٢١، حەسەن کەریم کەعبی، جێگری یەکەمی سەرۆکی پەرلەمانی عێراق، نووسراوی فەرمی بۆ  ئەمینداری گشتیی پەرلەمانی عێراق کردووە، تێیدا داوا دەکات مووچەی هەموو ئەو پەرلەمانتارانە رابگرن، کە لە کۆبوونەوەکانی پەرلەمان ئامادە نابن، تەنیا ئەوانەی پاساوێکی فەرمی و رەزامەندی دەستەی سەرۆکایەتیی پەرلەمانیان هەیە.  سەرچاوەیەک لە سەرۆکایەتی پەرلەمانی عێراق بە (تۆڕی میدیایی رووداو)ی راگەیاند ئەو نووسراوەی جێگری سەرۆکی پەرلەمانی عێراق، گوشارێکە بۆ ئەوەی پەرلەمانتاران ئامادەی کۆبوونەوەکان بن، کە زیاتر لە مانگ و نیوێک بوو پەرلەمان نەیتوانیبوو کۆببێتەوە، نووسراوەکەش کاریگەری خۆی هەبوو، ئەمڕۆ پەرلەمان کۆبوونەوەی خۆی کرد و رێژەی یاسایی پەرلەمانتاران ئامادە بوون.   چەند پەرلەمانتارێک تاوەکو ئێستا بەشداری هیچ دانیشتنێکی پەرلەمانیان نەکردووە، هەندێکیشیان لە زۆربەی کۆبوونەوەکان ئامادەنابن. حازم خالیدی، سەرۆکی لیژنەی چاودێریی کارەکانی حکومەت لە پەرلەمانی عێراق دەڵێت، زیاتر لە ١٠٠ پەرلەمانتار لەو خولەدا بەردەوام ئامادەنابن، بۆیە داوا دەکات ناوەکانیان ئاشکرا بکرێن.  بەشێک لە پەرلەمانتاران، پێیانوایە کۆنەبوونەوەی پەرلەمان بەشێکی لە ئەستۆی دەستەی سەرۆکایەیتی پەرلەمانە و داوا دەکەن ناوی پەرلەمانتارانی ئامادەنەبوو بۆ رای گشتی بڵاوبکاتەوە.  د. جەمال کۆچەر، سەرۆکی فراکسیۆنی یەکگرتوو لە پەرلەمانی عێراق بە (تۆڕی میدیایی رووداو)ی گوت، وێڕای هەڵبژاردن، کوتلە سیاسییەکان رازی نین لێپرسینەوە لە وەزیرەکانیان بکرێت، بۆیە هەرکاتێک هەوڵێکی لەو شێوەیە بدرێت، یاخود بەرنامەی کاریان بە دڵ نەبێت، بایکۆتی کۆبوونەوە دەکەن و رێژەی یاسایی ئامادەبوون تێکدەدەن.