سەرۆکوەزیرانی عێراق لە تویتێکدا لە تویتەری تایبەتی خۆی رایگەیاندووە، "پشتیوانیمان لە ئازادی خۆپێشاندانی ئاشتییانە لە عێراق کردووە، فەرمانی تووندمان دەرکردووە بۆ پاراستنی خۆپێشاندەران، دان بەخۆداگرتن و قەدەخەی بەکارهێنانی گوللەی زیندوو، بە هەر هۆکارێک بێت".   سەرۆکوەزیرانی عێراق جەختلەوەدەکاتەوە، لێکۆڵێنەوەیەکی شەفاف دەکەن لەبارەی راستی رووداوەکانی چرکەساتی کۆتاییهاتنی خۆپێشانداکەی گۆڕەپانی تەحریر و ئاشکراکردنی هۆکارەکان. ئاسایش بەرپرسیارێتیی هەمووانە، پێویست هەموون لە پاراستنیدا بەشداربن.  د. عەلی بەیاتی، ئەندام و گوتەبێژی کۆمیسیۆنی باڵای مافەکانی مرۆڤی عێراق لە تویتێکدا رایگەیاند، بەپێی زانیارییە سەرەتاییەکان لە گۆڕەپانی تەحریر خۆپێشاندەرێک کوژراوە و ژمارەیەکی دیکە برینداربوون. هاوکات ژمارەیەک کەرەستەی هێزە ئەمنییەکانیش سووتێنراون.  ئێوارەی ئەمڕۆ لە گۆڕەپانی تەحریری شاری بەغدا گرژی ئاڵۆزی لە نێوان خۆپێشاندەران و هێزە ئەمنییەکان دروست بووە.  فازل غەراوی، ئەندامی کۆمیسیۆنی باڵای مافەکانی مرۆڤی عێراق بە تۆڕی میدیایی رووداوی گوت، تیمەکانیان لە شوێنی خۆپێشاندانەکان بڵاوبوونەتەوە و سەرقاڵی تۆمارکردنی ژمارەی قوربانی و سەرپێچییەکانن، تاوەکو ئێستا ئامارێکی فەرمییان لەبارەی ژمارەی قوربانییەکان لەبەردەست نییە. دوای کۆکردنەوەیان، ئامار و زانیارییەکان بڵاودەکەنەوە.     ویسام کەوکەب، کە یەکێکە لە چالاکڤانانی میسان بەشداری لە خۆپێشاندانەکانی بەغدا کردووە بە تۆڕی میدیایی رووداوی راگەیاند، لە چەند ناوچەیەکی بەغدا خۆپێشاندانە لەوانە، گۆڕەپانەکانی فیردەوس، نسوور و تەحریر. خۆپێشاندەران داوا بە سزاگەیاندنی بکوژانی چالاکڤانان و خۆپێشاندەران دەکەن، بڕیارە لە بەردەم ئەنجوومەنی باڵای دادوەریی گردبوونەوە و مانگرتنی کراوە دەستپێبکەن.      لە دوای کوژرانی ئیهاب وەزنی لە کەربەلا لە ٩ی ئایاردا، بوونی هەڕەشە بۆ سەر چالاکڤانان و مەترسی لە باڵادەستیی گرووپە چەکدارەکان و ساختەکاری لە هەڵبژاردن، داواکارییەکان بۆ بایکۆتکردنی هەڵبژاردنی ١٠/١٠ی ئەمساڵ زیاتر بوون، بەتایبەتی لای چالاکڤانان و رۆژنامەڤانانن.