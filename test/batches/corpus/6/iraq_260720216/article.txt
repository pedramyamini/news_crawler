ئێوارەی رۆژی دووشەممە، ٢٦ - ٠٧ - ٢٠٢١، شانەی راگەیاندنی ئەمنیی عێراقی لە راگەیێندراوێکدا بڵاویکردەوە، فەرماندەیی ئۆپەراسیۆنە هاوبەشەکان لیژنەیەکی لێکۆڵینەوەی لەبارەی تەقینەوەی کۆگایەکی چەکی سەر بە فیرقەی ئیمام عەلی لە دەستەی حەشدی شەعبی لە پارێزگای نەجەف پێکهێنا لەبارەی هۆکارەکانی ئەو تەقینەوەیە و دیاریکردنی بەرپرسیارێتی و گرتنەبەری رێکاری یاسایی بەرامبەر هەر کەمتەرخەمییەک.  شانەی راگەیاندنی ئەمنیی عێراقی  دەڵێت، زانیاریی شارەزایانی تەکنیکی لە شوێنی رووداوەکە ئەوەیان دیاریکردووە، کە تەقینەوەکە بە هۆکاری خراپ کۆگاکردن و بەرزبوونەوەی پلەکانی گەرما بووە، تیمەکانی بەرگریی شارستانی ئێستا لە شوێنەکەن بۆ چارەسەرکرن، هاوکات بەرگریی ئاسمانی هیچ فڕۆکەیەکی بێفڕۆکەوان و هیچ شتێکی دیکەی لەنزیک رووداوەکە لەو پارێزگایە تۆمار نەکردووە.  هەر لە درێژەی راگەیێندراوەکەدا هاتووە، بەهۆی رووداوی تەقینەوەی هاوشێوە لە رابردوودا، پێشتر سەرۆکوەزیران و فەرماندەی گشتیی هێزە چەکدارەکان بڕیاریدابوو پێداچوونەوە بکرێت بە میکانیزمی کۆگاکردن و رێنوێنیی فەرمیی دروست جێبەجێبکرێت لە پرۆسەی کۆگاکردندا لە هەموو سەربازگەکاندا، ئەوەش بۆ پاراستنی گیانی هاووڵاتییان و چەک و کەرەستەی سەربازیی دەوڵەت و هێزە چەکدارەکان.  پێشتر فیرقەی ئیمام عەلی قیتالی لە راگەیێندراوێکدا بڵاویکردەوە، یەکێک لە سەربازگەکانی سەر بە فیرقەی ئیمام عەلی، کە سەر بە لیوای دووی حەشدی شەعبییە بە سەرۆکایەتیی تاهر خاقانی "لەلایەن فڕۆکەی بێ فڕۆکەوانی دووژمنەوە لە پارێزگای نەجەف کراوەتە ئامانج".  فیرقەی ئیمام عەلی قیتالی دەڵێت، کاژێر ١٥: ٣٠ خولەکی پاشنیوەڕۆی رۆژی دووشەممە ٢٦ - ٠٧ - ٢٠٢١ فڕۆکەیەکی بێفڕۆکەوان کۆگەیەکی چەکی لە سەربازگەی دیوک بۆردوومانکرد و دواتر جارێکی دیکە کاژێر ١٧: ٣٠ خولەک هەمان سەربازگەی بۆردوومان کردەوە.  هەروەها فیرقەی ئیمام عەلی باسی لەوەش کردووە، لە بەرەبەیانی ئەمڕۆوە سوڕانەوەی درۆن بەسەر ئەو سەربازگانە هەبووە، پێش ئەوەی سەربازگەکە بکرێتە ئامانج. بەهۆیەوە سێ چەکداری برینداربوونە.  هاوکات وەین مەراتۆ، گوتەبێژی هاوپەیمانیی نێودەوڵەتی دژی داعش لە تویتێکدا رایگەیاندووە، هاوپەیمانێتییەکەیان ئەمڕۆ یاخود دوێنێ هیچ هێرشێکی ئاسمانیی لە سووریا و عێراق ئەنجام نەداوە. ئاماژەی بەوەش کردووە کە هاوپەیمانیی نێودەوڵەتی بە سەرۆکایەتیی ئەمریکا مافی سرووشتیی خۆیەتی کە بەرگری لە خۆی بکات.