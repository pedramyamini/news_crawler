قەیس خەزعەلی، ئەمڕۆ هەینی لە هەژماری خۆیدا لە تۆڕی کۆمەڵایەتیی تویتەر رایگەیاند: "داوا لە برایان؛ ئەندامانی نیشتمانپەروەری پەرلەمان دەکەین، ملکەچی گوشارە سیاسییەکان نەبن و بەرژەوەندیی عێراق و گەلەکەی پێش هەموو شتێک دابنێن، هەروەها لە بابەتی نەوت و بەشە بودجەی هەرێمدا پشت بە دەستوور ببەستن".  ئەمە لە کاتێکدایە، شاندی حکومەتی هەرێمی کوردستان لەگەڵ لایەنە شیعەکانی نێو لیژنەی دارایی لە پەرلەمانی عێراق لەسەر بنەما سەرەکییەکانی بودجەی ٢٠٢١ گەیشتوونەتە رێککەوتن، لەو بارەوە ئاڵا تاڵەبانی، سەرۆکی فراکسیۆنی یەکێتی نیشتمانیی کوردستان لە پەرلەمانی عێراق بە تۆڕی میدیایی رووداوی رایگەیاند: "ناتوانین بڵێین گەیشتووینەتە رێککەوتنی کۆتایی، بەڵام لەسەر بنەما سەرەکییەکان رێککەوتووین و ئێستا سەرقاڵی نووسینەوەی دەقی جێگرەوەین. "  هاوکات قوباد تاڵەبانی، جێگری سەرۆکوەزیرانی هەرێمی کوردستان و سەرۆکی شاندی دانوستاندکاری هەرێمی کوردستان لە بەغدا بە تۆڕی میدیایی رووداوی راگەیاند: "تاوەکو ئێستا رێککەوتنەکە زۆر بە باشی رۆیشتووە، هیوادارم ئەمشەو بگەینە کۆتاییەکی باش".  پێشتر حکومەتی هەرێمی کوردستان و حکومەتی عێراق لەسەر رۆژانە رادەستکردنی ٢٥٠ هەزار بەرمیل نەوتی خاو و نیوەی داهاتی نانەوتی هەرێمی کوردستان رێککەوتن، بەڵام ئەمڕۆ لایەنە شیعەکان دەقێکی جێگرەوەیان لە بری ماددەی ١١ ـی پرۆژە یاسای بودجەی فیدراڵی ئەمساڵ پێشکەشکرد، کە تایبەتە بە بەشە بودجەی هەرێمی کوردستان، دەقە جێگرەوەکەش داوای رۆژانە رادەستکردنی ٤٦٠ هەزار بەرمیل نەوتی خاوی هەرێمی کوردستان دەکات، دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پترۆدۆلار دەدرێتەوە هەرێمی کوردستان.  چاوەڕوانیش دەکرێت ئەمڕۆ پەرلەمانی عێراق پرۆژە یاسای بودجەی فیدراڵی ساڵی ٢٠٢١ بخاتە دەنگدانەوە.