شانەی راگەیاندنی ئەمنیی عێراق، لە راگەیێندراوێکدا رایگەیاند: "بە فەرمانی فەرماندەیی ئۆپەراسیۆنە هاوبەشەکان؛ فڕۆکەکانی هاوپەیمانیی نێودەوڵەتیی دژی داعش لە رێگەی نۆ بۆردوومانەوە ٥ مۆڵگەی تیرۆریستانیان لە زنجیرە چیای حەمرین خاپوور کرد".  هاوکات فەرماندەیی ئۆپەراسیۆنەکانی بەغدا لە راگەیێندراوێکدا رایگەیاند: "هێزێکی فیرقەی یەکی پۆلیسی فیدراڵی تۆمەتبارێکی دەستگیرکرد کە بەپێی ماددەی ٤ی یاسای بەرەنگاربوونەوەی تیرۆر داواکراوە، هێزەکە هەروەها شەش تۆمەتباری دیکەی دەستگیرکرد، کە تۆمەتبارن بە بازرگانیکردن بە ماددە هۆشبەرەکان و دزیکردن".  ماوەی چەند مانگێکە جموجووڵەکانی داعش لە ناوچە جێناکۆکەکان زیادی کردووە، ئەوەش بەهۆی ئەو بۆشاییە ئەمنییەی لەنێوان هێزەکانی پێشمەرگە و سوپای عێراق هەیە.  دوایین هێرشی داعش بۆ سەر هێزەکانی پێشمەرگە نزیکەی هەفتەیەک پێش ئێستا بوو کە تێیدا چەکدارانی داعش لە سنووری گوڵاڵە هێرشیان کردە سەر ناوچەکانی ژێر دەستی هێزەکانی حەشدی شەعبی و لە گوندی ئۆمەربلیش بە نیشانشێکن هێرش کرایە سەر سەنگەرێکی لیوای ١١٦ی پێشمەرگە و پێشمەرگەیەک شەهید بوو.