ئۆفیسی نەتەوەیەکگرتووەکان بۆ هەماهەنگی کاروباری مرۆیی راپۆرتێکی دەربارەی دۆخی مرۆیی لە عێراق بڵاوکردووەتەوە و رایگەیاندووە ساڵی پار چەند کەس پێویستیان بە یارمەتی مرۆیی بوو، ئەمساڵ بە نزیکەیی هەمان ژمارە لەو بارودۆخە دژوارەدا ماونەتەوە.  راپۆرتەکە دەڵێت بەهۆی خراپی رەوشی ئابووری و کاریگەرییەکانی بەسەر خەڵکەوە، پێویستی خەڵک بە یارمەتیی مرۆیی زۆر زیادی کردووە. بەهۆی خراپی دۆخیان، رێکخراوە مرۆییەکان دەستی یارمەتیان بۆ یەک ملیۆن و ٥٠٠ هەزار کەس درێژکردووە، زۆربەی ئەو خەڵکانەشی کە دۆخیان باش نییە، ئاوارە و دەربەدەربووی کامپەکانن، یاخود ئەوانەن گەڕاونەتەوە سەر زێدی خۆیان، بەڵام ماڵەکانیان بەهۆی شەڕ و پێکدادانەوە وێرانبووە.  نەتەوەیەکگرتووەکان دەڵێت: "بەهۆی داخستنی هەندێ کەمپ لە عێراق، ژمارەی ئاوارە و دەربەدەربووان لە ٢٥٧ هەزارەوە کەمی کردووە بۆ ١٩٢ هەزار کەس. کۆمەڵگەی مرۆیی بەردەوامدەبێت لە هاوکاریکردنی دەربەدەربووانی کامپەکان، یارمەتییەکانیش بەگوێرەی ژمارە و پێویستی خەڵکەکەی دەبێت.  بەپێی دوایین راپۆرتی وەزارەتی پلاندانانی عێراق، لە نیوەی دووەمی ساڵی رابردوو رێژەی هەژاری لە عێراق نزیکەی ٢٥ % بووە.  عەبدولزەهرە هینداوی، گوتەبێژی وەزارەتی پلادانانی عێراق بە (تۆڕی میدیایی رووداو)ی رایگەیاند، بەپێی دوایین لێکۆڵینەوەکان، کە بە هاوکاری بانکی ناوەندیی عێراق کراوە، رێژەی هەژاری لە نیوەی دووەمی ساڵی ٢٠٢٠ دا بۆ ٢٤، ٨ % دابەزیوە، لە کاتێکدا لە سەرەتای سەرهەڵدانی کۆرۆنا لە نیوەی یەکەمی ساڵی رابردوو رێژەی هەژاری گەیشتبووە ٣١، ٧ %.   بە گوتەی هینداوی ئێستا ژمارەی هەژاران لە عێراقدا کەمترە لە ١٠ ملیۆن کەس. ساڵی ٢٠١٩ رێژەی هەژاری لە عێراق ٢٠ % بووە. بۆ ئەمساڵیش تاوەکو ئێستا داتای فەرمیان لەبەردەست نییە.