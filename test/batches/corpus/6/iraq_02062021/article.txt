نووسینگەی پارێزگاری زیقار لە راگەیێندراوێکدا بڵاویکردەوە، لەسەر داواکاری ئەحمەد غەنی خەفاجی، پارێزگاری زیقار، مستەفا کازمی، فەرماندەی گشتی هێزە چەکدارەکان و سەرۆکوەزیران، فەریق روکن سەعد حەربییەی بە فەرماندەی ئۆپەراسیۆنەکانی سۆمەر دیاری کردووە.  لای خۆیەوە، سەعد حەربییە رایگەیاندووە تاوەکو ئێستا بە نووسراوی فەرمی بۆ فەرماندەیی ئۆپەراسیۆنەکانی سۆمەر رانەسپێردراوە، بەڵام پارێزگاری زیقار و نووسینگەی سەرۆکوەزیران پەیوەندیان پێوەکردووە، پێیانڕاگەیاندووە، کە بۆ ئەو ئەرکە راسپێردراوە.   پێشتر فەریق روکن سەعد حەربییە، فەرماندەی بارەگای پێشکەوتووی فەرماندەیی ئۆپەراسیۆنە هاوبەشەکان بوو لە کەرکووک، بەڵام دواتر لە پۆستەکەی دوورخرایەوە و لە شوێنی ئەو عەلی فرێجی دانرا.