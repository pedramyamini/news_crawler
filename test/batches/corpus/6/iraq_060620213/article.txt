جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق، ئەمڕۆ یەکشەممە، بە تۆڕی میدیایی رووداوی راگەیاند: "کۆمیسیۆن قۆناخێکی گەورەی بەرەو رێکخستنی هەڵبژاردن بڕیوە؛ کە بڕیارە لە ١٠ی ئۆکتۆبەری ئەمساڵدا و لە ١٠٧٩ ناوەندی دەنگدان بەڕێوەبچێت".  جومانە غەلای گوتیشی: "سێ جۆر ئامێر بۆ دەنگدان لە پرۆسەکە بەکاردەهێنرێن، یەکەمیان ئامێری ئەلیکترۆنی دڵنیابوونەوەیە؛ کە داتاکانی تۆماری ئەلیکترۆنی دەنگدەرانی تێدایە، لە ئاستی وێستگەی دەنگدان و لە رۆژی دەنگداندا بەکاردەهێنرێت، بۆ ناسینەوەی کارتی ئەلیکترۆنی دەنگدان و خوێندنەوەی پەنجەمۆری دەنگدەر لە وێستگەکاندا، دووەمیشیان ئامێری ژماردن و جیاکردنەوەی ئەلیکترۆنییە؛ کە بە سکان ناسراوە و لەسەر سندووقی دەنگدان دادەنرێت بۆ سکانکردنی کاغەزی دەنگدان و هەژمارکردنی دەنگەکەی نێوی، ئامێری سێیەمیش دوای کۆتاییهاتنی پرۆسەی ژماردن و جیاکردنەوەی دەنگەکان بەکاردەهێنرێت؛ بۆ ناردنی ئەنجامەکانی هەڵبژاردن لە وێستگەکانی دەنگدانەوە بۆ ناوەندی نیشتمانیی کۆکردنەوەی دەنگەکان و راگەیاندنیان".  کۆمیسیۆنی باڵای سەربەخۆی هەڵبژاردنەکانی عێراق، لە ٣٠ی مانگی ئایاری ٢٠٢١ دا، بە تۆڕی میدیایی رووداوی راگەیاند: " ٢٤ کاژێر دوای بەڕێوەچوونی پرۆسەی دەنگدانی تایبەت، ئەنجامە بەراییەکانی دەنگدانی تایبەت رادەگەیەنین، بە هەمانشێوە ٢٤ کاژێر دوای بەڕێوەچوونی پرۆسەی دەنگدانی گشتیی ئەنجامە بەراییەکانی دەنگدانی گشتیی رادەگەیێنین".