سازکردنی ئەو کۆنگرە لە عێراق دوای رۆژێک هات لە پێشکێشکردنی پرۆژەیاسای بەدەستهێنانەوەی داهاتی گەندەڵی، لەلایەن بەرهەم ساڵح، سەرۆککۆماری عێراقەوە بۆ پەرلەمان. بەرهەم ساڵح لە گوتارەکەیدا ئاماژەی بەوە دا، "گەندەڵی دیاردەیەکی سنووربەزێنە، ئامار و داتاکانی حکومەت و داتا نێودەوڵەتییەکان دەڵێن تێکڕای داهاتی نەوتی عێراق لە ٢٠٠٣ وە نزیکەی هەزار ملیار دۆلارە، ئاماژە و زانیاری هەن کە ١٥٠ ملیار دۆلاری گرێبەستەکانی گەندەڵی بۆ دەرەوەی عێراق دزەیان پێکراوە.. جارێکی دیکە داوا دەکەم، هاوپەیمانییەکی نێودەوڵەتی بۆ بەرەنگاربوونەوەی گەندەڵی پێکبهێندرێت هاوشێوەی هاوپەیمانی نێودەوڵەتی دژی داعش".  سەرباری چڕکردنەوەی هەوڵەکانی بەرەنگاربوونەوەی گەندەڵی لەلایەن مستەفا کازمی، سەرۆکوەزیرانی عێراقەوە، بەڵام هۆکاری سەرەکیی تەشەنەکردنی گەندەڵیی دارایی و کارگێڕی لە عێراق وەک رێکخراوی شەفافییەتی نێودەوڵەتی دەڵێت، دەربازبوونی گەندەڵکارانە لە لێپرسینەوە و سزادان.  موسا فەرەج، سەرۆکی پێشووتری دەستەی دەستپاکیی عێراق لە بەرنامەی گفتوگۆی رۆژانەی تۆڕی میدیایی رووداو رایگەیاند، "حەیدەر عەبادی، سەرۆکوەزیرانی پێشووتری عێراق دوای ئەوەی پەنای بۆ لێکۆڵەری نێودەوڵەتی برد رایگەیاند گەندەڵی تەنیا لە بانکی ناوەندی ٣٠٠ ملیار دۆلارە، لەگەڵ پارەی بلۆککراو کە لە ١٥٠ ملیار بۆ ٣٠٠ ملیار دۆلارە، لەپاڵ دزین و بەتاڵانبردنی خانووبەرەی دەوڵەت؛ کە لەو پارەیە زیاترە".  ئامانجی کۆنگرەی نێودەوڵەتیی بەرەنگاربوونەوەی گەندەڵی لە عێراق؛ وەک زینە ئەحمەد، نوێنەری پرۆگرامی نەتەوە یەکگرتووەکان بۆ گەشەپێدان لە عێراق رایگەیاند، پاڵپشتیکردنی هەوڵەکانی حکومەتی عێراقە بۆ دەستگیرکردن و دادگاییکردنی تۆمەتباران بە گەندەڵی، لە رێگەی دەستپێکردنی پرۆژەیەکی نوێ بە گوژمەی ١٥ ملیۆن یۆرۆ بۆ کەمکردنەوەی گەندەڵی لە عێراق.  تەشەنەکردنی گەندەڵی متمانەی هاووڵاتیان و دامەزراوە نێودەوڵەتییەکانی بە هەوڵەکانی بەرەنگاربوونەوەی گەندەڵی لە عێراق کەمکردووە، بە رادەیەک هەرچەندە عێراق لە پۆلێنی رێکخراوی شەفافییەتی نێودەوڵەتی لە ٢٠٢٠ بە کەمتر گەندەڵ دەردەکەوێت، کەچی هێشتا یەکێکە لە ٢١ گەندەڵترین وڵات لە ئاستی جیهاندا.