سەعەد هیندی، شوانە و دەڵێت "ئێمە ژمارەیەک خێزانین. هەر شەش حەوت رۆژێک لە شوێنێک دەمێنینەوە. تاکە شت هەمان بێت چادر و تەنکەرە ئاوەکانمانن. لە هەر شوێنێک بمێنینەوە، چادرەکانمان هەڵدەدەین. هەندێ جاریش هەفتەیەک دەمێنینەوە، یان ١٠ رۆژ یان ٢٠ رۆژ. مانەوەمان پشت بە لەوەڕ دەبەستێت. ئێمە بەدوای لەوەڕدا دەگەڕێین بۆ ئاژەڵەکانمان. "  پارێزگای ئەنبار بەهۆی کەمی بارانەوە لە وەرزەکانی زستان و بەهاردا لەوەڕی تێدا نەماوە. بەڵام ئاژەڵەکان لە کێڵگەکانی ناوچەی بادووشیش لەوەڕی پێویستیان بۆ خواردن دەستناکەوێت.   خەمیس هندی، شوانە و دەڵێت "ئەم شوێنە یەکەمجارە بێین بۆی. ئێمە پێشتر نەدەهاتین بۆ ئێرە، بەڵکو دەچووینە ئەوبەر بۆ ناوچەی جەزیرە. بەڵام ئەمساڵ زۆر سەیرە کە ئەوێ هیچ لەوەڕێکی لێ نەبوو. بۆیە هاتین. ئێرە هەندێ لەوەڕگەی لێیە، بەڵام بەشی ئاژەڵەکانمان ناکات. هەروەها خاوەنی لەوەڕگەکان داوای پارەمان لێدەکەن... پارەیەکی زۆر. "  ئەو پارەیەی کە خاوەن پاوانەکانی بادووش داوای دەکەن، مەڕدارەکانی ناچار کردووە چەند سەر مەڕێک بفرۆشن تا ئەوانی دیکەی پێ تێربکەن.   فەرحان نەزاڵ، شوانێکی دیکەیە و ئاماژە بەوە دەدات "ئەم ئاژەڵانە لاوازن. سەیربکە، هێشتا بچووکن. ناتوانن بەرگەی برسێتی بگرن، یەکسەر دەمرن. بۆیە ئەو هەموو رێگەیەمان بە دوای لەوەڕدا بڕی تا ئەم شوێنەمان دۆزیەوە. ئێمە ٢٥٠ دۆنم پاوانمان بە کرێ گرت کە بایی دوو ملیۆن و ٦٠٠ هەزار دینار بوو. مەڕەکان لاوازن و نافرۆشرێن. ئەگەر ئێستا بیانبەیت بۆ مەیدان، کەس نایانکڕێت. "  راپۆرتێکی کۆتایی مانگی نیسانی ٢٠٢١ ئاماژە بەوە دەکات، لە پاییزی ٢٠٢٠ ـەوە بارانی کەم لە بەشێکی زۆری عێراق باریووە و ئەوەش وشکەساڵی دروستکردووە.   راپۆرتەکە دەڵێت، داهاتی کەم و سنوورداری خزمەتگوزارییەکان وایکردووە، وشکەساڵییەکە زوو کاریگەری لەسەر خەڵک دەربکەوێت.