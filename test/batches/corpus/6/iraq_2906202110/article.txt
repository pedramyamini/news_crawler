بەشار کیکی، جێگری سەرۆکی فراکسیۆنی پارتی دیموکراتی کوردستان لە پەرلەمانی عێراق بە تۆڕی میدیایی رووداوی گوت، هەرچەندە ئامادەبوونی ئیحسان عەبدولجەبار، وەزیری نەوت لە بەرنامەی کاری ئەمڕۆی پەرلەمان نەبوو، بەڵام وەزیری نەوت ئامادەیی دەربڕی بێتە کۆبوونەوەکە، بۆیە ئێستا لە کۆبوونەوەی پەرلەمان ئامادەیە و لەلایەن لیژنەی نەوت و گاز و لیژنەی دەستپاکی پرسیاری لێدەکرێت.  جێگری سەرۆکی فراکسیۆنی پارتی دیموکراتی کوردستان ئاماژەی بەوەکرد، تاوەکو ئێستا کۆمەڵێک پرسیار ئاراستەی وەزیری نەوت کراون، لەبارەی مامەڵە و لێدوانەکانی ئەمدواییانەی وەزیری نەوت، جۆری پەیوەندییەکانی لەگەڵ باڵیۆزی چین، بابەتی کۆمپانیا چنییەکان، ئەو گرێبەستەی لەگەڵ ئێران کراوە بۆ هاوردەکردنی گاز، تاوەکو ئێستاش پرسیار و وەڵامەکان بەردەوامن.  بەشار کیکی، ئاشکراشی کرد، "پەرلەمانی عێراق بڕیاری دا کە میوانداری محەممەد کەریم خەفاجی، وەزیری کشتوکاڵی عێراق بکات، رەنگە سبەی یاخود دوو سبەی بێت لەسەر ئەوەی بێڕێزی بە ژنە پەرلەمانتارێک کردووە و لە نووسینگەکەی بەشێوەی ناشایستە دەری کردووە، بەهیچ شێوەیەک قبووڵ ناکرێت بێڕێزی بە پەرلەمانتاران بکرێت. "