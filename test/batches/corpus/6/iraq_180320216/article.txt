لە بەرنامەی ئەمجارەی گفتوگۆی رۆژانەی تۆڕی میدیایی رووداو، کە رۆژان ئەبوبەکر پێشکێشی دەکات، باس لە ناکۆکییەکانی کورد لەسەر ئەو یاسایە و مەترسییەکانی بۆ سەر هەرێمی کوردستان کرا، بە میوانداری موحسین سەعدوون، شارەزای یاسا و دەستوور و سەرۆكی پێشووی لیژنەی یاسایی لە پەرلەمانی عێراق، هەروەها ئارەزوو مەحمود، ئەندامی پەرلەمانی عێراق لە فراکسیۆنی یەکێتیی نیشتمانیی کوردستان.  بە گوتەی موحسین سەعدوون ئەوان وەکو فراکسیۆنی پارتی دیموکراتی کوردستان و سەرجەم ئەندامانی کوردی پەرلەمانی عێراق، "پابەندین بەو هەموارە یاسای دادگەی فیدراڵی کە لەلایەن سەرۆککۆمارەوە بۆ پەرلەمان رەوانەکراوە کە ٣ ماددە لەخۆی دەگرێت، ئێمە هیچ کێشەیەکمان لەگەڵی نییە، بەڵام بەداخەوە پێش دوو رۆژ پەرلەمان هەستاوە ٤ ماددەی دیکەی نوێی بۆ هەموارەکە زیادکردووە، کە ئەمە سەرپێچی یاسایە، ناکرێت ماددەی زیادە بخرێتە سەر ئەو یاسا هەموارکراوەی کە لەلایەن سەرۆککۆمارەوە بۆ پەرلەمان نێردراوە، بەبێ ئەوەی بە میکانزمی یاسایی تێپەڕببێت، کە خۆی دەبینێتەوە لە خوێندنەوەی یەکەم و دووەم و پاشان دەنگدان لەسەری".  سەرۆكی پێشووی لیژنەی یاسایی لە پەرلەمانی عێراق زیادکرنی ئەو ماددانە بە مەترسی بۆ سەر هەرێمی کوردستان دەزانێت و دەشڵێت: " ئێمە ترسمان لە پێکهێنانی ئەو دادگەیە هەیە کە دژ بە هەرێمی کوردستان کار بکات".  ئارەزوو مەحمود لەبارەی بۆچوونی جیاوازی یەکێتی لەسەر پرۆژەیاسای دادگەی فیدراڵی گوتی: "دوو پرۆژەیاسا لەبارەی دادگەی فیدراڵییەوە هەیە، پرۆژەیاسا ئەسڵەکە هەیە لەگەڵ پرۆژەیاسایەکی هەموارکراو، ئێمە وەکو یەکێتیی نیشتمانیی کوردستان تاوەکو دانیشتنی رابردوو پێمانوابوو پرۆژەیاسا ئەسڵەکە زیاتر لە بەرژەوەندیی کوردە بە تایبەت ئێمە تەرکیزمان لەسەر ناوچە جێناکۆکەکان و ماددەی ١٤٠ بوو، پێمانوابوو لە پرۆژەیاسا ئەسڵەکەدا زیاتر دەتوانین ئەو مافە دەستەبەر بکەین، لەبەر ئەوەی ڤیتۆی ٧ لەسەر ٩ هەبوو لە یاسا ئەسڵەکەدا".  لە بەشێکی دیکەی قسەکانیدا ئارەزوو مەحمود ئاماژەی بەوەدا، "هەم پرۆژەیاسا ئەسڵەکە و هەم هەموارکراوەکە کەموکوڕیی زۆریان تێدایە، من وەکو ئارەزوو پێموابوو یاساکە سەرلەبەری کەموکوڕی زۆری تێدایە و لەگەڵ ئەوەبووم یاساکە تێنەپەڕێت، بەڵام ئەوە بە ئارەزووی من نییە بە تەنیا، دەبوو خۆمان یەکلاییبکەینەوە لەنێوانی خراپ و خراپتر کامیان هەڵبژێرین. کورد سێ بۆ چوار سکاڵای هەیە لە دادگەی فیدراڵی بۆیە ئەو کاتە پرۆژەیاسا هەموارکراوەکە لە بەرژەوەندیی ئێمە بوو".  ئەندامەکەی پەرلەمانی عێراق لە فراکسیۆنی یەکێتی دەڵێت: "سەرۆکی سەرجەم فراکسیۆنە کوردستانییەکان لەگەڵ ئەندامانی کوردی لیژنەی یاسایی لە پەرلەمانی عێراق وا رێککەوتووین بگەینە دەقێکی هاوبەش هەموومان بە یەکەوە بڕیار بدەین بەشداری بکەین یان بەشداری نەکەین، ئێمە وەکو کورد ئەگەر بە یەکەوە بەشداری بکەین لە هەر بڕیارێک لەناو پەرلەمانی عێراق جا بە بایکۆتکردن بێت یان بەشداریکردن، بە دەنگدان بێت یان دەنگ نەدان هەموومان بە یەکەوە بین، پێموابێت دەتوانین بۆچوونێکی زۆرینە دروست بکەین و کاریگەریی زیاترمان هەبێت".