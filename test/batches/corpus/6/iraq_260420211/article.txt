هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند "پەرلەمانی عێراق ئەمڕۆ کاژێر ١١: ٠٠ ـی پێشنیوەڕۆ کۆدەبێتەوە بۆ تاوتوێکردنی رووداوەکەی نەخۆشخانەی ئیبن ئەلخەتیب".  دوێنێ یەکشەممە ٢٥ی نیسانی ٢٠٢١ ئەنجوومەنی وەزیرانی عێراق لە کۆبوونەوەیەکی نائاساییدا بە سەرۆکایەتیی مستەفا کازمی، سەرۆکوەزیرانی عێراق بۆ تاوتوێکردنی رووداوەکەی نەخۆشخانەی ئیبن ئەلخەتیب، بڕیاریدا لیژنەیەکی لێکۆڵینەوە لە رووداوەکە پێکبهێندرێت بۆ دەستنیشانکردنی لایەنە کەمتەرخەمەکانی رووداوەکە و سزادانیان.  ئەنجوومەنی وەزیرانی عێراق بڕیاریدا دەسەڵاتەکانی هەریەک لە دکتۆر حەسەن تەمیمی، وەزیری تەندروستی و پارێزگاری بەغدا، لەگەڵ بەڕێوەبەری گشتیی فەرمانگەی تەندروستیی رەسافە هەڵپەسێردرێن و لێکۆڵینەوەیان لەگەڵدا بکرێت، ئەو لێکۆڵینەوەیەش لە ماوەی پێنج رۆژدا کۆتایی بێت و راپۆرتی لیژنەکە پێشکێشی ئەنجوومەنی وەزیران بکرێت.  بە گوتەی بەڕێوەبەرایەتیی بەرگریی شارستانیی عێراق و شایەتحاڵەکان، ئاگرەکەی نەخۆشخانەی ئیبن ئەلخەتیب، کە تایبەتە بە چارەسەرکردنی تووشبووانی ڤایرۆسی کۆرۆنا بە تەقینەوەی بوتڵێکی ئۆکسجین دەستیپێکرد، بەڵام زۆربەی قوربانییەکان بەهۆی نەمانی ئۆکسجین لەکاتی گواستنەوەیان بە ئامانجی رزگارکردنی ژیانیان بوونە قوربانی، لەکاتێکدا سیستەمی ئاگرکوژێنەوە لە نەخۆشخانە سووتاوەکەدا چەند ساڵێکە لەکارکەوتووە.