هاوار محەممەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان بە تۆڕی میدیایی رووداوی راگەیاند، "ئەو بەربژێرانەی رەتکراونەتەوە لیستی دووەمە کە کۆمیسیۆن رەتیانبکاتەوە و بەشێکی ئەوانەش ئەو کەسانەن کە پلەی سەربازییان هەیە و ناتوانن خۆیان بەربژێر بکەن، لەنێو بەربژێرەکانیشدا کوڕی خالید عوبەیدی، وەزیری پێشووتری بەرگریی عێراق هەیە".  بڕیارە لە ١٠ی ئۆکتۆبەری ئەمساڵدا هەڵبژاردنی ئەنجوومەنی نوێنەرانی عێراق بەڕێوەبچێت، کە بەپێی کۆمیسیۆنی باڵای سەربەخۆی هەڵبژاردنەکان سێ هەزار و ٥٢٣ کەس خۆیان بەربژێر کردووە، لەنێویاندا هەزار و دوو بەربژێریان هی هاوپەیمانێتییەکانن و حیزبەکانیش هەزار و ٦٣٤ بەربژێریان هەیە؛ هەرچی بەربژێرە سەربەخۆکانن ژمارەیان ٨٨٧ کەسە؛ بەگشتی ٩٣٦ ژن بەربژێرن و رێژەی ٢٥ % یان لە هەڵبژاردنەکە سەردەکەون.  بەپێی ماددەی هەشتەمی یاسای ژمارە ٩ی ساڵی ٢٠٢٠ی تایبەت بە هەڵبژاردنی ئەنجوومەنی نوێنەرانی عێراق، ئەو کەسەی خۆی بەربژێر دەکات، دەبێت:  - هاووڵاتیی عێراقی بێت و تەمەنی ٢٨ ساڵی تەواوکردبێت.  - یاسای ریشەکێشکردن و دادگەری نەیگرێتەوە یان هەر یاسایەکی دیکەی هاوشێوە کە جێی بگرێتەوە.  - بە تاوان یان کەتنی لەکەدارکردنی شکۆ سزا نەدرابێت.  - بە رێگەی ناڕەوا لەسەر موڵک و ماڵی گشتی دەوڵەمەند نەبووبێت و بەهۆیەوە سزادرابێت.  - لانیکەم بڕوانامەی ئامادەیی یان بڕوانامەیەکی هاوتای هەبێت.  - لەدایکبووی ئەو پارێزگایە بێت کە خۆی تێیدا بەربژێر دەکات یان دانیشتووی بێت.  - لیستێک لە دەنگدەرانی کە پشتگیریی دەکەن کەمتر نەبێت لە ٥٠٠ کەس، پێشکێش بکات.