بۆ بەرگرتن لە تەقاندنەوەی تاوەرەکان، هێزە سەربازییەکان پلانێکی نوێ دەگرنەبەر، رێوشوێنەکان تووندوتۆڵتر دەکەنەوە و هێزێکی تایبەت بە پاسەوانیی تاوەرەکان پێکهێندراون.  لیوا حەیدەر مەتوڕی، فەرماندەی فیرقەی پێنجی پۆلیسی فیدراڵی رایگەیاند، "بەئامانجگرتنی تاوەرەکانی کارەبا لەم ناوچەیە هەیە، سێ تاوەر بە ئاراستەی مریەم بەگ و بەرزاییەکانی حەمرین کرانە ئامانج، پلانێکی گشتگیرمان هەیە، پشتیوان بە خودا تاوەرەکان دەپارێزین بەگشتی، هیچ کەسێک ناتوانێت لە تاوەرەکان نزیک ببێتەوە تاوەکو پۆلیسی فیدراڵی و فیرقەی پێنج هەبن".  لە ماوەی حەوت مانگدا ١٦٠ تاوەری کارەبا تەقێندراونەتەوە، تەنیا مانگی رابردوو ٣٦ تاوەر لە پارێزگاکانی کەرکووک، دیالە، نەینەوا و سەلاحەدین کراونەتە ئامانج؛ داعش بەرپرسیارێتیی بەشێک لەو کردەوانەی گرتووەتە ئەستۆ و لە ماڵپەڕەکانیان وەکو چالاکی بۆ چەکدارەکانیان بڵاویان کردوونەتەوە.  زۆرترین کردەوەکان لە پارێزگای دیالەن، دوایین تاوەری کارەبا لەو ناوچەیە و لە خانەقین رۆژی یەکشەممە کرایە ئامانج.  کەریم عەلی، جێگری یەکەمی پارێزگاری دیالە دەڵێت "داعش چەندین جار لە دیالە یان دەرەوەی دیالە ئەو تاوەرانەی تەقاندووەتەوە، ئەگەر کەسانێکی دیکەش ئەوە بکەن زانیاریم نییە، بەڵام هەر کەسێک ئەوە بکات لای ئێمە تیرۆرە".  تەقاندنەوەی تاوەرەکانی کارەبا کاریگەریی راستەوخۆی لەسەر کەمکردنەوەی پێدانی کارەبا بە هاونیشتمانیان هەبووە، چونکە تۆڕەکانی کارەبای نیشتمانی لەیەکدی دادەبڕێت، ئێستا بە بەردەوامی لە شەو و رۆژێکدا کەمتر لە ١٠ کاژێر کارەبا دەدرێتە هاونیشتمانیان.