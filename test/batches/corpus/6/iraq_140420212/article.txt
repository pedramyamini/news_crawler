فەرمانگەی لێکۆڵینەوەکان لە دەستەی دەستپاکیی عێراق، ئەمڕۆ چوارشەممە رایگەیاند، "پارێزگاری پێشووی بابل، پێشتر کاتێک لە پۆستەکەیدا بوو، گرێبەستێکی لەنێوان دیوانی پارێزگاکە و کۆمپانیای گشتی دروستکردنی ئۆتۆمبێل و کەرەستە لە ئەسکەندەرییە لە عێراق بەپێچەوانەی یاسا واژۆکرد؛ بۆ دابینکردنی ئۆتۆمبێل بۆ بەڕێوەبەرایەتیی شارەوانیی شاری حللە ناوەندی پارێزگای بابل".  هەر لە راگەیێندراوەکەدا هاتووە: "دادگای فیدراڵیی تێهەڵچوونەوە لە پارێزگای بابل، کە بە تانەی بڕیاری زیندانیکردنی پارێزگاری پێشووی بابلدا چووەوە، پاش وردبینی و تاوتوێکردن، بڕیاری دادگەی تاوانەکانی حللەی تایبەت بە زیندانیکردنی پارێزگاری پێشووی بابلی پەسندکرد، هاوکات بڕیاری دا دادگەی تاوانەکانی حللە فەرمانی دەستگیرکردن بۆ سزادراوە هەڵاتووەکە دەربکات".  دەستەی دەستپاکیی عێراق ١١ ـی کانوونی یەکەمی ساڵی ٢٠٢٠ دا رایگەیاند دادگەی تاوانەکانی حللە سزای سێ ساڵ زیندانی بۆ کەرار عەبادی، پارێزگاری پێشووی بابل دەرکرد، چونکە ناوبراو لە رێگەی واژۆکردنی گرێبەستێک بەپێچەوانەی یاسا ١٤ ملیار دینار زیانی بە سامانی گشتی گەیاندووە.  دادگەی تاوانەکانی حللە تایبەت بە کەیسەکانی دەستپاکی لە رێکەوتی ٩ ـی ئەیلوولی ساڵی ٢٠٢٠ دا بە غیابی سزای سێ ساڵ زیندانی بۆ کەرار عەبادی، پارێزگاری پێشووی بابل دەرکرد، دادگەکە هاوکات مافی دایە بەڕێوەبەرایەتیی شارەوانیی حللە و دیوانی پارێزگای بابل لە دادگە مەدەنییەکاندا سکاڵا تۆمار بکەن و داوای قەرەبوو بکەن.  پێشتر لە ٢٤ ـی ئاداری ٢٠٢١ دا دەستەی دەستپاکیی عێراق رایگەیاندبوو، دادگەی لێکۆڵینەوە لە شاری حللە، تایبەت بە دۆسییەکانی دەستپاکی فەرمانی دەستگیرکردنی بۆ پارێزگاری پێشووی بابل دەرکرد، بەهۆی ئەوەی گۆڕانکاری کردووە لە کۆنووسی دابەشکردنی زەوی تایبەت بە شەهیدان و زیندانیانی سیاسی و برینداران، کە لەلایەن دیوانی پارێزگای بابلەوە پەسندکرابوو.