هەڵکەوت عەزیز، پەیامنێری رووداو لە بەغدا رایگەیاند، کۆبوونەوەکان تەواو بوون و پرۆژەیاسای بودجە چاپکراوە، ئێستا ئامادەیە بۆ ئەوەی دەنگی لەسەر بدرێت.   لەبارەی پشکی هەرێمی کوردستانەوە پەیامنێری رووداو رایگەیاند: لە پرۆژە یاساکە بەو شێوەیە نووسراوەتەوە کە رێککەوتنی لەسەر کراوە، هەرچەندە هەوڵێک هەبوو کە پشکی هەرێمی کوردستان بکرێتە ١٣.٩ %، بەڵام تاوەکو ئێستا ١٢.٦٧ % جێگیرکراوە.  ئەمڕۆ هەوڵێک هەبوو بۆ جێکردنەوەی ماددەیەک لە پرۆژەیاساکە، بۆ ئەوەی ئەگەر هەرێمی کوردستان پابەند نەبوو بە یاساکە، ئەوکات حکومەتی عێراق بتوانێت راستەوخۆ مامەڵە لەگەڵ پارێزگاکانی هەرێمی کوردستان بکات، بەڵام هەوڵەکە سەری نەگرت.  بەشێک لە پەرلەمانتارە کوردەکان پێداگر بوون لەسەر ئەوەی کە مووچەی فەرمانگە فیدڕاڵییەکان بخریتە ئەستۆی حکومەتی عێراق، ئەوەش لە پرۆژە یاساکە جێکراوەتەوە.  لەبارەی رێککەتنەکانەوە جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، راستە ٤٦٠ هەزار بەرمیل نەوت دیاریکراوە بۆ هەرێمی کوردستان، بەڵام هەرێمی کوردستان هەر ٢٥٠ هەزار بەرمیل نەوت رادەست دەکات، لەگەڵ نیوەی داهاتی نانەوتی.  ئەندامەکەی لیژنەی دارایی لە پەرلەمانی عێراق ئاماژەی بەوەکرد، هەروەها رێککەوتن کراوە هەرێمی کوردستان لە ماوەی ١٠ ساڵدا قەرزی بانکی تی بی ئای بداتەوە. هەردوو حکومەتیش دەبێت تاوەکو ٣٠ی مانگی ٦ی ئەمساڵ وردبینی لە ناو و ژمارەی فەرمانبەرانی هەرێمی کوردستان تەواوبکەن.   لە بەشێکی دیکەی قسەکانیدا جەمال کۆچەر لەبارەی وردبینی لە ناو و ژمارەی فەرمانبەران دەڵێت: "ئەوە کارێکی باشە، چونکە لە ٢٠١٤ ژمارەی فەرمانبەرانی هەرێمی کوردستان بە نزیکەی ٦٨٢ هەزار فەرمانبەران دیاریکراوە و تاوەکو ئێستا هیچی بۆ زیادنەکراوە.  جەمال کۆچەر ئاماژەی بەوەکرد، پشکی هەرێمی کوردستان بە رێککەوتنی زۆربەی لایەنە شیعەکان و سوننەکان و کورد تێدەپەڕێت و لە کۆبوونەوەی ئەمڕۆشدا گفتوگۆ لەسەر بودجە ناکرێت و، راستەوخۆ دەنگ لەسەر ماددەکان و کۆی گشتی بودجە دەدرێت.