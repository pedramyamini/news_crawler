دوای واژۆكردنی یاداشتنامەكە، وەزیری دارایی عێراق رایگەیاند، "وڵاتەكەمان پێویستی بە باشتركردنی میكانیزمەكانی كارگێڕیی گشتییە لە سەرجەم فەرمانگەكانی دەوڵەتدا. وەزارەتی داراییش پابەندە بە پێشكێشكردنی باشترین خزمەتگوزاری بەگوێرەی ستانداردی نێودەوڵەتی لە سەرجەم یەكەكانیدا و ئێمەش كار دەكەین بۆئەوەی بگەینە ئاستی ئەو سیستەمە پێشكەوتووانەی كە تایبەتن بە كارگێڕیی دارایی كە بەرنامەكانی نەتەوە یەكگرتووەكان پەسندی دەكەن".  عەللاوی روونیكردەوە، "وەزارەتی دارایی پێداگرە لە جێبەجێكردنی سیستەمی بەئەلیكترۆنیكردنی داتاكانی گومرگی كە بە (ئەسیكۆدا) ناسراوە لە چوارچێوەی دەستەی گشتیی گومرگەكان. ئەوەش دوای دیدار و گفتوگۆی درێژخایەن و بەردەوام لەگەڵ نەتەوە یەكگرتووەكان بۆ بازرگانی و بووژاندنەوە. بەمنزیكانەش تیمێک لە شارەزایانی نەتەوە یەكگرتووەكان سەردانی عێراق دەكەن بۆئەوەی پرۆسەی چەسپاندن و دابەزاندن و كاركردنی بەرنامەكە ئەنجام بدەن و راهێنان بە تیمی كارمەندانی گومرگی عێراق بكەن لەسەر ئەم بەرنامە نوێیە كە لە ٨٠ وڵاتی جیهاندا كاری پێدەكرێت. ئامانج لەم بەرنامەیە ئاسانكاریكردنە لە راییكردنی كارەكانی گومرگی".  وەزیری دارایی جەختی لەوەش كردەوە، ئەم یاداشتنامەیە یەكێك دەبێت لە هەنگاوە گرنگەكان بۆ پرۆسەی چاكسازی و پێشكەوتن، كە پشكی گەورەی دەبێت لە باشکردنی فەرمانگەكانی گومرگ و زۆر كارا دەبێت بۆ چەسپاندنی شەفافییەت و بەرەنگاربوونەوەی گەندەڵی.