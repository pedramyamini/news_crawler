جومانە غەلای، گوتەبێژی كۆمیسیۆنی باڵای سەربەخۆی هەڵبژاردنەكانی عێراق بە تۆڕی میدیایی رووداوی راگەیاند: " ٢٤٦ كەس وەكو تاك، ٥١ كەس لەرێگەی پارتەكان و ٤ كەسیش لە رێگەی هاوپەیمانییەكان، خۆیان بەربژێر کردووە، ئەمەش لە ژمارەی كورسییەكانی پەرلەمان كەمترە، كە ٣٢٩ كورسییە".  کۆمیسیۆنی باڵای سەربەخۆی هەڵبژاردنەکان تائێستا دووجار ماوەی تۆمارکردنی هاوپەیمانی و بەربژێرەکانی درێژکردووەتەوە، دوایینجار بڕیاری دا ماوەی تۆمارکردنی بەربژێرەکان بۆ ١ - ٥ - ٢٠٢١ درێژبکاتەوە و بەربژێرەکانیش بۆ ١٧ - ٤ - ٢٠٢١.  بەپێی دوایین ئاماری کۆمیسیۆنی باڵای سەربەخۆی هەڵبژاردنەکان، تاوەکو ئێستا مۆڵەتی دامەزراندن بە ٢٥٠ حیزب دراوە و دەتوانن بەشداری لە هەڵبژاردنەکاندا بکەن، داواکاری دامەزراندنی ٦٥ حیزبی دیکەش لە ژێر لێکۆڵینەوەدایە.  وا بڕیارە رۆژی ١٠ - ١٠ - ٢٠٢١ هەڵبژاردنی پێشوەختەی پەرلەمانی عێراق بەڕێوەبچێت. بەپێی ئامارەکانی کۆمیسیۆنی باڵای هەڵبژاردنەکانی عێراقیش ٢٦ ملیۆن و ٦٤٢ هەزار کەس مافی دەنگدانیان هەیە.