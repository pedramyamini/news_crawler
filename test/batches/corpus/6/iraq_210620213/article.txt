بازرگانێک بەناوی مازن عەبدولڕەحمان دەڵێت "کاڵاکانیان باشە و کارەکانیشیان باشە، ھەروەھا نرخەکانیشیان ھەرزانە، کەلوپەلی عێراقی خەلک نایکڕێت، چونکە نرخەکەی گرانە و پاڵپشتییش بۆ کەلوپەلی عێراقی نییە، بۆیە تورکیەکە شتی جوان و ھەرزانە".  دووکاندارێکیش بەناوی ئەبو سەمیر باس لەوە دەکات "چەندین رەنگی ھەیە کەلوپەلی تورکی، ئەم نەوەیەی ئێستاش حەزیان لە رەنگی جیاوازە کە لەگەڵ ماڵ و ژوورەکەی بگونجێت، ئەم رەنگانەش ھەمووی لە کاڵای تورکیدا ھەیە، ھۆکارێکی دیکەش ئەوەیە کە کەلوپەلی عێراق قەبارەیان گەورەیە، ئێستا ماڵ و ژوورەکان بچووک کراونەتەوە، بۆیە جێگایان نابێتەوە".  بەپێی ئامارەکانی وەزارەتی بازرگانیی عێراق، قەبارەی بازرگانیی نێوان ئەو دوو وڵاتە، لە ماوەی ١٠ ساڵدا، نزیکەی ١٠ ملیار بەرزبووە و دەیانەوێت تاوەکو ٢٠٣٠، قەبارەکە لە ٢٠ ملیاری ئێستاوە بگەیێننە ٥٠ ملیار دۆلار.  محەممەد حەنوون، گوتەبێژی وەزارەتی بازرگانیی عێراق رایگەیاند "قەبارەی ئاڵوگۆڕی بازرگانی گەیشتووەتە ئاستێکی باش لە ٩ بۆ ١٢ و دواتر ١٥، ئێستا بۆ ٢٠ ملیار دۆلاری ئەمریکی بەرزبووەتەوە، ئەمەش واتای ئەوەیە کە پەیوەندیمان لەگەڵ تورکیا لەوپەڕی باشیدایە و عێراق بە رێژەیەکی زۆر پشتی بەو قەبارە بازرگانییە بەستووە لەگەڵ تورکیا، چ لە بواری ئابووری یانیش لە بوارەکانی کەرتی تایبەت بێت".  بەپێی ئاماری وەزارەتی بازرگانیی عێراق، ساڵی ٢٠٢٠ چین بە ٣٠ ملیار دۆلار پێشەنگی وڵاتانی هاوردەکار بووە، تورکیا بە ٢٠ ملیار لە ریزبەندیی دووەمە و ئێرانیش بە ١٣ ملیار دۆلار سێیەم گەورە هاوردەکاری کاڵایە بۆ عێراق.  لەدوای چین، تورکیا دووەم ھاوبەشی بازرگانیی عێراقە و ٨٠ % ی خەڵک خواستیان لەسەر کاڵا و کەلوپەلی تورکییە لە بازاڕەکانی عێراق، وەزارەتی بازرگانیش ئاشکرای دەکات پلانیان ھەیە بۆ ساڵی ٢٠٢٢ قەبارەی ئاڵوگۆڕی بازرگانیی عێراق و تورکیا ٢٥ ملیار دۆلار تێپەڕێنێت.