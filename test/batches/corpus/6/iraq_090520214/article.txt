حەسەن نازم، گوتەبێژی ئەنجوومەنی وەزیرانی عێراق رایگەیاند، رۆژی پێنجشەممە مانگی رەمەزان تەواودەبێت، بۆیە ئەمڕۆ [یەکشەممە] کۆبوونەوەی ئەنجوومەنی وەزیرانیان کردووە، نەک سێشەممە.  گوتەبێژی ئەنجوومەنی وەزیرانی عێراق ئاماژەی بەوەش کرد "لە کۆبوونەوەکەی ئەنجوومەنی وەزیراندا دۆخی ئەمنی و ئابووریی وڵات تاوتوێ کراوە. مستەفا کازمی، فەرماندەی گشتیی هێزە چەکدارەکان و سەرۆکوەزیران عێراق داوای لە وەزارەتی ناوخۆ کردووە بەپەلە لێکۆڵینەوە بکات لە تیرۆرکردنی چالاکوان ئیهاب وەزنی لە کەربەلا. حکومەت بەڵێنیداوە بە خێرایی تاوانباران دەستگیربکات".  لە بەشێکی دیکەی کۆنگرە رۆژنامەڤانییەکەدا، باسی رووداوەکانی ئاگرکەوتنەوەی لە زەوییە کشتوکاڵییەکان کرد و ئاماژەی بەوە کرد، سووتاندنی بەروبوومەکان ئەجێندای دەرەکییان لەپشتە و بڕیاردراوە بە جیددییەوە بەدواداچوون بۆ بابەتی سووتاندنی زەوییە کشتوکاڵییەکان و بەروبوومەکان بکرێت.  بە گوتەی گوتەبێژی ئەنجوومەنی وەزیرانی عێراق، هەر لە کۆبوونەوەکەدا باس لە کەمبوونەوەی ئاوی رووباری دیجلە کراوە، رێکار دەگیرێتەبەر بۆ رێگەگرتن لە وشکبوونی ئاوی رووبارەکە.  لە درێژەی قسەکانیدا حەسەن نازم ئەوەی خستەڕوو، ئەنجوومەنی وەزیرانی عێراق پرۆژە یاسای پاراستنی منداڵانی پەسندکرد، کە لەلایەن وەزارەتی کار و کاروباری کۆمەڵایەتی پێشکێش کرابوو؛ هەروەها ئەنجوومەنی وەزیران داوای لە ئەمیندارێتیی بەغدا کرد لەگەڵ هاتنی جەژنی رەمەزاندا هەڵمەتێکی گەورەی پاککردنەوەی بەغدا ئەنجامبدات.