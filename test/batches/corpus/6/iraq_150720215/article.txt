ئەم بڕیارە تاوەکو ئێستا بە فەرمی نەگەیشتووەتە دەست کۆمیسیۆنی باڵای ھەڵبژاردنەکان، بەڵام کۆمیسیۆن دەڵێت، ئەگەر بە فەرمییش داوا بکەن هیچ لە دۆخەکە ناگۆڕێت.  نیبراس ئەبو سەودا لە نووسینگەی راگەیاندنی کۆمیسیۆن رایگەیاند "کۆمیسیۆن لە ١٣ بۆ ٢٠ی مانگی شەش دەرگەی خۆ کشانەوەی بەڕووی بەربژێراندا کردەوە، ئەمەش لەسەر داوای ھەندێک لە بەربژێران بوو پێش پەسندکردن لەسەر ناوەکانیان، دواتر ئەم بابەتە داخرا بەشێوەیەکی کۆتایی و ھیچ دەرفەتێکی دیکەی نوێ نەدرایە بەربژێران بۆ کشانەوە لە ھەڵبژاردن، تاوەکو ئێستاش ھیچ نووسراوێکی فەرمیمان بەدەست نەگەیشتووە لە پاشەکشەکردنی ھیچ بەربژێرێک".  لەدوای گوتارەکەی موقتەدا سەدر، ھەریەک لە هاوپەیمانیی نەسری حەیدەر عەبادی، ھاوپەیمانیی فەتحی هادی عامری و رەوتی حیکمەی عەمار حەکیم ھاتنە دەنگ و داوایان لە سەدر کرد لە بڕیارەکەی پاشگەز ببێتەوە، بەڵام سەرجەمیان جەخت لە بەڕێوەچوونی هەڵبژاردنە پێشوەختەکەی عێراق دەکەنەوە.  رەحیم عەبود، ئەندامی دەستەی گشتیی رەوتی حیکمە رایگەیاند "ئەوە سیناریۆیەکە کە بڵێن رەنگە ھەڵبژاردن دوابخرێت بەوەی کە ئەمە دەبێتە شڵەژانێکی سیاسی بۆ ھەڵبژاردن، بەڵام سەرجەم جومگەکانی پرۆسەی ھەڵبژاردن تەواوکراوە، ژمارەکان دابەشکراونخ، یاساکان دانراون و کاری لۆجستی و ھونەری تەواوبوون، ھەربۆیە گرفت دروست نابێت کاتێک کەسێک یان دوو یان تەنانەت ١٠٠ کەسیش لە ھەڵبژاردن بکشێنەوە، ئەمە کار لەسەر پرۆسەی ھەڵبژاردن ناکات".  بڕیارەکەی سەدر رەنگدانەوەی جیاوازی لەنێو خەڵکدا لێکەوتووەتەوە. کازم حەمدان، دەرچووی زانکۆ دەڵێت "پێویستە لەسەر سەید موقتەدا کە پاشەکشە نەکات لە ھەڵبژاردن، چونکە ھەڵپەساردن ئەنجامی نابێت، بۆیە پێویستە بەشداربێت لە ھەڵبژاردن و کوتلەی ئۆپۆزیسیۆن پێکبهێنێت، بەرھەڵستیی بڕیارەکان بکات کە سوودی بۆ خەڵکی عێراق نییە".  عامر شەمەری، خانەنشین پێیوایە لەکاتی خۆیدا هەڵبژاردنی پێشوەخت لە عێراق ئەنجام نادرێت، "یان دوادەخرێت یانیش هەڵدەوەشێتەوە".  سەدر بە یەکێک لە کاریگەرترین رابەرانی سیاسیی عێراق دەناسرێت کە زۆرجار بە هەڵوێست وەرگرتنەکانی شەقامی عێراقی دژی حکومەت جوڵاندووە. لە هەڵبژاردنی ساڵی ٢٠١٨ و بە پێکهێنانی هاوپەیمانیی سائیروون، بووە خاوەنی ٥٤ کورسی و کۆمیسیۆنی باڵای ھەڵبژاردنەکان سائیروونی وەکو براوەی یەکەم راگەیاند.  ھەرچەند کۆمیسیۆن سوورە لەسەر ئەنجامدانی ھەڵبژاردن لە وادەی دیاریکراو، کە ١٠ی ئۆکتۆبەری ئەمساڵە، بەڵام کشانەوەی موقتەدا سەدر و رەوتەکەی لە ھەڵبژاردن، گومانی ئەوەی لای زۆربەی خەڵک و بەشێک لە لایەنە سیاسییەکان دروستکردووە کە رەنگە ھەڵبژاردن لە وادەی خۆی ئەنجام نەدرێت.