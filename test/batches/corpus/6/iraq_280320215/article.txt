مەزهەر محەممەد ساڵح، راوێژكاری مستەفا كازمی، سەرۆكوەزیرانی عێراق بۆ كاروباری دارایی لە لێدوانێكی رۆژنامەڤانیدا گوتی، "زۆر گرنگە سندووقی جێگیركردنی بودجە هەبێت، ئەوەش وەكو سندووقێكی سەروەرییە بۆ پاراستنی توانای دارایی لە مەترسی هەڵبەز و دابەزی داهات، بەو پێیەی نەوت ٩٢ % ی كۆی داهاتی گشتی لە بودجە پێكدێنێت".  لەبارەی کورتهێنانی بودجە و قەرزکردن لە ساڵی ٢٠٢١ مەزهەر محەممەد ساڵح گوتی: "ئەگەر نرخی یەك بەرمیل نەوت بگاتە ٧٠ دۆلار، عێراق بودجەیەكی هاوسەنگی دەبێت، پێویستی بەوە نابێت بۆ پڕكردنەوەی كورتهێنانی ساڵانە لە بودجەی گشتی پەنا بۆ قەرز ببات".  ئەوە لە كاتێكدایە لیژنەی دارایی لە پەرلەمانی عێراق نرخی یەك بەرمیل نەوتی لە پرۆژەیاسای گشتی بودجەی ٢٠٢١ بە ٤٥ دۆلار خەمڵاندووە، كە پێشتر بە ٤٢ دۆلار خەمڵێندرابوو.  بڕیار بوو ئەمڕۆ کاژێر ١٥: ٠٠ پەرلەمانی عێراق لەبارەی دەنگدان لەسەر پرۆژەیاسای بودجەی ٢٠٢١ کۆببێتەوە، بەڵام بۆ کاژێر ٠٧: ٠٠ ـی ئێوارە دواخرا.   بەپێی زانیارییەکانی رووداو، تاوەكو ئێستا لێکتێگەیشتن و رێککەوتنی کۆنکرێتی لەنێوان لایەنەکاندا نییە. بەشێک لە فراکسیۆنە شیعەکان ئاماژەیان بەوە کردووە، ئەگەر پرۆژەیاساکە بەمشێوەیە بێت، دەنگی پێنادەن و بایکۆتی دەکەن.   هۆکاری رێکنەکەوتنەکە و خاڵە ناکۆکەکانیش، بەشێکی بۆ ململانێی نێوان لایەنە شیعەکان دەگەڕێتەوە، "چونکە بیروڕایان لەگەڵ مستەفا کازمی، سەرۆکوەزیرانی عێراق جیاوازە و نایانەوێت پارەکە لەبەردەستی کازمی بێت".