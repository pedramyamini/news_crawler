جومانە غەلای، گوتەبێژی کۆمیسیۆنی هەڵبژاردنەکانی عێراق، رۆژی دووشەممە ٢٦ - ٠٧ - ٢٠٢١ بە تۆڕی میدیایی رووداوی راگەیاند "ئەنجوومەنی کۆمیسیارانی کۆمیسیۆنی هەڵبژاردنەکان جەخت دەکاتەوە کە هەڵبژاردنی پێشوەختی پەرلەمان لە کاتی خۆیدا و لە ١٠ی ئۆکتۆبەر بەڕێوەدەچێت و پابەندین بە تەواوکردنی هەموو ئامادەکارییەکان بۆ ئەو هەڵبژاردنە؛ بانگەشەی هەڵبژاردنی بەربژێرەکانیش تاوەکو کاژێر ٠٦: ٠٠ی بەیانیی رۆژی پێنجشەممە ٠٧ - ١٠ - ٢٠٢١ بەردەوام دەبێت، چونکە بەپێی یاسای هەڵبژاردن، دەبێت بانگەشەی هەڵبژاردن ٢٤ کاژێر پێش لە دەستپێکردنی پرۆسەی دەنگدان بوەستێت. بۆ ئەو مەبەستەش کۆمیسیۆن تیمی بۆ چاودێریکردن پێکهێناوە".  گوتەبێژی کۆمیسیۆنی هەڵبژاردنەکانی عێراق ئاماژەی بەوەش کرد "ماوەی کشانەوە لە هەڵبژاردن لە ٢٠ی حوزەیرانی ساڵی ٢٠٢١ کۆتاییهات؛ دوای وردبوونەوە ناوی بەربژێرەکان پەسندکران و لەڕێگەی تیروپشکەوە هەر بەربژێرێک ژمارەیەکی تایبەتی بۆ دەستنیشانکرا".  کۆمیسیۆنی هەڵبژاردنەکانی عێراق لە ناوەڕاستی مانگی تەممووزی ٢٠٢١ دا تیروپشکی دیاریکردنی ژمارەی بەربژێرەکانی لە هەڵبژاردنی پەرلەمانی عێراق ئەنجامدا و رایگەیاند، "ئەنجوومەنی کۆمیسیارانی کۆمیسیۆن سێ هەزار و ٢٤٤ بەربژێری بۆ بەشداریکردن لەو هەڵبژاردنە پەسندکرد. ئەو بەربژێرانەش دەتوانن لە ٨ی تەممووزی ٢٠٢١ ـەوە تاوەکو ٧ی ئۆکتۆبەری ٢٠٢١ بانگەشە بۆ خۆیان بکەن".  کۆمیسیۆنی هەڵبژاردنەکانی عێراق دەڵێت، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختی پەرلەمانی عێراق لە ١٠ی ئۆکتۆبەری ٢٠٢١ بەشدار دەبن بۆ بەدەستهێنانی ٣٢٩ کورسیی پەرلەمان کە بەسەر ٨٣ بازنەی هەڵبژاردن دابەشکراون و زیاتر لە ٢٤ ملیۆن کەس لە عێراق مافی دەنگدانیان لەو هەڵبژاردنە هەیە.  تاوەکو ئێستا رەوتی سەدر و حیزبی شیوعیی عێراق و زیاتر لە ١٠ حیزب و لایەنی سیاسیی دیکە کشانەوەی خۆیان لە بەشداریکردن لە هەڵبژاردنی داهاتووی پەرلەمانی عێراق راگەیاندووە، بەبێ ئەوەی بتوانن بە فەرمی داواکاری پێشکێشی کۆمیسیۆنی هەڵبژاردنەکان بکەن بۆ کشانەوەیان لەو هەڵبژاردنە کە بڕیارە لە ١٠ی ئۆکتۆبەری ٢٠٢١ دا بەڕێوەبچێت.