ئەمڕۆ شەممە ١٣/٧/٢٠٢١، لیوا یەحیا رەسوول، گوتەبێژی سەربازیی مستەفا کازمی، فەرماندەی گشتیی هێزە چەکدارەکان لە راگەیێندراوێکدا بڵاویکردەوە، "لەسەر راسپاردەی فەرماندەی گشتی هێزە چەکدارەکان، لە ئۆپەراسیۆنێکی تایبەتدا، دەزگای دژە تیرۆر تیرۆریستێکیان کوشت، کە بە ئەبو سەعد ئەلسمین ناسراوە".  لیوا یەحیا رەسوول ئاماژەی بەوەکردوە، ئەو کەسە "پێشتر پۆستی ئەمیری بەناو ناوچەی ئەبی زەری غەفاری لە بەرزاییەکانی دەریاچەی حەمرین لە سنووری پارێزگای دیالە هەبووە، کە کاریگەرییەکی گەورەی هەبووە لە دانانی بۆمب و ئامادەکردنی تیرۆریستە خۆکوژەکان".  شەوی رابردوو داعش لە سەلاحەدین و دیالە و بەغدا سێ هێرشی جیاوازی کرد هیوا حوسامەدین، پەیامنێری رووداو لە کەرکووک رایگەیاند: "لە هێرشەکەی دیالەدا، چەکدارانی داعش کاروانێکی ئۆتۆمبێلی هێزە سەربازییەکانی عێراقیان کردووەتە ئامانج. لە ئەنجامی ئەو هێرشەدا ٣ سەربازی سوپای عێراق کوژران و چواری دیکەش برینداربوون. هەر لەو هێرشەدا ئۆتۆمبێلێکی جۆری پیکئەپ و ئامبولانسێک سووتێندران؛ تاوەکو ئێستاش چارەنووسی شۆفێری ئەمبۆلانسەکە دیار نییە و پێدەچێت لەلایەن چەکدارانی داعشەوە رفێندرابێت".   لە لایەکی دیکەشەوە چەکدارانی داعش ٨ تاوەری کارەبای دیالە بۆ تکریت و کەرکووک و نەینەوایان تەقاندووەتەوە.  هەروەها لە شارۆچکەی تارمیە لە سنووری پارێزگای بەغدا، ژمارەیەک چەکداری داعش هێرشیان کردووەتە سەر خێزانێک دایک و کوڕێکیان کوشتووە.  شەوی رابردوو لە شارۆچکەی یەسرب لە باکووری پارێزگای سەلاحەدین ژمارەیەک چەکداری داعش هەڵیانکوتایە سەر پرسەی کەسێک کە دوو رۆژ پێش ئێستا خنکابوو بە کڵاشینکۆف و بیکەیسی دەستڕێژی گوللەیان لە ئامادەبووانی نێو پرسەکە کرد.