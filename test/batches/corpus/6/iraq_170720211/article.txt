سالم نعمەت، بەڕێوەبەری راگەیاندنی تەندروستیی نەجەف بە تۆڕی میدیایی رووداوی راگەیاند، لە ماوەی دوو هەفتەی رابردوودا تووشبوون بە ڤایرۆسی کۆرۆنا لە پارێزگاکە بە شێوەیەکی بەرچاو بەرزبووەتەوە، کە رۆژانە ژمارەی تووشبووانی دەستنیشانکراو لەنێوان ٣٥٠ بۆ ٤٠٠ کەسدایە.  بەپێی راگەیێندراوی رۆژی هەینیی وەزارەتی تەندروستیی عێراق، لە نەجەف ٢٩٢ تووشبووی دیکەی کۆرۆنا تۆمارکراون و ٤٤٩ تووشبووی دیکەش چاکبوونەتەوە.  بەڕێوەبەری راگەیاندنی تەندروستیی نەجەف هۆشداری دەدات لە بەرزبوونەوەی ژمارەی تووشبووان و دەشڵێت، فەرمانگەی تەندروستیی پارێزگاکە شوێنی نوێی دابینکردووە بۆ پێشوازیکردن لە تووشبووانی مەترسیدار.  هەر بەپێی راگەیێندراوەکەی تەندروستیی عێراق، تاوەکو ئێستا لە نەجەف ٦١ هەزار و ٢٨٢ کەس پێکوتەی دژە کۆرۆنایان وەرگرتووە. بەڕێوەبەری راگەیاندنی تەندروستیی نەجەف دەڵێت، زیاتر لە ٣٠ ناوەندی پێدانی پێکوتە لە پارێزگاکەدا کراونەتەوە و هەموو جۆرەکانی پێکوتەکەش بەردەستن، تەنانەت لە رۆژی هەینی و پشوودا ستاف لەوێ ئامادەیە.  تاوەکو ئێستا ملیۆنێک و ٤٧٤ هەزار و ٨٦٥ کەس لە عێراق و هەرێمی کوردستان تووشی کۆرۆنا بوون، ملیۆنێک و ٣٤٠ هەزار و ٣٨٣ لەو تووشبووانە چاکبوونەتەوە، واتە ٩٠.٩ % ی تێکڕای تووشبووان، هەروەها ١١٦ هەزار و ٧٣١ تووشبووی کۆرۆنا هێشتا چارەسەر وەردەگرن، ٦٣٠ لەو تووشبووانە لەژێر چاودێریی چڕدان، ١٧ هەزار و ٧٥١ تووشبووی کۆرۆناش گیانیان لەدەستداوە.