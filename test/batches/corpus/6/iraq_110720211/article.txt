جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ یەکشەممە، بە تۆڕی میدیایی رووداوی راگەیاند: "کۆمیسیۆن ئامادەکاری دەکات بۆ دەستپێکردنی یەکەم لاساییکردنەوەی پرۆسەی دەنگدانی گشتی و تایبەت کە بڕیارە سبەی ١٢ی تەممووز بەڕێوەبچێت؛ پرۆسەکەش لە وێستگەیەکی دەنگدان لە هەر ناوەندێکی تۆمارکردن کە ژمارەیان (١٠٧٩) ناوەندە لە ئاستی هەموو عێراق بەڕێوەدەچێت؛ بۆ دڵنیابوون لە وردی و خێرایی ئامێرە ئەلیکترۆنییەکانی هەڵبژاردن و توانای ناردنی ئەنجامەکان بە ئاسانی لە وێستگەکانەوە بۆ نووسینگەی نیشتمانی".  جومانە غەلای ئاماژەی بەوەدا پرۆسەکە بە هاوئاهەنگی کۆمپانیای (میرۆی کۆری) و سەرپەرشتی کۆمپانیای ئەڵمانیی پشکێنەری ئامێرەکان بەڕێوەدەچێت؛ هاوکات تیمی نەتەوە یەکگرتووەکان بۆ هاوکاریکردن لە هەڵبژاردن و تیمی نێودەوڵەتی سیستمەکانی هەڵبژاردن ئامادەی پرۆسەکە دەبن.  بەپێی ماددەی (٣٩)ی یاسای هەڵبژاردنی پەرلەمان ژمارە (٩)ی ساڵی ٢٠٢٠ دەبێ پێش ٤٨ کاژێر لە دەستپێکردنی دەنگدانی گشتی؛ پرۆسەی دەنگدانی تایبەت تەنیا بە کارتی بایۆمەتری دەنگدان بەڕێوەبچێت؛ دەنگدانی تایبەتیش هێزە ئەمنییەکانی سەر بە (وەزارەتی بەرگری، وەزارەتی ناوخۆ، دەزگای دژەتیرۆر، وەزارەتی ناوخۆی هەرێمی کوردستان و وەزارەتی پێشمەرگە) دەگرێتەوە؛ کە ژمارەیان ١ ملیۆن و ٧٥ هەزار و ٧٢٧ دەنگدەرە و لە (٥٩٥) ناوەندی دەنگدان دەنگدەدەن.   سەبارەت بە دەنگدەری ئاوارەش. گوتەبێژی کۆمیسیۆنی هەڵبژاردنەکانی عێراق گوتی: "بەپێی خشتەی کۆتایی ئاوارەکان؛ ١٢٠ هەزار و ١٢٦ دەنگدەری ئاوارە لە عێراق مافی دەنگدانیان هەیە، ئەو ئاوارانەش دەتوانن لە شوێنی ئێستای نیشتەجێبوونیان دەنگ بۆ بازنەکانی هەڵبژاردن لە ناوچەکانی خۆیان بدەن کە لێیانەوە ئاوارە بوونە، بەڵام ئەوان تەنیا بە کارتی بایۆمەتری دەتوانن دەنگ بدەن".  کۆمیسیۆنی هەڵبژاردنەکانی عێراق هەفتەی رابردوو تیروپشکی بۆ دیاریکردنی ژمارەی بەربژێرەکان لە هەڵبژاردنی پەرلەمانی عێراق کرد و رایگەیاند؛ ئەنجوومەنی کۆمیسیارانی کۆمیسیۆن ٣ هەزار و ٢٤٤ بەربژێری بۆ بەشداریکردن لەو هەڵبژاردنە پەسند کرد؛ ئەو بەربژێرانەش دەتوانن لە ٨ی تەممووزی ٢٠٢١ وە تاوەکو ٧ی ئۆکتۆبەری ٢٠٢١ بانگەشە بۆ خۆیان بکەن.  کۆمیسیۆنی هەڵبژاردنەکانی عێراق ئاشکراشی کرد؛ ٢٧٦ حیزب و ٤٤ هاوپەیمانی ئەمساڵ لە پرۆسەی هەڵبژاردنی پێشوەختی پەرلەمانی عێراق بەشدار دەبن بۆ بەدەستهێنانی ٣٢٩ کورسی پەرلەمان کە بەسەر ٨٣ بازنەی هەڵبژاردن دابەشکراون، زیاتر لە ٢٤ ملیۆن کەسیش لە عێراق و هەرێمی کوردستان مافی دەنگدانیان هەیە.