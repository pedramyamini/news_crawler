سەرچنار ئەحمەد، ئەندامی لیژنەی دەستپاكی لە پەرلەمانی كوردستان، لە کاتی بەشداریکردنی لە گفتوگۆی رۆژانەی تۆڕی میدیایی رووداو، کە رۆژان ئەبوبەکر پێشکەشی دەکات، لەبارەی پرسی رووبەڕووبوونەوەی گەندەڵی لە هەرێمی کوردستان و ئاستەنگەکانی بەردەم چاکسازی، رایگەیاند: "رێکخراوی شەفافییەتی نێودەوڵەتی ئاستەکانی گەندەڵی کردووە بە سێ بەشەوە، ئاستێکیان وەکو دیاردە دەردەکەوێت، ئاستی دووەم کە قورسترە ئەویش وەکو رێکخراو دەردەکەوێت، ئاستی سێیەم ئەویش وەکو سیستەم دەردەکەوێت، کە هەموو حکومەت و سەرجەم دامودەزگاکانی تێوەدەگلێت، بە بڕوای من بەداخەوە هەرێمی کوردستان لە ئاستی سێیەمدایە، گەندەڵی بەشێوەیەکە کە هەموو دامودەزگاکانی حکومەتی گرتووەتەوە".  هەر لە بەرنامەکەدا موسا فەرەج، سەرۆکی پێشووتری دەستەی دەستپاکیی عێراق لەبارەی سەرچاوەکانی گەندەڵی لە عێراق رایگەیاند، "گەندەڵی لە دوو بەش پێکهاتووە: دزیکردن و شکستی حکومەت. قەبارەی گەندەڵیی عێراق بەپێی سەرچاوە فەرمییەکان و راپۆرتێکی ئەحمەد چەلەبی، سەرۆکی پێشووتری لیژنەی دارایی لە پەرلەمانی عێراق ٣١٢ ملیار دۆلار براوەتە دەرەوەی وڵاتەکە، دواتر حەیدەر عەبادی، سەرۆکوەزیرانی پێشووتری عێراق دوای لێکۆڵینەوە رایگەیاند، گەندەڵی لە نێو بانکی ناوەندی نزیکەی ٣٠٠ ملیار دۆلار".  بە گوتەی سەرچنار ئەحمەد، کابینەی نۆیەم لە سەرەتای کارەکانی بە درووشمی چاکسازی هاتە پێشەوە و ستراتیژێکی بۆ ئەو مەبەستە دانا، "ئێمەش لە ساڵی ٢٠٢٠ یاسای چاکسازیمان دەرکرد بە ژمارە ٢ی ساڵی ٢٠٢٠، بەپێی ئەو یاسایە دەبوو مانگانە ١٠٠ ملیار بۆ داهاتی حکومەت بگەڕابووایەوە، بەڵام بەپێی ئەو دوو راپۆرتەی لەسەر هەنگاوەکانی جێبەجێکردنی یاسای چاکسازی هاتووەتە پەرلەمان، لە بری ئەو ١٠٠ ملیارە، دوو ملیار گەڕاوەتەوە. کەواتە ئەمە ئەوەمان پێدەڵێت کە ئەو یاسایە زۆر بەهێواشی بەڕێوەدەچێت".  لەبارەی ئاستەنگەکانی بەردەم یاسای چاکسازی، سەرچنار ئەحمەد گوتی: "لە هەرێمی کوردستاندا ئیرادەیەکی سیاسیی بەهێزمان نییە، بە تایبەتی ئەو حیزبانەی کە بەشدارن لە حکومەتدا و پێکهێنەری حکومەتن، تاوەکو ئێستا ئەو ئیرادە سیاسییە بەهێزە دروست نەبووە بۆ ئەوەی رووبەڕووی گەندەڵی ببنەوە".  ئەندامەکەی لیژنەی دەستپاكی لە پەرلەمانی كوردستان پێیوایە "کەمکردنەوەی رۆڵی پەرلەمان"، یەکێکی دیکە لەو ئاستەنگانەیە و دەڵێت: "پەرلەمان سێ کاری گرنگی هەیە کە یاسادانان، چاودێری و پرۆژەیاسای بودجەیە، کە بۆ هەشت ساڵ دەچێت یاسای بودجەی نییە، کە یاسای بودجە نەبوو نازانرێت ئەولەویەتی حکومەت بۆ رووبەڕووبوونەوەی گەندەڵی و چاکسازی چییە و لە چییەوە دەستپێدەکات. بۆیە ئەم رۆڵ پێنەدانەی پەرلەمان و پەراوێزکردنی دەزگا چاودێرییەکان وایکردووە حکومەت هەست نەکات هیچ دەسەڵاتێکی دیکە هەیە کە چاودێری و لێپێچینەوەی لەگەڵ دەکات".  لەبارەی رۆڵی لیژنەکەیان لەناو پەرلەمان، سەرچنار ئەحمەد، پێیوایە لەبەر ئەوەی رۆڵی پەرلەمان وەکو دامەزراوەیەک "لاوازە، لیژنەیەک لەناو پەرلەمان بێت بێگومان رۆڵەکەی لاوازتر دەبێت، بەڵام ئەگەر بمانەوێت کار لەسەر ئەو خاڵانە بکەین، دەبێت ئەو ئیرادە سیاسییە هەبێت، چونکە کێن ئەوانەی گەندەڵی دەکەن؟ خۆ خەڵکی هەژار و کەمدەرامەت گەندەڵی ناکات.. دەستەی دەستپکایش نەیتوانییە کارەکانی بە باشی بکات و لەژێر کۆت و بەنددایە".  سەرچنار ئەحمەد، بە پێویستی دەزانێت "پارە لە دەستی حکومەتدا بێت و لە دەستی حیزبدا نەبێت، دەبێت ئەو بێسەروبەرییەی لە خاڵە سنوورییەکان و گومرگەکان هەیە نەمێنن و پەرلەمانیش لە ئاستی کاری راستەقینەی خۆیدا بێت و رۆڵی چاودێریکردن لێپرسینەوە ببینێت".