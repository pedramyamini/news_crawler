شانەی راگەیاندنی ئەمنیی عێراق، ئەمڕۆ شەممە، لە راگەیێندراوێکدا رایگەیاند، "هێزێکی سەر بە فەرماندەیی ئۆپەراسیۆنەکانی بەغدا ئەو چەند چەکدارەی دەستگیرکرد کە ئەمڕۆ هێرشیان کردەسەر چەند کارمەندێکی نەخۆشخانەی کیندی لە بەغدا، هەر ئەمڕۆش رێکاری یاسایی بەرامبەریان گیرایەبەر و لە زیندان راگیران. "  سەبارەت بە رووداوەکە؛ مورتەزا سەمیر، بەڕێوەبەری راگەیاندنی نەخۆشخانەی کیندی لە بەغدا بە تۆڕی مدیایی رووداوی راگەیاند، "لایەنێکی چەکدار بە بۆکس هێرشی کردە سەر پزیشکێکی نەخۆشخانەی کیندی لەنێو نەخۆشخانەکە و دوای بەدەنگهاتنی ئەفسەرێکی پاراستنی ئاسایشی نەخۆشخانەکە بۆ رێگەگرتن لە هێرشکردنەسەر پزیشکەکە، لایەنە چەکدارەکە هێرشی کردە سەر ئەفسەرەکەش؛ ئەو رووداوەش دوای گیانلەدەستدانی تووشبوویەکی کۆرۆنا لە نەخۆشخانەکە روویدا، بەڵام گیانلەدەستدانی ئەو تووشبووە بەهۆی کەمتەرخەمی کارمەندانی نەخۆشخانەکە نەبوو. "  بەڕێوەبەری راگەیاندنی نەخۆشخانەی کیندی لە بەغدا کە نەیویست ناوی هێرشکارەکان ئاشکرا بکات؛ گوتیشی: "ئەندامانی لایەنە چەکدارەکە دواتر لە نەخۆشخانەکە دەرچوون و بە ١٠ گوللە دەستڕێژیان لە نەخۆشخانەکە کرد، بەڵام دواتر لەلایەن فەرماندەیی ئۆپەراسیۆنەکانی بەغدا دەستگیرکران. "