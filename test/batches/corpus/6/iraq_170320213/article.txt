پێنج کاژێر رێگەی بەغدا تەنیا زبڵ و خاشاک و تاسە و کەند و کۆسپی پیشانداین، دەبوو رێگەی ئەو پایتەختەی خەرجی ساڵانەی زیاتر لە ١٢٩ تریلیۆن دینارە رازێنرابێتەوە، بەڵام ٦ حکومەت لەدوای پرۆسەی ئازادی عێراق تەنانەت نەیانتوانیوە ژمارەی بازگەکانی نێو ئەو پارێزگایەش کەم بکەنەوە، خەریکە ژمارەی پۆلیس و هێز و بازگەکانی نێو بەغدا بگاتە ژمارەی ئەو خەڵكە ئاساییەی هاتووچۆ دەکەن، هەر عێراقییەک لە شەقام بدوێنە کۆمەڵێک خەم ماندووی کردووە، ئەوەندە دەردەسەری بینیوە رووخساری هەموو شتێکی لێ دەخوێندرێتەوە، چاوی لەدەستی ئەنجوومەنێکە بە پەسندکردنی بودجەکەی تاکە قوتی ژیانی بۆ دابین بکات، بەڵام سێ مانگ زیاتر دواکەوتووە و دیاریش نییە کەی پەسندی دەکات.  ماوەی چوار رۆژە تیمی رووداو لە بەغدا رووماڵی رووداوەکانی ئەنجوومەنی نوێنەرانی عێراق دەکات، لەو ئەنجوومەنە ترافیکێکی زۆر و ئەنجام و کرداری کەم دەبینرێت، بەستنەوە و مشتومڕی دوو پڕۆژە یاسا هێندە سەرۆکایەتی ئەنجوومەنی نوێنەران و نوێنەرانیشی سەرقاڵکردووە، کۆبوونەوە لە دوای کۆبوونەوە لەگەڵ جێگرانی دەکات، هەر نیو کاژێر جارێک بە گفتوگۆی بەردەوام لەگەڵ چواردەوری بەبەردەمتدا دێت، هەرای ئەو ئەنجوومەنە گەیشتووەتە ئاستێک نوێنەران شەڕ، تۆمەت، قسە وەکو شتێکی ئاسایی تەماشا بکەن، بڕیارەکان لە ئەنجوومەنی نوێنەران بە خولەک دەگۆڕێن، هەڵوێست گۆڕین تەنیا مایک و فەرمانگەی راگەیاندنی پەرلەمانی پێویستە، کار گەیشتووەتە دەنگ کڕینەوەش لە دانیشتنەکانی ئەنجوومەنی نوێنەران دا.  ئێستا پڕۆژەیاسای دادگەی فیدراڵی خەریکە دەبێتە سەرەتای قەیرانێکی نوێ لە عێراق، کورد بە چاوی گومانەوە لە هەوڵی پەسندکردنی ئەو پڕۆژەیاسا دەڕوانێت و لایەنە شیعەکانیش کردوویانەتە کارتی گوشار لەسەر فراکسیۆنە کوردستانییەکان.  دادگای فیدراڵی عێراق دەسەڵاتی رەهای هەیە یاساکان بباتە قۆناخی جێبەجێکردن و بڕیاریان دەربکات، ئەو دادگایە ئەنجامی هەڵبژاردن پەسند دەکات و رێگەش نادات پێشێڵی ئاشکرای دەقە دەستوورییەکان بکرێت، بەڵام بەو گۆڕانکارییانەی ئێستا لە پڕۆژەیاساکەدا هەن، بەتایبەت لەسەر ماددەکانی ٢، ٣، ١٢ و چۆنیەتی دەنگدانی ئەندامانی دادگەی فیدراڵی کورد نیازی ئەوە دەخوێنێتەوە، عێراق بەرەو دەوڵەتێکی ئایینی هەنگاوبنێت و هەروەها هیچ پارێزبەندییەکی لەو عێراق بۆ نەمێنێتەوە، چەند پەرلەمانتارێکی کورد ئەوەیان بە تۆڕی میدیایی رووداو گوتووە: " گومان لە نیازی هەندێك لایەن وایکردووە لەگەڵی نەبن و دەنگی پێنەدەن". ئێستا کورد دادگەی فیدراڵی بە دوایین سەنگەری بەرگری خۆی دادەنێت، بە هەموو شێوەیەک بەرگری لێدەکات و نایەوێت ئەو سەنگەرەی بشكێت (هەرچەندە پەرلەمانتارێکی شیعە گوتی فراکسیۆنی یەکێتی لەگەڵیانن لە دەنگدان بۆ پڕۆژەیاسای دادگەی فیدراڵی).  یوسف محەممەد سەرۆکی  فراکسیۆنی گۆڕان و ئەندامی هاوپەیمانی هیوا کە ژمارەیەک پەرلەمانتاری کورد لە خۆدەگرێت بە رووداوی  گوت: " کۆمەڵێک مین لە نێو پڕۆژەیاسای دادگەی فیدراڵیدا هەن و دەبێت پووچەڵ بکرێنەوە". ئەو مینانە کە دواتر (ئەگەر پەسندکرا) مەترسییەکانی دەردەکەون دوور نییە بەتەقینەوەی هەر یەکێکیان زیانی گەورە لە کورد بدەن، بەڵام لە پەرلەمانی عێراق هیچ تیمێکی یاسایی هەرێمی کوردستان نابینرێت تاوەکو راوێژ لەگەڵ فراکسیۆنە کوردستانییەکان بکات لەسەر ئەو پرسە، ئەوەی دەبینرێت پەرتەوازەیی و تاک هەڵوێستی پەرلەمانتارانە، ئەوەش لەلایەن لایەنە عێراقییەکانەوە قۆزراوەتەوە.   کورد لە بەغدا چی بۆ ماوەتەوە؟  سێ وەزیری حکومەتی عێراق کوردن، لەگەڵ جێگری سەرۆکی ئەنجوومەنی نوێنەرانی عێراق، تەنانەت ئاسایشی ئەنجوومەنی نوێنەرانیش هەر کورد دەیپارێزێت، بەڵام بە ئاشکرا هەست بەوە دەکەی لێرە بە تەواوی پێگەکەی لاوازبووە، بەرپرسێکی باڵای کورد لە بەغدا پێیگوتین: " هاوکێشەکە تەواو پێچەوانە بووەتەوە بەراورد بە رابردوو، جاران شیعە تەنیا دەیانویست کورد لێیان رازی بێت، بەڵام ئیدی لەو چەند ساڵەدا ئەوانیش فێری سیاسەت بوون، ئێستا کورد خوا خوایەتی لایەنەکانی عێراق لێی رازی بن"، لە پەرلەمانیش کورد تەنیا قسەی بۆ ماوەتەوە، لە دانیشتنی رۆژی سێشەممەدا دوای چەندین جار تۆمەتبارکردنی کورد بە دواکەوتنی بودجە، پەرلەمانتارانی کورد رەتیانکردەوە کورد هۆکاری ئەو دواکەوتنە بێت، شاندی هەرێمی کوردستان (واپێدەچێت ژمارەیەک کۆبوونەوەی کردبێت) دوو رۆژە لە بەغدا تەنانەت بە یەک وێنەش نەیانتوانیوە بوونیان لە بەغدا بسەلمێنن. لەدوای سەری ساڵەوە زیاتر لە ٦ جار هاتوونەتە بەغدا، بەڵام هێشتا نەتوانراوە دەقێک لەسەر پشکی کوردستان لە بودجەدا جێگیر بکرێت، شاندەکەش نە لە هاتنی نە دوای هیچ کۆبوونەوەیەک هێشتا هیچ هەڵوێستێکی فەرمیان رانەگەیاندووە و یەک رۆژنامەڤانیش هەڵوێستی لە هیچ ئەندامێکی نەبیستووە، شاندەکە چاوەڕێن مشتومڕی دادگەی فیدراڵیی یەکلایی ببێتەوە و پێش و لەکاتی دەنگدان لەسەر بودجە لە پەرلەمان ئامادەبن، هەرچەندە بەدر زیادی، پەرلەمانتاری سائیروون بە رووداوی راگەیاند: " دەنگدان لەسەر پڕۆژە یاسای بودجە دەکەوێتە دوای ٢٤ ـی مانگ".  ئێستا کورد لە نەبوونی یەک هەڵوێستی لە پڕۆژەیاسای دادگەی فیدراڵی و بودجەدا لەبەردەم دووڕیانێکدایە، یان پێکەوەبوون یاخود شکانی دوایین سەنگەری بەرگری، لەکاتێکدا پێشتر بە ئامادەکاری باشترەوە وەڵامی زۆر باشتری بۆ هەردوو پرسەکە هەبێت.  لەولاشەوە عێراقییەکان لەگەڵ ئەوەی دەستیان لە کار و کرداری سیاسییەکان شوشتووە، چاویان لەوەیە بودجە ئاهێک بداتە بەر ٣٤ ملیۆن کەس لە عێراق و ٦ ملیۆن کەس لە هەرێمی کوردستان.