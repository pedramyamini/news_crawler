شێخ محەممەد کرباسی، یەکێک لە قوتابیانی حەوزەی نەجەف بە تۆڕی میدیایی رووداوی راگەیاند، ئێوارەی ئەمڕۆ هەینی ٠٣ - ٠٩ - ٢٠٢١ ئایەتوڵڵا محەممەد سەعید حەکیم بەهۆی جەڵتەی دڵ کۆچی دواییکرد کە یەکێکە لە مەرجەعە گەورەکانی شیعە لە عێراق.  ئایەتوڵڵا محەممەد سەعید حەکیم لە نەجەف حەوزەیەکی هەیە بۆ پێگەیاندنی قوتابی لەسەر پەیڕەوی ئایینزای شیعە و بە گوتەی محەممەد کرباسی، تاوەکو ئەمڕۆش محەممەد سەعید وانەی بە قوتابییەکانی گوتووەتەوە و کتوپڕ بەهۆی جەڵتەوە گیانی لەدەستداوە. هەروەها دکتۆر رەزوان کیندی، بەڕێوەبەری تەندروستیی نەجەف هەواڵەکەی بۆ رووداو پشتڕاستکردەوە.  لە سەردەمی حکومەتی بەعس ئایەتوڵڵا محەممەد سەعید حەکیم نزیکەی ١٠ ساڵ لە زیندان بووە و لە ساڵی ١٩٩١ ئازاد کراوە.