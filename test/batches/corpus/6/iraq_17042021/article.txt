حەسەن تەمیمی، وەزیری تەندروستی و ژینگەی عێراق رایگەیاند، لە کۆتایی ئەم مانگەدا ملیۆنێک و ٣٠٠ هەزار ڤاکسینی دیکە لە رێگەی دامەزراوەی کۆڤاکسەوە دەگاتە عێراق و گوتیشی، لەمەودوا هەفتانە ڤاکسینی فایزەر دەگاتە عێراق.   تاوەکو ئێستا سێ جۆر ڤاکسین گەیشتوونەتە عێراق و هەرێمی کوردستان کە بریتین لە سینۆفارم، ئەسترازێنیکا و فایزەر و ٢١٥ هەزار و ٨٠١ کەسیش ڤاکسینیان وەرگرتووە.  دوو کاروانی سینۆفارمی چینی گەیشتوونەتە عێراق؛ یەکەم کاروانی لە ٢/٤/٢٠٢١ گەیشت، کە پێکهاتبوو لە ٥٠ هەزار دانە. دواتر کاروانی دووەم گەیشت کە نزیکەی ٢٠٠ هەزار ڤاکسین بوو.   رۆژی ٢٥/٣/٢٠٢١ یش یەکەم کاروانی ڤاکسینی ئەسترازێنیکا گەیشتە عێراق، کە پێکهاتبوو لە ٣٣٦ هەزار ڤاکسین. رۆژی ١١/٤/٢٠٢١ یش یەکەم کاروانی فایزەر گەیشت، کە لە ٤٩ هەزار پێکهاتبوو.   تاوەکو ئێستا ٩٦٤ هەزار و ٤٣٥ تووشبووی کۆرۆنا لە عێراق و هەرێمی کوردستان تۆمارکراون، ٨٤٣ هەزار و ٨٥١ کەس لەو تووشبووانە چاکبوونەتەوە، واتە ٨٧.٥ % ـی تێکڕای تووشبووان؛ هەروەها ١٠٥ هەزار و ٦٥٥ تووشبووی کۆرۆنا هێشتا چارەسەر وەردەگرن، ٤٩٤ لەو تووشبووانە لەژێر چاودێریی چڕدان، ١٤ هەزار و ٩١٥ تووشبووی کۆرۆناش گیانیان لەدەستداوە.