دوای کۆبوونەوەیان لەگەڵ د. بەرهەم ساڵح، سەرۆککۆماری عێراق، قوباد تاڵەبانی، جێگری سەرۆکوەزیران و سەرۆکی شاندی حکومەتی هەرێمی کوردستان بۆ بەغدا لە پۆستێکدا رایگەیاندووە: "لەگەڵ سەرۆككۆمار گفتوگۆمان كرد سەبارەت بە رێڕەوی كۆبوونەوەكانمان بۆ داڕشتنی میکانیزمێکی گونجاو لەگەڵ حكومەتی فیدڕال سەبارەت بە جێبەجێکردنی یاسای بودجەی ٢٠٢١. "   قوباد تاڵەبانی جەختی لەوەکردووەتەوە: "كۆبوونەوەكانمان بەردەوام دەبن لەگەڵ لایەنە پەیوەندیدارەكان و ئامادەكاری تەواویشمان كردووە بۆ پابەندبوون بە یاساکە، بەمەبەستی بەدەستھێنانی شایستە داراییەكانی [ھەرێمی کوردستان] ".  ئێوارەی رۆژی دووشەممە ٣١/٥/٢٠٢١، سەمیر هەورامی، گوتەبێژی قوباد تاڵەبانی لەبارەی سەردانی شاندی دانوستاندنکاری هەرێمی کوردستان بۆ بەغدا بە تۆڕی میدیایی رووداوی راگەیاند: "ئەوەی پەیوەستە بە پشکی هەرێمی کورستانەوە کە لە یاسای بودجەدا هاتووە، هەمیشە دووپاتمان کردووەتەوە کە وەکو حکومەتی هەرێمی کوردستان ئامادەین بە تەواوەتی بڕگەکانی پەیوەندیدار بە خۆمان جێبەجێ بکەین؛ ئەو ئەرکە جێبەجێ دەکەین لە یاساکەدا هاتووە و لە ئەستۆی ئێمەدایە؛ پێویستە حکومەتی عێراقیش شایستە داراییەکانی هەرێمی کوردستان بنێرێت".  رۆژی یەکشەممە ٣٠ - ٠٥ - ٢٠٢١ شاندێک بە سەرۆکایەتیی جێگری سەرۆکی حکومەتی هەرێمی کوردستان گەیشتە بەغدا.  رۆژی ٩ی ئایاری ٢٠٢١ مستەفا كازمی، سەرۆكوەزیرانی فیدڕالیی عێراق بە تۆڕی میدیایی رووداوی راگەیاند، ئێستا لیژنەیەك كار لەسەر ئەوە دەكات كە بەشە بودجەی ئەم مانگەی هەرێمی كوردستان بنێردرێت و گوتی، "رێككەوتن لەسەر پرۆژەی بودجە زۆر باش بوو، مادەی ١١ باش بوو. هەرێمی کوردستانیش ئامادەیی و پابەندبوونی خۆی راگەیاندووە".   بەپێی ماددەی ١١ی یاسای بودجەی ئەمساڵ، دەبێت هەرێمی کوردستان رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەم بهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات. هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەو کات حکومەتی عێراق بەشە بودجەی بۆ دەنێرێت.  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.