مستەفا کازمی، سەرۆکوەزیرانی عێراق لە کۆبوونەوەی ئەمڕۆ سێشەممەی ئەنجوومەنی وەزیران رایگەیاند، ئەندامانی تیمی لێکۆڵینەوە لە رووداوەکەی نەخۆشخانەی ئیبن خەتیب بە درێژایی کاژێرەکان کاردەکەن و خودی خۆشی بە دواداچوونی بۆ دەکات. چاوەڕێی راپۆرتی تیمەکە دەکەن لە وادەی دیاریکراوی خۆیدا و بەتەواوی پشت بە ئەنجامەکانی دەبەستن.   سەرۆکوەزیرانی عێراق جەختی لەوەکردەوە، پێویستە وەزیرانەکان دابەزنە نێو فەرمانگەکانیان و کاری مەیدانی و بەدواداچوون بۆ داواکاریی هاووڵاتیان بکەن و ئاسانکاری و کێشەکانیان چارسەر بکەن، ئاگاداری رێکارەکانی سەلامەتی هەموو باڵەخانەکان بن. لە بەشێکی دیکەی قسەکانیدان کازمی ئاماژەی بەوەکرد، ئامانجیان خزمەتکردنی گەلە و راستکردنەوەی دۆخەکە و بەڕێوەچوونی هەڵبژاردنێکی پێشوەختی پاکە.  هاوکات سەرۆکوەزیرانی عێراق راشیگەیاند، حکومەتی ئێستا حکومەتی خزمەتگوزارییە، هەوڵی ململانێی سیاسی نادات بۆ بەدیهێنانی ئامانجەکان و خزمەتکردنی هاووڵاتیان کاری یەکەم و کۆتاییانە.   مستەفا کازمی جەختی لەوەکردەوە، رێگە نادەن پێگە وەزارییەکان ببنە ئامێری هەڵبژاردن، بە هەموو شێوەیەک رەتدەکەنەوە تواناکانی دەوڵەت لەلایەن بەربژێرەکان بەکاربهێنرێت. پێش ئەوەی وەزیرەکان بیر لە خۆبەربژێرکردن بۆ هەڵبژاردنەکان بکەنەوە، پێویستە ئەوەیان لە بیربێت، کە ئەوان بە هۆکاری خزمەتگوزاریی و خزمەتکردنی گەل بوونەتە وەزیر، نەک بۆ ئامانجی سیاسی. نابێت وەزیرەکان، وەزارەتەکان بۆ هەڵبژاردن بەکاربهێنن.