کۆمیسیۆنی هەڵبژاردنەکان ئاماژەی بەوەشکردووە، ١٥٠ هەزار دینار وەک پاداشتی سوپاسنامەى مستەفا کازمى، سەرۆکوەزیرانى عێراق کە دەدرێتە کارمەندانى سەر سندووقەکانى دەنگدان ئەوانەى کە فەرمانبەرى حکومەتن.   بە گوتەی کۆمیسیۆنی باڵاى سەربەخۆى هەڵبژاردنەکانى عێراق، بڕى ٢٥٠ هەزار دینار دەدرێتە ئەو دەرچووانەى زانکۆ و پەیمانگەکان کە دانەمەزراون و دەبنە کارمەندى سەر سندووقەکانى دەنگدان.   جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق، ئەمڕۆ سێشەممە، بە تۆڕی میدیایی رووداوی راگەیاند: "دادوەر فەیاز یاسین حوسێن، ئەندامی ئەنجوومەنی کۆمیسیارانی کۆمیسیۆنی هەڵبژاردنەکان و سەرۆکی لیژنەی کارمەندانی رۆژی دەنگدان ئاشکرای کرد کە کارمەندانی رۆژی دەنگدان لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ دا بەڕێوەبچێت؛ ئەگەر فەرمانبەری حکومەت بن بە ١٥٠ هەزار دینار و نووسراوێکی سوپاسکردن لەلایەن ئەنجوومەنی وەزیرانەوە پاداشت دەکرێن، بەڵام ئەگەر خوێندکاری دەرچووی قۆناخی ئامادەیی بن یان خوێندکاری پەیمانگە و زانکۆکان بن ئەوا بە ٢٥٠ هەزار دینار و نووسراوێکی سوپاسکردن لەلایەن ئەنجوومەنی وەزیرانەوە پاداشت دەکرێن. "    کۆمیسیۆنی باڵای سەربەخۆی هەڵبژاردنەکانی عێراق دەرگای دامەزراندنی بە شێوازی گرێبەست بۆ زیاتر لە ٣٣٤ هەزار کەس کردووەتەوە بە ناونیشانی کارمەندی رۆژی دەنگدان بۆ راپەڕاندنی پرۆسەی دەنگدان لە هەڵبژاردنی پێشوەختی پەرلەمانی عێراق.    پرۆسەی پێشکەشکردنی داواکاری بۆ دامەزراندن بەناونیشانی کارمەندی رۆژی دەنگدان لە کۆمسیۆنی هەڵبژاردنەکانی عێراق بە ئەلیکترۆنییە و لە ٢٣ی مانگی ئایاری ٢٠٢١ وە دەستپێکرد و تاوەکو ١ ـی مانگی ئابی ٢٠٢١ بەردەوام دەبێت؛ بەڵام مەرجە ئاستی خوێندنی داواکار لە بڕوانامەی ئامادەیی کەمتر نەبێت و تەمەنی لە ١٩ ساڵ کەمتر نەبێت و لە ٥٦ ساڵیش زیاتر نەبێت.    سەبارەت بە هەرێمی کوردستان، حوسێن رەقیب، بەرپرسی دەستەی هەڵبژاردنەکانی هەرێمی کوردستان لە کۆمیسیۆنی هەڵبژاردنەکانی عێراق، بە تۆڕێ میدیایی رووداوی راگەیاند؛ بۆ هەڵبژاردنی ئەمساڵ لە هەرێمی کوردستان پێویستمان بە ٤٠ هەزار کارمەند دەبێت، ئەو کارمەندانەی کە وەردەگیرێن بەڵێننامە پڕدەکەنەوە و نابێ سەر بە هیچ لایەنێکی سیاسی بن، دواتر راهێنانیان پێدەکرێت.