ناسر حوسێن شبلی، وەزیری گواستنەوەی عێراق بە میدیای فەرمی عێراقی راگەیاند، جێبەجێکردنی پرۆژەی دروستکردنی میترۆی بەغدا هەڵپەسێردراوە، ئەوەش دوای ئەوەی لە پرۆژەیاسای بودجەی ٢٠٢١ دا تەنیا بڕی ٥٠ ملیار دیناری بۆ تەرخانکراوە.  بەڵام وەزیری گواستنەوەی عێراق ئاماژەی بەوەشکرد، لەگەڵ بەرپرسانی وەزارەتەکەی گفتوگۆیان لەسەر ئەوەکردووە کە دەکرێت گرێبەست لەگەڵ هەردوو کۆمپانیای هیۆندای کۆری و ئەلستۆمی فەرەنسی واژۆبکرێت بەو بڕە پارەیەی تەرخانکراوە، بەو پێیەی پرۆژەکە لەسەر بنەمای قەرز جێبەجێدەکرێت و هەردوو کۆمپانیاکەش لاری نەبوونی خۆیان لەو بارەوە دەربڕیوە.  ناسر حوسێن شبلی ئاماژەی بەوەکرد، وەزارەت بەدواداچوون بۆ ئەو هەنگاوە دەکات پێش ئەوەی گرێبەستەکە لەگەڵ ئەو دوو کۆمپانیایە واژۆبکات و دەشڵێت، "پرۆژەکە دەرفەتێکی وەبەرهێنانی گەورەیە، هەنگاوێکی شارستانیی گرنگە لە بەغدا و خزمەت بە گواستنەوەی نێوخۆیی دەکات. لەوەش زیاتر، هەزاران هەلی کار بۆ گەنجان دەڕەخسێنێت و ئابووریش پێشدەخات".  پێشتر وەزارەتی گواستنەوە کۆنووسێکی لەگەڵ وەزارەتی پلاندانانی عێراق واژۆکردبوو بۆئەوەی پرۆژەی میترۆی بەغدا لە ئەنجوومەنی پارێزگای بەغداوە بگوازرێتەوە بۆ وەزارەتی گواستنەوە، بەو پێیەی لایەنی پەیوەنداری ئەو بابەتەیە.  رۆژی ٣/٩/٢٠٢٠، وەزیری گواستنەوەی عێراق لە راگەیێندراوێکدا رایگەیاند، ئیمانوێل ماکرۆن، سەرۆکی فەرەنسا لەمیانی سەردانەکەی ئەم دواییەیدا بۆ عێراق پاڵپشتی و پشتیوانی خۆی دەربڕی بۆ ئەنجامدانی پرۆژەی میترۆی بەغدا.   رۆژی دووشەممە ١٩/١٠/٢٠٢٠، بە ئامادەبوونی مستەفا کازمی، سەرۆکوەزیرانی عێراق و جان کاستیکس، سەرۆکوەزیرانی فەرەنسا، عێراق و فەرەنسا لە پاریس سێ یاداشتییان لە بوارەکانی گواستنەوە، کشتوکاڵ و خوێندن واژۆکرد.   سەرەتای مانگی یازدەی ساڵی رابردوو، سەلمان سەدام بەهادلی، بریکاری کارگێڕیی وەزارەتی گواستنەوەی عێراق لەگەڵ شاندێکی هەردوو کۆمپانیای ئەلستۆمی فەرەنسی و هیواندای کۆری کۆبووەوە و باسیان لە هەنگاوەکانی پرۆژەی شەمەندەفەری بەغدا کرد. لە کۆبوونەوەکەدا بەهادلی رایگەیاند، حکومەتی عێراق بەوپەڕی گرنگییەوە چاوەڕێی پرۆژەی دروستکردنی میترۆی بەغدا دەکات و دەبێت پەلە لەو پرۆژەیە بکرێت.  سەرەتای ئەمساڵیش ماهر حەماد جوهان، بریکاری وەزیری پلادانان رایگەیاند، تەواوکردنی پرۆژە میترۆی بەغدا ٣ بۆ ٥ ساڵ دەخایەنێت.