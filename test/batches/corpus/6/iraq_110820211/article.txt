ئەمڕۆ چوارشەممە ١١ - ٨ - ٢٠٢١، مستەفا کازمی، سەرۆکوەزیرانی عێراق گەیشتە کەربەلا و سەردانی ماڵی ئەندازیار عەبیر سەلیم خەفاجی، سەرۆکی شارەوانی کەربەلای کرد، کە دوێنێ لەکاتی هەڵمەتی لابردن و رووخاندنی شوێنە زێدەڕۆییەکانی شارەکە تەقەی لێکرا و کوژرا.   کازمی پرسە و سەرەخۆشی خۆی بە کەسوکارەکەی راگەیاند و بەڵێنی پێدان، بکوژەکە سزای دادپەروەرانەی خۆی وەردەگرێت.   دواتر سەرۆکوەزیرانی عێراق سەردانی شوێنی کوژرانی عەبیر سەلیم خەفاجی کرد و بڕیاریدا شەقامێک بەناوی بکرێت و گوتیشی، هەڵمەتی لابردنی زێدەڕۆییەکان بەردەوام دەبێت و کاریش بۆ جێبەجێکردنی یاسا دەکرێت. سەرۆکوەزیرانی عێراق رایگەیاند، "پرۆژەی شەهید" لە جێبەجێکردنی یاسا و نەهێشتنی پشێوی و زێدەڕۆییکردن لە شەقام و رێگەکان بەردەوام دەبێت.  هێز ئەمنییەکان بکوژەکەیان بردە شوێنی رووداوەکە و بەردەم کازمی. سەرۆکوەزیرانی عێراق رایگەیاند، پێویستە دادگە رۆڵ لە سزادانی بکوژەکە بگێڕێت تاوەکو ببێتە وانەیەک بۆ کەسانی دیکە و هەموو ئەوانەی دەستدرێژی دەکەنە سەر فەرمانبەران لەکاتی ئەنجامدانی ئەرکی خۆیاند.  کازمی راشیگەیاند، هەوڵەکانی حکومەت بۆ جێبەجێکردنی یاسا زیاتر لە جاران لە هەموو پارێزگاکاندا بەردەوام دەبن.   دوێنێ سێشەممە عەبیر سەلیم ناسر لە کاتی سەرپەرشتیکردنی پرۆسەی لابردن و تێکدانی زێدەڕۆیی لە ناوچەی معمەلچی تەقەی لێکرا و گوللە بەر پشت و سکی کەوت و گیانی لەدەستدا. دوای رووداوەکە بکوژەکە هەڵات و سەرلەبەیانی ئەمڕۆ دەستگیرکرا.