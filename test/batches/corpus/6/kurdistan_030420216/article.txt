سەرۆک مەسعود بارزانی ئەمڕۆ پەیامێکی سەرەخۆشی بۆ کۆچی دوایی محەممەد عرێبی، دادوەری سزادانی سەدام حوسێن لە دۆسیەی ئەنفال، بڵاوکردەوە.  لە پەیامەکەیدا سەرۆک بارزانی رایدەگەیێنێت: "بەداخێكی زۆرەوە هەواڵی كۆچی دوایی دادوەر (محەمەد ئەلعرێبی)ـمان پێگەییشت كە یەكێك بوو لەو دادوەرە بوێرانەی بەشداربووە لە دادگاییكردنی تاوانبارانی رژێمی پێشووی عێراق بەتایبەتی ئەوانەی دەستیان لە تاوانەكانی ئەنفال و كیمیابارانی گەلی كوردستاندا هەبووە".  سەرۆک مەسعود بارزانی سەرەخۆشیی ئاراستەی "خانەوادە و كەسوكاری دادوەر محەمەد عرێبی و دادوەرە بەڕێزەكان و ناوەندەكانی دادوەریی و گەلانی عێراق" دەکات و رایدەگەیێنێت: "خۆم بە هاوبەشی خەمیان دەزانم. لەخودای گەورە داواكارم رۆحی خوالێخۆشبوو بە بەهەشتی بەرین شاد بكات و سەبر و ئارامی بە هەموو لایەك ببەخشێت".  محەممەد عرێبی لە ١ی ئابی ساڵی ٢٠٠٤ لە دادگەی باڵای تاوانەکان لە عێراق وەک دادوەری لێکۆڵینەوە دەستبەکاربوو بۆ دادگاییکردنی سەدام حوسێن و دارودەستەکەی، دواتر لە ٢٠ ـی ئەیلوولی ٢٠٠٦ بووە سەرۆکی دەستەی دووەم لە دادگەی باڵای تاوانەکان، کە تایبەت بوو بە لێکۆڵینەوە و بڕیاردان لە کەیسی ئەنفال و سەرکوتکردنی راپەڕینی بەهاری ساڵی ١٩٩١ و بۆردومانکردنی هەڵەبجە و رووبەڕووبوونەوەی حیزبە ئاینییەکان لە عێراق.