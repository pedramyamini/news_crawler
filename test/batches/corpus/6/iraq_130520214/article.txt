لە راگەیێندراوەكەدا ئاماژە بەوەدراوە، بەهۆی بڕیاری قەدەخەی هاتووچۆ، سستی لە پرۆسەی پێدانی ڤاكسینی كۆرۆنا بەهاووڵاتییان بینرا. هەربۆیە لیژنەی باڵای تەندروستی و سەلامەتیی نیشتمانی، لە كۆبوونەوەی ئەمڕۆیدا پێنجشەممە ١٣ی ئایاری ٢٠٢١، بڕیاری هەڵوەشاندنەوەی قەدەخەی گشتیی هاتووچۆی دا.   وەک لە راگەیێندراوەکەدا هاتووە، قەدەخەی هاتووچۆی سنووردار دوای جەژن دەستپێدەكات و لە كاژێر ٩: ٠٠ی شەو تا ٥: ٠٠ی بەرەبەیان دەبێت.   بەگوێرەی راگەیێندراوەکە، وێڕای هەڵوەشاندنەوەی بڕیارەکە، مۆڵەكان، خواردنگەكان، كافتریاكان، سینەماكان، گازینۆ و چایخانەكان، هۆڵەكانی پرسە و ئاهەنگگێڕان و، مەلەوانگەكان لەماوەی سێ رۆژی جەژن بەداخراوی دەمێننەوە.   لە راگەیێندراوەكەدا هاتووە لە رۆژی دووشەممە ١٧ی ئایاری ٢٠٢١ ـەوە لە كاژێر ٠٥: ٠٠ی بەرەبەیانی هەموو رۆژێك تاوەكو كاژێر ٠٩: ٠٠ی شەو، رێگە بەكرانەوەی مۆڵەكان و خواردنگە و كافتریا و چایخانەكان دەدرێت، بەڵام هۆڵەكانی پرسە و ئاهەنگگێڕان و، مەلەوانگەكان بەداخراوی دەمێننەوە؛ كێشانی نێرگەلە لە خواردنگە و كافتریا و چایخانە و مۆڵەكان بەهەموو شێوەیەك قەدەخەكراو دەبێت و ئەگەریش خاوەنکار پابەند نەبێت، شوێنەكە بۆ ماوەی ٩٠ رۆژ داخران سزا دەدرێت.   جەخت لەوەشكراوەتەوە، پێویستە هاووڵاتییان بەردەوام دەمامك ببەستن و دوورەپەرێزی كۆمەڵایەتیی بپارێزن، بەتایبەتی لە كەرتی هاتووچۆی گشتی و نێو قەرەباڵخیدا، بەپێچەوانەوە بە پێبژاردنی دارایی سزا دەدرێن. هەروەها گەشتكردنی نێوان پارێزگاكانیش قەدەخەیە.   لە كۆتایی بڕیارەكەدا هاتووە، جگە لە دامەزراوە ئەمنی و تەندروستییەكان، دەوامی فەرمی سەرجەم فەرمانگە حكومییەكان لە رۆژانی نێوان ١٧ی مانگ تاوەكو ٢٠ی مانگ پشوو دەبێت.