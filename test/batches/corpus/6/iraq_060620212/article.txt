هەڵکەوت عەزیز، پەیامنێری رووداو لە بەغدا رایگەیاند: شاندێکی باڵای یەکێتیی نیشتمانیی کوردستان بە سەرۆکایەتیی بافڵ تاڵەبانی، هاوسەرۆکی یەکێتی، بە یاوەری رەفعەت عەبدوڵڵا و ژمارەیەک لە ئەندامانی سەرکردایەتی و پەرلەمانتارانی فراکسیۆنی یەکێتی لە دوێنێشەوەوە لە بەغدان بە مەبەستی کردنی زنجیرەک دیدار و کۆبوونەوە.  یەکەم دیدار و کۆبوونەوەی شاندە باڵاکەی یەکێتی لەگەڵ دکتۆر بەرهەم ساڵح، سەرۆککۆماری عێراق بوو، دوای ئەو کۆبوونەوەیە شاندەکەی یەکێتی لەگەڵ عەممار حەکیم، سەرۆکی هاوپەیمانیی عێراقیون و رابەری رەوتی حیکمە کۆبووەوە، بڕیارە دواتر لە کاژێر ١: ٣٠ دواینیوەڕۆ لەگەڵ مستەفا کازمی، سەرۆکوەزیرانی عێراق کۆببێتەوە، پاشان دیدارێک لەگەڵ هادی عامری، سەرۆکی هاوپەیمانیی فەتح دەکەن.  بەپێی ئەو زانیارییانەی دەست رووداو کەوتووە، دیارترین ئەو بابەتانەی لەو دیدار و کۆبوونەوانە گفتوگۆی لەبارەوە دەکرێت، پرسی هەڵبژاردنی پێشوەختەی عێراق دەبێت.  هێزە کوردییەکان بەسەر دوو بەرەی جیاواز لە گۆڕەپانی سیاسی عێراق دابەشبوون، پارتی دیموکراتی کوردستان لەگەڵ سائیرونی موقتەدا سەدر جۆرێک لە لێکتێگەیشتن و رێککەوتنیان هەیە سەبارەت بە هەڵبژاردنەکانی عێراق، یەکێتییش نزیکە لە عەممار حەکیم و هادی عامری. هەردوولاش ئامانجی ئەوەیان هەیە بتوانن لە هەڵبژاردنی پێشوەختەی عێراق لەگەڵ لایەنە عێراقییەکاندا لێکتێگەیشتن و رێککەوتن و هاوپەیمانیێتیان هەبێت.  ئامانجی سەرەکیی لایەنەکانیش ئەوەیە لە دوای ئەنجامی هەڵبژاردن گەورەترین کوتلەی پەرلەمانی دروستبکرێت، بەپێی زانیارییەکانی رووداو سەرباری ئەو جموجۆڵە سیاسییەی کە هەیە، مستەفا کازمی وەکو سەرۆکوەزیران دەمێنێتەوە، ئەمەش بەپێی ئەو لێکتێگەیشتنەی لەلایەن موقتەدا سەدر و کازمی هەیە، هەر ئەوەش بووەتە هۆکاری ئەوەی مستەفا کازمی هیچ لیست و هاوپەیمانییەکی نەبێت بۆ هەڵبژاردنی پێشوەختەی عێراق.