شێروان میرزا، ئەندامی لیژنەی دارایی لە پەرلەمانی عێراق بە رادیۆی رووداوی راگەیاند: "وەزارەتی دارایی نووسراوێکی بۆ لایەنە پەیوەندیدارەکان کردووە بۆ ئەوەی باج لەسەر مووچەی فەرمانبەران دابێنێت، بەڵام پشتی بە ماددەیەکی یاسای بودجە بەستووە کە هەڵەیە. جۆرێک لە هەڵەی تێدایە ئەگەر بیەوێت بەپێی یاسای بودجە باج لە مووچە وەربگرێت. "  ئەندامەکەی لیژنەی دارایی لە پەرلەمانی عێراق ئاماژەی بەوە دا کە ئەو ماددەیە باس لەو لێخۆشبوونانە دەکات کە بۆ کاڵا کراون، واتە ئەو کەلوپەلانەی لە دەرەوە دەهێنرێنە وڵاتەوە کە بەپێی رێککەوتن لێخۆشبوون بۆ چەند وڵاتێک دەرکرابوو کە باج و گومرگیان لێ وەرنەگیرێت و دەڵێت: "ئێمە ئەوەمان رەتکردەوە بۆ ئەوەی هیچ لێخۆشبوونێک بۆ گومرگ نەکرێت. "  رۆژی هەینی ٢٠٢١/٠٤/١٦ وەزارەتی دارایی عێراق لە راگەیێندراوێکدا رایگەیاند، کار بۆ جێبەجێکردنی هەموو بڕیارەکان و دەقەکانی یاسای بودجەی گشتیی ساڵی ٢٠٢١ دەکەن کە پەرلەمان پەسندی کرد، بەڵام ئەو نووسراوەی کە واژۆی دکتۆر عەلی عەللاوی، وەزیری دارایی لەسەرە تایبەتە بە بڕینی باج بەپێی بڕگەی "ج" لە ماددەی ٣٤ ـی یاسای بودجەی گشتی کە تێیدا پەرلەمان هەموو لێخۆشبوونەکانی ئەنجوومەنی وەزیرانی لە دانی باج و گومرگ هەڵوەشاندەوە، جگە لەو باج و گومرگەی کە بەپێی یاسا وەردەگیرێن.  لە بەشێکی دیکەی قسەکانیدا شێروان میرزا گوتی: "لە بابەتی مووچەی فەرمانبەراندا لە یاسای بودجەدا ماددەیەک هەبوو کە رەتکرایەوە و لەناو پەرلەماندا دەنگی نەهێنا. پێمان وابوو کە ناکرێت حکومەت دووجار باج لە فەرمانبەران وەربگرێت. بە تایبەتی ئەمساڵ بەهۆی دابەزاندنی نرخی دینار بەرامبەر بە دۆلار هەموو فەرمانبەرێک ٢٠ % ـی هێزی ئەو پارەیەی لەدەستداوە کە وەریدەگرێت، چونکە کەلوپەلەکان گران بوون. بۆیە ناکرێت جارێکی دیکە پارەی لێبگێڕدرێتەوە. "  لە یاسای ١١٣ی ساڵی ١٩٨٢ دا باس لە باجی سەر داهات کراوە، بەڵام لە سەردەمی حکومەتی نووری مالیکیدا بە بڕیاری ئەنجوومەنی وەزیران راگیرا. دەکرێت حکومەت بیەوێت جارێکی دیکە ئەم یاسایە کارا بکاتەوە، بەڵام ئەمە پێویستی بە بڕیاری ئەنجوومەنی وەزیران و رێکاری خۆی هەیە.  ئەندامەکەی لیژنەی دارایی لە پەرلەمانی عێراق ئەوەی خستەڕوو: "ئەگەر یاساکە جێبەجێ بکرێت، بۆ هەموو فەرمانبەرانە. هەرچەندە ئێمە وەکو لیژنەی دارایی پێشنیازمان کردبوو کە تەنیا پلە باڵاکان بگرێتەوە، بەڵام ماددەکە لەناو پەرلەماندا بە تەواوەتی دەنگی نەهێنا. ئەو نووسراوەی کە وەزارەتی دارایی کردوویەتی دەڵێت، ' لەسەر کۆی مووچە نەک مووچەی بنەڕەتی '، بەڵام ئەگەر یاساکە کارا بکرێت، باجەکە لە هەموو فەرمانبەران وەردەگیرێت. "  وەزارەتی دارایی عێراق گوتوویەتی کە باجی سەر مووچە و دەرماڵە و هەموو داهاتەکان بەپێی یاسای وەرگرتنی باج سەپێنراون، چونکە ئەو لێبەخشینەی کە ئەنجوومەنی وەزیران پێشتر دابووی نائاسایی بوو، بەڵام لێبڕینی باج چینە هەژارەکان ناگرێتەوە، لەگەڵ ئەوەشدا ئەنجوومەنی وەزیران ئێستا دەسەڵاتی هەڵوەشاندنەوەی هەیە.  شێروان میرزا جەخت لەوە دەکاتەوە کە یاسای بودجەی ساڵی ٢٠٢١ ـی عێراق هیچ بڕگە و ماددەیەکی تێدا نییە کە حکومەت بتوانێت بەپێی ئەوە لە مووچەی فەرمانبەران ببڕێت. حکومەت تەنیا دەتوانێت بگەڕێتەوە بۆ یاسای ژمار ١١٣ی ساڵی ١٩٨٢.   زۆرترین رێژەی وەرگرتنی باج بەپێی یاسای باج لە عێراق دەگاتە ١٥ %، کەچی پێشتر لە پرۆژەیاسای بودجەی فیدراڵیی ساڵی ٢٠٢١ ـدا حکومەت بە نیاز بوو بە رێژەی ٢٠ % و ٣٠ % و ٤٠ % ـی مووچەکان ببڕێت.