د. جەمال کۆچەر، ئەندامی لیژنەی دارایی پەرلەمانی عێراق بە رادیۆی رووداوی راگەیاند، هەندێک لایەنی شیعە و سوننە بابەتی بودجەیان بە پەسندکردنی پرۆژەیاسای دادگەی فیدراڵییەوە بەستووەتەوە و ئەوەیان کردووەتە کارتێکی فشار. دوێنێ سەرۆکی پەرلەمان گوتی دەیخەینە نێو خشتەی دانیشتی رۆژی دووشەممەی داهاتوو ٢٠٢١ - ٠٣ - ١٥؛ هاوکات ١٥٠ ئەندامی پەرلەمان واژۆیان کۆکردبووەوە بۆ ئەوەی پرۆژەیاسای بودجە دوا نەکەوێت.  رۆژی دووشەممە ٢٠٢١ - ٠٣ - ٠٨ سێ بڕگە لە پرۆژەیاسای دادگەی فیدراڵی یەکلایی کرانەوە، ئەو ماددانەی پرۆژەیاسای دادگەی فیدراڵی بۆ دانیشتنی رۆژی دووشەممە دواخراون بریتین لە ماددەکانی ٢ و ٣ و ١٢. ئەوە سێ مانگ بەسەر ساڵی ٢٠٢١ ـدا تێپەڕێوە و تاوەکو ئێستا بودجەی فیدراڵیی عێراق پەسندنەکراوە.  ئەو ئەندامەی لیژنەی دارایی پەرلەمانی عێراق پێیوایە، ئەگەر پرۆژەیاسای دادگەی فیدراڵی تێبپەڕێت، ئەوە پرۆژەیاسای بودجەیش تێدەپەڕێت. ئەگەر تێنەپەڕێت، گرژی دروست دەبێت و جارێکی دیکە ئەو پرۆژەیاسایە دوا دەخرێت.  دادگەی فیدراڵی بۆ دەرکردنی بڕیار پێویستی بە دەنگی هەموو ئەندامانی دادگەکەیە، بەڵام ئێستا بەهۆی نەخۆشکەوتنی یەکێکیان و کۆچی دوایی ئەندامێکی دیکەوە ناتوانن کۆبوونەوەکانیان بکەن.   بە گوتەی جەمال کۆچەر، دەشێت بەبێ رێککەوتنی لایەنەکانی عێراقیش ئەو پرۆژەیاسایە تێبپەڕێنرێت، چونکە پێشتریش ئەزموونی وا هەبووە کە تاوەکو ئێستا دوو یاسا و بڕیارێک بەبێ کورد تێپەڕێنراون.  بە گوێرەی یاسای دادگەی فیدراڵی دەبێت دادگەکە بە ئامادەبوونی سەرۆک و هەموو ئەندامەکانی کۆ ببێتەوە. بڕیارە چوار قازیی شەرعی و دوو دادوەری دیکەی بۆ زیاد بکرێت کە بەوەیش دەبێتە ١٥ ئەندام.  دادگای فیدراڵیی عێراق لە ساڵی ٢٠٠٥ پێکهێندرا کە باڵاترین دادگایە لە عێراقدا. ١٠ ساڵە دادگەكە بە یاسایەكی تایبەت كاردەكات. دەسەڵاتی شیكردنەوەی دەستووری هەیە. دەسەڵاتی رەتكردنەوەی بڕیارەكانی پەرلەمانی هەیە و بڕیارەكانی قابیلی تێهەڵچوونەوە نین.