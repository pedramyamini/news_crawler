رۆژی ١٢ - ٠٧ - ٢٠٢١ دەسەڵاتی فڕۆکەوانیی عێراق گشتاندنی بۆ سەرجەم ئەو کۆمپانیا فڕۆکەوانییانە کردووە کە لە عێراق کار دەکەن و تێیدا ئاماژە بەوە کراوە، پاڵپشت بە بڕیاری ئەنجوومەنی وەزیرانی عێراق لە کۆبوونەوەی ٠٨ - ٠٦ - ٢٠٢١، بڕیاردراوە بە پابەندکردنی سەرجەم گەشتیارانی عێراق کە دەیانەوێت گەشتی دەرەوە بکەن بە هەبوونی بڕوانامەی نێودەوڵەتیی ڤاکسین و ئەم بڕیارەش لە ٠١ - ١٠ - ٢٠٢١ دەکەوێتە واری جێبەجێکردنەوە.  هەر لە گشتاندنەکەدا ئاماژە بەوە کراوە، گەشتکردن بۆ دەرەوە بۆ چەند کەسێک لە دەرەوەی ئەو بڕیارە رێگەپێدراوە، لەوانەش ئەو کەسانەی کە ناتوانن ڤاکسین وەربگرن و ئەوانەش سێ مانگ پێشتر تووشی کۆرۆنا بوون و راپۆرتی پزیشکیی لیژنەی تایبەتمەندیش ئەوە دەسەلمێنێت.  لەوبارەیەوە ئەحمەد وشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند، ئەو گشتاندنەی دەسەڵاتی فڕۆکەوانیی عێراقیان بەدەستگەیشتووە، کە هاوکات بۆ سەرجەم کۆمپانیاکانی هێڵی فڕۆکەوانیش نێردراوە و لە ٠١ - ١٠ - ٢٠٢١ ـەوە دەکەوێتە واری جێبەجێکردنەوە.  بەڕێوەبەری فڕۆکەخانەی نێودەوڵەتیی هەولێر روونیکردەوە، بەپێی بڕیارەکە، هەر گەشتیارێکی عێراق لە هاتن و چووندا دەبێت هەردوو ژەمەکەی ڤاکسینی کۆرۆنای وەرگرتبێت. هاوکات ئەو کەسانەشی کە نەخۆشن و باری تەندروستییان رێگەیان پێ نادات ڤاکسین وەربگرن، ئەوا پێویستە راپۆرتی پزیشکی و پشکنینی PCRی کۆرۆنایان پێبێت، ئەوکات دەتوانن گەشت بکەن.  بەڕێوەبەری فڕۆکەخانەی نێودەوڵەتیی هەولێر ئاماژەی بەوەش کرد، پێشتر تەنیا پشکنینی کۆرۆنا پێویست بوو، کە دەبوو ٧٢ کاژێر بەسەر پشکنینەکە تێنەپەڕێت، بەڵام لەدوای ٠١ - ١٠ - ٢٠٢١ ئەمە دەگۆڕدرێت.  ئەحمەد وشیار گوتیشی، هەندێک وڵات هەن داوای وەرگرتنی هەردوو ژەمە ڤاکسینەکە و پشکنینی کۆرۆنا دەکەن، هەندێک وڵاتی دیکەش هەر تەنیا داوای وەرگرتنی هەردوو ژەمەکە دەکەن؛ بۆیە ئەوکات ئاگاداری هێڵە ئاسمانییەکان دەکەنەوە کە چ وڵاتێک داوای وەرگرتنی هەردوو ژەمە ڤاکسینەکە و پشکنینی کۆرۆنا دەکات و چ وڵاتێکیش تەنیا داوای وەرگرتنی هەردوو ژەمەکە دەکات.