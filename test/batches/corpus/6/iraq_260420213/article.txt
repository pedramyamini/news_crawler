کەریم عەلی، جێگری پارێزگاری دیالە بە تۆڕی میدیایی رووداوی راگەیاند، چەند رۆژێکە دۆخی ئەمنیی پارێزگای دیالە نائارامە و چەکدارانی داعش دەستیان بە جموجۆڵ و کردەی تووندوتیژی کردووەتەوە، خەڵکی ناوچەکەش پێیانوایە هێزە ئەمنییەکان ناتوانن بیانپارێزن.  جێگری پارێزگاری دیالە ئاماژەی بەوەش کرد "بەهۆی جموجۆڵەکانی داعشەوە، هۆزەکانی سنووری دیالە چەکیان هەڵگرتووە، دوورنییە ئەمەش سەربکێشێت بۆ شەڕی نێوخۆیی، چونکە هۆزەکان دەڵێن لە نەبوونی هێزی ئەمنیی پێویستدا، خۆمان پارێزگاری لە خۆمان دەکەین".  کەریم عەلی دەڵێت، مستەفا کازمی، سەرۆکوەزیرانی عێراق نوێنەری تایبەتی خۆی ناردووەتە دیالە و داوای لە هۆزەکان کردووە چەک دابنێن، بەڵام تاوەکو ئێستا داواکارییەکە وەکو خۆی جێبەجێ نەکراوە.  چەند رۆژێکە لە سنووری پارێزگای دیالە، داعش دەستی بە جموجۆڵ و تەقەکردن و دانانەوەی بۆمب کردووە. بەیانیی ئەمڕۆ دووشەممە بەهۆی تەقینەوەی بۆمبێک، ئەفسەرێكی سوپای عێراقی گیانی لەدەستدا و سێ سەربازیش برینداربوون.