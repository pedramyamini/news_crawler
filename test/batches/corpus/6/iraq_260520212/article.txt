سەرچاوەیەکی ئاگادار لە پارێزگای کەربەلا، لەبەر هەستیاری دۆخەکە نەیویست ناوی ئاشکرابکرێت بە (تۆڕی میدیایی رووداو)ی راگەیاند، بە تۆمەتی تیرۆرکردنی ئیهاب وەزنی، چالاکڤانی دانیشتووی کەربەلا لە ٩ی ئەو مانگە، هەروەها تیرۆرکردنی قاسم مەجلوب، فاهم تائی چالاکڤان و ژمارەیەک چالاکڤانی دیکە، ئێوارەی دوێنێ سێشەممە لە ئۆپەراسیۆنێکی تایبەتی هێزەکانی عێراقدا لە رێگەی دابەزین لە ئاسمانەوە لە شاری کەربەلا، قاسم موسلیح فەرماندەی ئۆپەراسیۆنەکانی ئەنباری حەشدی شەعبی و فەرماندەی لیوای تفوف دەستگیرکراوە.  بەگوتەی سەرچاوەکە، ماڵەکەی قاسم موسڵح نزیکە لە ماڵی ئیهاب وەزنی تیرۆرکراو. جگە لەمەش چەند سەرکردە و چەکدارێکی لیوای تفوف دەستگیرکراون، یەکێک لەوانە حەسەن میسباح - ە.   سەرچاوەکە دەڵێت: "هەموو کردەوەکانی داپلۆسین، سەرکوتکردن و تیرۆرکردنەکان لە رێگەی لیوای تفوف کراون، هەموو خەڵکی کەربەلا دەزانن، کە قاسم موسڵح، بکوژی ئیهاب وەزنییە، بەڵام بەهۆی ترس و تۆقاندن و هەژموونیانەوە، خەڵکی کەربەلا ناتوانن قسە بکەن".  سەرچاوەکە ئاماژەی بەوەشکرد، لایەنگرانی قاسم موسڵح، بڕیارە لە کەربەلا خۆپێشاندان بکەن بۆ ئازادکردنی ناوبراو.   موختار موسەوی، ئەندامی پەرلەمانی عێراق و یەکێک لە سەرکردەکانی حەشدی شەعبی هەواڵی دەستگیرکردنی قاسم موسڵحی پشتڕاستکردەوە و بە (تۆڕی میدیایی رووداو)ی رایگەیاند، هێزێکی تایبەتی سەر بە ئەحمەد ئەبو رەغیف، بەرپرسی ئاژانسی هەواڵگری و لێکۆڵینەوەی فیدراڵی سەر بە وەزارەتی ناوخۆ دەستگیریان کردووە.   موختار موسەوی، ئاماژەی بەوەکرد: "حەشدی شەعبی بەهیچ شێوەیەک بەمە رازی نابێت، هۆشداری تووندیان داوە بەوەی کە ئەگەر قاسم موسڵح بە زووترین کات ئازاد نەکرێت، ئەوا ئەوان بەهێز ئازادی دەکەن".   بەپێی نووسراوێکی نهێنی فەرماندەی ئۆپەراسیۆنە هاوبەشەکان، کە ٢٦/٥/٢٠٢١ دەرچووە، وێنەیەکی دەست تۆڕی میدیایی رووداو کەوتووە، قاسم مەحمود کەریم موسڵح خەفاجی، بەپێی ماددەی ٤ تیرۆر داواکراوە و لەلایەن ئەنجوومەنی باڵای دادوەری، دەستەی لێکۆڵینەوە دادی، فەرمانی دەستگیرکردنی بۆ دەرچووە.  دوای دەستگیرکردنەکەش پەیوەندییەکان لەنێوان سەرکردەکانی حەشدی شەعبی و سیاسییەکان بەردەوامە، کە تێیدا داوای ئازادکردنی قاسم خەفاجی لە مستەفا کازمی، سەرۆکوەزیرانی عێراق دەکەن، بەڵام تاوەکو ئێستا کازمی نەچووەتە ژێرباری ئەو داواکارییانە و ئاماژەی بەوەکردووە، بابەتەکە پەیوەندیی بە دادگاوە هەیە و نەک ئەو.