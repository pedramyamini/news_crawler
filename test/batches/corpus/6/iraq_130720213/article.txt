بە گوتەی شایەتحاڵێک بۆ رووداو، ئاگرەکە لە دەوروبەری کاژێر ٠٩: ٤٥ خوولەکی شەو کەوتووەتەوە، بەهۆی ئەوەی دەرگەی نەخۆشخانەکەش داخرابوو، بەشێکی خەڵک نەیاندەتوانی بچنە دەرەوە. دەوروبەری کاژێر ١٢: ٠٠ی شەویش وەزارەتی ناوخۆ رایگەیاند، ئاگرەکە کۆنترۆڵکراوە.  هاوکات د. سامان بەرزنجی، وەزیری تەندروستیی هەرێمی کوردستان لە پەیوەندییەکی تەلەفۆنیدا لەگەڵ وەزارەتی تەندروستیی عێراق و پارێزگاری زیقار و بەڕێوەبەری گشتیی تەندروستیی زیقار، ئامادەیی حکومەتی هەرێمی کوردستانی دەربڕی بۆ فریاگوزاری و ناردنی هەر پێداویستییەکی پزیشکی و پێشوازیکردنی برینداران و نەخۆشان بۆ نەخۆشخانەکانی هەرێمی کوردستان و هاوکاریکردنیان.  هاووڵاتییەک کە چەند خزمێکی لە رووداوەکە گیانیان لەدەستداوە، دەپرسێت "بۆچی هەموو دەرگەکان داخرابوون؟ " دەشڵێت، سەقفی نەخۆشخانەکە لە سەندویچ پەنێڵ دروستکرابوو و بە زوویی ئاگری گرت؛ پێیوایە "بەرپرسانی زیقار" دەستیان لەو رووداوەدا هەبووە.  مانگی نیسانی ئەمساڵ رووداوێکی هاوشێوە لە نەخۆشخانەی ئیبن خەتیب روویدا و بەهۆیەوە ٨٢ کەس گیانیان لەدەستدا، کۆمیسیۆنی مافی مرۆڤ ئەو کات رایگەیاند، ژمارەکە لەوە زیاترە و ١٣٠ کەس گیانیان لەدەستداوە.