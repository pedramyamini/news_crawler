سەڵاح عەرباوی ئەمڕۆ یەکشەممە بە تۆڕی میدیایی رووداوی راگەیاند کە ئەم هەڵبژاردنە چارەنووسسازە، "یان ئەوەتا شەمەندەفەری سیستەمەکە بە تەواوی لە هێڵ دەردەچێ و وەردەگەڕێ، یان دەکەوێتەوە سەر راستەڕێ".  عەرباوی لە درێژەی ئەو قسانەدا گوتی: "ئەم هەڵبژاردنە بەشدارییەکی کەمی لە گۆڕانکاریدا دەبێت نەوەک بەشدارییەکی گەورە" و پێشبینیش دەکات رێژەی بەشداری لەنێوان ٣٥ بۆ ٤٠ % بێت.  بەپێی داتاکانی کۆمیسیۆنی باڵای سەربەخۆی هەڵبژاردنەکان، ژمارەی ئەوانەی مافی بەشداری و دەنگدانیان لەم هەڵبژاردنەی پەرلەمانی عێراقدا هەیە ٢٤ ملیۆن و ٢٩ هەزار و ٩٢٧ کەسن، لەکاتێکدا بەربژێرەکان لە ٨٣ بازنەی هەڵبژاردنەوە کێبڕکێ لەسەر ٣٢٩ کورسیی پەرلەمان دەکەن.  کاژێر حەوتی بەیانیی ئەمڕۆ یەکشەممە، دەرگای بنکەکانی دەنگدان لە سەرانسەری عێراق بەڕووی دەنگدەراندا کرانەوە بۆ هەڵبژاردنی نوێنەرانی خولی پێنجەمی پەرلەمانی عێراق و ئەم پرۆسەیەش تاوەکو کاژێر شەشی ئێوارەی ئەمڕۆ بەردەوام دەبێت.  کۆمیسیۆنی باڵای سەربەخۆی هەڵبژاردنەکان پێشتر رایگەیاندبوو کە ئەنجامە بەراییەکانی دەنگدان لەماوەی ٢٤ کاژێری پاش کۆتاییهاتنی پرۆسەی دەنگدان رادەگەیەنێت.  لەم هەڵبژاردنەدا، عێراق بۆ ٨٣ بازنەی هەڵبژاردن دابەشکراوە. لە هەر بازنەیەکدا کۆتای ژنان هەیە و نۆ کورسیی کۆتاش بۆ کەمینەکان تەرخانکراوە.  بەگوێرەی ئەو زانیارییانەی تائێستا بەردەستن، ئاستی بەشداری لە هەڵبژاردن نزمە و بەپیرەوەچوونی دەنگدەران لە ئاستی چاوەڕوانیی قەوارە سیاسییەکاندا نییە.