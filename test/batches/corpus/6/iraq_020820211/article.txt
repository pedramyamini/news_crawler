بەپێی راگەیێندراوێکی نووسینگەی سەرۆکوەزیرانی عێراق، رۆژی دووشەممە ٢ی ئابی ٢٠٢١ مستەفا کازمی، سەرۆکوەزیرانی عێراق سەرۆکایەتیی کۆبوونەوەی لیژنەی باڵای چاکسازیی کرد و لە کۆبوونەوەکەدا رایگەیاند، کاریان لەسەر رەخساندنی کەشێکی گونجاو بۆ جێبەجێکردنی چاکسازی کردووە، ئەوەش بە مەبەستی کۆتاییهێنان بەو گەندەڵییەی لە وڵاتدا هەیە.  وەکو لە راگەیێندراوەکەدا هاتووە، کازمی رایگەیاندووە کۆبوونەوەکەی ئەمڕۆ بریتییە لە راگەیاندنی دەستکردن بە جێبەجێکردنی میکانیزمەکانی رووبەڕووبوونەوەی گەندەڵی و جێبەجێکردنی پلانی چاکسازیی ئابووری لە چوارچێوەی پەڕەی سپیدا.  هەر لە کۆبوونەوەکەدا سەرۆکوەزیرانی عێراق ئاماژەی بەوە کردووە، دەیانەوێت ئابووریی وڵات بۆ هێزی پێشووی خۆی بگەڕێننەوە و گوتوویەتی، پلانیانە ئابووریی عێراق بە دروستی بونیادبنێنەوە، گەشەپێدانی بەردەوامی وڵات دەستەبەر بکەن، هەربۆیە ئەو پلانە چاکسازییەی کە پێشکێش دەکرێت، قەیرانی درێژخایەنی بەڕێوەبردنی ئابووریی وڵات چارەسەر دەکات.  سەرۆکوەزیرانی عێراق رایگەیاندووە، رژدن لە ئەنجامدانی چاکسازی، بۆیە پلانەکەیان بۆ بواری ئابووریی وڵات کورتخایەن و هەنووکەیی نییە، بەڵکو ئامانجەکەی چاکسازییەکی تەواوە کە لە ماوەی ١٥ ساڵدا تەواو دەبێت.  کازمی گوتووشیەتی، زیانەکانی ئابووریی عێراق زۆر گەورەن، هەربۆیە ئەستەمە پلانێکی چاکسازی لە ماوەیەکی کورتدا جێبەجێ بکرێت.