بەگوێرەی ئەو بەڵگەنامانەی تایبەتن بە جەنگی  كەنداو و ئێستا ئاشكرا كراون دوای داگیركردنی كوێت لەلایەن سوپای عێراق، سەرۆكوەزیران و وەزیری دەرەوەی پێشووتری بەریتانیا هاوڕابوونە لەسەر ئەوەی سەرۆكی عێراق هاوشێوەی هیتلەر هەڵسوكەوتی كردوە.  لە ٣٠ ەمین ساڵیادی ئۆپەراسیۆنی گەردەلوولی بیابان، كە بە ئازادکردنی كوێت تەواو بوو، بەگوێرەی بەڵگەنامەكان مارگرێت تاتچەر، سەرۆكوەزیرانی ئەوكاتی بەریتانیا، سەدام حوسێنی وەكو "دیكتاتۆرێكی خۆویست و سەركوتكەر" بینیوە.  لە ١٩ی ئابی ١٩٩٠ كارولین سلوكوك، سكرتێری تایبەتی داونینگ ستریت، یاداشتێكی بۆ سایمون گاس، یاریدەدەری وەزیری دەرەوەی بەریتانیا ناردووە و تیێیدا بە وردی ئاماژەی بە گفتوگۆی نێوان تاتچەر و دۆگڵاس هێرد، وەزیری دەرەوەی بەریتانیا كردووە، كە رۆژێك پێش ئۆپەراسیۆنەكە رەوشی سەربازیان تاوتوێكردووە، دەڵێت: "سەرۆكوەزیران و وەزیری دەرەوەی بەریتانیا هاوڕا بوون لەسەر ئەوەی دەستبەسەركردنی هاوڵاتیانی بیانی لەنێو دامەزراوە سەرەكییەكان پێدەچێت ئەگەرێكی زۆر پێشبینیكراو بێت".  بەگوێرەی بەڵگەنامەكە تاتچەر گوتویەتی: "سەدام حوسێن، وەكو هیتلەر هەڵسوكەوت دەكات و شەڕی دەروونی دەكات، رەنگە ئامانجەكەی وروژاندنی كردەوەی دوژمنكارانە بێت"، هاوكات تاتچەر جەختی لەسەر ئەوە كردوەتەوە گرنگە وڵاتەكەی بە وردی تەكتیكەكانی شەڕی دەروونی تاوتوێبكات و بەشێوەی گونجاو وڵام بداتەوە".  بەگوێرەی بەڵگەنامە نهێنییەكان، كە لە ئەرشیفی نیشتمانی پارێزراون، تاتچەر و جێگرەکەی جۆن مێجور، پێشتر گفتوگۆیان لەبارەی شەڕی كەنداو كردووە و  مێجۆر بۆ تاتچەر نووسیویەتی: "گومانی تێدانییە هەڵسوكەوتەكانی دیكتاتۆری عێراق نابەخشرێن، ناشبێت شانشینی بەریتانیا خۆی لە ململانێكە دوور بگرێت".  داگیركردنی كوێت لەلایەن سوپای عێراق لەسەر ئاستی نێودەوڵەتی سەركۆنەكرا، ئەنجوومەنی ئاسایشی نێودەوڵەتیش سزای ئابووری بەسەر عێراقدا سەپاند. دواتر هاوپەیمانییەک بە سەركردایەتیی ئەمریكا بۆ دەرهێنانی كوێت لە دەستی سەدام پێكهێندرا و سوپای عێراق لە کوێت وەدەرنرا.