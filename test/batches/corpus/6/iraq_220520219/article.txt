عەلا جبووری، وەزیری بازرگانیی عێراق، ئەمڕۆ شەممە لە راگەیێندراوێکدا ئاماژەی بەوە کرد، "لە رێگەی دابەشکردنی بەشەخۆراکی مانگانە بە سیستمی سەبەتەی خۆراک، کە دەبێتە هەلێکی نوێ بە ئامانجی باشترکردنی سیستمی بەشەخۆراکی مانگانە، ئەوەش بە زیادکردنی ماددەی نوێ کە بریتین لە پاقلەمەنییەکان و دۆشاوی تەماتە، ئەو ماددانەش لەگەڵ چوار ماددە سەرەکییەکانی دیکە دابەش دەکرێن، کە بریتین لە ئارد، زەیت، برنج و شەکر. "  وەزیری بازرگانیی عێراق ئەوەشی گوت، "بەو جۆرە ماددەکانی بەشەخۆراکی مانگانە دەبنە حەوت ماددە، وەزارەتی بازرگانیش لە هەوڵی دەستنیشانکردنی کۆمپانیایەکی عێراقی پسپۆڕە بۆ دابینکردنی ئەو ماددانەی سەبەتەی بەشەخۆراکی مانگانە؛ لە چوارچێوەی سیستمی پسووڵەی خۆراک".  عەلا جبووری، وەزیری بازرگانیی عێراق، پێشتر لە ٨ ـی ئایاری ٢٠٢١ دا رایگەیاند: "ئەنجوومەنی وەزیران بڕیاری دا پاڵپشتی پسووڵەی خۆراک بکات، ئەوەش لە رێگەی زیادکردنی سێ ماددەی دیکە بۆ ماددەکانی بەشەخۆراکی مانگانە، ئەو ماددانەش بریتین لە دۆشاوی تەماتە و پاقلەمەنییەکان، کە نیسک و فاسۆلیا یان نۆک و فاسۆلیا دەبێت و لە مانگی تەممووز یان ئابی ئەمساڵیشەوە دەست بە دابەشکردنی ماددە زیادکراوەکان دەکەین. "