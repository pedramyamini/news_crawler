عەقید واین مارۆتۆ، گوتەبێژی هاوپەیمانیی نێودەوڵەتیی دژی داعش، ئەمڕۆ دووشەممە، لە هەژماری خۆیدا لە تویتەر رایگەیاند: "بنکەی ئاسمانیی عەین ئەسەد بە سێ مووشەک کرایە ئامانج؛ کە لە دەوروبەری بنکەکە کەوتنەخوارەوە، بەڵام رووداوەکە هیچ زیانێکی مرۆیی لێنەکەوتەوە".  ئەمە یەکەم پێشهاتی نوێیە دوای هێرشی ئاسمانیی ئەمریکا لە ٢٨ی حوزەیرانی ٢٠٢١ بۆ سەر میلیشیاکانی سەید ئەلشوهەدای سەر بە حەشدی شەعبی لەسەر سنووری نێوان عێراق و سووریا لە رۆژئاوای عێراق؛ کە چوار کوژراوی لێکەوتەوە.  دوای هێرشەکەی ئەمریکا دەستەی حەشدی شەعبی لە عێراق رایگەیاند؛ مافی یاسایی خۆمانە وەڵامی ئەو دەستدرێژییانەی ئەمریکا بدەینەوە و لە خاکی عێراق لێپرسینەوە لەگەڵ ئەنجامدەرانیان بکەین، چونکە ئەو دەستدرێژییە بۆ لاوازکردنی عێراق و هێزە ئەمنییەکان و حەشدی شەعبییە.  هێرشەی ئەمڕۆ بۆ سەر بنکەی عەین ئەسەد دوای هێرشەکەی رۆژی یەکشەممە (٦/٦/٢٠٢١) هات کە بە فڕۆکەی بێفڕۆکەوانی بۆمبڕێژکراو کرایە سەر بنکەکە، بەڵام سیستەمی بەرگریی ئاسمانیی عەین ئەسەد توانیی بەرپەرچیان بداتەوە.  پێشتر لە ٢٤ی ئایاری ٢٠٢١ یش بنکەی ئاسمانیی عەین ئەسەد؛ کە هێزەکانی سوپای ئەمریکا تێیدا جێگیرکراون بە مووشەک کرایە ئامانج.  لە ماوەی چەند مانگی رابردوودا چەندینجار بنکەی عەین ئەسەد لە ئەنبار و بنکەی ئاسمانیی بەلەد لە پارێزگای سەلاحەدین بە مووشەک و فڕۆکەی بێفڕۆکەوانی بۆمبڕێژکراو کراونەتە ئامانج و زیانیان بەرکەوتووە، لە دوا پێشهاتیشدا کۆمپانیای لۆکهید مارتنی ئەمریکی کە لە بنکەی ئاسمانیی بەلەد فڕۆکەکانی ئێف ١٦ی چاکدەکردەوە و نۆژەنی دەکردنەوە هەموو کارمەندانی خۆی لە بنکەکە کشاندەوە، ئاشکراشی کرد، "ئەو هەنگاوەمان بۆ پاراستنی سەلامەتی کارمەندانمانە".  بەپێی وەزارەتی بەرگریی ئەمریکا - پێنتاگۆن -، ئێستا ٢٥٠٠ سەربازی ئەمریکی لە عێراقن.