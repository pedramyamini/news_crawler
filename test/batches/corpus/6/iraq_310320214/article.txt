هۆشیار عەبدوڵڵا، پەرلەمانتارێکی عێراق بە تۆڕی میدیایی رووداوی راگەیاند، پشکی هەرێمی کوردستان بۆ ٩ ترلیۆن و ٥٠٠ ملیار دینار کەمکراوەتەوە و، ئەو کەمکردنەوەیە جگە لە هەرێمی کوردستان، هەموو سێکتەرەکانی دیکەی گرتووەتەوە.  تاوەکو ئێستا بەشێک لە هاوپەیمانی فەتح، نەسر و دەوڵەتی یاسا کێشەیان لە پرۆژەیاساکە هەیە، ئەوان داوای ئەوە دەکەن کە نرخی دینار بەرزبکرێتەوە.  مستەفا کازمی، سەرۆکوەزیرانی عێراق رۆژی سێشەممە ٣٠ی ئادار لە تویتێکدا باسی نرخی دینار دەکات و دەڵێت "کەمکردنەوەی بەهای دینار بووەتە هۆی بووژانەوەی یەدەگی فیدراڵیی عێراق و بانکی ناوەندیی عێراق بە دیدێکی ستراتیژییانە بڕیاری لەبارەی بەهای دراو داوە"، هەروەها دەشڵێت "بابەتی بەهای دراو لە بەرامبەر دۆلار بڕیاری بانکی ناوەندیی عێراقە".  بڕیارە ئەمڕۆ پرۆژەیاسای بودجەی ٢٠٢١ لە پەرلەمانی عێراق دەنگی لەسەر بدرێت، هەڵکەوت عەزیز، پەیامنێری رووداو دەڵێت: تاوەکو ئێستا ١٤٠ پەرلەمانتار لە هۆڵی پەرلەمانن، و لیژنەی دارایی ئەو بڕگانەی هەموار کرد کە ناکۆکییان لەسەر بوو. هەروەها زۆرینەی فراکسیۆنەکان لەگەڵ تێپەڕاندنی پرۆژەیاسای بودجەن.  لەبارەی هەڵوێستی فراکسیۆنە کوردییەکان، پەیامنێری رووداو رایگەیاند: فراکسیۆنی پارتی، یەکێتی، هاوپەیمانی هیواش بەشداری کۆبوونەوەکە دەکەن و دەنگی پێدەدەن. تێپەڕاندنی پرۆژەیاسای بودجە پێویستی بە دەنگی زیاتر لە ٥٠ % ـە، واتە ١٦٦ دەنگە.   دەنگدان لەسەر پرۆژەیاساکە دوای چاوەڕوانییەکی زۆر دێت، محەممەد حەلبووسی، سەرۆکی پەرلەمان ئاماژەی بەوە کردووە، ناوی پەرلەمانتارانی ئامادەبوو و نەهاتوو بۆ رای گشتی بڵاودەکەنەوە.  ئەمە چەندین جار وادەی کۆبوونەوەی پەرلەمان بۆ دەنگدان بە پرۆژەیاسای بودجە دیاریدەکرێت، بەڵام بەهۆی ناکۆکیی لایەنەکانەوە کۆبوونەوەکە ناکرێت.  دوێنێ مستەفا کازمی، سەرۆکوەزیرانی عێراق لەبارەی پرۆژەیاسای بودجەی فیدراڵیی عێراق گوتی "چاوەڕوانین پەلەبکرێت لە پەسەندکردنی پرۆژەیاسای بودجەی فیدراڵی، چونکە بڕگەکانی چارەن بۆ پێداویستییەکانی چینی زۆر هەژار، هەروەها پاڵپشتیی پرۆژە خزمەتگوزارییەکان دەکات، کە پەیوەندیدارن بە ژیانی هاووڵاتییان، دەبێت هەموو وەزارەتەکان بە هەموو توانایەکیان کار بۆ پاڵپشتیکردنی وەزارەتی بازرگانی بکەن بۆ دابەشکردنی ماددەکانی بەشەخۆراک بەسەر هاووڵاتییان".  رۆژی یەکشەممە ٢٨ - ٠٣ - ٢٠٢١ دوای زیاتر لە چوار کاژێر لە کۆبوونەوەی لیژنەی دارایی پەرلەمانی عێراق، د. ئەحمەد سەفار، بڕیاردەری لیژنەی دارایی پەرلەمان بە رووداوی راگەیاند، "لە کۆبوونەوەکەدا دەنگ بە پشکی هەرێمی کوردستان درا و لایەنەکانیش لەسەر بودجەی ٢٠٢١ی عێراق رێککەوتن"، بەڵام دواتر کۆبوونەوەی پەرلەمان بۆ دەنگدان لەسەر پرۆژەیاساکە نەکرا و دواخرا.