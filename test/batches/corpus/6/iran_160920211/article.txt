لە ١٧ پارێزگای تورکیا و باکووری کورستانەوە، ٤٠ کۆمپانیای گەورە ئەم هەفتەیە لە هەرێمی کوردستان بوون. ئەوان دەڵێن، پارێزگاری لە ریزبەندیی یەکەمی تورکیا وەکو هاوبەشی یەکەمی بازرگانیی عێراق دەکەن.  وەلی ئەترووشی، بازرگانێکی باکووری کوردستان دەڵێت، "پێش ئەوەی کۆرۆنا بێت، ئاستی قەبارەی بازرگانیی نێوان تورکیا لەگەڵ عیراق و هەرێمی کوردستان گەشتبووە ١٢ ملیار دۆلار، بەڵام دوای هاتنی کۆرۆنا گەشتە کەمتر لە حەوت ملیار دۆلار، ئەوەش زیانێکی زۆر گەورە بوو بە بازرگانیی تورکیا".  بەپێی داتاکانی ناوەندی ئاماری تورکیا، لە کاتێکدا لە مانگی حوزەیرانی ئەمساڵدا بە بڕی ٩١٢ ملیۆن دۆلار کاڵا لە تورکیاوە هەناردەی عێراق و هەرێمی کوردستان کراوە، کەچی لە مانگی تەممووزدا ئەو بڕە بە رێژەی ١٥ % دابەزیوە و بووە بە ٧٧٢ ملیۆن دۆلار. لەگەڵ ئەوەشدا بەرپرسانی تورکیا پلانی درێژخایەنیان هەیە ئاڵوگۆڕی بازرگانی لەگەڵ عێراق بەرزبکەنەوە بۆ ساڵانە ٥٠ ملیار دۆلار.  نەواف قلچ، سەرۆکی یەکێتیی بازرگانی و پیشەسازیی تورکیا بە رووداوی گوت، "لە ماوەی سێ ساڵی رابردوودا قەبارەی بازرگانیی هەر سی ساڵەکە بە ٩ ملیار دۆلار بۆ هەر ساڵێک دانراوە لەگەڵ عێراق و هەرێمی کوردستان، ئێمە و حکومەتی تورکیاش دەمانەوێت قەبارەکە زیاتر بکەین و بیگەیێنینە ٥٠ ملیار دۆلار".  پێچەوانەی تورکیا، ئاڵوگۆڕی بازرگانیی نێوان عێراق و ئێران لە پێنج مانگی رابردوودا گەشەیەکی بەرچاوی بەخۆوە بینیوە. بەپێی بەرپرسانی گومرگی ئێران، قەبارەی هەناردەکاریی ئێران بۆ عێراق لە پێنج مانگی رابردوودا بە رێژەی ٣١ % زیادیکردووە، قەبارەی هاوردەکاریش لە عێراقەوە بۆ ئێران بە ریژەی ٤٣٠ % گەشەی کردووە.  بازرگانانی هەرێمی کوردستان لاوازیی بەهای تمەنی ئێرانی و نزیکیی جوگرافی و بووژانەوەی دوای تەشەنەکردنی کۆرۆنا بە هۆکارێکی سەرەکیی بەرزبوونەوەی ئاڵوگۆڕی بازرگانیی نێوان ئێران و عێراق دەزانن.  کەمال کەریم، بازرگانێکی سلێمانییە و باس لەوە دەکات، "ئێران بۆ بازرگانەکانی ئێمە نزیکترە و ماوەیەکی زۆرە ئەو کۆمپانیایانە لەگەڵ بازرگانەکانی ئێمە پەیوەندییان هەیە، هەروەها جیاوازیی نرخی تمەن و دیناری عیراقی و بەرزیی دیناری عێراقی هۆکارێکی سەرەکییە بۆ گرنگیدان بە پەیوەندییە بازرگانییەکانمان لەگەڵ ئێران".  ئامارەکانی گومرگی ئێران ئاشکرای دەکەن لە پێنج مانگی رابردوودا ٣١٤ هەزار تۆن کاڵا بە بەهای ١٧٥ ملیۆن دۆلار لە عێراقەوە هاوردەی ئێران کراوە، کە لەڕووی کێشەوە بەراورد بە هەمان ماوە لە ساڵی رابردوو بە رێژەی ٩٧٠ % و لەڕووی بەهاوە بە رێژەی ٤٣٠ % گەشەی کردووە.