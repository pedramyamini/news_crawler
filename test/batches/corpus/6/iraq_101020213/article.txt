دوای بەشداریکردنی لە پرۆسەی دەنگدانی گشتی بۆ خولی پێنجەمی پەرلەمانی عێراق لە بەغدا، عەممار حەکیم، سەرۆکی رەوتی حیکمە قسەی بۆ میدیاکان کرد و رایگەیاند، "ئەم هەڵبژاردنە رۆژێكی مەزن و گرنگە، رۆژی وەرچەرخانە لە مێژووی پرۆسەی سیاسی و لە مێژووی عێراقی نوێدا و ئەنجامدانی هەڵبژاردنی پێشوەختە داوایەکی جووڵەی تشرینی جەماوەری بوو و مەرجەعییەت بەدەم ئەو داواکارییەوە چوو و هێزە سیاسییەکان پاڵپشتییان کرد و کۆمەڵگەی نێودەوڵەتییش پێشوازیی لێکرد، ئەمڕۆ ئێمە بەشداری لەم کارنەڤاڵەدا دەکەین".  سەرۆکی رەوتی حیکمە چەند پەیامێکی ئاراستەی خەڵک و لایەنەکان کرد، لە پەیامێکیدا گوتی، "پەیامی یەکەممان بۆ گەلی عێراقە، بەشداریکردنی فراوان لەم هەڵبژاردنە سەرکەوتنێكە بۆ بەدەستهێنانی مافەکانی گەل، بۆیە پێویستە بە هانای مەرجەعییەتی پیرۆزەوە بڕۆین بۆ بەدەستهێنانی مافەکانی گەلی عێراق. ئێمە دەڵێین، دەبێت ئازادانە دەنگ بدەین و رێگە نەدەین هیچ لایەن و کەسێک ناچارمان بکات دەنگ بە کەسێک بدەین کە ئێمە لێی ناڕازیین و پێویستە بە هۆشیارییەوە دەنگ بدەن بە کەسێك کە شیاوی متمانە بێت".  لە پەیامێکی دیکەدا، عەممار حەکیم باسی لە حکومەتی عێراق و کۆمیسیۆن و هێزە ئەمنییەکان و سەرجەم دامەزراوە پەیوەندیدارەکان بە پرۆسەی هەڵبژاردنەوە کرد و رایگەیاند، "پێیان دەڵێم لەنێوان پلاندانان بۆ هەڵبژاردنەکان و جێبەجێکردنی ئەو پلانانە، جیاوازیی گەورە هەیە و ئەمڕۆ جیهان چاوی لە راستی و دروستیی هەڵبژاردنەکانە و دەبێت عێراق تواناکانی خۆی لە ئەنجامدانی هەڵبژاردنێكی رۆشن و بێگەرد بسەلمێنێت، هەروەها دەبێت دەنگی خەڵک بپارێزرێت و  دەبێت حکومەت و کۆمیسیۆن لەبەردەم سەرجەم ئەوانە بووەستنەوە کە دەیانەوێت ساختەکاری لە هەڵبژاردنەکاندا بکەن".  لە پەیامی سێیەمیدا کە سەرۆکی رەوتی حیکمە ئاراستەی کۆمەڵگەی نێودەوڵەتیی کرد، ئاماژەی بەوە کرد، "کۆمەڵگەی نێودەوڵەتی کە پشتگیریی لەم هەڵبژاردنە کردووە و پەیامی پشتیوانیکردنی عێراقی ناردووە، ئێمە سوپاسی کۆمەڵگەی نێودەوڵەتی دەکەین کە بە ناردنی چاودێران هاوکاریی پرۆسەی دیموکراسی لە عێراق دەکەن".  لە دوایین پەیامیدا، حەکیم داوای لە پارتە سیاسییەکان و بەربژێرانی پەرلەمان کرد، هیچ هەوڵێک بۆ کاریگەریکردنە سەر دەنگدەران نەدەن و گوتی، "پەیامی چوارەممان بۆ هێزە سیاسییەکان و بەربژێرەکانە و پێیان دەڵێم، ئێمە هەموومان پلان و بەرنامەکانمان بۆ گەلی عێراق خستووەتەڕوو، ئیدی ئێستا دەبێت رێگەیان پێبدەین بە دڵی خۆیان و ئازادانە بەبێ ئەوەی گوشاریان بخەینەسەر، دەنگ بدەن و کارێك نەکرێت بە ساختەکاری یان هەوڵدان بۆ کاریگەریکردنە سەر دەنگدەران دابنرێت".  ئەمڕۆ بە بەشداریی ٢٤ ملیۆن و ٢٩ هەزار و ٩٢٧ دەنگدەر لە عێراق و هەرێمی کوردستان پرۆسەی دەنگدانی گشتی بۆ هەڵبژاردنی ٣٢٩ ئەندامی ئەنجوومەنی نوێنەرانی عێراق بەڕێوەدەچێت، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەبێت، ئەو ناوەندانەش بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.