د. جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، ئاراستەیەک هەیە بۆ دەستکاریکردنی پلەبەندی مووچەی فەرمانبەران، بەڵام لەم خولەی پەرلەمانی عێراق دەستکاریی مووچەی فەرمانبەران ناکرێت، بەڵکو ئەو پرسە دەکەوێتە دوای هەڵبژاردن، چونکە ئێستا لایەنەکان کەوتوونەتە قۆناخی خۆئامادەکردن بۆ هەڵبژاردن و خەریکی بانگەشەی پێشوەختن، بۆیە کات بۆ ئەو پرسە نەماوە.  ئەندامەکەی لیژنەی دارایی ئاماژەی بەوەکرد، دەستکارییکردنی پلەبەندی مووچەی فەرمانبەران تەنیا بە پەرلەمان ناکرێت، پێویستی بە هاوئاهەنگی نێوان حکومەت و پەرلەمانە، دەبێت حکومەت پرۆژەیەک ئامادە بکات و ئامارێکی دروستی ژمارە و پلەی وەزیفی فەرمانبەرانی هەبێت، بۆ ئەوەی لەسەر ئەو بنەما کاری لەسەر بکرێت.  لە عێراق ئامارێکی فەرمی دروستی ژمارەی فەرمانبەران و مووچە خۆران نییە، بەڵام پێشتر وەزیری دارایی عێراق رایگەیاندبوو، نزیکەی ٦ ملیۆن و ٥٠٠ هەزار فەرمانبەر و مووچە خۆر هەن، کە بەشێکیان بندیوار و زیاتر لە مووچەیەکیان هەیە. مستەفا کازمی، سەرۆکوەزیرانیش داوای لە هەموو وەزیرەکانی کابینەکەی کردووە، ئاماری ژمارەی فەرمانبەرانی وەزارەتەکانیان ئامادەبکەن و رەوانەی ئەنجوومەنی وەزیرانی بکەن.