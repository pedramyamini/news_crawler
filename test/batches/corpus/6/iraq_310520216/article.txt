ئەحمەد عەبادی، گوتەبێژی وەزارەتی کارەبای عێراق، بە تۆڕی میدیایی رووداوی راگەیاند: "پارێزگای دیالە بۆ دابینکردنی تەزووی کارەبا بە نزیکەی ٧٩ % پشت بە هاوردەکردنی کارەبا لە ئێرانەوە دەبەستێت، ئەوەش لە رێگەی هێڵی گواستنەوەی کارەبا ناسراو بە مێرساد دەکرێت، بەڵام بەرەبەیانی ئەمڕۆ تاوەرێکی ئەو هێڵە بە بۆمبێکی چێندراو تەقێندرایەوە، بۆیە ئێستا کارەبا لە زۆربەی ناوچەکانی پارێزگای دیالە بڕاوە".  گوتەبێژی وەزارەتی کارەبای عێراق گوتیشی: "تیمەکانمان لە دیالە هەوڵی چاککردنەوەی هێڵی مێرساد دەدەن بۆ گەڕاندنەوەی تەزووی کارەبا بۆ هەموو پارێزگای دیالە، تاوەکو چاککردنەوەی هێڵەکەش وەزارەتی کارەبا ناوبەناو کارەبای نیشتمانیی زیاتر بۆ دیالە دابین دەکات".  عێراق رۆژانە ١٢٠٠ مێگاوات کارەبا و ٢٠ ملیۆن مەتر سێجا گاز لە ئێرانەوە هاوردە دەکات بۆ بەرهەمهێنانی تەزووی کارەبا، لە کاتێکدا رۆژانە پێویستی بە ٢٧ هەزار مێگاوات کارەبایە بۆ دابینکردنی کارەبای ٢٤ کاژێری بۆ هاووڵاتیانی، کەچی لووتکەی بەرهەمهێنانی تەزووی کارەبا لە عێراق لە باشترین دۆخدا رۆژانە ناگاتە ١٩ هەزار مێگاوات.