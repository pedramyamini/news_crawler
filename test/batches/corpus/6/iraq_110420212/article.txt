خالید عوبەیدی، ئەندامی پەرلەمان و وەزیری پێشووتری بەرگریی عێراق رایگەیاند بە تۆڕی میدیایی رووداوی راگەیاند: "ئەوەی لە راگەیاندنەکانی عێراق بڵاوبووەتەوە سەبارەت بە راگەیاندنی هاوپەیمانییەکی نوێ بەناوی هاوپەیمانی عەزم بە سەرۆکایەتیی خەمیس خەنجەر، سیاسەتڤانی عێراقی بۆ بەشداریکردن لە هەڵبژاردنی داهاتووی پەرلەمانی عێراق، ورد نییە، چونکە هەوڵەکانی پێکهێنانی ئەو هاوپەیمانییە هێشتا لە قۆناخی لێکتێگەیشتنن و نەگەیشتوونەتە قۆناخی رێککەوتن".  سەبارەت بە هەڵبژاردنی خەمیس خەنجەر بە سەرۆکیی هاوپەیمانییەکە، خالید عوبەیدی گوتی: "هاوپەیمانییەکە هێشتا پێکنەهێندراوە تاوەکو سەرۆکی بۆ هەڵبژێردرێت و هێشتا یەکلایینەبووەتەوە کێن ئەو کەسایەتی و لایەنە سیاسییانەی کە دەبنە ئەندامی هاوپەیمانییەکە".  زانیارییە سەرەتاییەکان دەڵێن جیا لە خالید عوبەیدی، هەریەک لە سەلیم جبووری، سەرۆکی پێشووی پەرلەمانی عێراق، محەممەد کەربوولی، ئەندامی پەرلەمانی عێراق، جەمال کەربوولی، سیاسەتڤانی سوننە، راکان جبووری، پارێزگاری کەرکووک بە وەکالەت قوتەیبە جبووری، ئەندامی پەرلەمانی عێراق لە نێو هاوپەیمانییە نوێیەکەی خەمیس خەنجەرن.  ئەو هاوپەیمانییە ئەگەر لە کۆمیسیۆنی باڵای سەربەخۆیی هەڵبژاردنەکان تۆمار بکرێت، لە هەڵبژاردنی داهاتوودا دەبێتە رکابەری هاوپەیمانی دیکەی سوننە کە رەنگە محەممەد حەلبووسی، سەرۆکی پەرلەمانی عێراق سەرۆکایەتی بکات.