لە تۆمارە ڤیدیۆییەکان، کە کۆمیسیۆنی هەڵبژاردنەکانی عێراق، رۆژی دووشەممە ١٢ی تەممووزی ٢٠٢١ بۆ تۆڕی میدیایی رووداوی ناردوون، دەردەکەوێت چۆن نووسینگەی نیشتمانیی کۆمیسیۆنی هەڵبژاردنەکانی عێراق سیستەمی دەنگدان بە کارتی بایۆمەتری و هەڵبژاردن بە بەشداری و دەنگدانی کارمەندانی خۆی تاقیدەکاتەوە بۆ دڵنیابوون لە نەبوونی کەموکوڕی لە ئامادەکارییەکان و ئامێرەکان کە لە پرۆسەکەدا بەکاردەهێندرێن.  جومانە غەلای، گوتەبێژی کۆمیسیۆنی باڵای هەڵبژاردنەکانی عێراق سەبارەت بە پرۆسەکە بە تۆڕی میدیایی رووداوی راگەیاند "پرۆسەی تاقیکردنەوەی سیستەمی دەنگدان و هەڵبژاردن لە وێستگەیەکی دەنگدان لە هەر ناوەندێکی تۆمارکردن کە ژمارەیان ١٠٧٩ ناوەندە، لە ئاستی هەموو عێراق بەڕێوەدەچێت؛ ئەمەش بۆ دڵنیابوون لە وردی و خێرایی ئامێرە ئەلیکترۆنییەکانی هەڵبژاردن و توانای ناردنی ئەنجامەکان بە ئاسانی لە وێستگەکانەوە بۆ نووسینگەی نیشتمانی".  بەپێی ماددەی (٣٩)ی یاسای هەڵبژاردنی پەرلەمان ژمارە (٩)ی ساڵی ٢٠٢٠، دەبێت پێش ٤٨ کاژێر لە دەستپێکردنی دەنگدانی گشتی؛ پرۆسەی دەنگدانی تایبەت تەنیا بە کارتی بایۆمەتریی دەنگدان بەڕێوەبچێت؛ دەنگدانی تایبەتیش هێزە ئەمنییەکانی سەر بە (وەزارەتی بەرگری، وەزارەتی ناوخۆ، دەزگای دژەتیرۆر، وەزارەتی ناوخۆی هەرێمی کوردستان و وەزارەتی پێشمەرگە) دەگرێتەوە؛ کە ژمارەیان یەک ملیۆن و ٧٥ هەزار و ٧٢٧ دەنگدەرە و لە ٥٩٥ ناوەندی دەنگدان دەنگ دەدەن.  کۆمیسیۆنی هەڵبژاردنەکانی عێراق هەفتەی رابردوو تیروپشکی دیاریکردنی ژمارەی بەربژێرەکانی لە هەڵبژاردنی پەرلەمانی عێراق کرد و رایگەیاند، ئەنجوومەنی کۆمیسیارانی کۆمیسیۆن سێ هەزار و ٢٤٤ بەربژێری بۆ بەشداریکردن لەو هەڵبژاردنە پەسندکرد؛ ئەو بەربژێرانەش دەتوانن لە ٨ی تەممووزی ٢٠٢١ ـەوە تاوەکو ٧ی تشرینی یەکەمی ٢٠٢١ بانگەشە بۆ خۆیان بکەن.  کۆمیسیۆنی هەڵبژاردنەکانی عێراق ئاشکرایکرد، ٢٧٦ حیزب و ٤٤ هاوپەیمانی ئەمساڵ لە پرۆسەی هەڵبژاردنی پێشوەختی پەرلەمانی عێراق بەشدار دەبن بۆ بەدەستهێنانی ٣٢٩ کورسیی پەرلەمان کە بەسەر ٨٣ بازنەی هەڵبژاردن دابەشکراون، زیاتر لە ٢٤ ملیۆن کەس لە عێراق مافی دەنگدانیان لەو هەڵبژاردنە هەیە.