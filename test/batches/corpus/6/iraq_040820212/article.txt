عێراق لە بێلاڕووس باڵیۆزخانەی نییە بۆیە لە رێگەی باڵیۆزخانەی وڵاتەکەی لە مۆسکۆ هەوڵی گەڕاندنەوەی کۆچبەران لە بێلاڕووس و لیتوانیا دەدات؛ لە سێ مانگی رابردوو دەوروبەری ٥٠٠ کۆچبەر کە بەشێکیان کوردن لە رێگەی وەزارەتی دەرەوە گەڕێندراونەتەوە بۆ عێراق. ئەنجوومەنی وەزیرانی عێراقیش بۆ تاوتوێکردنی دۆخی کۆچبەران لە بێلاڕووس و لیتوانیا لیژنەیەکی پێکهێنا.   لە بەغداش بەشێک لە کۆمپانیا گەشتیارییەکان بۆ دڵنیابوون لە گەڕانەوەی ئەو کەسانەی گەشتی بێلاڕووس دەکەن؛ پاسپۆرتی گەشتیاران لای خۆیان دەهێڵنەوە و هەندێکی دیکەش هەزار دۆلار وەک دڵنیایی لە گەشتیاران وەردەگرن.    ناوچەی مەنسور لە بەغدا، شوێنی کۆمپانیا گەشتیارییەکانە، زۆربەی دانیشتووانی بەغدا لە رێگەی ئەم کۆمپانیایانەوە گەشتی هەرێمی کوردستان و دەرەوەی وڵات دەکەن.  محەمەد فەلاح، خاوەنی کۆمپانیایەکی گەشتیارییە و دەڵێت، ئێستا خواستی زۆر لەسەر گەشتکردن بۆ وڵاتی بێلاڕووس هەیە، بەڵام دوای ئەوەی لە چەند کۆمپانیایێک زانیمان خەڵکانێک لەوێ بە قاچاخ دەچن بۆ ئەوروپا، ناچار داوای گرێنتی لە گەشتیاران دەکەین کە بۆ هەر کەسێک ١٠٠٠ دۆلارە و پاسپۆرتەکەشی تاگەڕانەوە لە لای نوێنەری کۆمپانیاکانمان دەبێت".  محەممەد فەلاح دەشڵێت، "پاسپۆرتی گەشتیاران لای ئێمە دەمێنێتەوە، هەموو کەسیش دەتوانێ بەئازادی بگەڕێت. ئێمە لە جەژن گرووپێکمان نارد بۆ بێلاڕووس، تەواوی گەشتەکە لەگەڵ گرووپەکە ماینەوە. پێویست بە پاسپۆرت ناکات. ئەوێ وڵاتێکی سەقامگیرە و لیستی ناوەکانیان لایە کە بە شێوەیەکی فەرمی چوونەتە ئەو وڵاتە و هیچ کێشەیەک نییە. "  نەک تەنها عێراقی، بەڵکو هاونیشتمانیانی کوردیش ئێستا بۆ گەیشتن بە وڵاتانی ئەوروپا رێگەی چوون بۆ بێلاڕووس و وڵاتانی ئەفریقیاش دەگرنەبەر، چەندین کەسیش لەسەر سنووری وڵاتی بێلاڕووس و لیتوانیا گیراون و بە هەوڵی لیژنەی پەیوەندییەکانی دەرەوەی پەرلەمانی عێراق  گەرێندراونەتەوە.  دکتۆر موسەننا ئەمین، ئەندامی لیژنەی پەیوەندییەکانی دەرەوەی پەرلەمانی عێراق دەڵێت، "بە دەیان کەس لە بێلاڕووس گیراون، کۆتا کەیس کە پێش چوار هەفتە لە پەیوەندیدا بووم، ١٤ کەسی کورد لە بێلاڕووس گیرابوون. دوو خێزان بوون، خێزانەکان هەر زوو رەوانەکرانەوە، بەڵام ١٢ کەس مابوون. من پەیوەندیم بە باڵیۆزخانەی عێراق لە رووسیا کرد.. داوام لێکرد هەموو هەوڵی بخاتەگەڕ، ئەویش تیمێکی نارد و ئەو ١٢ کەسەش بەربوون و گەڕانەوە. بە حوکمی ئەوەی ئەندامم لە لیژنەی پەیوەندییەکانی دەرەوە، بە دەیان کەیسی وامان چارەسەر کردووە هەر لە مۆزەمبیقەوە بگرە کە خەڵک نەک بە بێلاڕووس، بەڵکو خەڵک ئێستا لە مۆزەمبیق و ئەفریقیاوەش دەڕوات".   ماوەی سێ مانگە، جارێکی دیکە لێشاوی کۆچبەرانی هاونیشتمانیان و عێراق بۆ وڵاتانی ئەوروپا دەستی پێکردووەتەوە، بەپێی ئاماری وەزارەتی دەرەوەی عێراق تەنیا لە سێ مانگی رابردوودا نزیکەی ١٠٠٠ کەس لە وڵاتی بێلاڕووس بەقاچاخ هەوڵیانداوە بگەنە سنوورەکانی وڵاتانی لیتوانیا، لاتفیا و پۆڵەندا کە زیاتر لە ٥٠٠ کەس لەو سنوورانە گیراون و گەرێندراونەتەوە بۆ عێراق.