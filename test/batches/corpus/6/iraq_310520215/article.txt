دوایین راپۆرتی یونامی، کە شەشەمینە لەوەتەی لە ساڵی ٢٠١٩ خۆپیشاندان لە شار و شارۆچکەکانی ناوەڕاست و باشووری عێراق دەستیپێکردووە، پشت بە چەند لێدوانێک دەبەستێت کە لە کەسوکاری قوربانیان، هەروەها کۆمیسیۆنی مافەکانی مرۆڤی عێراق و ژمارەیەک پارێزەر و ئەنجوومەنی باڵای دادوەری عێراق وەرگیراوە.  باوکی یەکێک لە خۆپێشاندەران، کە لە کاتی خۆپیشاندانەکاندا کوژراوە، بە یونامی گوتووە: "لەژێر هەڕەشەدا ناچاربووین ٣٠ ملیۆن دینار لە بەرامبەر خوێنی کوڕەکەمان وەرگرین، چونکە دەمانزانی ئەو کەیسە لە دادگا چەندین ساڵ دەخایەنێت و هیچ ئەنجامێکی باشیشی نابێت. "   پارێزەرێک کە لێدوانی لێوەرگیراوە و بۆ بەهێزکردنی راپۆرتەکە پشتی پێبەستراوە دەڵێت: "ئێمە هەر نەوێراین لەو کەیسانە نزیکبینەوە کە میلیشیاکان تێوەی گلاون، چونکە دەترساین ژیانمان بخاتە مەترسییەوە. لەجیاتی ئەوە تەنیا کار لەسەر ئەو دۆسیانە دەکەین کە هێزە ئەمنییەکان پێشێلکاریان بەرامبەر خۆپێشاندەران کردووە. "  راپۆرتەکە دەڵێت ٨١٦٣ سکاڵا کە لە ١ی ئۆکتۆبەری ٢٠١٩ ەوە تاوەکو ٣١ی ئاداری ٢٠٢١ تۆمارکراون، ١١٢٢ دۆسیە داخراون،  بەشی زۆری سکاڵا و دۆسییەکان لە دژی "کەسانی نەناسراو" تۆمارکراون و لێکۆڵینەوەش لە ٣٨٩٧ دۆسیە بەردەوامە.  بەشێکی راپۆرتەکە تیشک دەخاتە سەر ئەنجامی لێکۆڵینەوەیەکی سەردەمی عادل عەبدولمەهدی، سەرۆکوەزیرانی پێشووی عێراق کە دەڵێت لە ١ی ئۆکتۆبەری ٢٠١٩ تاوەکو ٨ی ئۆکتۆبەری هەمان مانگ ٤٤ کارمەندی هێزە ئەمنییەکان دەستیان لە کوشتنی ١٠٧ خۆپێشاندەر هەبووە، کە بەرپرسانی باڵاش دەستیان لەپشتییەوە هەبووە.  لەگەڵ تۆمارکردنی هەزاران دۆسیە لە دادگا لە دژی پێشێلکارییەکان، ژمارەیەکی زۆر کەمیان لە دادگا توانراوە هەڵبدرێنەوە و دانیشتنیان لەسەر بکرێت.  یونامی دەڵێت هەوڵیانداوە، بەڵام نەیانتوانیوە دەستیان بە ئەنجامی لێکۆڵینەوەکانی ئەو لیژنەیە بگات کە مستەفا کازمی لە ئایاری ٢٠٢٠ دا بۆ لێکۆڵینەوە و بەدواداچوون لە پێشێلکارییەکان و هێرش بۆ سەر خۆپێشاندەران پێکیهێناوە.  لە کۆتایی ٢٠١٩ دا خۆپیشاندان لە ناوەڕاست و باشووری عێراق لە دژی گەندەڵی، بێکاری و خراپی خزمەتگوزارییەکان دەستیپێکرد. لە سەرەتای ٢٠٢٠ دا ئەمنستیی ئینتەرناشناڵ بڵاویکردەوە کە نزیکەی ٦٠٠ خۆپێشاندەر و کارمەندی هێزە ئەمنییەکان لە ئەنجامی پێکداداندا کوژراون.  لەنێوان ١ی ئۆکتۆبەری ٢٠١٩ وە تاوەکو ١٥ی ئایاری ٢٠٢١ لانیکەم ٤٨ هەوڵی بە ئامانجگرتن یاخود کوشتنی خۆپێشاندەران و رەخنەگران لەلایەن یونامییەوە تۆمارکراوە، لانیکەم ٣٢ کەس لە رووداوی "تیرۆرکردن" گیانیان لەدەستداوە و ٢١ کەسی دیکەش بریندارن، هاوکات ٢٠ خۆپێشاندەر کە لەلایەن " میلیشیاکانەوە" رفێندراون، تاوەکو ئێستا بێسەروشوێنن.