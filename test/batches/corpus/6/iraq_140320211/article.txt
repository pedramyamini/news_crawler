لەکاتی بەتاڵکردنەوەی کەرەستەکان، سەرۆکی دەستەی نیشتمانی بۆ ئیدارەدانی کارەساتە سرووشتییەکان و چەند بەرپرسێک لە وەزارەتی دەرەوەی پاکستان و باڵیۆزی عێراق لە پاکستان ئامادەبوون.  لە راگەیێندراوێکدا وەزارەتی دەرەوەی پاکستان دەڵێت، ئیسلام ئاباد و بەغدا پەیوەندی برایانەی تووندوتۆڵیان بەیەکەوەهەیە و پەیوەندیی هەردوولایان لە رەگەوە لەسەر بیروباوەڕ و بەرژەوەندیی بەهێز سەرچاوەی گرتووە.  پاکستان دەڵێت، کۆڤید - ١٩ پەتایەکی جیهانییە و تەنیا لە رێگەی هاریکاریی لەنێوان وڵاتانی جیهان دەکرێت لەناوببرێت.  لەکۆتایی پەیامەکەیدا بۆ عێراق، حکومەتی پاکستان دەڵێت "حکومەت و خەڵکی پاکستان لەو کاتەسەختەدا پاڵپشتی لە عێراقی برای دەکات. "  دۆخی عێراق بەدەست کۆرۆناوە دژوارە، بەپێی دوایین ئامارەکانی وەزارەتی تەندروستی و ژینگەی عێراق، تاوەکو ئێستا ٧٥٤ هەزار و ٣١٨ کەس لە عێراق و هەرێمی کوردستان تووشی کۆرۆنا بوون، ٦٨١ هەزار و ٨٢٨ لەو تووشبووانە چاکبوونەتەوە، واتا ٩٠.٤ % ـی تێکڕای تووشبووان، هەروەها ٥٨ هەزار و ٧٧١ تووشبووی کۆرۆنا هێشتا چارەسەر وەردەگرن، ٤٥٠ لەو تووشبووانە لەژێر چاودێریی چڕدان، ١٣ هەزار و ٧١٩ تووشبووی کۆرۆناش گیانیان لەدەستداوە.