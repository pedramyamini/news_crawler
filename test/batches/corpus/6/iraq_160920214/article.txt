رۆژی پێنجشەممە، ١٦ی ئەیلوولی ٢٠٢١، لە کۆبوونەوەی ئاسایی ئەنجوومەنی وەزیرانی عێراقدا مستەفا کازمی، سەرۆکی ئەنجوومەنی وەزیران رایگەیاند، "تەنیا سێ هەفتە بۆ هەڵبژاردن ماوە و هەموو پێداویستییەکانی دەنگدان و بەڕێوەچوونی هەڵبژاردنمان دابینکردووە. لە کۆبوونەوەی رابردووی ئەنجوومەنیشدا هەموو رێوشوێنێکمان بۆ هاوکاریکردنی کۆمیسیۆنی باڵای سەربەخۆی هەڵبژاردنەکان گرتەبەر، هەروەها سەرجەم پێداویستییە لۆجستی و ئەمنییەکانمان بۆ دابینکردوون".  سەرۆکوەزیرانی عێراق ئاماژەی بەوە کرد، حکومەت هەموو پابەندییەکانی بۆ پاڵپشتیکردنی کۆمیسیۆنی باڵای سەربەخۆی هەڵبژاردنەکان جێبەجێ کردووە و وادەی هەڵبژاردنی پێشوەختی دیاریکردووە، لەگەڵ ئامادەکردنی کەشی لەبار و پێویست بۆ ئەنجامدانی هەڵبژاردن.  مستەفا کازمی داوا لە هەموو لایەنە کۆمەڵایەتی و سیاسییەکان دەکات "خەڵک بۆ دەنگدان هانبدەن، بۆئەوەی بگەینە چاکسازیی سیاسی و کارگێڕی، چونکە وڵات و گەلەکەمان شایستەی ئەوەن".  سەبارەت بە هەڵبژاردنی بەربژێرانیش سەرۆکوەزیرانی عێراق دەڵێت، "بە هەڵبژاردنی بەربژێری گونجاو، ژیانێکی دوور لە گەندەڵی و گەندەڵکاران دەستپێدەکات؛ هەر پرۆژەیەک گەندەڵیی تێدا نەبوو گەرەنتیی خۆشگوزەرانیی گەلان دەستەبەر دەکات، ئومێدمان ئەوەیە ئەم هەڵبژاردنە پێشوەختە چارەنووسسازە، چارەنووسی عێراق بەرەو باشتر بگۆڕێت".  کازمی سەبارەت بە چارەنووسی ئەو پارەیەی کە براوەتە دەرەوەی عێراق گوتی، هەستیان بە جیددیبوونی وڵاتانی عەرەبی و وڵاتانی دیکەش کردووە بۆ گەڕاندندەوەی پارە دزراوەکانی عێراق و دەشڵێت، "ئەو پارەیەی پێش و دوای ساڵی ٢٠٠٣ براوەتە دەرەوەی عێراق دەبێت بگەڕێندرێتەوە".  لەبارەی سەردانەکەی چەند رۆژی رابردووی بۆ ئێران سەرۆکوەزیرانی عێراق رایگەیاندووە، "چەند رۆژێک لەمەوبەر سەردانی ئێرانمان کرد و لەگەڵ سەرۆککۆمار ئیبراهیم رەئیسی و ژمارەیەک لە سەرکردەکانی ئەو وڵاتە کۆبوونەوەی بەرهەمدارمان ئەنجامدا".  هەروەها باسی لەوەش کردووە، عێراق و ئێران پەیوەندیی تۆکمەیان هەیە و لەگەڵ بەرپرسانی ئەو وڵاتە رێککەوتوون لەسەر فراوانکردنی پەیوەندیی ئابووری و بازرگانیی نێوان هەردوو وڵات.