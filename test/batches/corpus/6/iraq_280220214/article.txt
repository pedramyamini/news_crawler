نووری مالیکی راگەیێندراوێکی لەبارەی گرژییەکانی شاری ناسریە بڵاوکردەوە و رایگەیاند: "ئەوەی لە پارێزگای زیقار لە باشووری عێراق دەگوزەرێت پێشەکی راگەیاندنی هەرێمێکە، کە شاری ناسریە ناوەندی پارێزگای زیقار دەبێتە پایتەختی، لایەنە دەرەکییەکانیش پلانیان بۆ داڕشتووە، بەبێ ئەوەی خۆپێشاندەران ئاگاداربن".  سەرۆکی هاوپەیمانیی دەوڵەتی یاسا راشیگەیاند: "پێویستە هۆشیاربین، چونکە گەیشتووینەتە قۆناخێک نە دەوڵەت شکۆی ماوە، تەنانەت داواکارییەکانی خۆپێشاندەرانیش بەدینەهاتن".  خۆپێشاندەرانی گۆڕەپانی حەبووبی لە شاری ناسریە، دوێنێ شەممە لە راگەیێندراوێکدا رایانگەیاند: بەڵێن دەدەین سەقفی داواکارییەکانمان لای هیچ کەسێک ناوەستێت، سادەترین داواکاریشمان لەکارلابردنی مستەفا کازمی، سەرۆکوەزیرانی عێراقە، هاوشێوەی عادل عەبدولمەهدی، کە بەبێ سزادان پۆستەکەی جێهێشت.  پاش نزیکەی هەفتەیەک لە گرژی و پێکدادانی نێوان خۆپێشاندەران و هێزە ئەمنییەکان لە شاری ناسریە ناوەندی پارێزگای زیقار لە باشووری عێراق، کە بەپێی کۆمیسیۆنی باڵای مافەکانی مرۆڤ لە عێراق کوژرانی ٥ خۆپێشاندەر و برینداربوونی زیاتر لە ٣٠٠ کەسیان لێکەوتەوە، مستەفا کازمی، سەرۆکوەزیرانی عێراقی ناچار یەکێک لە داواکارییە سەرەکییەکانی خۆپێشاندەرانی ناسرییەی جێبەجێکرد، ئەویش گۆڕینی پارێزگاری زیقارە، بەڵام خۆپێشاندەرانی ناسریە عەبدولغەنی ئەسەدی، پارێزگاری نوێی زیقاریش رەتدەکەنەوە.  عەبدولغەنی ئەسەدی، کە سەرۆکی دەزگای ئاسایشی نیشتمانی عێراقە لە پەیامێکی ڤیدیۆییدا رایگەیاند: "پەیامم بۆ کەسوکار و خزم و برایان و کوڕەکانم لە پارێزگای زیقار ئەمەیە: من سەرەڕای ئەرکەکەم، لەلایەن بەڕێز سەرۆکوەزیرانەوە راسپێردرام بۆ بەڕێوەبردنی ئەرکی پارێزگاری زیقار. خودا یار بێت لە خزمەتی نیشتمان و هاووڵاتیان و پارێزگا بێناز و بریندارەکەماندا دەبم. لە ئەمڕۆ بەدواوە رێگە بە خۆشمان نادەین بڵێین ئەو پارێزگایە بێناز و بریندارە. سوپاس بۆ ئێوە".  ئەسەدی لە دوای دەستبەکاربوونی وەک پارێزگاری زیقار، بڕیاری دا هێزەكانی بەرەنگاربوونەوەی ئاژاوە، لە شەقامەكانی شاری ناسریە بكێشنێتەوە و سوپا و پۆلیس شوێنیان بگرنەوە.  حازم ئەلسەعیدی، جێگری پارێزگاری زیقار بە تۆڕی میدیایی رووداوی راگەیاند "دوای دانانی فەریق روكن عەبدولغەنی ئەسەدی، سەرۆكی دەزگای ئاسایشی نیشتمانی بە پارێزگای زیقار، رەوشی پارێزگاكە بە گشتی و شاری ناسریە بەتایبەتی تاڕادەیەك ئارام بووەتەوە".  ئەلسەعیدی هۆکاری دەرکردنی ئەو بڕیارەی روونکردەوە و گوتی: "بە ئامانجی رێگرتن لە دووبارە روودانی گرژی و ئاڵۆزی، پارێزگاری نوێی زیقار بڕیاریداوە هێزەكانی بەرەنگاربوونەوەی ئاژاوە لە شەقامەكانی پارێزگاكە بكشێنێتەوە و هێزەكانی سوپا و پۆلیس شوێنیان بگرنەوە".