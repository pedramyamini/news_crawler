لە راگەیێندراوەکەی وەزارەتی دەرەوەی عێراقدا هاتووە، بڕیارەكە چەند فاكتەرێكی گرنگ لەخۆدەگرێت، گرنگترینیان ئەوەیە کە یەكەمجارە ناردنی تیمێكی نێودەوڵەتی بۆ چاودێریكردنی هەڵبژاردنەكان لە عێراق بڕیاری لەسەر دەدرێت.  وەزارەتی دەرەوەی عێراق ئاماژەی بەوەش کردووە "بڕیارەكە بۆ جارێكە و لەسەر داوای فەرمیی حكومەتی عێراقە، بۆیە چاومان لەوەیە تیمێكی بە دەسەڵات و بەهێزی نەتەوە یەكگرتووەكان دەستبەكاربێت بە هاوئاهەنگی لەگەڵ یونامی بە مەبەستی تۆكمەكردن و پتەوكردنی هەوڵەكان بۆ سەرخستنی پرۆسەی هەڵبژاردن لە وادەی دیاریكراو و لە بازنەیەكی زۆر فراوانی جوگرافیدا بۆ زامنكردنی بەشداریكردنی زۆرترین ژمارەی دەنگدەرەكان و دەستپێكردنی هەڵمەتێكی ستراتیژیی هۆشیاری لەلایەن تیمەكەی نەتەوە یەكگرتووەكانەوە بۆ ناردنی پەیامی گرنگی و بایەخی بەشداریكردنی هاووڵاتییان لە هەڵبژاردنەكاندا".  لە راگەیێندراوەكەدا وەزارەتی دەرەوەی عێراق ستایشی هەڵوێستی هاوبەشە نێودەوڵەتییەكان دەكات بۆ پاڵپشتیكردنیان لە حكومەتی عێراق بۆئەوەی رەنگدانەوەی بەسەر ئارامی و ئاسایش و خۆشگوزەرانیی گەلی عێراقەوە هەبێت.