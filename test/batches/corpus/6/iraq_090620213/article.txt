لە چوارەمین رۆژی سەردانەکەیاندا بۆ بەغدا و بەردەوامیی دیدارە سیاسی و دیپلۆماسییەکانی، شاندی باڵای یەکێتیی نیشتمانیی کوردستان بە سەرۆکایەتیی بافڵ تاڵەبانی لەگەڵ د. عادل عەبدولمەھدی، سەرۆکوەزیرانی پێشووی عێراق کۆبووەوە.  لە کۆبوونەوەکەدا شاندی یەکێتی جەختیان لە گرنگیی ھەماھەنگی و دیدی نیشتمانیی ھاوبەش و بەردەوامیی گفتوگۆی بونیادنەر لەنێوان ھەرێمی کوردستان و عێراق کردەوە بۆ چارەسەرکردنی ریشەیی کێشە ھەڵپەسێردراوەکان لەسەر بنەمای دەستوور و بەرژەوەندیی گشتی.  بافڵ تاڵەبانی پێزانینی خۆی بۆ هەڵوێستی سەرکردە و ھێز و لایەنە سیاسییەکانی عێراق دەربڕی کە تێگەیشتنیان ھەیە بۆ مافەکانی کورد و ھاوپشتی بەدیھێنانی خواستەکانی کوردن، گوتیشی "یەکێتیی نوێ بە ھەمان سیاسەت و رێچکەی حەکیمانەی سەرۆک مام جەلال بەردەوام دەبێت".  هاوسەرۆکی یەکێتی ئاماژەی بەوەش کردووە "لەگەڵ ھێزە عێراقییەکاندا ھاوبەش و ھاوڕا دەبین بۆ پرسە نیشتمانی و نەتەوەیی و گرنگەکان لەسەر بنەمای گفتوگۆ و تێگەیشتنی ھاوبەش. بە ھەموو شێوەیەکیش سیاسەتی پەراوێزخستن و رەتکردنەوەی گفتوگۆ رەتدەکەینەوە". دەشڵێت "لەپێناو مافی گەلەکەمان و بەھێزیی قەوارەی ھەرێم، ھەموو سازشێکی حیزبی دەکەین، بەڵام سازش لە ماف و بەرژەوەندیی گەل و خاکەکەمان ناکەین".