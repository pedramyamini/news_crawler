لە شێخان و پارێزگای نەینەوا، جووتیاران بە ئومێدەوە دەستیان بە چاندن و تۆوکردن کرد، بەڵام چییان چاند ئەوە نادوورنەوە و پێناچێت بەرهەمی رەنجیان بخۆن.  جووتیارێک بەناوی جومعە خەلەف دەڵێت "ئەمساڵ وشکەساڵی داویەتی لە زەوییەکانمان، کەمی باران وشکەساڵیی دروستکردووە، هەروەکو دەبینی بەرهەمی زەوی و زارمان نەماوە. ئێستا تەنیا بۆ لەوەڕاندنی ئاژەڵەکانمان بەکاریان دەهێنین".  تەنیا زەوییە بەراوەکان و ئەو جووتیارانەی پشتیان بە ئاوی ژێر زەوی بەستووە، لەو وشکەساڵییە رزگاریان بووە، بەڵام ئەوانیش بەهۆی کەمبوونەوەی ئاوی ژێر زەوی، ناتوانن وەکو پێویست سوود لە ئاوەکە ببینن.  جووتیارێکی دیکە بەناوی مەهدی سالح دەڵێت "لە ساڵی ٢٠٢١ دا وەکو بڵێی باران هەر نەباریوە، نزیکەی چوار هەزار دۆنم زەویمان هەیە، نە ئاومان هەیە نە ئاوڕشێن، هاوکارییش ناکرێین. بیرەکانمان وشک بوون. ئاوی ژێر زەوی بەکاردەهێنێن. ئاوی خواردنەوەشمان نییە".  لە مانگی تشرینی دووەمی ٢٠٢٠ ـەوە تاوەکو نیسانی ٢٠٢١ لە پارێزگای نەینەوا تەنیا ٣١٦ ملیمەتر باران باریوە.  تارق مەولوود، بەڕێوەبەری ژووری کشتوکاڵی شێخان دەڵێت "تەنانەت ١٠ % ی گەنمی ناوچە کشتوکاڵییەکانی ناوچەکەمان نادورێتەوە، دروێنە ناکەین و بووە بە سفر. لەبەرئەوەی وشەی سفر بەکاردێنین، ئەوەندە گەنم نادوورینەوە بۆ چاندنەوە بەکاریبێنینەوە".  ئەمساڵ لە ١١٤ هەزار دۆنم زەوی لە پارێزگای نەینەوا، تەنیا ١٢ هەزار دۆنم بە زەبری ئاوڕشێن و ئاوی بیرەکان بەرگەی ئەم وشکەساڵیەیان گرتووە.