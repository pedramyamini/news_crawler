رۆژنامەی نیویۆرک تایمزی ئەمریکی لە زاری بەرپرسێکی ئەمنیی عێراقییەوە، کە نەیویستووە ناوی ئاشکرا بکرێت، ئاماژە بەوە دەکات، کە کۆمپانیاکە ٧٠ کارمەندی لە بنکەی سەربازیی بەلەد هەبووە، ٥٠ ـیان دەگەڕێنرێنەوە بۆ ئەمریکا و ٢٠ی دیکەیان دەگوازرێنەوە بۆ هەولێر.   لەو بارەیەوە جۆزێف لامارکا، جێگری بەڕێوەبەری کۆمپانیای لووکهید مارتن لە راگەیێنراوێکدا دەڵێت، "بە هاوئاهەنگی لەگەڵ حکومەتی ئەمریکا و بە لەبەرچاوگرتنی ئەو راستییەی کە سەلامەتیی کارمەندەکانمان کاری هەرە لەپێشینەمانە، لووکهید مارتن تیمی فڕۆکە ئێف شازدەکانمان لە عێراق دەگوازێتەوە بۆ شوێنێکی دیکە. "  چاوەڕێدەکرێت بڕیاری کۆمپانیای لووکهید مارتن ببێتە هۆی ئەوەی کە ژمارەیەک فڕۆکە ئێف شازدەکانی عێراق نەتوانن بەشداری لە ئۆپەراسیۆنە سەربازییەکاندا بکەن، لە کاتێکدا کە لە شەڕی دژی داعشدا هاوکاریی هێزە سەربازییەکانی عێراقیان دەکرد.   هاوکات ئەو بەرپرسە ئەمنییە عێراقییە بە رۆژنامە ئەمریکییەکەی راگەیاندووە، هۆکاری کشانەوەی کۆمپانیای لووکهید مارتن لە بنکەی سەربازیی بەلەد، ئەو هێرشە مووشەکیانەن کە لەلایەن گرووپە چەکدارەکانی نزیک لە ئێرانەوە دەکرێنە سەر بنکەکە.   بەرپرسەکە بە نیویۆرک تایمزی گوتووە، "ئێمە داوامان لێکردن بڕیارەکەیان دوابخەن. بەڵام ئەوان پێیان گوتین ' ئێمە بۆ ماوەی دوو تا سێ مانگ دەڕۆین؛ هەر کات ئێوە رێکارەکانی پاراستنتان بۆمان دابینکرد، دەگەڕێینەوە عێراق. بەداخەوە، رۆیشتنیان کاریگەریی نەرێنی دەکاتە سەر کاری فڕۆکە ئێف شازدەکان. "  عێراق لە ساڵی ٢٠١١، دوای کشانەوەی هێزەکانی ئەمریکا، فڕۆکە ئێف شازدەکانی کڕی. ئەوەش دوای گرێبەستێکی چەند ملیار دۆلاری کە وەکو سەرەتایەک بۆ هاوئاهەنگیی سەربازیی نێوان عێراق و ئەمریکا لێکدرایەوە.   ساڵی رابردوو بەهەمان شێوە، کۆمپانیای لووکهید مارتن کارمەندەکانی خۆی لە بنکەی سەربازی بەلەد کشاندنەوە، ئەوەش دوای هەڵچوونی گرژییەکان لەنێوان ئێران و ئەمریکا، پاش ئەوەی کە درۆنێکی ئەمریکی لە نزیک فڕۆکەخانەی بەغدا قاسم سولەیمانی، فەرماندەی پێشووی فەیلەقی قودسی سوپای پاسدارانی ئێرانی کوشت.   ئەو کاتە بەهۆی خراپیی چاودێرکردنی رەوشی تەکنیکییانەوە، عێراق ناچار بوو بەشی هەرەزۆری فڕۆکە ئێف شازدەکانی لە ئۆپەراسیۆنەکان دووربخاتەوە.   مستەفا کازمی، سەرۆکوەزیرانی عێراق لە هەفپەیڤینێکدا لەگەڵ ژمارەیەک لە رۆژنامەڤانان کە رۆژی شەممە تۆمارکراوە، گوتی عێراق هەوڵدەدات کە متمانە بۆ کۆمپانیا ئەمریکییەکان دروستبکات، کەوا کارمەندەکانیان سەلامەت دەبن، هەروەها دانیشی بەوە دانا، کە پرۆگرامی فڕۆکە ئێف شازدەکانی عێراق کێشەی تێکەوتووە.   کازمی لەو بارەیەوە گوتی، "نەبوونی شارەزاکان بۆ چاککردنەوەی فڕۆکەکان بە گوێرەی ئەو رێککەوتنەی کە لەگەڵ کۆمپانیا ئەمریکییەکان لە کاتی کڕینیان واژۆکراوە، کێشەیە. ژمارەیەک لەو کۆمپانیایانە بەهۆی کاری نابەرپرسیارانە و هێرشە مووشەکییەکانی سەر بنکەی بەلەد، لە عێراق کشاونەتەوە. "