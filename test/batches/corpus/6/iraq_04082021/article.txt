بەپێی راگەیێندراوێکی ئەنجوومەنی وەزیران عێراق، بڕیاردراوە لیژنەیەک بە سەرۆکایەتی نزار خەریوڵڵا، بریکاری وەزارەتی دەرەوە و ئەندامییەتی هەریەک لە وەزارەتەکانی داد، ناوخۆ، گواستنەوە، کۆچ و دەزگای هەواڵگریی نیشتمانی عێراق پێکبهێندرێت بەمەبەستی لێکۆڵینەوە لە بابەتی کۆچبەرانی عێراق، کە داوای مافی پەنابەریان لە لیتوانیا کردووە.  وەک لە راگەیێندراوەکەدا هاتووە، بڕیاردراوە لیژنەکە لەماوەی یەک هەفتەی کارکردنیدا، راسپاردەکانی خۆی بۆ ئەمینداریەتی گشتیی ئەنجوومەنی وەزیران بەرزبکاتەوە.   لە ساڵی ٢٠١٧ ەوە گەشتی راستەوخۆ لە نێوان عێراق و بیلاڕووسیا هەیە، بۆیەش بەشێکی زۆر لەو کۆچبەرانە لە رێگەی فڕۆکەخانەی بەغداوە روو لە مینسک دەکەن. کۆمپانیای هێڵی ئاسمانیی عێراق کۆتایی مانگی حوزەیرانی ٢٠٢١ رایگەیاند؛ "بەهۆی گرنگیدانی هێڵی ئاسمانیی عێراق بە فراوانکردنی تۆڕی هێڵە نێودەوڵەتییەکانی؛ هەروەها بەهۆی زیادبوونی گەشتی ئاسمانی لە جیهان، بڕیارماندا تکتی گەشتەکانی نێوان شاری بەغدا و شاری مینسک پایتەختی بیلاڕووسیا زیاتر بکەین بۆ جێبەجێکردنی داواکارییەکانی گەشتیارانی عێراق؛ بۆیە بڕیارماندا بە گەورەترین فڕۆکەکانی خۆمان هەفتانە چوار گەشت لە بەغداوە بۆ مینسک بکەین؛ ئەو فڕۆکانەش بریتین لە فڕۆکەکانی (B ٧٧٧) و (B ٧٤٧)"   یەکێتی ئەوروپا چەند جارێک داوای کردووە رێگری لە چوونی کۆچبەران بۆ ئەوروپا بکرێت، بەڵام لە بیلاڕووسیا بێهیوابووە، بۆیەش ئاژانسی فرۆنتێکسی سەر بە یەکێتیی ئەوروپا کە تایبەتە بە پاراستنی سنوورەکان، ژمارەیەکی زۆر لە هێزی پاسەوانی سنووری رەوانەی سنوورەکانی لیتوانیا و بیلارووسیا کردووە.  حکومەتی لیتوانیا بە هاوکاری یەکێتیی ئەوروپا دەستیکردووە بە دروستکردنی دیوارێک لەسەر سنوورەکانی لەگەڵ بیلاڕووسیا، هەروەها لە ناوەڕاستی مانگی رابردووش، وەزیری دەرەوەی لیتوانا هاتە بەغدا و داوای لە فوئاد حوسێن، وەزیری دەرەوەی عێراق کرد رێگری لە شەپۆڵی چوونی کۆچبەران بۆ بیلاڕووسیا بکەن، وەزیری دەرەوەی عێراقیش لە دوای کۆبوونەوەکەی لەگەڵ هاوتا لیتوانییەکەی لە کۆنفرانسێکی رۆژنامەڤانیدا رایگەیاند، "ئێمە کەسانی قاچاخچی لەنێو کۆمەڵگەکەماندا قبوڵ ناکەین. ئەرکی ئێمە پاراستنی هاووڵاتییانمانە، ئیدی ئەگەر لە نێوخۆی وڵات بن یان لە دەرەوە".  وەزیری دەرەوەی لیتوانیا لە بەغدا رایگەیاند: "دراوسێکەمان بەشێوەیەکی هەڵە سوود لە خەڵکی عێراق وەردەگرێت بۆ ئەوەی گوشار بخاتە سەر وڵاتەکەمان و یەکێتیی ئەوروپا.. پێمانوایە عێراقییەکان بەڵێنی گەشتێکی ئاسانیان بۆ گەیشتن بە ئەوروپا پێدەدرێت، بەڵام لە دارستانەکان خۆیان دەبیننەوە".  وەزیری دەرەوەی لیتوانیا ئاماژەی بەوەش کرد، هاووڵاتییانی عێراق لەلایەن قاچاخچییەکانەوە "درۆیان لەگەڵ دەکرێت و پارەیەکی زۆریشیان لێدەسەندرێت.. پێویستییەکی هاوبەش لەنێوان لیتوانیا و عێراقدا بۆ وەستاندنی ئەم تۆڕی کۆچە نایاساییە هەیە".  بەپێی ئامارەکانی حکومەتی لیتوانیا، لە مانگی حوزەیراندا، زیاتر لە ٤٠٠ کۆچبەر هەوڵیانداوە لە بیلاڕووسیاوە بچنە نێو لیتوانیا، کە ئەمە شەش هێندەی ئەو کۆچبەرانەیە لە هەمان مانگی ساڵی رابردوو، هەوڵیانداوە بە نایاسایی لە بیلاڕووسیاوە بچنە لیتوانیا.  ئاژانسی فرۆنتێکسیش لە راپۆرتێکیدا بڵاویکردووەتەوە، بەتەنیا لە مانگی ئایار ١٠ هەزار و ٥٠٠ کەس هەوڵیانداوە بە نایاسایی بچنە ئەوروپا، کە ئەم ئامارەش دوو هێندەی ساڵی رابردووە لە هەمان مانگدا.  ئێستا حکومەتی لیتوانیا باری نائاسایی لەسەر سنوورەکان راگەیاندووە و دەستیکردووە بە دروستکردنی پەرژینێک بە درێژایی ٥٥٠ کیلۆمەتر لەسەر سنوورەکانی بیلارووسیا کە نزیکەی ٤١ ملیۆن یۆرۆی تێدەچێت.  ئەو کۆچبەرانی لە رێگەی بیلاڕووسیاوە دەچنە لیتوانیا، دەستگیردەکرێن و دەبردرێنە کەمپەکان، بەپێی زانیارییەکانی رووداو بە سەدان کۆچبەری کورد و عێراقی لە لیتوانیا دەستبەسەرکراون و لەماوەی ٢٤ کاژێر یەک ژەم خواردنیان پێدەدرێت، کۆچبەرەکان ژیانێکی سەختیان هەیە و ژن و مێرد لەیەکدی جیادەکرێنەوە.  کۆچبەرەکان ژمارەیەک ڤیدیۆیان بۆ تۆڕی میدیایی رووداو ناردووە و داوا لە بەرپرسانی هەرێمی کوردستان دەکەن بەهانایانەوە بچن. یەکێک لەو کۆچبەرانە بە تەلەفۆن قسەی بۆ رووداو کرد و گوتی، حەوت مانگە لە یەکێک لە کەمپەکانی لیتوانیادایە و کۆچبەرێکی دیکەش گوتی، "من و ئەندامانی دیکەی خێزانەکەم نزیکەی مانگێکە لێرەین و منداڵمان هەیە کە تەمەنی ١٠ مانگە".  هەروەها شەوی رابردوو کۆچبەرێکی دیکە بە رووداوی راگەیاند: "هەر کاتێک باران دەبارێت خێوەتەکان پڕ دەبن لە ئاو، ئەو خواردنەی دەماندەنێ زۆر کۆنە، نان و سەموونەکە کەڕووی هەڵهێناوە".  ئەو کۆچبەرانە رایانگەیاند، ئێستا لە کەمپەکانی ئەو وڵاتەدان و وەکو سزادانێکیشیان مافی ئەوەیان نییە لە کەمپەکان بچنە دەرەوە. کۆچبەرەکان پێیان باش نەبوو رووداو وێنە و ناویان بڵاوبکاتەوە و دەیانگوت: "وێنە و ناومان بڵاوبکرێتەوە، دەستگیردەکرێین".  کۆچبەرەکان رایانگەیاند، ژمارەیان نزیکەی ٣٥٠٠ کەسە لە کامپەکانی ئەو وڵاتەی ئەوروپادان و لە فڕۆکەخانەکانی هەولێر و سلێمانییەوە گەشتیان کردووە و خۆیان گەیاندووەتە بیلاڕووسیا، بەڵام لەوێوە بۆ لیتوانیا هەموویان بە قاچاخ رۆیشتوون و هەر لەگەڵ گەیشتنیان هەر کەسێکیان ١٤ رۆژ کەرەنتین کراوە و دواتریش کراونەتە کەمپەکە.