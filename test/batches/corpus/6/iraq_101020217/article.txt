رێکخراوە بەشداربووەکان لەلایەن یەکێتیی ئەوروپا، نەتەوە یەکگرتووەکان، رێکخراوی ئۆکرانی - عێراقی، رێکخراوی هاوئاهەنگیی نێودەوڵەتی، ئاژانسی  نێودەوڵەتی بۆ سیستەمی هەڵبژاردن، ئەنجوومەنی هاریکاریی کەنداو و رێکخراوی ئەمریکی بۆ پەروەردە و گەشەپێدان نوێنەرایەتی دەکرێن.  کۆمیسیۆنی باڵای سەربەخۆی هەڵبژاردن ئاشکرای کرد، بە کۆی گشتی ١٦٠ هەزار و ١٤٨ چاودێری نێوخۆ لە تەواوی شار و شارۆچکە و ناوچەکان چاودێریی هەڵبژاردن دەکەن، هەروەها ٤٥٦ هەزار و ٧٣٣ چاودێر نوێنەرایەتیی پارتە سیاسییەکانیش چاودێریی پرۆسەی هەڵبژاردن دەکەن، ٥١٠ کەناڵی راگەیاندنی بیانی و سێ هەزار و ١٧٠ میدیای نێوخۆ بەشدارن و پرۆسەی هەڵبژاردنی عێراق رووماڵ دەکەن.  سەبارەت بە بەڕێوەچوونی پرۆسەی دەنگدانی گشتی جەلیل عەدنان خەلەف، سەرۆکی کۆمیسیۆنی باڵای هەڵبژاردنەکانی عێراق رایگەیاند، "هەر لە بەیانیی زووەوە لە کاژێر ٠٧: ٠٠ ـەوە لە پەیوەندیی بەردەوامداین لەگەڵ کارمەندەکانمان لەبارەی راستیی گرتنەبەری رێکارەکان، خەڵک نۆرەیان گرتووە بۆ بەشداریکردن، تەنانەت نەخۆش هەیە لە بەیانیی زووەوە دەنگیان داوە، ئەمەش ئاماژەیەکی باشە بۆ هەڵبژاردن، بەوەی پێشوازیی خەڵک پێویستە".  سەرۆکی کۆمیسیۆنی باڵای هەڵبژاردنەکانی عێراق داوای لە خەڵک کرد بەشداریی هەڵبژاردن بکەن و گوتی، "بەشداریی فراوان گۆڕانکاری دروستدەکات لەو قۆناخەی عێراقدا. هەوڵدەدەین هەڵبژاردنێکی جیاواز بێت بە هەموو رەهەندەکانیەوە. کێشە لە هیچ ئامێرێکی دەنگدان نییە".  ئەمڕۆ بە بەشداریی ٢٤ ملیۆن و ٢٩ هەزار و ٩٢٧ دەنگدەر لە عێراق و هەرێمی کوردستان پرۆسەی دەنگدانی گشتی بۆ هەڵبژاردنی ٣٢٩ ئەندامی ئەنجوومەنی نوێنەرانی عێراق بەڕێوەدەچێت، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەبێت، ئەو ناوەندانەش بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.  کۆمیسیۆنی باڵای سەربەخۆی هەڵبژاردنەکان لە عێراق ژمارە و شوێنی بنکە و وێستگەکانی دەنگدانی بڵاوکردەوە کە بەم شێوەیەن: