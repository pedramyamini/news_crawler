ئاڵا تاڵەبانی، سەرۆکی فراکسیۆنی یەکێتیی نیشتمانیی کوردستان لەبارەی هۆکاری دواکەوتنی کۆبوونەوەی پەرلەمان بە تۆڕی میدیایی رووداوی راگەیاند: "بەهۆی داواکاریی لایەنە سوننەکان و کێشەیان لەبارەی دابەشکردنی بودجە بۆ پارێزگاکان کۆبوونەوەی پەرلەمان دواکەوتووە".   هەروەها لەبارەی جێبەجێکردنی بودجەی ٢٠٢١ ئاڵا تاڵەبانی دەشڵێت: "هیوادارین ئەمشەو دەنگبدەین و لە سبەینێوە دەچێتە واری جێبەجێکردن"  لەبارەی کاتی کۆبوونەوەی پەرلەمان بەشیر حەداد، جێگری سەرۆکی پەرلەمانی عێراق بە تۆڕی میدیایی رووداوی راگەیاند: "کۆبوونەوەی پەرلەمان بۆ سبەی کاژێر ١٠: ٠٠ دواخراوە".  دواتر بەشیر حەداد لە کۆنگرەیەکی رۆژنامەڤانیدا لەبارەی هۆکاری دواکەوتنی کۆبوونەوەکە رایگەیاند: "کۆی یاساکە لەنێو لیژنەی دارایی تەواو نەبوو، بەڵام کێشە لەسەر بەشی کورد نییە، هەندێک کێشە لەسەر داواکاریی شیعەکان هەیە، بۆیە کۆبوونەوەی دواخرا. "  هەروەها ڤیان سەبری، سەرۆکی فراکسیۆنی پارتی لەبارەی دواکەوتنی کاتی کۆبوونەوەی پەرلەمان بە تۆڕی میدیایی رووداوی راگەیاند: "هەندێک وردەکاریی کەم ماون و هەندێک پێشنیازی دیکە هەن، لەبەر ئەوە کات نییە، چونکە هەر پێشنیازێک دەبێت بنووسرێت و ئێستاش کات نەماوە".  پێشتر حکومەتی هەرێمی کوردستان و حکومەتی عێراق لەسەر رادەستکردنی ٢٥٠ هەزار بەرمیلی رۆژانە و نیوەی داهاتی نانەوتی هەرێمی کوردستان رێککەوتن، بەڵام ئەمڕۆ لایەنە شیعەکان دەقێکی جێگرەوەیان لە بری ماددەی ١١ پێشکێشکرد کە داوای ٤٦٠ هەزار بەرمیل نەوتی رۆژانەیان دەکرد.  لە کۆبوونەوەکەی ئێوارەی ئەمڕۆ بەشێک لە ماددەکانی دەقە جێگرەوەکە لابراون و بڕیارە هەرێمی کوردستان داتای ٤٦٠ هەزار بەرمیل نەوتی رۆژانە رادەستی سۆمۆ بکات، و دواتر ٣٠ هەزار بەرمیل نەوت بۆ کارەبا و ١٨٠ هەزار بەرمیلی دیکەی بۆ تێچووی دەرهێنان، هەروەها ٢٠ هەزار بەرمیل بۆ پەترۆدۆلار دەدرێتەوە بە هەرێمی کوردستان.