شانەی راگەیاندنی ئەمنیی عێراق، ئەمڕۆ سێشەممە، لە راگەیێندراوێکدا رایگەیاند: "دوای ئامادەکردنی راپۆرتی کۆتایی شارەزایانی تەقینەوە و کۆکردنەوەی بەڵگەکان و پشکنینی شوێنی تاوانەکە؛ دەرکەوت تەقینەوەکەی شەوی رابردوو خۆکوژێکی تیرۆریست بە پشتێنەی بۆمبڕێژکراو ئەنجامیداوە و بووە هۆی شەهیدبوونی ٣٠ هاووڵاتی و برینداربوونی زیاتر لە ٥٠ کەسی دیکە".  ئەمە لە کاتێکدایە رێکخراوی داعش لە کەناڵەکانی خۆی لە تۆڕی کۆمەڵایەتیی تەلگرام بەرپرسیارێتیی خۆی لە ئەنجامدانی تەقینەوەکە راگەیاند و ئاشکرای کرد؛ ئەندامێکی رێکخراوەکەمان کە ناوی (ئەبو حەمزەی عێراقییە) بە پشتێنەیەکی بۆمبڕێژکراو هێرشەکەی بازاڕی وحێلاتی لە ناوچەی سەدر ئەنجامدا.  هاوکات سەرچاوە ئەمنی و تەندروستییەکانی حکومەتی عێراق دەڵێن؛ حەوت منداڵ لە نێو کوژراوەکانی تەقینەوەکەی ناوچەی سەدر هەن؛ بۆیە رێکخراوی نەتەوە یەکگرتووەکان بۆ منداڵان کە بە یونیسێف ناسراوە لە راگەیێندراوێکدا رایگەیاند: "ئەو کارە قێزەونەی پێش جەژنی قوربان بیرهێنانەوەیەکی دڵتەزێنە سەبارەت بەو تووندوتیژییەی کە منداڵان لە عێراق رووبەڕووی دەبنەوە".  هەر دوابەدوای تەقینەوەکە مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق کۆبوونەوەیەکی نائاسایی لەگەڵ فەرماندە ئەمنی و هەواڵگرییەکان ئەنجامدا و بڕیاریدا ئەو فەرماندەی ئەرکی پاراستنی بازاڕەکەی ناوچەی سەدری لە ئەستۆ بوو، لە ئەرکەکەی دووربخرێتەوە و لێکۆڵینەوەی لەگەڵدا دەکرێت.