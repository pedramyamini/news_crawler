جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق، ئەمڕۆ یەکشەممە، بە تۆڕی میدیایی رووداوی راگەیاند: "ئەنجوومەنی کۆمیسیارانی کۆمیسیۆنی هەڵبژاردنەکان بە دەنگی تێکڕای ئەندامانی رەزامەندی دا دوای کۆتاییهاتنی پرۆسەی جیاکردنەوەی دەنگەکان و ژماردنی ئەلیکترۆنی و بە دەست ژماردنی دەنگەکان لە چەند وێستگەیەک؛ ئەنجامە بەراییەکانی وێستگەکانی دەنگدانی گشتیی و تایبەت رابگەیێنێت".  گوتەبێژی کۆمیسیۆنی هەڵبژاردنەکان گوتیشی: "ئەگەر جیاوازیی نێوان ئەنجامەکانی بە دەست ژماردنی دەنگەکان و ئەنجامە ئەلیکترۆنییەکان ٥ % بوو، ئەوا  سەرجەم دەنگەکانی وێستگەکە بە دەست دەژمێرینەوە، بەڵام بەگشتی لە ٢٤ کاژێردا دوای بەڕێوەچوونی پرۆسەی دەنگدانی تایبەت، ئەنجامە بەراییەکانی دەنگدانی تایبەت رادەگەیێنین، بە هەمانشێوە لە ٢٤ کاژێردا دوای بەڕێوەچوونی پرۆسەی دەنگدانی گشتیی ئەنجامە بەراییەکانی دەنگدانی گشتیی رادەگەیێنین".  لە کاتێکدا کۆمیسیۆن لە ئامادەکارییەکانی بۆ هەڵبژاردنی ١٠ی ئۆکتۆبەر بەردەوامە، باس لە ئەگەری دواخستنی هەڵبژاردنیش دەکرێت.  عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن بە راگەیاندنی فەرمیی عێراقی رایگەیاند: "باسی ئەگەری دواخستنی هەڵبژاردنی پێشوەخت؛ تەنیا پێشبینی و خواستی چەند کەسێکە؛ یان جۆرێکە لە بانگەشەی پێشوەختی هەڵبژاردن، چونکە لیژنەی باڵای ئاسایشی هەڵبژاردن بەردەوامە لە ئامادەکارییەکانی بۆ بەڕێوەچوونی هەڵبژاردن".  کۆمیسیۆنی باڵای سەربەخۆی هەڵبژاردنەکان لە عێراق، پێشتر رایگەیاند مۆڵەتمان بە ٢٦٧ حیزب داوە، کە ٤٩ حیزبیان هێشتا لە قۆناخی دامەزراندندان و تەنیا ١٢٦ حیزبیان نیازی  بەشداریکردنیان لە هەڵبژاردن هەیە، هاوکات ٤٢ هاوپەیمانیی سیاسیی پەسەندکراون، کە ٩ هاوپەیمانییان هێشتا لە قۆناخی تۆمارکردندان و تەنیا ٢٢ هاوپەیمانی نیازی  بەشداریکردنی هەڵبژاردنیان هەیە.  دیارترین هاوپەیمانییە سیاسییەکان لە عێراق کە لە کۆمیسیۆنی هەڵبژاردنەکاندا تۆمارکراون بریتین لە: هاوپەیمانیی نێوان یەکێتی نیشتمانیی کوردستان و بزووتنەوەی گۆڕان، هاوپەیمانیی دەوڵەتی یاسا بە سەرۆکایەتیی نووری مالیکی، هاوپەیمانیی وەتەنییە بە سەرۆکایەتیی ئەیاد عەللاوی، هاوپەیمانیی عەزمی عێراق بە سەرۆکایەتیی خەمیس خەنجەر و هاوپەیمانیی تەقەدوومی وەتەنی بە سەرۆکایەتیی محەممەد حەلبووسی.