یەکێک لە بڕیارەکانی کازمی تایبەت بە زیقار دانانی عەبدولغەنی ئەسەدی بە پارێزگاری نوێی زیقار بوو، هەروەها پێکهێنانی ئەنجوومەنی راوێژکاریی گرێدراو بە سەرۆکوەزیران و لێکۆڵینەوەی بەرفراوان لە رووداوەکانی ئەم دواییە.  یەكێک لە هۆکارەکانی ناڕەزایەتیی خۆپێشاندەران لە بەرامبەر نەبوونی خزمەتگوزارییە لە پارێزگاکە، سەرۆکوەزیرانی عێراق لەو بارەیەوە بڕیاریداوە هەڵمەتێکی ئاوەدانکردنەوە لە پارێزگاکە دەستپێدەکات، هەروەها هانی دانیشتووان و هۆزەکان دەدات لە هێورکردنەوەی دۆخەکەدا بەشداربن.  خۆپێشاندانی زیقار گرژی و قوربانی لێکەوتەوە، ئەنەس عەزاوی، ئەندامی کۆمیسیۆنی باڵای مافەکانی مرۆڤ لە عێراق بە تۆڕی میدیایی رووداوی راگەیاند، لە پێکدادانی نێوان خۆپێشاندەران و هێزە ئەمنییەکان لە زیقار لە ٢٢ ـی ئەم مانگەوە، ٥ خوپێشاندەر کوژراون ٣١٤ دیکە برینداربوون". بە گوتەی عەزاوی، لە کۆی ٣١٤ بریندارەکەی گرژییەکانی ناسرییە، ١٤٧ یان کارمەندی هێزە ئەمنییەکانن، ٧٧ برینداریشیان خۆپێشاندەرن، ٩٠ بریندارەکەی دیکەش کەسانی سڤیل و ئاسایین.  لەژێر گوشاری داواکاری خۆپێشاندەران نازم وائیلی، پارێزگاری پێشووی زیقار دەستی لەکارکێشایەوە. هاوکات دوای دەستنیشانکردنی وەک پارێزگاری تازە، عەبدولغەنی ئەسەدی پەیامێکی ئاراستەی دانیشتووانی پارێزگاکە کرد.  عەبدولغەنی ئەسەدی لە پەیامەکەیدا ئاماژە بەوە دەکات: "لەلایەن سەرۆکوەزیرانەوە راسپێردراوم ئەرکی پارێزگاری زیقار و بەڕێوەبەردنی پارێزگاکە لە ئەستۆ بگرم. پشتیوان بەخودا لە خزمەتی نیشتمان و هاووڵاتیان و پارێزگا وێران و بریندارەکەمان دەبم،  دوای ئەمڕۆ پشتیوان بەخودا رێگە بە خۆمان نادەین بڵێین زیقار وێران و بریندارە. "   لە لایەکی دیکەوە خۆپێشاندەرانی گۆڕەپانی حەبووبی شاری ناسرییە، ناوەندی پارێزگای زیقار لە راگەیێندراوێکدا دووپاتیانکردەوە، دانانی عەبدولغەنی ئەسەدی بە پارێزگاری زیقار بۆ یەک کاژێریش قبووڵ ناکەن.   لە کۆتایی مانگی تشرینی دووەمی ساڵی ٢٠١٩ دا بەهۆی شەڕو پێکدادانی خۆپێشاندەران و هێزە ئەمنییەکان زیاتر لە ٣٠ خۆپێشاندەر کوژران، ئەمەش عادل عەبدولمەهدی ناچار بە دەستلەکارکێشانەوە کرد.