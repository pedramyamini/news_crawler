فوئاد حوسێن لە سەردانەکەی ئەمڕۆ شەممەیدا بۆ تاران لەگەڵ عەلی شەمخانی کۆبووەوە و بەپێی هەواڵی راگەیاندنەکانی ئێران، لەو کۆبوونەوەیەدا گوتوویەتی، ئاسایش و سەقامگیری بنەمای پەرەسەندنی ئابووری و خۆشبژێوییە و بۆ وڵاتێکی وەک عێراق کە ساڵانێکی زۆر سەرقاڵی رووبەڕووبوونەوەی تیرۆریزمە و گوتیشی، دابینکردنی ئاسایش کاری لەپێشینەی حکومەتە.  سکرتێری ئەنجوومەنی ئاسایشی نیشتمانیی ئێران هۆکاری زیاتربوونی "ململانێ و قەیرانەکانی لە عێراق" گەڕاندەوە بۆ جێبەجێنەکردنی یاساکەی پەرلەمانی عێراق کە ئاماژە بەوە دەکات، "دەبێت هێزە بیانییەکان لە عێراق نەمێنن".  عەلی شەمخانی پێداگری لەسەر پێویستی هاوکاریی وڵاتانی ناوچەکە بۆ "کەمکردنەوەی ململانێکان و ئەنجامدانی دانوستاندنی بونیادنەر" بۆ کەمکردنەوەی قەیرانەکان کردەوە.  شەمخانی هێرشی ئەمریکای بۆ سەر هێزەکانی حەشدی شەعبی لە سووریا وەک قۆناخێکی نوێی زیندووکردنەوەی داعش لە ناوچەکەدا لە قەڵەمدا.  فوئاد حوسێن بە ئاماژە بە رێککەوتنەکانی نێوان حکومەتەکانی دوو وڵات بۆ دانەوەی قەرزەکانی ئێران، رایگەیاندووە: بە هەوڵی لایەنە دارایی و بانکییەکان و دەزگا ئابوورییەکانی ئێران و عێراق، هەندێ کۆسپی بەردەم دانەوەی قەرزەکان لابراون و لە داهاتوویەکی نزیکدا و بەپێی رێککەوتنی هەردوو وڵات، دانەوەی قەرزەکان دەستپێدەکات.  عێراق نزیکەی ٦ ملیار دۆلار لە پارەی سووتەمەنی و کارەبا قەرزداری ئێرانە کە لە چەند ساڵی رابردوودا بەهۆی گەمارۆکانی ئەمریکاوە نەیتوانیوە بیداتەوە.  چەند مانگ لەمەوبەر، حکومەتی دوو وڵات رێککەوتن کە ئێران ڤاکسینی کۆرۆنا بکڕێت و عێراق لەو پارەیە تێچووەکەی بدات.  فوئاد حوسێن ئەمڕۆ سەردانی تارانی کرد و لەگەڵ وەزیری دەرەوەی ئێران، محەممەد جەواد زەریفیشدا کۆبووەوە.