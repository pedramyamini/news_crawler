لە راگەیێندراوێکدا دەستەکە رایگەیاند، وەک دوایین جار داوا دەکەن دووبارە لیژنەی گفتوگۆی ستراتیژی پێکبهێنرێتەوە و  "لە کەسانی دیاری بە توانا، پاک، نیشتمانی، پاشخانی ئەکادیمی، بەشێوەیەک بە شەفافی ئەندامەکانی دیاری بکرێن و بە راوێژ لەگەڵ لایەنە سیاسی و نیشتمانییە جیاوازەکان".  دەستەکە داوای کردووە نابێت ئەندامانی لێژنەکە کەسانی خاوەن پاسپۆرتی ئەمریکی یاخود بەریتانی تێدابێت، "رەوا نییە کەسێک گفتوگۆ لەگەڵ وڵاتێک بکات، خۆی خاوەنی پاسپۆرتی ئەو وڵاتە بێت".  دەستەی هاوئاهەنگی بەرگری "مقاوەمە" عێراقی هەروەها داوای پێکهێنانی لیژنەیەکی پشتیوانیکار دەکات لە کەسانی زانستی، ئەکادیمی، سیاسی، کە ئەرکیان دانانی نەخشەرێگایە بۆ لیژنەی گفتوگۆی ستراتیژی و بەدواداچوون بۆ کارەکانیان و ئەنجامە کەڵەکەبووەکان.   ئەو میلیشیانە داوا دەکەن بڕیاری پەرلەمانی عێراق سەبارەت بە دەرکردنی هێزە بیانییەکان لە سەرووی هەموویانەوە هێزەکانی ئەمریکا، جێبەجێ بکرێت. بە جۆرێک بڕیارەکە پاراستنی تەواوی ئاسمانی عێراق لە خۆبگرێت و رێگە بەهیچ فڕۆکەیەکی بیانی نەدرێت، پێێلکاری بکات.  بەڵام پەرلەمانتارێکی لیژنەی ئاسایش و بەرگریی پەرلەمانی عێراق رایدەگەیێنێت، گەڕی گفتوگۆی ستراتیژی لەبار نییە بۆ تاوتوێکردنی دەرچوونی هێزەکانی ئەمریکا لە عێراق.   گاتع روکابی، پەرلەمانتاری لیژنەی ئاسایش و بەرگری پەرلەمانی عێراق بە (تۆڕی میدیایی رووداو)ی راگەیاند، گفتوگۆی ستراتیژیی نێوان ئەمریکا و عێراق، سێیەمین گەڕی گفتوگۆکانە لە ماوەی کەمتر لە ساڵێکدا. ئەو گفتوگۆیە بابەتی نوێ لە خۆناگرێت، تەواوکردنی کارەکانی ساڵانی رابردووە، کە لە سەردەمی حکومەتەکەی نووری مالیکی دەستیپێکردووە.  گاتع روکابی، کە هاوکات پەرلەمانتاری دەوڵەتی یاسایە پێیوایە بابەتی کشانەوەی هێزەکانی ئەمریکا لە عێراق لە پێشینەی کارەکان بێت، ئەمەش لەسەر بنەمای بڕیاری پەرلەمان کە لە ٥/١/٢٠٢٠ دەری کردووە، بەڵام ئێستا دۆخەکە لەبار نییە بۆ گفتوگۆکردن لەبارەی دەرچوونی هێزەکانی ئەمریکا.  مستەفا کازمی سەرۆکوەزیرانی عێراق لیژنەیەکی پێکهێناوە بە سەرۆکایەتی وەزیری دەرەوە و ئەندامییەتی راوێژکاری ئاسایشی نیشتمانی، سوپاسالار، بەڕێوەبەری نووسینگەی سەرۆکوەزیران، ئەرکیان دانانی خشتەی کاتە بۆ دەرچوونی هێزەکانی ئەمریکا لە عێراق. ئەو لیژنەیە گفتوگۆ لەگەڵ ئەمریکییەکان دەکەن لەبارەی خشتەی دەرچوونی هێزەکانی ئەمریکا لە عێراق.  ئەمڕۆ چوارشەممە گەڕی سێیەمی گفتوگۆی ستراتیژیی نێوان عێراق و ئەمریکا بە بەشداری فەوزی هەریری، نوێنەری هەرێمی کوردستان دەستپێدەکات و گفتوگۆ لەبارەی ئاسایشی عێراق، ئابووری و کەرتی وزە و کێشە سیاسییەکان، پەروەردە و کولتوور و هەروەها بازرگانی و کەشوهەوا دەکرێت.  گفتوگۆی ستراتیژیی عێراق و ئەمریکا لە ١١ ـی حوزەیرانی ساڵی ٢٠٢٠ دەستیپێکرد، گەڕی یەکەم بە ڤیدیۆ کۆنفرانس بەڕێوەچوو، گەڕی دووەمیشی لە مانگی ئابی ٢٠٢٠ دا لە واشنتن بە بەشداری مستەفا کازمی، سەرۆکوەزیرانی عێراق بەڕێوەچوو، دوای ئەوە ژمارەی سەربازانی ئەمریکا لە عێراق لە ٥٥٠٠ سەربازەوە بۆ ٢٥٠٠ سەرباز کەمکرایەوە.  گەڕی سێیەمیش یەکەم گەڕی گفتوگۆی  ستراتیژی دەبێت لە سەردەمی ئیدارەی جۆ بایدندا، چاوەڕوان دەکرێت پرسی ئەمنی، شەڕی دژی تیرۆر، ئابووری، وزە، کەشوهەوا، هاوئاهەنگی لە بواری تەندروستیدا تێدا تاوتوێ بکرێت.