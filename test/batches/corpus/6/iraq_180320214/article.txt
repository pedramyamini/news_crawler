بەپێی راگەیێندراوێکی نووسینگەی محەممەد حەلبووسی، سەرۆکی پەرلەمانی عێراق، ئەمڕۆ کاژێر ٤، پەرلەمانی عێراق کۆدەبێتەوە بۆ دەنگدان لەسەر پرۆژە یاسای دادگەی باڵای فیدراڵی. هەروەها ئاماژەی بەوەکردووە، کاژێر ٦ی ئێوارەش سەرۆکایەتیی پەرلەمان لەگەڵ لیژنەی دارایی و سەرۆک فراکسیۆنەکان لە هۆڵی دەستووری کۆدەبنەوە بۆ تەواوکردنی پێویستییەکانی دەرکردنی یاسای بودجەی ٢٠٢١.   شێروان میرزا، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "رۆژی سێشەممە سەرۆکی پەرلەمان بڕیاریدا کە رۆژی پێنجشەممە هەردوو پرۆژەیاسای دادگەی فیدراڵی و بودجە بە یەکەوەبێت، واتە ئەمڕۆ دانیشتنی پەرلەمان بەم شێوەیە دەبێت کاژێر ٤ی ئێوارە دانیشتنی پەرلەمان هەیە بۆ تێپەڕاندنی یاسای دادگەی فیدراڵی. دواتر لە کاژێر ٦ی ئێوارەش سەرۆکایەتیی پەرلەمان لەگەڵ سەرۆکی فراکسیۆنەکان و لیژنەی دارایی بۆ تاوتوێکردنی پرۆژەیاسای بودجە کۆدەبێتەوە".  بە گوتەی شێروان میرزا، پرۆژەیاسای بودجە لە دانیشتنی ئەمڕۆدا نییە "چاوەڕێ دەکەین بزانین کۆبوونەوەی ئەمڕۆی سەرۆکایەتیی پەرلەمان لەگەڵ سەرۆکی فراکسیۆنەکان و لیژنەی دارایی دەگاتە چ ئەنجامێک"، ئەندامەکەی لیژنەی دارایی لە پەرلەمانی عێراق دەڵێ: "لەبەر ئەوەی پرسی بودجە بابەتێکی هەستیارە، پێش وادەی هەڵبژاردنە، هەمووی چاوی لەسەر ئەوەیە بزانێت چ بەر ئەو ناوچەیە دەکەوێت کە خۆی نفوزی تێدا هەیە".  سەرۆککۆماری عێراق، شاندی هەرێمی کوردستان و بەشێک لە سەرۆکی فراکسیۆنە کوردستانییەکان لە پەرلەمانی عێراق کۆبوونەوە و تاوتوێی پشکی هەرێمی کوردستان لە بودجەی عێراقیان کرد، بەپێی زانیارییەکان فراکسیۆنە کوردییەکان لە بەغدا رێککەوتوون بەرامبەر پرۆژەیاسای دادگەی فیدراڵی یەکدەنگ بن.  سەنگەر عەبدولڕەحمان، پەیامنێری رووداو لە بەغدا رایگەیاند، سەرۆککۆمار و وەزیرەکانیش رێککەوتوون لای خۆیانەوە ھەوڵبدەن پرۆژەیاسای دادگەی فیدراڵی تێپەڕنەبێت.  سەرچاوەیەک لە سەرۆکایەتیی کۆماری عێراق بە رووداوی راگەیاند، "ئێوارەی دوێنێ چوارشەممە کۆبوونەوەیەکی فراوان بە ئامادەبوونی مستەفا کازمی، سەرۆکوەزیرانی عێراق؛ بەرهەم ساڵح، سەرۆککۆماری عێراق؛ شاندی هەرێمی کوردستان؛ بەشیر حەداد، جێگری سەرۆکی پەرلەمانی عێراق و سەرۆکی فراکسیۆنە کوردستانییەکان کرا".  لەسەر پرسی پرۆژەیاسای دادگەی فیدراڵی، د. بەشیر حەداد، جێگری سەرۆکی پەرلەمانی عێراق بە رووداوی راگەیاند "یاسای دادگەی باڵای فیدراڵی گرنگ و هەستیارە، پێویستە لایەنەکان بە وردی و حەکیمانە مامەڵەی لەگەڵدا بکەن"، تێپەڕاندنی پرۆژەی هەموارکردنەوەی یاسای دادگەی باڵای فیدراڵیشی بە زۆرینەی دەنگ بە "هەڵەیەکی دەستووری" ناوبرد.  جێگری سەرۆکی پەرلەمانی عێراق ئاماژەی بەوەش کرد، فراکسیۆنە کوردستانییەکان جەخت لەسەر "زامنکردنی ماف و بەرژەوەندییەکانی هەرێمی کوردستان لە هەردوو یاسای دادگەی باڵای فیدراڵی و بودجە" دەکەنەوە.