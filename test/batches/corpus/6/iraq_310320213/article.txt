محەممەد کینانی، گوتەبێژی بەڕێوەبەرایەتیی تەندروستیی پارێزگای میسان بە تۆڕی میدیایی رووداوی راگەیاند، دوێنێ سێشەممە ژنێک لە نەخۆشخانەی منداڵان و لەدایکبوونی میسان نەشتەرگەری بۆ کراوە بە سکێک چوار منداڵی بووە. کە دوو کوڕ و دوو کچن، هەر چواریان دۆخی تەندروستییان باشە و لەژێر چاودێریدان.    گوتەبێژی بەڕێوەبەرایەتیی تەندروستیی میسان ئاماژەی بەوەکرد، دایکەکە تەمەنی ٢٨ ساڵە تەندروستی زۆر باشە، خێزانەکە رازی نین ناوەکەی بڵاوبکرێتەوە، بۆیە ئەمەش تایبەتمەندی نەخۆشە و ناوەکەی بڵاوناکەنەوە.   هەروەها محەممەد کینانی راشیگەیاند، نەشتەرگەرییەکە بە چاودێریی دکتۆرە نەجلاء رسومی کراوە ئەندامانی تیمەکەش بریتین لە دکتۆر سەبیح جاسم پزیشکی سڕکەر، زەینەب خزەیر پزیشکی نیشتەجێبوون، هیفا رەمەزان پەرستار، سامر هیشام یاریدەدەری سڕکەر و ئەمانی عەلی پزیشکی منداڵان.  لەلایەکی دیکەوە، فەرماندەیی پۆلیسی موسەننا لە راگەیێندراوێکدا بڵاویکردەوە، هێزەکانیان پێنج منداڵیان رزگارکردووە، لەوکاتەی باوکەکەیان هەوڵیداوە لەگەڵ خۆیدا، بە بەنزین بیانسووتنێت کە دوو کچ و سێ کوڕن، بە پاساوی هەژاری و نەداریی و نەتوانینی دابینکردنی پێویستی رۆژانەی خواردن و جلوبەرگەوە.