جەلال عەبد رەزا حەمید، یاریدەدەری هونەری لە فەرمانگەی ئاوی نەجەف بە تۆڕی میدیایی رووداوی راگەیاند، شوفێری ئۆتۆمبێڵێکی بارهەڵگر لە کاتی داگرتنی بارەکەیدا لە ناوچەیەکی کشتوکاڵی خۆی کێشاوە بە تاوەرێکی گواستنەوەی کارەبا و بەهۆیەوە تاوەرەکە کەوتووە، کە کارەبا بۆ پرۆژەی زەرگەی گەورە و پرۆژەی غەدیر و پرۆژەی ئاوی کوفە دابین دەکات. شوفێرکەش هەڵاتووە.  جەلال عەبد رەزا حەمید روونیکردەوە، ئەو رووداوە بووەتەهۆی پچڕانی کارەبای ئەو پرۆژانە، ئەوەش لە دوێنێ سێشەممەوە زۆربەی گەڕەکەکانی پارێزگای نەجەفی بێئاو کردووە. فەرمانگەکانی ئاو، کارەبا و بەرگریی شارستانی چوونە شوێنی رووداوەکە و کاژێر ٣: ٣٠ خولەکی بەرەبەیانی ئەمڕۆ چاکیانکردووەتەوە.  لەبارەی گەڕانەوەی ئاو بۆ گەڕەکەکانی نەجەف، ئەو بەرپرسەی ئاوی نەجەف گوتی، ژمارەیەک گەڕەک ئاوی بۆ گەڕاوەتەوە، بەڵام ناوچەکانی دیکەی پارێزگاکە پێویستیان بە کاتە بۆ ئەوەی ئاویان بۆ بگەڕێتەوە، بۆ پڕبوونی کۆگاکانی ئاو، تەواوبوونی پرۆسەی گەیشتنی ئاوەکە. هیوادارن تاوەکو ئێوارەی ئەمڕۆ ئاو بۆ سەرجەم ناوچەکانی نەجەف بگەڕێتەوە.