ئەمڕۆ پێنجشەممە، ١٣/٥/٢٠٢١، بەڕێوەبەرایەتیی پۆلیسی نەجەف لە راگەیێندراوێکدا بڵاویکردەوە، دوای ئاگادارکردنەوەی پۆلیسی نەجەف لەبارەی کوژرانی هاووڵاتییەک لە گەڕەکی وەفا، دەستبەجێ تیمێکیان پێکهێناوە بە سەرۆکایەتیی فەرماندەی پۆلیسی نەجەف و ئەندامییەتی هەریەک لە بەڕێوەبەری پۆلیسی نەهێشتنی تاوان، بەڕێوەبەری نووسینگەی نەهێشتنی تاوانی کەرار و ئەفسەرانی نووسینگەکە.  وەک لە راگەیێندراوەکەدا هاتووە، دوای کۆکردنەوەی سەرجەم بەڵگەکان لەبارەی تاوانەکە و دۆخی دەوروبەری شوێنەکە، گومانیان لەسەر یەکێک لە ئەندامانی خێزانەکە دروستبوو، کە کوڕی تاوانلێکراوە، دوای دەستگیرکردن و لێکۆڵینەوە لەگەڵیدا دانی بەوەداناوە، بە هاوکاریی یەکێک لە خزمەکانی، تەواوی ئەندامانی خێزانەکەی کوشتووە، بەشێوەیەک دوای ئەوەی لە ماڵەوە  دەریان دەهێنێت، دایک و برا و خوشکێکی دەکوژێت و فڕێیان دەداتە نێو ئاوەڕۆیەک لە ناوچەیەکی دوورە دەستی نزیک دەریای نەجەف، ئەو شوێنە زۆر دوورە لە سەنتەری پارێزگای نەجەف، دواتر گەڕاوەتەوە ماڵەوە بۆ تەواوکردنی تاوانەکەی، باوکیشی کوشتووە.  بەپێی راگەیێندراوێکی بەڕێوەبەرایەتیی پۆلیسی نەجەف هۆکاری ئەو تاوانە "دەستگرتن بووە بەسەر ماڵی خێزانەکەی دا".