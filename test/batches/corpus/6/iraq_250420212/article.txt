لەبارەی هۆکاری ئاگرکەوتنەوەکە چەند شایەتحاڵێک دەڵێن، بە تەقینەوەی بووتڵێکی ئۆکسجین دەستیپێکردووە، بەڵام لە کۆی ١٢٠ نەخۆش کە لە نەخۆشخانەکە خەوێندرابوون، بەڕێوەبەرایەتیی بەرگریی شارستانیی عێراق توانیویانە ٩٠ نەخۆش رزگار بکەین، زۆربەی قوربانییەکانیش بەهۆی نەمانی ئۆکسجین لە کاتی گواستنەوەیان بە ئامانجی رزگارکردنی ژیانیان گیانیان لەدەستداوە.  بەڕێوەبەرایەتیی بەرگریی شارستانیی عێراق لە راگەیێندراوێکدا دەڵێت: "ئاگرەکە لە نهۆمی دووەمی نەخۆشخانەی ئیبن ئەلخەتیب کەوتەوە، توانیمان لەو نهۆمەدا بیهێڵینەوە و نەگاتە دوو نهۆمەکەی دیکە، نەخۆشخانەکە تایبەتە بە چارەسەرکردنی تووشبووانی ڤایرۆسی کۆرۆنا، ئەوەی جێی سەرنجە نەبوونی سیستەمی ئاگرکوژێنەوەیە لە نەخۆشخانە سووتاوەکە، لە کاتێکدا سەقفی سانەوی نەخۆشخانەکە لە تەپەدۆر دروستکراوە و بووە هۆی زۆر خێرا تەشەنەکردنی ئاگرەکە".  هەروەها لیوا کازم بوهان، بەڕێوەبەری گشتیی بەرگریی شارستانی لە عێراق لە لێدوانێکی رۆژنامەوانیدا رایگەیاند: "بەدڵنیاییەوە قوربانی هەن، برایانمان ئێستا لە وەزارەتی تەندروستی قوربانییەکان دەژمێرن، زیانێکی زۆر بە نهۆمەکە گەیشتووە، بەتایبەتی ئەوەی پەیوەندی بە ئامێرە هەستیارەکان و سیستەمی ئۆکسجینەوە هەیە، ئێستا رووداوەکە بەتەواوی کۆتایی هاتووە. "  زانیارییە سەرەتاییەکان دەڵێن لە رووداوەکەدا ٢٧ کەس کوژران و ٣٦ کەسی دیکە برینداربوون، کە زۆربەیان ئەو نەخۆشانەن کە لە نەخۆشخانەکەدا خەوێندرابوون.  نێچیرڤان بارزانی، سەرۆکی هەرێمی کوردستان ئامادەیی هەرێمی کوردستان بۆ هاوکاریی بریندارانی رووداوەکە دەردەبڕێت و رایدەگەیێنێت: "هه‌رێمى كوردستان به هه‌موو شێوه‌يه‌ك ئاماده‌ى هه‌موو هاوكارييه‌كى پێويسته و نه‌خۆشخانه‌كانى به ته‌واوى ئاماده‌ن بۆ پێشوازيكردن له بريندارانى رووداوه‌كه و پێشكه‌شكردنى هه‌موو چاودێرييه‌كى پزيشكيى پێويست".  هاوکات لەگەڵ رووداوەکە مستەفا کازمی، سەرۆکوەزیرانی عێراق ماتەمینی راگەیاند و فەرمانی کرد بە لێکۆڵینەوە لە رووداوەکە، هاوکات فەرمانی دوورخستنەوە و دەستبەسەرکردنی بۆ بەڕێوەبەری فەرمانگەی تەندروستی کەرتی رەسافەی بەغدا، بەڕێوەبەری نەخۆشخانەی ئیبن ئەلخەتیب و یاریدەدەری بەڕێوەبەری نەخۆشخانەکە، لەگەڵ بەڕێوەبەری بەشی ئەندازیاری و چاککردنەوە دەرکرد.  مستەفا کازمی لە راگەیەندراوێکدا رایگەیاند: "رووداوەکە پەیوەندیی بە ئاسایشی نەتەوەیی عێراقەوە هەیە، بە هەموو واتایەک شکستە، بۆیە نابێ رێگە بدەین رووداوێکی لەم شێوەیە بەبێ رێکار بڕوا، دەبێ لە ماوەی ٢٤ کاژێردا ئەنجامەکانی لێکۆڵینەوەکان ئاشکرا بکرێن و لە یەک هەفتەدا وردبینی لە رێکاری ئەمنی و پاراستن لە هەموو نەخۆشخانەکان و هوتێلەکان لە عێراق بکرێت".