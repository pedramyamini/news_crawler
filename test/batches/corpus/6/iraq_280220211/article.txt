عەبدولحوسێن ئەلهنداوی، راوێژكاری سەرۆكوەزیرانی عێراق بۆ كاروباری هەڵبژاردنەكان لەو بارەیەوە دەڵێت: بەشداریكردنی پارتە بچووكەكان و بەدەستهێنانی كورسی، دەگەڕێتەوە سەر تواناكانیان لەڕووی رێكخستن و ركابەری كردنیان، پارتە بچووکەکان هەلیان لەپێشە، یاسای هەڵبژاردنەكان دەرفەتی زۆری تێدایە بۆ ئەو رەوتە بچووكانە و بەربژێرە تاكەكان، بۆیە پێویستە كاروبارەكانیان رێكبخەن، "دەبێ خەڵكی لەخۆیان كۆبكەنەوە و كار بۆ بەدەستهێنانی ئەنجامی باش بكەن".  بە گوتەی شارەزایانی بواری هەڵبژاردنەكان بۆ ئەوەی پارتێک ئەنجامێکی باش بەدەستبهێنێت پێویستە كارەكانی رێكخراو بێت و بەرنامەیەكی كاریگەری هەبێت و دەنگی زۆر بۆ خۆیان كۆبكەنەوە.  سەعد ئەلڕاوی، جێگری سەرۆكی پێشووی كۆمیسیۆنی باڵای هەڵبژاردنەكان دەڵێت: هیچ رێكخراوێكی سیاسیی گەورە نییە لە هەڵبژاردنەكان بتوانێت ببێتە گەورەترین فراكسیۆن، بۆیە شێوازی ئەمجارەی هەڵبژاردنەكان دەرفەتی بۆ هەمووان تێدایە بۆ بەربژێرانی تاك و پارتەكان، چونكە پارێزگاكان بەسەر چەند بازنەیەك دابەشكراون، بەغدا ١٧ بازنەیە كە لە هەڵبژاردنی رابردوو یەك بازنە بوو، بۆیە دەكرێت ئامادەبوونیان فراوانتر بێت لە ناوچەكەی خۆیان، ئەمەش دەگەڕێتەوە بۆ بنكەی جەماوەری و بەرنامەیەك بۆ جەماوەرەكەیان کە هەڵبەت كاریگەری دەبێت.  تاوەكو ئێستا ئاسۆی ئەنجامدانی هەڵبژاردنی پێشوەختە لە عێراق بەتەواوی روون نییە. لە كانوونی دووەمی رابردوو ئەنجوومەنی وەزیرانی عێراق بە ئامادەبوونی ئەندامانی کۆمسیۆنی باڵای هەڵبژاردنەكان، کۆبووەوە و لەسەر داوای كۆمیسیۆنی هەڵبژاردنەكان بڕیاردرا هەڵبژاردنی پێشوەختەی عێراق بۆ ١٠ - ١٠ - ٢٠٢١ دوا بخرێت.  پێشتر سەرۆکوەزیرانی عێراق رۆژی ٦ - ٦ - ٢٠٢١ ـی بۆ ئەنجامدانی هەڵبژاردنی پێشوەختەی پەرلەمانی عێراق دیاریکرد بوو، بەڵام بەشێک لە سەرکردە و لایەنە سیاسییە عێراقییەکان باسیان لەوە دەکرد، هەڵبژاردن لەو کاتە دیاریکراوەدا ناکرێت.