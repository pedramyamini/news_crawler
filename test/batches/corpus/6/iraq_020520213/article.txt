جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکان لە عێراق، بە تۆڕی میدیایی رووداوی راگەیاند: "کۆمیسیۆنی هەڵبژاردنەکان بەردەوامە لە ئامادەکاری بۆ بەڕێوەچوونی هەڵبژاردنی پێشوەختی پەرلەمانی عێراق لە وادەی خۆی کە ١٠ ـی ئۆکتۆبەری ساڵی ٢٠٢١ ە، بۆیە ئێستا نوێکردنەوەی تۆماری بایۆمەتری ناوی دەنگدەران وەستاوە و دوای بەڕێوەچوونی هەڵبژاردنی پێشوەخت دەستپێدەکاتەوە".  جومانە غەلای ئاماژەی بەوەدا دوای کۆتاییهاتنی ماوەی تۆمارکردنی هاوپەیمانییە سیاسییەکان و حیزبەکان و بەربژێرەکان لە یەکی ئایاری ئەمساڵ، دەست بە پرۆسەی دڵنیابوون لە شیاوی بەربژێرەکان دەکەن، کە ژمارەیان زیاترە لە ٣ هەزار و ٥٠٠ بەربژێر.  سەبارەت بە ژمارەی حیزب و هاوپەیمانییە پەسەندکراوەکان، گوتەبێژی کۆمیسیۆنی هەڵبژاردنەکان لە عێراق، گوتی "کۆمیسیۆن مۆڵەتی بە ٢٦٧ حیزب دا، کە ٤٩ حیزبیان هێشتا لە قۆناخی دامەزراندندان و تەنیا ١٢٦ حیزبیان نیازیان بۆ بەشداریکردن لە هەڵبژاردن دەربڕیوە، ژمارەی هاوپەیمانییە سیاسییە پەسندکراوەکان گەیشتە ٤٢ هاوپەیمانی، کە ٩ هاوپەیمانییان هێشتا لە قۆناخی تۆمارکردندان و تەنیا ٢٢ هاوپەیمانییان نیازیان بۆ بەشداریکردن لە هەڵبژاردن دەربڕیوە".  دیارترین هاوپەیمانییە سیاسییەکان لە عێراق، کە لە کۆمیسیۆنی هەڵبژاردنەکاندا تۆمارکراون بریتین لە: هاوپەیمانیی یەکێتی نیشتمانیی کوردستان و بزووتنەوەی گۆڕان، هاوپەیمانیی دەوڵەتی یاسا بە سەرۆکایەتیی نووری مالیکی، هاوپەیمانیی وەتەنییە بە سەرۆکایەتی ئەیاد عەللاوی، هاوپەیمانیی عەزمی عێراق بە سەرۆکایەتیی خەمیس خەنجەر و هاوپەیمانیی تەقەدوومی وەتەنی بە سەرۆکایەتیی محەممەد حەلبووسی.