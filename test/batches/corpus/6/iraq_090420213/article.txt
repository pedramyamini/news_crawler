بەپێی راگەیێندراوی شانەی راگەیاندنی ئەمنی، ئەمڕۆ هەینی ٠٩ - ٠٤ - ٢٠٢١ هێزێكی سەر بە فەوجی ٢ لیوای ٧٣ فرقەی ١٥ هەڵمەتێكی ئەمنییان دژی چەكدارانی داعش لە زنجیرە چیای عەیازیە لە سنووری قەزای تەلەعفەر لە رۆژئاوای پارێزگای نەینەوا کردووە  لەو هەڵمەتەدا هێزە ئەمنییەكانی عێراق دەستیان بەسەر ٥٠ هاوەنی عەیار ٨٢ میلیمەتر، ٥٠ هاوەنی عەیار ١٢٠ میلیمەتر، ٥ گوللە تۆپی عەیار ١٥٥ میلیمەتر و ٩ نارنجۆكدا گرتووە، تەواوی تەقەمەنییە دەستبەسەرداگیراوەكەش لەلایەن تیمی ئەندازەیی سەربازی تەقێندراونەتەوە.  هێزە ئەمنییەكانی عێراق لە ئۆپەراسیۆنەكانیان بەردەوامن بۆ دەستگیركردنی چەكدارانی داعش و داواكراوان، لەو چوارچێوەیەشدا رۆژی یەكشەممە ٠٤ - ٠٤ - ٢٠٢١ گوتەبێژی دەزگای دژە تیرۆری عێراق بە تۆڕی میدیایی رووداوی راگەیاند: "لە سێ مانگی رابردوودا هێزەكانی دژە تیرۆر ١٠٩ ئۆپەراسیۆنیان لە ناوچە جیاجیاكانی عێراق کردووە، بەوهۆیەوە ١٣٣ چەكداری داعش كوژراون و دەستگیركراون".  ساڵی ٢٠١٧ عێراق سەرکەوتنی بەسەر داعشدا راگەیاند، بەڵام تاوەکو ئێستا رێکخراوەکە جموجووڵیان لە نێو خاکی عێراق ماوە، بەتایبەت لە چەند مانگی رابردوودا.  لە کۆتاییەکانی مانگی رابردوو دژەتیرۆری عێراق ئۆپەراسیۆنێکی لەژێر ناونیشانی "شێری ئامادە" دژی چەکدارانی داعش دەستپێکرد. هێزەکانی دژەتیرۆری عێراق لە زەوییەوە بە چەکی سووک و مامناوەند و لە ئاسمانیشەوە هێلیکۆپتەر و فڕۆکە جەنگییەکانی هاوپەیمانیی نێودەوڵەتی و هێزی ئاسمانیی عێراق، هێرشیان کردە سەر پێگەکانی داعش.