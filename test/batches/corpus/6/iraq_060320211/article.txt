نەجەف شاری پیرۆزی شیعەکانی عێراق و جیهانە. شوێنی مەزاری ئیمام عەلی، خەلیفەی چوارەمی راشدین، ئیمامی یەکەمی شیعەکانە و  نشینگەی ئایەتوڵا عەلی سیستانی، مەرجەعی باڵای شیعەکانە.   پاپای تەمەن ٨٤ ساڵ بڕیارە لەگەڵ سیستانیی تەمەن ٩٠ کۆدەبێتەوە. کۆبوونەوەکەش بۆ جەختکردنەوەیە لە پێكەوەژیان و بریایەتیی نێوان ئایینەکان.  محەمەد عەلی، مامۆستای ئایینیی لە نەجەف گرنگیی ئەم سەردانە مێژووییە لەوەدا دەبینێت کە وا لە عێراقیەکان دەکات "هەست بە گرنگیی ئەم وڵاتە و ئەو کەسایەتیانەی لە نێویدا دەژین بکەن و هەروەها هەست بە گرنگیی پاراستنی وڵات و یەکگرتووییەکەی بکەن".  پاپا فرانسیس ٢٦٦ ـەمین پاپای ڤاتیکانە و دەبێتە یەکەمین پاپا کە سەردانی عێراقی کردبێت. مەرجعی ملیارێک و ٣٠٠ ملیۆن کریستیانی کاسۆلیکییە. پیاوانی ئایینی نەجەف هیواخوازن سەردانی ئەم کەسایەتییە بۆ لای مەرجعەکەیان، ببێتە هاندەرێک بۆ سەقامگیریی و ئاسایشی عێراق و ناوچەکە.   د. موهەنەد جەمالەدین، مامۆستا لە حەوزەی عیلمیی نەجەف پێیوایە پاپا فرانسیس بۆ پەیامێکی گرنگ دەچێتە لای سیستانی. ئەو دەڵێت: "لە راستیدا، هەڵبژاردنی عێراق لەم دۆخە سەختەدا وێڕای پەتای کۆرۆنا کە وایکردووە ئەنجامدانی کۆبوونەوە سەخت بێت، بەڵام پاپا سوور بوو لەسەر ئەنجامدانی کۆبوونەوەکەی لەم کاتەدا، بۆیە دەبێت پەیامێکی گرنگی لە پشتەوە بێت. پێویستە پەیامەکەی ببێتە هۆی بڵاوکردنەوەی ئاشتی، خۆشەویستی، میهرەبانی و پێکەوە ژیان. هەروەها رازیبوونی بەڕێز سیستانیش بەم کۆبوونەوەیە هەڵگری پەیامێکی گرنگە. کە ئەویش ئەوەیە ئێمە پێشوازیی لە ئاشتی دەکەین".  بڕیارە سیستانی لە ماڵەکەی خۆیدا پێشوازی لە پاپای ڤاتیکان بکات. بەپێی زانیارییەکانی تایبەت بە گەشتەکەی پاپا کۆبوونەوەی نێوانیان ماوەی ٤٠ خوولەک دەخایەنێت.   دوای کۆتاییهاتنی کۆبوونەوەکەی لەگەڵ سیستانی، پاپای ڤاتیکان بەرەو ناسرییە بەڕێدەکەوێت بۆ ئەوەی لە شاری شوێنەواریی ئوور، کە بە شوێنی لە دایکبوونی ئیبراهیم کە بە پێغەمبەری باوکی پێغەمبەران دادەنرێت، گوتارێک لە بارەی برایەتیی نێوان ئایینەکان پێشکێش بکات.