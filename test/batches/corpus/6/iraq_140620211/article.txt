هەڕەشەی تێکدانی گۆڕەکەی ئەبو حەنیفە، دوای کەمتر لە هەفتەیەک دێت لە داواکاریی هەندێک گرووپی شیعەی دیکە بۆ تێکدانی پەیکەری ئەبو جەعفەری مەنسوور لە گەڕەکی مەنسووری بەغدا، کە ئەوەش بەهەمان شێوە ناڕەزایەتی زۆری عێراقییەکانی لێکەوتەوە.  گرووپە شیعییەکان پاساویان ئەوەبوو کە گوایە لە سەردەمی ئەبو جەعفەری مەنسووردا خەلیفەی دووەمی عەباسییەکان کە هەر خۆیشی بەغدای بونیاتناوە ئیمام موسای کازم یەکێک لە ئیمامەکانی شیعە کوژراوە.  هەڕەشەی تێکدانی گۆڕەکەی ئیمام ئەبو حەنیفە لە تۆڕە کۆمەڵایەتییەکان بڵاوکرایەوە و هەرزوو تۆڕە کۆمەڵایەتییەکانی تەنی و کاردانەوە و مەترسییەکانیش زۆربوون، هێزێکی ئەمنی زۆر بەدەوروپشتی مزگەوتەکەدا بڵاوەیان پێکرا و بۆ چەند کاژێرێکیش رێگاکانی چوون بۆ مزگەوتەکە گیران.  گۆڕی ئیمام ئەبو حەنیفە دەکەوێتە ناوچەی ئەعزەمییەی سوننە نشین لەبەغدا و لەوبەری دیجلەشەوە ناوچەی کازمییەی شیعە نشین و مەزاری ئیمام موسای کازم هەیە، گۆڕەکە لەناو مزگەوتی ئیمام ئەعزەمدایە ناوچەکەش و مزگەوتەکەش هەر بەناوی ئەوەوە کراوە، کۆلێژی زانستە ئیسلامییەکانی تێدایە و یەکێکە لە ئیمام و سیمبوولە دیارەکانی موسڵمانانی سوننە مەزهەب لە عێراق و جیهاندا.  ساڵی ٢٠٠٦ لە گەرمەی شەڕی تایفی نێوان شیعە و سوننە، میلیشیای جەیشی مەهدی سەر بە موقتەدا سەدر بە مووشەکی جۆری مورتەر هێرشی کردە سەر مزگەوتەکە و زیانێکی زۆری بەرکەوت.  بۆ رەواندنەوە ترسی خەڵکی ئەعزەمییە لە هێرشکردنە سەر مزگەوتی ئەبو حەنیفە و ترسی هەڵگیرساندنی شەڕی شیعە و سوننە، هەندێک لە دانیشتووانی کازمییەی شیعەنشین چوونە مزگەوتی ئەبو حەنیفە و پێکەوە لەگەڵ سوننەکان نوێژی بە کۆمەڵیان کرد، دڵنیایی درا لە نەگەڕانەوەی سەردەمی ناکۆکی و شەڕی تایفیی سوننە و شیعە.  هەریەک لە قاسم ئەعرەجی، سەرۆکی دەزگای ئاسایشی نەتەوەیی و جێگری فەرماندەی ئۆپەراسیۆنە هاوبەشەکانی عێراق سەردانی مزگەوتەکەیان کردوو بەڵێنی پاراستنیاندا.  ئەفسەرێکی باڵای وەزارەتی ناوخۆی عێراق رایگەیاندووە، دوای بڵاوکردنەوەی هەڕەشەکان لە تۆڕە کۆمەڵایەتییەکان بۆ رووخاندنی مەزاری ئیمام ئەبو حەنیفە رێوشوێنیان گرتەبەر و هێزیان بۆ پاراستنی رەوانەی ناوچەکە کردووە، هێشتاش نازانرێت کێن ئەوانەی کە ئەم جۆرە هەڕەشانە دەکەن، ئەمانە هەر ئەو کەس و گرووپانەن کە داوای تێکدانی پەیکەرەکەی ئەبوجەعفەری مەنسووریان دەکرد.  مستەفا بەیاتی، گوتاربێژی مزگەتی ئیمام ئەعزەم کە مەزاری ئیمام ئەبو حەنیفەی تێدایە دەڵێت، زۆربەی سەرکردە و لایەنە ئەمنییەکان پەیوەندییان پێکردوون بەڵێنی پاراستنی مزگەوتەکەیان داوە.  چالاکڤانان هۆشداریدەدەن لە هەڵگیرسانەوەی شەڕی تایفی نێوان شیعە و سوننە و هەندێک لایەنەی سیاسیی شیعەی شکستخواردووش تۆمەتبار دەکەن بەوەی لە پشت ئەم هەوڵانەوەن و دەیانەوێت بۆ بابەتی هەڵبژاردنەکان سوودی لێببینن.  ئەو چالاکڤانانە گرووپێکی ناو شیعەکان تۆمەتباردەکەن بەوەی لە پشت هەڕەشەی تێکدانی مەزاری ئیمام ئەبو حەنیفەوەن، ئەوانیش شیعەی شیرازییان پێدەگوترێت، ئەوانەی کە سادق شیرازی بە مەرجەعی خۆیان دەزانن و بە گرووپێکی تووندڕەوی ناو شیعە دەناسرێن.  سادق حوسێنی شیرازی، مەرجەعێکی شیعەی عێراقییە لە شاری قومی ئێران نیشتەجێیە، بەڵام تاوەکو ئێستا نووسینگەکەی هیچ راگەیێندراوێکی لەبارەی ئەو تۆمەتانەوە بڵاونەکردووەتەوە.  چالاکڤانان تۆمارێکی دەنگیی سادق شیرازییان بڵاوکردووەتەوە کە داوای رووخاندنی مەزاری ئەبو حەنیفە دەکات، بەڵام هێشتا پشتڕاست نەبووەتەوە ئەو دەنگە شیرازی خۆیەتی یان نا.  بەشێک لە میدیا عێراقییەکانیش بڵاویان کردووەتە کە هێزە ئەمنییەکان نووسینگەی شیرازییان لە ناوچەی کازمییەی بەغدا داخستووە، دوای ئەوەی داوای تێکدانی مەزراگەکەی کردبوو.  قوسەی مەحبووبە، نووسەر و لێکۆڵینڤانی دیاری عێراقی لەبارەی شیعەی شیرازییەکانەوە دەڵێت، بابەتی تێکدانی پەیکەرەکەی ئەبو جەعفەری مەنسوور و مەزاری ئیمام ئەبو حەنیفە لەلایەن شیعە شیرازییەکانەوە ورووژێندرا، نووسیویەتی، شیرازییەکان بەشێکی شیعەی تووندڕەون، بێڕێزیی دەکەن و جنێو بە هاوەڵانی پێغەممبەری ئیسلام دروودی خوای لەسەر بێت دەدەن، جنێو بە هەموو مەرجەعەکانی نەجەفیش دەدەن و داننانێن بە مەرجەعیەت بوونی ئایەتوڵڵا عەلی سیستانیدا.  شیعەی شیرازی زیاتر لە کوێت، بەحرێن و لەندەنن، پەیڕەوکارانیان لە عێراق و ئێران کەمن، لە ئێران پێیان دەگوترێت شیعەی ئینگلیز، خاوەنی سەرمایە و پارەیەکی زۆرن و سەرچاوەی ئەو داهاتە زۆرەشیان دیار نییە، ئەمە بە قسەی قوسەی مەحبووبە.  سەید حەسەن موسەوی، یەکێکی دیکە لە مەرجەعەکانی شیعە لەو بارەوە هاتووەتە دەنگ و دەڵێت، "ئەوەی کە هانی رووخاندنی مەزاری ئیمام ئەبو حەنیفە دەدات فاسق و تاوانبارە. "