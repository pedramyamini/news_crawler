ماتیۆ تولەر، باڵیۆزی ویلایەتە یەکگرتووەکانی ئەمریکا لە عێراق رۆژی ٢٣ - ٠٣ - ٢٠٢١ لە کاتی بەشداریکردنی لە کۆڕێکی پەیمانگەی ویلایەتە یەکگرتووەکان بۆ ئاشتی کە بەشێوەیەکی ئۆنلاین رێکخرابوو، راگەیاند، ئامانجە ستراتیژییەکانی ئەمریکا نەگۆڕن، وێڕای گۆڕینی ئیدارەکانی ئەمریکا، لە رووی پراکتیکییەوە یەکێک لە بەرهەمەکانی ئەو سیستمەی ئەمریکا هەر چوار ساڵ، یاخود هەشت ساڵ جارێک، کە ئیدارەیەکی نوێ دێت بە چاوێکی جیاواز لە ئیدارەی پێش خۆی سەیری ئاڵنگارییەکان دەکات. ئەو چاوانە، چاوێلکەی نوێ دەهێنن بۆ هەندێک ئاڵنگاریی کە رووبەڕوویان دەبنەوە، بەڵام بە دڵنیاییەوە بەردەوام دەبێت و گرنگیدانی ئەمریکا بۆ ئەو وڵاتە گرنگە گۆڕانی بەسەردا نایەت.  باڵیۆزی ویلایەتە یەکگرتووەکانی ئەمریکا لە عێراق ئاماژەی بەوەکرد، رووبەڕووبوونەوەی پەتای کۆرۆنا و هاوکاری ئابووریی و گۆڕانکاری کەشوهەوا کاری لە پێشینەی ئیدارەی سەرۆک بایدنە، هەوڵدەدات ئەو پەتایە لە ژێر کۆنترۆڵدابێت، نەک تەنیا بۆ ئەوەی رۆژانە گیانی هەزاران کەس رزگار بکرێن، بەڵکو گرنگیشە ئابووری بێتەوە سەرپێی خۆی.  هەر لە درێژەی قسەکانیدا، ماتیۆ تولەر، گوتی، ئێمە پابەندین بە کارکردن لەگەڵ وڵاتانی ناوچەکە لەبارەی چۆنیەتی بەشداریکردن لە ئامانجەکانی رێککەوتنی پاریس. کەشوهەوا یەکێکە لە کێشە راستەقینەکانی عێراق، کاریگەری کردووەتە سەر ئاو و پلەکانی گەرما و ئاوی پاکی خواردنە و دووبارەبوونەوەی وشکەساڵی. هاوکات پشتیوانی لە عێراق دەکەن لە چاکسازیی و فرەکردنی ئابوورییەکەی کە پشت بە نەوت دەبەستێت، عێراق لە مانگی تشرینی یەکەمی ساڵی رابردوو کاخەزی سپی بۆ چاکسازیی ئابووری پێشکێشکردووە، لەگەڵ پلانی جێبەجێکردنی چاکسازیی لە کانوونی دووەمی رابردوودا، ئێمە هیوادارین ئەو چاکسازییانە لەسەر کاخەزەوە بگوازرێنەوە بۆ راستی.   باڵیۆزی ئەمریکا دووپاتیکردەوە، تێکشکاندنی داعش کاری لە پێشینەی ئەمریکایە و گوتیشی، دوو تەقینەوەی یەک لەدوایەکەی مانگی یەکی رابردوو لە بەغدا، ئەوەی بەبیرهێناینەوە، کە تاوەکو ئێستا هەڕەشەی تیرۆر ماوە و راشیگەیاند، "لەگەڵ ئەوەی داعش لە رووی ماددییەوە شکستیخواردووە، بەڵام بوونی هێزەکانی ئەمریکا لە عێراق لەسەر داواکاریی حکومەتی عێراقی بووە بۆ ئەنجامدانی کاری سنووردار لە پێشکێشکردنی راوێژ و هاوکاریکردنی هێزەکانی دژە تیرۆر بە هێزەکانی پێشمەرگەشەوە بۆ رێگریکردن لە رێکخراوی داعش. "  ماتیۆ تولەر، ئاماژەی بەوەشکرد، بەردەوام دەبن لە پاراستنی بوونی ئەمریکا، بەهۆی ئەوەی گرنگە بۆ هاوکاریکردنی حکومەتی عێراق لە رێگریکردن لە "گەڕانەوەی داعش و تیرۆریستان" لە هەڕەشەکردن لە گەلی عێراق و هەڕەشەکردن لە ئاسایشی هەرێمی.  لە بەشێکی دیکەی قسەکانیدا باڵیۆزی ویلایەتە یەکگرتووەکانی ئەمریکا لە عێراق باسی لەوەکرد، هەڵبژاردنی داهاتوو، خاڵی وەرچەرخان دەبێت لە دیموکراسی عێراقدا، چاودێری کارای نێودەوڵەتی بۆ هەڵبژاردنەکان سوودی دەبێت بۆ بەهێزکردنی متمانە بە پرۆسەی هەڵبژاردن و رێگریکردن لە کەمی بەشداریکردن وەک هەڵبژاردنی ٢٠١٨ دا کە بووە هۆی ئەوەی حیزبە هاوپەیمانەکانی ئێران لە پەرلەمان دەستکەوتیان هەبێت.