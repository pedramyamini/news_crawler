پێنج ساڵ لەمەوپێش دووژمندارێتی لەنێوان هەردوو هۆزی جبووری و سەعدی سەریهەڵدا و باوک و کوڕێک لە هۆزی جبووری کوژراون، بکوژ کە لە هۆزی سەعدی بوو، بەبێ ئامادەبوونی لە دادگە سزای لەسێدارەدانی بۆ دەرکراوە و کاتێک هۆزی جبوور ئامادە نەبوون لە بکوژەکە خۆش ببن، چەند چەکدارێکی هۆزی سەعدی وەکو هۆشداریدان ٥٠ مانگای هۆزی جبووریان بە فیشەک کوشتووە.  سەڵاح عەزیز، خاوەنی کێڵگەی بەخێوکردنی مانگا بە تۆڕی میدیایی رووداوی راگەیاند "ئەوانە ویستیان کارەکەیان وەکو فشارێک لەسەر من بەکاربێنن، تاوەکو من لێیان خۆشبم و لەگەڵیان دانیشین و سوڵح بکەین، منیش رازی نەبووم، بۆیە چوونە سەر کێڵگەی مانگاکان و دەستیان کرد بە کوشتنی هەموو مانگاکان و ئەوەی مایەوە ژمارەیەکی کەمە و هەموو فیشەکەکان لەسەریان دراوە".  ئەمە جاری دووەمە، مانگا لە شەڕی نێوان ئەو دوو هۆزەدا دەکرێتە ئامانج، زیانەکان بە نزیکە ١٥٠ ملیۆن دینار دەخەمڵێندرێن و هەردوولا بەردەوامن لە هەڕەشەکردن لەیەکتر و دەیانەوێت لە دەرەوەی یاسا، ئەو دووژمندارییە یەکلایی بکەنەوە.  مەهدی جاسم لە هۆزی جبوور دەڵێت "پێشتر هێرش کرابووە سەر کێڵگەکەی تەنیشتمان و مانگایان تێدا کوشتبوو، وایانزانیبوو ئەوانەش هی ئێمەن و ئێستاش کێڵگەکەی ئێمەیان کردە ئامانج و زۆربەی مانگاکانیان کوشت، زیانەکانمان زۆرە، ئەوانەی مانگاکانیان کوشت سزای لەسێدارەدانیان هەیە و دەتوانرێت دەستگیربکرێن و لێکۆڵینەوەیان لەگەڵدا بکرێت".  جگە لە کوشتنی نزیکەی ٥٠ مانگا، ٢٥ی دیکەش هەر بە فیشەک بریندارکران، ئەمەش بە نوێبوونەوەی ئەو دووژمندارییە دادەنرێت کە پێنج ساڵە لەنێوان ئەو دوو هۆزەدا رەگی داکوتیوە.  هەرچەندە هۆزی جبوور لە بنکەی پۆلیس سکاڵایان لەسەر هۆزی سەعدی تۆمارکردووە، بەڵام لەبەرئەوەی هەردوولا هێزی چەکدارییان هەیە، پۆلیس لەو کەیسە دوورەپەرێز وەستاوە و چاوی لەوەیە بە ئاشتیی کۆمەڵایەتی کێشەی نێوانیان چارەسەر  عەلی قەدۆ، ئەفسەری پۆلیس رایگەیاند "کاتێک هەڵدەکوتنە سەر لایەنی بەرامبەر، ئەگەر مرۆڤیان دەستنەکەوێت پەنا بۆ کوشتنی ئاژەڵ و سووتاندنی ماڵ دەبن، یەکێک لە هۆکارە سەرەکییەکانی ئەم دیاردەیە بوونی چەکێکی زۆرە لەلای ئەندامانی ئەو خێڵ و هۆزانە و وادەکات یاسا و هێزە ئەمنییەکان لاوازبن".  دەسەڵاتی خێڵایەتی لەو پارێزگایانەی زۆرینە شیعە مەزهەبن باڵادەستە، زۆربەیان چەکدار و هەندێکشیان هێزی چەکداریان هەیە، ئەمەش وایکردووە بۆ یەکلاییکردنەوەی دووژمنداری، یاخود هەر کێشەیەکی دیکە، زۆرجار چەک بەکاربهێنن.  بەپێی ئامارەکانی ژووری ئۆپەراسیۆنە هاوبەشەکانی بەغدا، تەنیا لە چوار مانگی ئەمساڵدا، ٢٦ شەڕ لەنێوان هۆزەکان لە پارێزگاکانی بەسرە، زیقار، دیالە و حلە تۆمارکراون.