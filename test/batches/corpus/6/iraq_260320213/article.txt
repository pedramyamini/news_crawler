وەزارەتی دادی ئەمریكا لە ماڵپەڕەکەی خۆیدا بڵاوی کردووەتەوە، دەستی بەسەر هەردوو ماڵپەڕی (r - m - n. net)  و (ئەلمەعلومە)دا گرتووە کە "بەشێوەیەكی نایاسایی لەلایەن رێكخراوێكی تیرۆریستی بیانی لە نێوخۆی وڵاتدا بەکارهاتووە".  راج پاراک، هەڵسوڕێنەڕی كاروباری داواكاری گشتیی ئەمریكا بۆ ناوچەی رۆژهەڵاتی فێرجینیا رایگەیاند: "نابێت ئینتەرنێت وەكو ئامرازێك بۆ هاندان بۆ تووندوتیژی و بڵاوكردنەوەی گوتاری رق و كینە لەلایەن رێكخراوە تیرۆریستەكان بەكاربهێندرێت". گوتیشی: " دەبێت كۆمپانیاكان پابەند دەبن بەجێبەجێكردنی یاسا بۆ بەكارهێنانی هەموو هەوڵێك بۆ بەرەنگاربوونەوەی تیرۆر. "  هەروەها كیفن كورلاند، بەرپرسی نووسینگەی پیشەسازی و ئاسایش رایگەیاند "هاوكارانمان هەموو ئامرازێكی بەردەست بەكاردێنن بۆ پاراستنی هاووڵاتیانی ئەمریكی، لە كردەوە تووندوتیژیە تیرۆریستەكان كە لە رێگەی ئینتەرنێتەوە ئاراستە دەكرێن. "  كۆرلاند گوتیشی "بەردەوام دەبین لە پەكخستنی رێكخراوە تیرۆریستە بیانییەكانی وەكو كەتائیبی حیزبوڵڵا و هەوڵەكانیان بۆ بەكارهێنانی ژێرخانی سایبرانی ئەمریكی بۆ زیانگەیاندن بە ئاسایشی نەتەوەیی ویلایەتە یەكگرتووەكان. "  پێشتر وەزارەتی گەنجینەی ئەمریكا كەتائیبی حیزبوڵڵای عێراقی بە ئەنجامدانی تووندوتیژی دژی هاوپەیمانان و هێزە ئەمنییەكانی عێراق تۆمەتباركردبوو، وەزارەتی دەرەوەی ئەمریكاش گرووپەکەی وەكو رێكخراوێكی تیرۆریستی بیانی ناساندووە.  لە ئابی ٢٠٢٠ ئەمریكا دەستی بەسەر كەناڵی تەلەفزیۆنی ئیتجاهدا گرت بەو پێیەی باڵی راگەیاندنی كەتائیبی حیزبوڵڵایە، لە راگەیێندراوێكدا ئاماژەی بەوەكرد: "كەتائیب لەرێگەی دەزگا راگەیاندنەكانی زانیاریی هەڵە لەبارەی پەتای كۆرۆنا بڵاودەكاتەوە، بە ئامانجی زیانگەیاندن بە ناوبانگی ئەمریكا لە لایەن عێراقییەكان و تێكدانی سەقامگیری لە ناوچەكە بۆ بەرژەوەندیی ئێران".