یۆنامی لە راپۆرتێكیدا، کە شەشەمینە لەو زنجیرە راپۆرتانەی بۆ ئەنجوومەنی ئاسایشی نێودەوڵەتی ناردووە، باس لە ئامادەکارییەکانی عێراق بۆ هەڵبژاردنی پێشوەخت دەکات و وردەکاریی هاوکارییەکانی یۆنامی بۆ کۆمسیۆنی باڵای هەڵبژاردنەکانی خستووەتەڕوو.  یۆنامی لە راپۆرتەکەیدا رایگەیاندووە، تاوەکو ٢٥ی مانگی شوباتی ئەمساڵ تەنیا ٨٦ کەس بەربژێر ناوی خۆیان لە کۆمیسیۆن تۆمارکردووە، لەو ژمارەیەش تەنیا ١٢ یان ژنن. لەکاتێکدا ژمارەی کوردسییەکانی پەرلەمانی عێراق ٣٢٩ کورسییە.  بەپێی راپۆرتەکەی یونامی لە کۆی ئەو بەربژێرانەی ناوی خۆیان لە کۆمسیۆن تۆمارکردووە، ٣ بەربژێر هەن، کە نوێنەرایەتی کوردی ئێزدی، کوردی فەیلی و سابیئەی مەندائی دەکەن.  یۆنامی لە راپۆرتەکەیدا ئاماژە بە ژمارەی بەربژێرە سەربەخۆکان دەکات و دەڵێت، لە کۆی ئەو ٨٦ کەسەی کە تاوەکو ئێستا خۆیان بەربژێرکردوون، تەنیا ٣ بەربژێریان سەر بە پارت یان هاوپەیمانی سیاسین و ٨٣ بەربژێریان سەربەخۆن و نوێنەرایەتی هیچ لایەنێكی سیاسی ناکەن.  یانۆمی دەشڵێت، تاوەکو ئێستا لە کۆی ١٣ هاوپەیمانی کە داوای ناونووسینیان کردووە، تەنیا ٥ هاوپەیمانی ناویان تۆمارکراوە و هەشتیان لەژێر پرۆسەی هەڵسەنگاندندان.  یۆنامی ئاماژەی بەوەداوە،  ٢٤٩ پارتی سیاسی ناویان تۆمارکراوە، لەنێوانیاندا ٩٩ پارت ئامادەییان دەربڕیوە بەشداری لە هەڵبژاردنەکاندا بکەن، هەروەها لەو ٢٤٩ پارتە، هێشتا ٥٨ پارت ماون لەژێر پرۆسەی هەڵسەنگاندندان بۆ ئەوەی ناویان تۆمار بکرێت.  سەبارەت بە تۆمارکردنی دەنگدەران، یۆنامی رایگەیاندووە هەزار و ٧٩ ناوەندی تۆمارکردنی دەنگدەران هەن، تاوەکو ٢٥ی مانگی شوباتی ئەمساڵ، لەکۆی زیاتر لە ٢٥ ملیۆن و ١٣٩ هەزار کەس کە مافی دەنگدانیان هەیە، تەنیا ١٥ ملیۆن و ٥٣٤ هەزار و ٥١٨ کارتی بایۆمەتری دابەشکراون. یۆنامی پێشبینی کردووە رێژەی تۆماری بایۆمەتری لە ٦٤ % تێنەپەڕێت.  سەبارەت بە کارتەکانی دەنگدان یۆنامی رایگەیاندووە، زیاتر لە ١٣ ملیۆن و ٢٢١ هەزار کارت دابەشکراون و ١.٥ ملیۆن کارتی دیکە چاپکراون و لە پرۆسەی دابەشکردندان.  هەرچەندە پێشتر وا بڕیار بوو هەڵبژاردنی پەرلەمانی عێراق لە ٦ - ٦ - ٢٠٢١ بکرێت، بەڵام بەهۆی تەواونەبوونی ئامادەکارییەکانی کۆمیسیۆنی باڵای سەربەخۆی هەڵبژاردنەکانی عێراق و کەمی ژمارەی ئەو هاوپەیمانیانەی لە کۆمیسیۆن تۆمارکرابوون، ئەنجوومەنی وەزیرانی عێراق بڕیاری دا هەڵبژاردنەکە بۆ ١٠ - ١٠ - ٢٠٢١ دوابخرێت.