حەسەن ئالی، پەرلەمانتاری یەكێتیی نیشتمانی كوردستان بە تۆڕی میدیایی رووداوی راگەیاند "پێموایە تێپەڕاندنی پرۆژەیاسای دادگەی فیدراڵی هەنگاو و رێگەخۆشكەرێك بوو بۆئەوەی ئەمڕۆ بودجە تێپەڕێندرێت".  بە گوتەی ئەو پەرلەمانتارەی یەكێتی، ئەو كێشانەی لە چەند رۆژی رابردوودا لەسەر بودجە هەبوون، تەنیا كورد نەبووە و دەڵێت "بەراورد بە نێو ماڵی شیعەكان، ئێمە هیچ كێشەیەكمان لە بودجە نەبووە و شیعە لەنێو خۆیاندا كێشەیان هەیە و دەڵێن، ئەگەر ئەو بودجەیە پەسند بكرێت وەكو ئەوە وایە هەموو پارەی عێراق بخەینە ژێر دەستی ستەفا كازمی، بۆئەوەی له هەڵمەتی هەڵبژاردندا لە بەرژەوەندیی خۆی بەكاریبهێنێت".  حەسەن ئالی باسی لەوە کرد "بودجەی ئەمساڵ زۆربەی  بۆ پرۆژەكان تەرخانكراوە، ئەو پرۆژانەش بە دەستكەوت بۆ سەرۆكی حكومەت هەژمار دەكرێن بۆ كاتی هەڵبژاردن، ناكۆكییەكەش زیاتر لەسەر ئەوەیە".  رۆژی پێنجشەممە ١٨ - ٠٣ - ٢٠٢١ ئه‌نجوومه‌نی نوێنەرانی عێراق به پشتبه‌ستن به زۆرینه‌ی ساده‌ی (٥٠+١) ده‌قی پرۆژه‌ی هه‌مواری یاسای ژماره ٣٠ی ساڵی ٢٠٠٥ی دادگەی باڵای فیدراڵی په‌سندكرد.