رۆژی چوارشەممە ٢ی حوزەیرانی ٢٠٢١ لە بەغدا، شاندی باڵاى حکومەتی هەرێمی کوردستان بە سەرۆکایەتیی قوباد تاڵەبانی، جێگرى سەرۆکی ئەنجوومەنی وەزیران سەردانی دەستەى سیاسیی رەوتی سەدری کرد و لەلایەن نەسار روبەیعی و ژمارەیەک سەرکردەى باڵاى دەستەکەوە پێشوازی کران.  لە کۆبوونەوەکەدا گفتوگۆ لەبارەى پەیوەندییە دووقۆڵییەکان کرا و قوباد تاڵەبانی سوپاسی کردن کە لەکاتی پەسندکردنی بودجەى ساڵى ٢٠٢١ ى فیدراڵی هاوکاربوون تاوەکو لەگەڵ لایەنەکان و لەناو ئەنجوومەنى نوێنەرانی عێراقدا رێککەوتن بکرێت لەبارەى یاساى بودجە.  جێگری سەرۆکی حکومەتی هەرێمی کوردستان رایگەیاند "کێشەى بەغدا کێشەى ئێمەشە و بێگومان کێشەى هەرێمی کوردستانیش کێشەى عێراقە، بۆیە دەبێت هەوڵبدەین کێشەکان لە عێراق و هەرێمی کوردستان پێکەوە چارەسەر بکەین".  بەپێی راگەیێندراوی حکومەتی هەرێمی کوردستان نەسار روبەیعی رایگەیاندووە "پەسندکردنی بودجە بەو شێوازە، زەمینە لەباردەکات بۆ چارەسەرکردنی کێشە هەڵپەسێردراوەکانی دیکە"، هیواشی خواست هەمیشە نزیکبوونەوە هەبێت لەنێوان هەرێمی کوردستان و عێراق بۆ چارەسەرکردنی گرفتەکان بەشێوەیەکى گشتی.