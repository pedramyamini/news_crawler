نووسینگەی راگەیاندنی سەرۆکوەزیرانی عێراق، ئەمڕۆ یەکشەممە، لە راگەیێندراوێکدا رایگەیاند، "مستەفا کازمی، سەرۆکوەزیرانی عێراق ئەمڕۆ بە سەرۆکایەتیی شاندێکی حکومەت بەرەو ویلایەتە یەکگرتووەکانی ئەمریکا بەڕێکەوت لە چوارچێوەی سەردانێکی فەرمی کە چەند رۆژێک بەردەوام دەبێت؛ بۆ تاوتوێکردنی پەیوەندییەکانی نێوان عێراق و ئەمریکا لە هەموو بوارەکاندا؛ لەگەڵ تاوتوێکردنی پرسە هاوبەشەکانی نێوان هەردوولا. "  بەپێی راگەیێندراوەکە؛ کازمی پێش بەڕێکەوتنی بەرەو ئەمریکا رایگەیاندووە، "ئەم سەردانە لە چوارچێوەی هەوڵەکانی عێراقدایە بۆ جێگیرکردنی پەیوەندییە بەهێزەکان لەگەڵ ویلایەتە یەکگرتووەکانی ئەمریکا لەسەر بنەمای رێزگرتن و هاوئاهەنگی دوولایەنە لە هەموو بوارەکاندا، ئەم سەردانە هەروەها بەرهەمی هەوڵێکی درێژخایەن و کاری چڕە لە گەڕەکانی گفتوگۆی ستراتیژی بۆ رێکخستنی پەیوەندییە ئەمنییەکانی نێوان عێراق و ئەمریکا لەسەر بنەمای بەرژەوەندیی نیشتمانیی عێراق. "  بڕیارە سبەی دووشەممە (٢٦/٧/٢٠٢١) بە بەشداری مستەفا کازمی، سەرۆکوەزیرانی عێراق گەڕی چوارەمی گفتوگۆی ستراتیژی لە نێوان عێراق و ئەمریکا لە واشنتن بەڕێوەبچێت، بڕیاریشە هەر سبەینێ کازمی لەگەڵ جۆ بایدن، سەرۆکی ئەمریکا کۆببێتەوە.  سەبارەت بە سەردانەکەی مستەفا کازمی، سەرۆکوەزیرانی عێراق هەینی رابردوو لە هەڤپەیڤینێکدا لەگەڵ ئاژانسی ئەسۆشیەتد پرێس رایگەیاند، "ئەوەی عێراق لە ئەمریکییەکانی دەوێت پاڵپشتیکردنی هێزەکانمانە لە راهێنان و پەرەدان بە تواناکانی و پێکەوەکارکردنی ئەمنی.. عێراق ئەمڕۆ وەک سوپا و هێزی سەربازی و ئەمنی توانای بەرگریکردن لەخۆی هەیە و پێویستی بە هێزێكی شەڕکەری بیانی لەسەر خاکی عێراقدا نییە. "  سەرۆکوەزیرانی عێراق، لەو هەڤپەیڤینەدا گوتیشی: "سەردانەکەمان بۆ واشنتن بۆ تەواوکردنی کۆمەڵێک دانوستاندنە، کە لە بەغدا و واشنتن لە ساڵی رابردوودا بەڕێوەچوون بەمەبەستی رێکخستنی ئاستی پەیوەندییەکان لەنێوان عێراق و ویلایەتە یەکگرتووەکانی ئەمریکا لە هەموو بوارەکاندا لەنێویاندا فێرکاری، فەرهەنگی، تەندروستی، وزە و هەروەها بارودۆخی ئەمنی و پەیوەندییە ئەمنییەکان. "  هەروەها فوئاد حوسێن، وەزیری دەرەوەی عێراق؛ کە ئێستا لە ئەمریکایە بۆ سەرۆکایەتیکردنی شاندی دانوستاندکاری عێراق لە گەڕی چوارەمی گفتوگۆی ستراتیژی لەنێوان عێراق و ئەمریکا، هەینی رابردوو لە کۆنگرەیەکی رۆژنامەوانیی هاوبەشدا لەگەڵ ئەنتۆنی بلینکن، وەزیری دەرەوەی ئەمریکا لە واشنتن رایگەیاند: "لەگەڵ ئەوەی رێکخراوی داعشی تیرۆریست رێکخراوێکی نێوخۆییە و لەنێو عێراقدا چالاکە، بەڵام لە هەمان کاتدا، رێکخراوێکی هەرێمی و نێودەوڵەتییە، هەروەها ئایدیۆلۆژیاکەی نێودەوڵەتییە؛ بۆیە پێویستمان بە کاری نێودەوڵەتییە بۆ رووبەڕووبوونەوەی داعش و ئایدیۆلۆژیاکەی. "  ئەو گوتانەی وەزیری دەرەوەی عێراق کاردانەوەی چەند گرووپێکی حەشدی شەعبی لە عێراق لێکەوتەوە، چونکە قەیس خەزعەلی، ئەمینداری گشتیی گرووپی عەسائیبی ئەهلی حەق کە یەکێکە لە گرووپەکانی حەشدی شەعبی، لە هەژماری خۆیدا لە تۆڕی کۆمەڵایەتیی تویتەر رایگەیاند، "ئەو لێدوانە تەنیا یەک واتای هەیە کە بانگەشەکردنە بۆ ئەو بیانووانەی کە ئیدارەی ئەمریکا دەیانهێنێتەوە بۆ مانەوەی لە خاکی عێراق. "  دواتر نەسر ئەلشممەری، جێگری ئەمینداری گشتیی گرووپی نوجەبا؛ کە هاوکات گوتەبێژی فەرمیی گرووپەکەیە، لە هەژماری خۆیدا لە تۆڕی کۆمەڵایەتیی تویتەر رایگەیاند: "باسی گۆڕینی هێزە داگیرکەرەکانی ئەمریکا لە هێزی شەڕکەرەوە بۆ راوێژکار تەنیا فێڵێکی بێبەهایە و یەک واتای هەیە کە بریتییە لە چوونە دەرەوە لە دەرگا و هاتنە ژوورەوە لە پەنجەرە.. بۆیە هەڵوێستی بەرگری بەرامبەر ئەو هێزانە نەگۆڕە و جیاکاری ناکات لەنێوان راوێژکارە داگیرکارەکان و سەربازە داگیرکارەکان، چونکە هەموویان ئامانجی گرنگن بۆ چەکی بەرگری تاوەکو دوا سەربازی داگیرکار لە خاکی عێراق دەردەچێت. "  بەپێی وەزارەتی بەرگریی ئەمریکا - پێنتاگۆن؛ ژمارەی هێزەکانی ئەمریکا ئێستا لە عێراق ٢٥٠٠ سەربازە.  گرووپەکانی حەشدی شەعبی و لایەنە سیاسییەکانی نزیک لە ئێران و بەرهەڵستکاری ئەمریکا لە عێراق داوا لە کازمی دەکەن لەم گەڕەی گفتوگۆدا راستەوخۆ داوا لە ئەمریکا بکات هەرچی زووە هێزەکانی لە خاکی عێراق بکشێنێتەوە؛ بۆیە بە هەر ئاماژەیەک بۆ مانەوەی هێزەکانی ئەمریکا لە عێراق هەڵوێستی بەرهەڵستکارانە دەنوێنن.