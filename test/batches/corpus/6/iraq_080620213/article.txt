ئەمڕۆ سێشەممە ٠٨ - ٠٦ - ٢٠٢١ دۆمینیک راب، وەزیری دەرەوەی بەریتانیا بە سەردانێکی فەرمی گەیشتە بەغدا و لەلایەن فوئاد حوسێن، هاوتا عێراقییەکەی پێشوازیی لێکرا، دواتر لەگەڵ سەرۆکوەزیران، سەرۆککۆمار و سەرۆکی پەرلەمانی وڵاتەکە کۆبووەوە.  لە دیدارەکەدا فوئاد حسێن و بافڵ تاڵەبانی، ھاوسەرۆکی یەکێتیی نیشتمانیی کوردستان ئامادە بوون، گفتوگۆ لەبارەی گرنگیی بەھێزکردنی پەیوەندیی دووقۆڵی نێوان عێراق و بەریتانیا لە سەرجەم بوارەکاندا کرا ئەوەش لە رێگەی ئەو لێکتیگەشتنە ھاوبەشەی کە ئەمڕۆ لەنێوان ھەردوو وڵات واژۆکرا.  بەپێی راگەیێندراوی سەرۆکایەتیی کۆماری عێراق، لێکتێگەیشتنەکە "جەختدەکاتەوە لە گرنگیی پەرەپێدانی پەیوەندییەکان بەجۆرێک لە بەرژەوەندیی هەردوو گەلی دۆست بێت لە بوارەکانی ئابووری و رۆشنبیری، کە سوودی ھەیە بۆ هەموو ناوچەکە لە چەسپاندنی ئاسایش و سەقامگیری، ھاوکات دووپاتکرایەوە لە بەھێزکردنی هاوئاهەنگی بۆ بەگژداچوونەوەی تیرۆر و گەندەڵی ئیداری و دارایی و گێرانەوەی پارە و سامانی دزراو و بە تاڵانبراوەکانی عێراقی بۆ دەرەوەی وڵات".  لە بەشێکی دیکەی راگەیێندراوەکەدا هاتووە، سەرۆککۆمار جەختیکردەوە کە عێراق بەرەو پەیوەندییە هاوسەنگەکان ھەنگاودەنێت لەسەر بنەمای کاری هاوبەش لەگەڵ وڵاتانی دۆست لە کۆمەڵگەی نێودەوڵەتی بۆ چەسپاندنی ئاسایش و سەقامگیری لە ناوچەکە و کەمکردنەوەی بارگرژییەکان و پشتیوانیکردن لە پتەوکردنی پەیوەندییەکان لە بوارەکانی ئابووری و بازرگانی و تەندروستی و ژینگە کە "سوودی بۆ هەمووان ھەیە".  وەزیری دەرەوەی بەریتانیا پابەندبوونی وڵاتەکەی بۆ پشتیوانیکردن لە ئاسایش و سەقامگیری و رۆڵی کارای عێراق لە ناوچەکە دووپاتکردەوە، بەپێی ئەوەی لە راگەیێندراوەکەدا هاتووە، خواستی وڵاتەکەی بۆ پتەوکردنی هاوئاهەنگی و ھاریکاری لە بوارەکانی ئابووری و رۆشنبیری و پاڵپشتیی وەبەرهێنان و برەودان بە دەرفەتی گەشەپێدان و پێشکەوتن بۆ عێراق دەربڕی.  لە بەشێکی دیکەی سەردانەکەیدا بۆ عێراق، دۆمینیک راب سەردانی مستەفا کازمی، سەرۆکوەزیرانی وڵاتەکەی کرد، لە دیدارەکەدا باسی بەرژەوەندییە هاوبەشەکانیان کردووە و هەردوولا رازی بوون بەوەی هاوکارییەکانیان قووڵ بکەنەوە.