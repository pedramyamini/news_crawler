عەبدوڵڵا حەیالی، قایمقامی قەزای بەعقوبەی ناوەندی پارێزگای دیالە بە تۆڕی میدیایی رووداوی راگەیاند، "سەرەتای کەمئاوی لە پارێزگای دیالە دەرکەوتووە و کێشەکانیش کەڵەکە بوون. بەهۆی کەم ئاوییەوە چاوەڕێی دروستبوونی کێشەی گەورە دەکرێت، لەوانەش کۆچکردن لە پارێزگاکە. بۆیە پێویستە لایەنە پەیوەندیدارەکان چارەسەرێک بدۆزنەوە، بەڵام چارەسەرەکە کاتی نەبێت".  هاوکات موهەنەد مەعموری، بەڕێوەی سامانی ئاوی پارێزگای دیالە بە رووداوی گوت، "بەراورد بە ساڵانی رابردوو، ئاو لە پارێزگای دیالە نزیکەی ٩٠ % کەمیکردووە. دیالە بە رێژەی ٨٠ % تاوەکو ٩٠ % پشت بە ئاوی دەریاچەی حەمرین دەبەستێت. کەمبوونەوەی ئاوی هاتوو بۆ پارێزگاکە وایکردووە ئاوی دەریاچەی حەمرین کەم بکات".  لەبارەی زەویە کشتوکاڵییەکان لە پارێزگای دیالە موهەنەد مەعموری قسەی کرد و گوتی، "بەگشتی نزیکەی ١٥٠ هەزار دۆنم زەویی پارێزگاکە بۆ کشتوکاڵ گونجاوە، بەڵام ئێستا ئەو رووبەرە لەژێر هەڕەشەدایە".  لەلایەن خۆیەوە رەعد تەمیمی، سەرۆکی یەکێتییە جووتیارییەکان لە پارێزگای دیالە رایگەیاند، ئەوەی ئێستا لە پارێزگای دیالە لە بواری وشکەساڵییەوە هەیە لەدوای ساڵی ٢٠٠٣ وە وێنەی نەبووە و ئاماژە بەوەش دەکات، ئەو پارێزگایە لە گەورەترین کارەساتی وشکەساڵی نزیکدەبێتەوە.  رەعد تەمیمی ئەوەی خستەڕوو، "ئێستا خەڵکێکی زۆر دەستی بە هەڵکەندنی بیر کردووە. هەندێک ناوچەش بە کردەیی چوونەتە نێو قەیرانەکەوە و بەهۆی کەمئاوییەوە رووبەڕووی کێشەی جیددی بوونەتەوە، بەتایبەتی گوندەکانی باکوور و رۆژهەڵاتی پارێزگاکە. هەر مەترێک هەڵکەندنی بیریش بۆ ٢٣ هەزار دینار بەرزبووەتەوە، کە ئەمەش باری سەرشانی خەڵک قورستر دەکات".  محەممەد مەندەلاوی، بەڕێوەبەری راگەیاندنی کشتوکاڵی دیالەش باس لەوە دەکات، فەرمانگەی ئاوی دیالە بە فەرمی پێی راگەیاندوون، ناتوانن ئاوی پێویست بۆ پلانی کشتوکاڵیی وەرزی هاوین دابینبکەن، بۆیە وشکەساڵیی دیالەی بێبەشکردووە لە پلانی کشتوکاڵی بۆ وەرزی هاوین.  عەبدوڵڵا شەممەری، بەڕێوەبەری ژینگەی دیالەش دەڵێت، "لیژنەیەکی باڵا بۆ هەڵکەندنی بیر پێکهێندراوە، بەمەبەستی دیاریکردنی ئەو شوێنانەی کە زیاتر پێویستیان بە هەڵکەندنی بیرە. ئاوی کۆگاکراوی دەریاچەی حەمرینیش هێندە کەمبووەتەوە کە ١٨ ساڵە بەو جۆرە نەبووە، ئەوەش لەکاتێکدایە کە هێشتا لە قۆناخی سەرەتای گەرماداین و هاوین نەهاتووە".