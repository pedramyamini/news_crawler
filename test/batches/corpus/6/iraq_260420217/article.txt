بە بڕیاری ئەنجوومەنی وەزیرانی عێراق لیژنەیەک بۆ بەدواداچوون لە کەمتەرخەمی و هۆکاری ئاگر کەوتنەوەکە پێکهێنرا، ئەمڕۆ لیژنەکە لە راپۆرتەکەیدا باسی دیدار و کۆبوونەوەکانی کرد، لەگەڵ بەرپرسە باڵاکانی وەزارەت کۆبووەتەوە لەوانە بریکاری وەزارەت بۆ کاروباری تەکنیکی و کارگێڕی و بەڕێوەبەرە گشتییەکان، چەندین پرسیاری لێکردوون لەبارەی خزمەتگوزاریی نێو نەخۆشخانەکە و رادەی پابەندبوون بە رێنوێنییەکانی تەندروستی و ژینگەیی و خۆپارێزی و شێوازی مامەڵەکردنی دەزگا تەندروستی و پزیشکییەکان لەبارەی بووتڵەکانی ئۆکسجین و شێوازی کۆگاکردنیان.  هەروەها لیژنەکە لەگەڵ سەرۆکوەزیران و سەرۆکی پەرلەمان و جێگری سەرۆکی پەرلەمان کۆبوونەتەوە و گفتوگۆیان کردووە لەبارەی لێکەوتەکانی ئەو رووداوە، کە بەهۆیەوە نزیکەی ٨٢ کەس گیانیان لەدەستداوە و نزیکەی ١٠٠ کەسی دیکە برینداربوون. لیژنەکە گەیشتووەتە ئەو ئەنجامانە:  نەخۆشخانەی ئیبن ئەلخەتیب لە ساڵی ١٩٥٩ دروستکراوە، نەخۆشخانەیەکی کۆنە، سیستەمی ئاگرکوژێنەوەی ناوەندی تێدا نییە، لەگەڵ ئەوەی هەندێک بوتڵی ئاگرکوژێنەوە هەیە، کە بە گوتەی ئیدارەی نەخۆشخانەکە لە ١٨/٤/٢٠٢١ نۆژەنکراوەتەوە. لەگەڵ ئەوەشدا چاودێری و پشکنینی بەردەوام لەلایەن بەڕێوەبەرایەتیی بەرگریی شارستانی نەبووە.     هێزەکانی پاراستنی دام و دەزگاکان و ئیدارەی نەخۆشخانە کۆنترۆڵی ژمارەی هەواڵەکانی نەخۆشیان نەکردووە لە نێو نەخۆشخانەکەدا کە هەر نەخۆشێک ٣ - ٤ هەواڵی لەگەڵدا بووە لەگەڵ ژمارەیەکی دیکەی میوان. دەرکەوتوو هەندێک لە هەواڵەکانی نەخۆش هیتەر و ئامێری گەرمکردنەوەی خواردنیان لە نێو هۆڵەکانی نەخۆشخانەکان بەکارهێناوە.   بەپێی راپۆرتی لیژنەکە، نەبوونی پارەی پێویست بۆ دامەزراندنی کارمەند و پیشەوارەن، وایکردووە هاوەڵی نەخۆش خۆیان بوتڵی ئۆکسجین هەڵبگرن و بیگوزانەوە. دژبەری هەیە لەنێوان کاری وەزارەتی تەندروستی و پارێزگاکان بەشێوەیەکی گشتی و ئەمەش وایکردووە بەرپرسیارییەتییەکان تێکەڵ ببێت و  ناوەندیەتی نەبێت و نەتوانرێت بەرپرسیاریەتی دیاری بکرێت.  ژمارەی بوتڵە ئۆکسجینەکان لە نەخۆشخانەکە، بەهۆی پەتای کۆرۆنا ١٠٠٠ % زیادیان کردووە بە بەراورد بە پێش سەر هەڵدانی پەتاکە. نەبوونی کۆنترۆڵی جۆری بەسەر بوتڵەکانی ئۆکسجین. کەمیی پارەی تەرخانکراو بۆ سەلامەتی ئەمنی و پیشەیی و نۆژەنکردنەوە و چاککردنەوەیان.  لە ساڵی ٢٠٢٠ بڕی ٥٧ ملیۆنی بۆ تەرخانکراوە، لە ساڵی ٢٠٢١ بڕەکە گەیشتووەتە ١٥٦ ملیۆن بەمەبەستی چاککردنەوەی سیستەمی ئاگری فەرمانگەی تەندروستی رەسافە، ئەو پارەیەش بەش ناکات، کە ٢٧ نەخۆشخانە و ٢٥ سەنتەری پسپۆریی و ١٣٠ ناوەندی تەندروستی هەن.    پارێزگای بەغدا و وەزارەتی تەندروستی بە نووسراوی فەرمی داوای تەرخانکردنی پارەیان لە وەزارەتی دارایی کردووە بۆ پێویستی سەلامەتی ئەمنی و پیشەیی، بەڵام وەزارەتی دارایی وەڵامی نەداونەتەوە، بۆ زانین دابینکردنی کەرەستە و دانانی سیستەمی ئاگرکوژانەوەی ناوەندیی ٣٠٠ بۆ ٧٠٠ ملیۆن دیناری پێویستە، ئەمەش دەکەوێتە سەر جۆری دامەزراوەکە.