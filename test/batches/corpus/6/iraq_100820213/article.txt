ئاژانسی ھەواڵیی فەرمیی عێراق بڵاویکردەوە، کەڕار جەواد عەباسی، بەڕێوەبەری بەشی چاودێریکردنی تەندروستی سەر بە فەرمانگەی تەندروستیی کەربەلا، لە راگەیێندراوێکدا ئاماژەی بەوەداوە کە بەشەکەیان، پلانێکی تایبەتی بە ئامانجی بەرگرتن لە بڵاوبوونەوەی زیاتری ڤایرۆسی کۆرۆنا لە رۆژی رێوڕەسمی عاشوورا داناوە کە جیاوازە لە پلانەکانی رابردوو.   بەپێی پلانەکە لە رۆژی بەڕێوەچوونی رێوڕەسمەکەدا، ٥٠ تیمی سەر بە فەرمانگەی تەندروستی لە سەرجەم ناوچەکانی کەربەلا بڵاودەکرێنەوە بۆ ئەوەی چاودێریی ھاووڵاتیان، کەژاوەکان و خاوەن فرۆشگاکان و چێشتخانەکان بکەن لەوەی تاوەکو چەند پابەند دەبن بە رێکارەکانی خۆپارێزی.  لە راگەیێندراوەکەدا باس لەوەشکراوە، کە ھەر کەسێک لە رۆژی بەڕێوەچوونی رێوڕەسمی عاشوورا، سەرپێچی رێکارەکانی خۆپارێزی بکات، بەپێی بڕیارەکانی لیژنەی باڵای تەندروستی و سەلامەتی نیشتمانیی عێراق، بە پێنج ھەزار تاوەکو پێنج ملیۆن دینار سزا دەدرێت و شوێنەکەیشی بۆ ٩٠ رۆژ دادەخرێت.  ئەوەش خراوەتەڕوو، ئەو ھەڵمەتەی کە ھەفتەیەک لەمەوبەر بۆ پێدانی ڤاکسین بە کرێکاران لە فرۆشگەکاندا لە پارێزگای کەربەلا دەستی پێکردووە بەردەوامە کە لە میانیدا تاوەکو ئێستا ھەزار کرێکار ڤاکسینیان وەرگرتووە و ھاتووە: "ئامانجمانە لە میانی ھەڵمەتەکەدا، ١٠ ھەزار کرێکار ڤاکسینی کۆرۆنا وەربگرن".