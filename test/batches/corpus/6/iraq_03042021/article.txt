رێککەوتنەکە لەلایەن حەسەن تەمیمی، وەزیری تەندروستیی عێراق و حەماد حەسەن، وەزیری تەندروستیی لوبنان بەوەکالەت واژۆکرا و تێیدا و بە گوێرەی ئەو رێککەوتنەش لوبنان پسپۆری پزیشکی دەنێرێتە عێراق و لە بەرامبەردا عێراق ساڵانە ٥٠٠ هەزار تۆن نەوت دەداتە لوبنان.  وەزارەتی وزەی لوبنان رایگەیاند، ئەو بڕە نەوتەی کە بڕیارە عێراق ساڵانە بینێرێتە لوبنان، نزیکەی یەک لەسەر شەشی خواستیان بۆ سووتەمەنی تایبەت بە بەرهەمهێنانی کارەبا دابیندەکات.  هەرچەندە عێراقیش هاوشێوەی لوبنان کێشەی کارەبای هەیە بەتایبەتی لە وەرزی هاویندا، بەڵام هەڵکشانی تووشبووانی کۆرۆنا و بەرزبوونەوەی ژمارەی مردووانی، بەرپرسانی تەندروستیی عێراقی خستووەتە بارودۆخێکی قورسەوە.  لە بەرامبەردا لوبنان بە یەکێک لە قورسترین قەیرانە داراییەکانی تێدەپەڕێت کە لە ساڵی ١٩٩٠، واتە لە ساڵی کۆتاییهاتنی شەڕی ١٥ ساڵەی نێوخۆیی ئەو وڵاتەوە رووبەڕووی قەیرانی لەو جۆرە نەبووەتەوە؛ قەیرانەکە کەرتی کارەبا و وزەی لوبنانی هاوشێوەی زۆربەی کەرتەکانی دیکەی تووشی داڕماندووە.