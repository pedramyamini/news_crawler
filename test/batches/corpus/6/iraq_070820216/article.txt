جێگری ئەمینداری حیزبی ئیسلامی عێراق دەڵێت، ئامانج لەو هاوپەیمانییەتییە دوورکەوتنەوەیە لە نەفەسی تایفی و نیشاندانی یەکڕیزی پێکھاتە و گەلانی عێراق.   فارس یونس، جێگری گشتیی ئەمینداری حیزبی ئیسلامی عێراق بە تۆڕی میدیایی رووداوی راگەیاند: "ئەمڕۆ پێکهاتەی سوننە بەدوای ئارامی دەگەڕێت، پێکهاتەی سوننە بە سرووشتی خۆی تایفی نییە و ناگەڕێت بەدوای بەرپرسێک تەنھا سوننە بێت بەڵکو دەیەوێت بەرپرسێک خزمەت بەخەڵک بگەیێنێت، ھەر بۆیە لە روانگەی تایفییەوە سەیرێکی شتەکان ناکەین، ھەمیشە ئەم پێکهاتەیە بەشێوەیەکی نیشتمانی بیردەکاتەوە، بۆیە ئەم پرۆژەیە نامەیەکی دڵنەواییە بۆ خەڵکی ئێمە کە نەھامەتی زۆریان بینیوە".  هاوپەیمانی عەقدی نیشتمانی بەسەرۆکایەتیی فالح فەیاز، لە ١٥ پارێزگای عێراق بەربژێریان بۆ ئەم هەڵبژاردنە هەیە، نوێنەریان بۆ لای زۆربەی لایەنە عێراقییەکان و لایەنە کوردییەکانیش ناردووە بۆ بەشداریکردن تێیدا. بەڵام هێشتا هیچ لایەنێکی کوردستانی وەڵامیان نەداونەتەوە.   دکتۆر حەیدەر تەمیمی، ئەندامی ئەنجوومەنی سەرکردایەتیی بزووتنەوەی عەتا بە تۆڕی میدیایی رووداوی راگەیاند: "ئێمە تێدەکۆشین و بیرۆکەکە دەدەین و ئامادەشین لایەنی دیکەش بێنە نێو پرۆژەکەمان. ئێمە دەستمان بۆ هەموو لایەنەکان درێژکردووە لەم وڵاتە خۆشەویستە کە هیچ چارەسەرێکی نییە جگە لە یەکگرتنی هەموو لایەنەکان، ئێمە تاقیکردنەوەمان هەبوو و دەرئەنجامێکی باشی هەبوو، ئێمە بڕوا و تێڕوانینمان وایە کە داھاتوو باشتر دەبێت".  حیزبی ئیسلامیی عێراق لەساڵی ١٩٦٠ ـەوە دامەزراوە و بزووتنەوەی عەتاش لەساڵی ٢٠١٧، لەساڵی ٢٠٠٦ و لەسەرتای سەرهەڵدانی شەڕی تایفی نێوان شیعە و سوننە، حیزبی ئیسلامی عێراق وەک خۆیان دەڵێن گەورەترین زیانیان لەمێژووی حیزبەکە بەرکەوتووە و زۆربەی سەرکردە و سیاسییەکانیان لەلایەن شیعەوە یان کوژراون یانیش وڵاتیان جێھێشتووە.