حەسەن تەمیمی، وەزیری تەندروستیی عێراق لە لێدوانێكیدا بۆ رۆژنامەڤانان ئاماژەی بەوە کرد، "تاوەكو كۆتایی ئەمساڵ بەچەند قۆناخێك ڤاكسینی دژە كۆرۆنا دەگاتە عێراق، هەروەها ڤاكسینەكانی فایزەر، ئەسترازێنیكا و جۆنسن ئەند جۆنسنمان پەسند كردووە".  حەسەن تەمیمی هەروەها ئاماژەی بەوە کرد، "عێراق گرێبەستی كڕینی ١٦ ملیۆن ڤاكسینی دژە كۆرۆنای لەگەڵ ژمارەیەك كۆمپانیا ئەنجامداوە كە رێكخراوی تەندروستیی جیهانی پەسندی كردوون. "  بەگوتەی وەزیری تەندروستیی عێراق، مەبەست لە سەپاندنی قەدەخەی هاتووچۆی گشتی و بەشی، رێگرتنە لە بڵاوبوونەوەی ڤایرۆسی كۆرۆنا، دەڵێت "هاوكاریی هاووڵاتیان بە پابەندبوون بە رێنماییەكانی لیژنەی باڵای تەندروستی و سەلامەتیی نیشتمانیی بۆ رێگرتن لە بڵاوبوونەوەی كۆرۆنا زۆر گرنگە".   ئەوەش لە کاتێکدایە، راگەیاندنی قەدەخەی هاتووچۆ ناڕەزایەتیی کاسبکارانی لێکەوتووەتەوە. کاسبکارێک لە کەرکووک قسەی بۆ رووداو کرد و ئاماژەی بەوە کرد، "ناتوانین دووکانەکانمان بکەینەوە، زیانێکی زۆری لێداوین.. لە هەرێمی کوردستان قەدەخەی هاتووچۆ نییە و لە کەرکووک هەیە. ئێمە لەوە تێناگەین. "  پێنجشەممەی رابردوو ١١ - ٣ - ٢٠٢١ دکتۆر سەیف بەدر، گوتەبێژی وەزارەتی تەندروستی و ژینگەی عێراق بە تۆڕی میدیایی رووداوی راگەیاند، "لە چەند رۆژی داهاتوودا یەکەم کاروانی پێکوتەی جۆری ئەسترازێنیکا دەگاتە عێراق، کە لە زیاتر لە ١ ملیۆن و ١٠٠ ژەمە پێکوتە پێکهاتووە، هەروەها پێشبینی دەکەین بەمزووانە ١ ملیۆن ژەمە پێکوتەی سپۆتنیکی رووسی، لەگەڵ دوو ملیۆن ژەمە پێکوتەی سینۆفارمی چینی بگەنە عێراق، هاوکات عێراق بە شێوەیەکی سەرەتایی گرێبەستی بۆ کڕینی یەک ملیۆن و ٥٢٥ پێکوتەی فایزەر واژۆ کردووە".  بەپێی دوایین ئامارەکانی وەزارەتی تەندروستی و ژینگەی عێراق، تاوەکو ئێستا ٧٥٤ هەزار و ٣١٨ کەس لە عێراق و هەرێمی کوردستان تووشی کۆرۆنا بوون، ٦٨١ هەزار و ٨٢٨ لەو تووشبووانە چاکبوونەتەوە، واتا ٩٠.٤ % ـی تێکڕای تووشبووان، هەروەها ٥٨ هەزار و ٧٧١ تووشبووی کۆرۆنا هێشتا چارەسەر وەردەگرن، ٤٥٠ لەو تووشبووانە لەژێر چاودێریی چڕدان، ١٣ هەزار و ٧١٩ تووشبووی کۆرۆناش گیانیان لەدەستداوە.