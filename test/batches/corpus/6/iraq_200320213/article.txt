جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، راستە ٤٦٠ هەزار بەرمیل نەوت دیاریکراوە بۆ هەرێمی کوردستان، بەڵام هەرێمی کوردستان هەر ٢٥٠ هەزار بەرمیل نەوت رادەست دەکات، لەگەڵ نیوەی داهاتی نانەوتی.  ئەندامەکەی لیژنەی دارایی لە پەرلەمانی عێراق ئاماژەی بەوەکرد، هەروەها رێککەوتن کراوە هەرێمی کوردستان لە ماوەی ١٠ ساڵدا قەرزی بانکی تی بی ئای بداتەوە. هەردوو حکومەتیش دەبێت تاوەکو ٣٠ی مانگی ٦ی ئەمساڵ وردبینی لە ناو و ژمارەی فەرمانبەرانی هەرێمی کوردستان تەواوبکەن.   لە بەشێکی دیکەی قسەکانیدا جەمال کۆچەر لەبارەی وردبینی لە ناو و ژمارەی فەرمانبەران دەڵێت: "ئەوە کارێکی باشە، چونکە لە ٢٠١٤ ژمارەی فەرمانبەرانی هەرێمی کوردستان بە نزیکەی ٦٨٢ هەزار فەرمانبەران دیاریکراوە و تاوەکو ئێستا هیچی بۆ زیادنەکراوە.  جەمال کۆچەر ئاماژەی بەوەکرد، پشکی هەرێمی کوردستان بە رێککەوتنی زۆربەی لایەنە شیعەکان و سوننەکان و کورد تێدەپەڕێت و لە کۆبوونەوەی ئەمڕۆشدا گفتوگۆ لەسەر بودجە ناکرێت و، راستەوخۆ دەنگ لەسەر ماددەکان و کۆی گشتی بودجە دەدرێت.       دوای ئەوەی بودجەی هەرێمی کوردستان لە لیژنەی دارایی پەسندکرا، بەشێك لە شیعەکان و سوننەکان چەند داواکارییەکی نوێیان پێشکێش کردووە، لایەنە سوننەکان داوای زیادکردنی بودجەی ئەو ناوچانە دەکەن کە کەوتبوونە ژێر دەست داعش، شیعەکانیش داوای زیادکردنی بودجەیان کردووە بۆ پارێزگاکانی باشووری عێراق.     ئەو داواکارییانەی لایەنە سوننە و شیعەکان تاوەکو ئێستا لە لیژنەی دارایی پەسند نەکراون، کۆبوونەوەکانی شەوی رابردوو تاوەکو کاژێر ٢ بەرەبەیانی ئەمرۆ درێژەیان هەبوو، بەڵام بێئەنجام بوون.     بەو پێیەی کە لایەنەکان دەیانەوێت کاتێک پرۆژەیاسای بودجە دەچێتە پەرلەمان هیچ کێشەیەکی نەبێت و هەموو لایەنەکان لەسەری کۆک بن، بۆیە کۆبوونەوەی پەرلەمان کە بڕیار بوو کاژێر ١٠: ٠٠ ـی ئەمڕۆ بکرێت، دواخرا.        هۆشیار عەبدوڵڵا: رێککەوتنی شاندی حکومەت و لیژنەی دارایی رێککەوتنێکی لاوازە     لەلایەکی دیکەوە هۆشیار عەبدوڵڵا، ئەندامی لیژنەی دارایی لە پەرلەمانی عێراق بە تۆڕی میدیایی رووداو راگەیاند: "ئەو رێککەوتنەی پەیوەستە بە نێوانی هەرێم و بەغدا، دەمەوێت لە رێگەی رووداوەوە ئەوە ئاشکرا بکەم ئەو رێککەوتنە رێککەوتنێکی هەشە [لاوازە]، ئاساییە هەر ساتێک کێشەی تێدا دروست ببێت لەلایەن هەردوو لایەنەکەوە و، رێککەوتنەکە پەیوەندی بە ئێمەوە نییە وەکو هاوپەیمانی هیوا".     لە بەشێکی دیکەی قسەکانیدا هۆشیار عەبدوڵڵا ئاماژەی بەوە دا: "حکومەتی عێراق داوای بەهای نەوتی هەرێم دەکات بە نرخی سۆمۆ، حکومەتی هەرێم ناتوانێت داهاتی ٢٥٠ هەزار بەرمیل بە نرخی سۆمۆ بدات، چونکە حکومەتی هەرێمی کوردستان ١٠ دۆلار لە گواستنەوەی نەوت خەرج دەکات و ١١ دۆلاریش لە خوار برێنتەوە دەیفرۆشێت، ٥٥ % شایستەی کۆمپانیاکانە، لە بەرمیلێکدا ئەگەر بە ٦٠ دۆلار بفرۆشترێت و ئەوان بە ٥٠ دۆلار بیفرۆشن دێتەوە خوار ٢٢ دۆلار، بۆ ئەوەی حکومەتی هەرێمی کوردستان بتوانێت بەهای یەک بەرمیل بە نرخی سۆمۆ بدات بە عێراق پێویستی بە فرۆشتنی دوو بەرمیل و نیوە. بۆیە حکومەتی هەرێمی کوردستان ناتوانێت بەهای ئەو ٢٥٠ هەزار بەرمیلە بداتە بەغدا و بەغداش بودجە نانێرێت".