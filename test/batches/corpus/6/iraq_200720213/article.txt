بە گوێرەی راپۆرتێکی رۆژنامەی واشنتن پۆستی ئەمریکی، ١٤ سەرۆک و سەرکردەی وڵاتان لە نێو لیستی ئەو کەسانەدان کە هەوڵدراوە لە رێگەی بەرنامەی پێگاسۆسی ئیسرائیلییەوە سیخوڕی بەسەر مۆبایلەکانیانەوە بکرێت، لە نێویشیاندا بەرهەم ساڵح، سەرۆککۆماری عێراق و ئیمانوێل ماکرۆن، سەرۆکی فەرەنسا هەن.   رۆژنامە ئەمریکییەکە دەڵێت، سەتان سیاسەتڤان و بەرپرسی حکومی لە نێو ئەو ٥٠ هەزار کەسەن کە مەترسی دەکرێت مۆبایلەکانیان هاککرابن و سیخوڕییان بەسەردابکرێت، لە نێویشیاندا ١٠ سەرۆکوەزیران، سێ سەرۆک و پادشایێک.   بەرهەم ساڵح، ئیمانوێل ماکرۆن و سیریل رامفۆسا، سەرۆکی ئەفریقیای باشوورن ئەو سەرۆکانەن کە سیخوڕییان لەسەر کراوە. سێ سەرۆکوەزیرانی ئێستاش لە نێو لیستەکەدان کە ئەوانیش عیمران خانی پاکستان، موستەفا مەدبوولی میسر، و سەعدەدینی عوسمانیی مەغریبن.   هەروەها هەوڵدراوە لە رێگەی بەرنامەی پێگاسۆسی ئیسرائیلییەوە سیخوڕی بەسەر مۆبایلەکانی حەوت سەرۆکوەزیرانی پێشووشدا بکرێت لە نێویشیاندا سەعد حەرییریی لوبنان و چارڵس میشێلی بەلجیکا. جگە لەوانە، شا محەممەدی شەشەم، پادشای مەغریبیش لە نێو لیستەکەدایە.   واشنتن پۆست ئاماژە بەوە دەکات کە نازانرێت ئایا هەوڵی هاککردنەکە سەرکەوتوو بووە یان نا، تاوەکو ئەو کاتەی پشکنینی ورد بۆ مۆبایلەکانی ئەو کەسانە دەکرێت.   بەرنامەی پیگاسۆس لەلایەن کۆمپانیای ئۆ ئێس ئێنی ئیسرائیلییەوە دروستکراوە کە دەکرێت کامێرا و مایکرۆفۆنی مۆبایلە زیرەکەکان بکاتەوە و داتاکانی نێویان بدزێت بێ ئەوەی خاوەنەکانیان هەستی پێ بکەن.   دوای ئەوەی کە ئاژانسێکی فەرەنسی بە ناوی فۆربیدن ستۆریز بە هاوبەشی لەگەڵ رێکخراوی ئەمنستیی ئینتەرناشناڵ ئاشکرایانکرد کە لیستێکیان دەستکەوتووە کە ٥٠ هەزار ژمارە تەلەفۆنی تێدایە و گوماندەکرێت لەلایەن حکومەتی وڵاتەکانیانەوە هەوڵدرابێت سیخوڕیان بەسەردا بکەن، ژمارەیەکی زۆری چالاکڤان، رۆژنامەڤانان و بەرپرسی وڵاتان لە سەرانسەری جیهان ئەو هەوڵانەیان سەرۆکۆنە کرد. حکومەتی ژمارەیەک وڵاتیش بە فەرمی رەتیانکردەوە کە سیخوڕیان بەسەر هاووڵاتیەکانیاندا کردبێت.   کۆمپانیا ئیسرائیلییەکەش رەتیدەکاتەوە، بەرنامەکەی بۆ سیخوڕیکردن بەسەر چالاکڤان و رۆژنامەڤاندا بەکارهاتبێت و دەڵێت، تەنیا بۆ دۆزینەوەی تاوانکاران بەکارهاتووە و تەنیا بەو وڵاتانەش فرۆشراوە کە پێشینەی باشیان لە پاراستنی مافی مرۆڤدا هەیە.