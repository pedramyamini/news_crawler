نووسینگەی راگەیاندنی سەرۆکوەزیرانی عێراق، ئەمڕۆ هەینی، لە راگەیێندراوێکدا رایگەیاند: "بەهۆی ئەو کێشەیەی سیستەمی تەزووی کارەبا لە چەند کاژێری رابردوودا دووچاری بووە، هەروەها بۆ مسۆگەرکردنی خێرا چارەکردنی؛ سەرۆکوەزیرانی عێراق فەرمانی بە وەزارەتی نەوت کرد بەشەگازی موەلیدەکانی کارتی تایبەت زیاتر بکات و بەڕێوەبەری گشتیی بە وەکالەتی کۆمپانیای گشتیی گواستنەوەی کارەبای لە پارێزگاکانی ناوەڕاستی عێراق لە پۆستەکەی دوورخستەوە، هاوکات بڕیاریدا سەرزەنشت بکرێت، چونکە کەمتەرخەم بوو لە راپەڕاندنی کار و ئەرکەکانی خۆی، ئەوەش بووە هۆی لە کارکەوتنی هێڵی گواستنەوەی وزە (٤٠٠ KV) و کوژانەوەی کارەبا لە هەموو پارێزگاکاندا".  هەر لە راگەیێندراوەکەدا هاتووە: "سەرۆکوەزیرانی عێراق هەروەها بڕیاریدا رێکار بەرامبەر چەند بەرپرسێکی دیکەی وەزارەتی کارەبا بگیرێتەبەر بەهۆی کەمتەرخەمییان لە راپەڕاندنی کاری خۆیان و ئەو ئەرکانەی کە پێیان راسپێردراون، هاوکات دەست بە لێکۆڵینەوە لە دۆخەکانی کەمتەرخەمی لە چەند بەشێکی ئەو وەزارەتە بکرێت کە بوونەتە هۆی خراپبوونی دابینکردنی تەزووی کارەبا بۆ هاووڵاتیان و زیاترکردنی نەهامەتییان".  هەر ئەمڕۆ سەرۆکوەزیرانی عێراق پێکهێنانی شانەی قەیرانی بە سەرۆکایەتیی خۆی راگەیاند بۆ بەرەنگاربوونەوەی کەمیی دابینکردنی تەزووی کارەبا لە هەموو عێراق و چەند بڕیارێکی دیکەی دا لەوانە؛ خێرا دابینکردنی هەموو پاڵپشتییەکی دارایی و تەکنیکی و لۆجستی و ئەمنی بۆ وەزارەتی کارەبا، بەشداریپێکردنی حکومەتە خۆجێکان لە بواری بەرهەمهێنانی کارەبا و دابەشکردنی، نەهێشتنی زێدەڕۆییەکانی سەر سیستەمی تەزووی کارەبا و پێبژاردنی ئەو کەسانەی کە زێدەڕۆییان کردووەتە سەر سیستەمی کارەبا.  شەوی رابردوو بەهۆی لەکارکەوتنی هێڵێکی سەرەکیی گواستنەوەی تەزووی کارەبا لە ناوەڕاستی عێراق سیستەمی دابەشکردنی تەزووی کارەبا لە هەموو عێراق کوژایەوە ئەوەش بووە هۆی پچڕانی تەزووی کارەبا لە زۆربەی پارێزگاکان لە کاتێکدا پلەی گەرما لە عێراق گەیشتووەتە نزیکی ٥٠ پلەی سیلیزی، بەڵام دوای نزیکی ٧ کاژێر کارەبا لە پارێزگاکانی عێراق دابینکرایەوە.  ئەمە لە کاتێکدایە ئەنجوومەنی وزاری ئاسایشی نیشتمانیی عێراق دەڵێ؛ بەرهەمهێنانی تەزووی کارەبا لە عێراق ئێستا گەیشتووەتە زیاتر لە ٢٠ هەزار مێگاوات و ئەوە بەرزترین ئاستی بەرهەمهێنانی کارەبایە بەدرێژایی مێژووی عێراق، لەگەڵ ئەوەشدا وەزارەتی کارەبای عێراق دەڵێت، بۆ دابینکردنی کارەبا رۆژانە ٢٤ کاژێر پێویستمان بە بەرهەمهێنانی زیاتر لە ٢٨ هەزار مێگاوات کارەبایە.