جومانە ئەلغلای، گوتەبێژی كۆمیسیۆنی باڵای سەربەخۆی هەڵبژاردنەكانی عێراق بە تۆڕی میدیایی رووداوی راگەیاند "كۆمیسیۆنی هەڵبژاردنەكان لە پرۆسەی نوێكردنەوەی تۆماری دەنگدەران بەردەوامە، بەتایبەتی كارتی بایۆمەتری بۆ عێراقییەكانی دەرەوەی وڵات، ئەوەش لە پێناو دابینكردنی مافی دەنگدانیان لە هەڵبژاردنەكانی داهاتوودا".  هەروەها گوتی، "ئەنجوومەنی كۆمیسیۆنی باڵای سەربەخۆی هەڵبژاردنەكان بڕیاری نوێكردنەوەی كارتی بایۆمەتری عێراقییەكانی لە ٢١ وڵات پەسندكردووە. "  دووشەممەی رابردوو ٢٢/٢/٢٠٢١ گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، تاوەکو ئێستا ١٥ ملیۆن و ٤٥٩ هەزار و ٩ کارتی بایۆمەتری تەواوبوون.  ١٣ ملیۆن و ٢٢٧ هەزار و ٥٧٠ کارتی دەنگدان دابەشکراون، ٩٤٥ هەزار و ٤٧ کارت نوێکراونەتەوە کە ١٢ هەزار و ١٦٨ ـیان لەنێو ئاوارەکاندان.  باسی لەوەشکرد، رۆژی ٢٧ - ٢ - ٢٠٢١ دوایین وادەیە بۆ تۆمارکردنی هاوپەیمانێتییەکان و ئاماژەی بەوەکرد، ٣٠ هاوپەیمانێتی پەسندکراون و هەشتیش لە پێکهێناندان، هەروەها  ٢٤٩ حیزب تۆمارکراون و ٥٨ ـیش کار بۆ دامەزراندنیان دەکرێت و ٨٦ حیزبی سیاسی داخوازیی خۆیان پێشکێشکردووە کە بەشداریی هەڵبژاردن بکەن، ١ - ٣ - ٢٠٢١ دوایین وادەیە بۆ تۆمارکردنی بەربژێرەکان".