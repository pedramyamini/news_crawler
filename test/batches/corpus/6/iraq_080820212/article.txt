ناسر هەرکی، ئەندامی لیژنەی ئاسایش و بەرگری لە پەرلەمانی عێراق بە تۆڕی میدیایی رووداوی راگەیاند، هەردوو لایەنی عێراقی و ئەمریکی رێککەوتوون تاوەکو ٣١ - ١٢ - ٢٠٢١ هێزە شەڕکەرەکانی ئەمریکا لە عێراق پاشەکشە بکەن، بۆ ئەو مەبەستەش دەبێت لیژنەی تەکنیکیی سەربازیی هەردوولا کۆببنەوە بۆ جێبەجێکردنی ئەو رێککەوتن و بڕیارە.  ئەندامەکەی لیژنەی ئاسایش و بەرگری لە پەرلەمانی عێراق ئاماژەی بەوەش کرد، بڕیارە شاندێکی تەکنیکیی سەربازیی ئەمریکا بۆ جێبەجێکردنی ئەو بڕیارە سەردانی عێراق بکەن و لەگەڵ لایەنە پەیوەندیدارەکان کۆببنەوە و گفتۆگۆ لەسەر میکانیزمی جێبەجێکردنی ئەو رێککەوتنە و چۆنێتیی کشانەوەی هێزە شەڕکەرەکان بکەن، بەڵام تاوەکو ئێستا بە فەرمی هیچ کاتێک بۆ هاتنی ئەو شاندە دیار نییە.  بەپێی راگەیێندراوی گەڕی چوارەمی دانوستاندنی ستراتیژیی نێوان عێراق و ویلایەتە یەکگرتووەکانی ئەمریکا، "حکومەتی عێراق سەرلەنوێ پابەندبوونی خۆی دووپاتکردووەتەوە بە پاراستنی ئەندامانی هاوپەیمانیی نێودەوڵەتی؛ ئەوانەی راوێژ و راهێنان بە هێزە عێراقییەکان دەدەن؛ هەردوو شاندەکەش دووپاتیان کردەوە، ئەو بنکانەی هێزەکانی ئەمریکا و هاوپەیمانیی نێودەوڵەتییان تێدایە بنکەی عێراقین و بەپێی یاسا بەرکارەکانی عێراق بەڕێوەدەبرێن و بنکەی سەربازیی ئەمریکا یان هاوپەیمانیی نێودەوڵەتی نین؛ بوونی ئەو هێزانە لە عێراق تەنیا بۆ پاڵپشتیی حکومەتی عێراقە لە شەڕی دژی رێکخراوی تیرۆریستیی داعش".  لە بەشێکی دیکەی راگەیێندراوەکەدا هاتووە، "شاندی هەردوو وڵات رێککەوتن دوای وتووێژەکانی تیمە تەکنیکییەکانی نێوانیان، پەیوەندییە ئەمنییەکان بە تەواوەتی دەبنە راوێژکاری، راهێنان و هاوئاهەنگیی هەواڵگری؛ هیچ بوونێکی هێزی شەڕکەری ئەمریکییش لە عێراق بە هاتنی رۆژی ٣١ - ١٢ - ٢٠٢١ نامێنێت و ویلایەتە یەکگرتووەکانی ئەمریکا دەیەوێت پاڵپشتیی خۆی بۆ هێزە ئەمنییەکانی عێراق دووپاتبکاتەوە، لەنێویاندا هێزەکانی پێشمەرگە لەپێناو بونیادنانی هێزەکانی لە وەڵامدانەوەی هەڕەشەکان".