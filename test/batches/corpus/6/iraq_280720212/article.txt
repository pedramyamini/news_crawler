کۆلۆنێل واین مارۆتۆ، گوتەبێژی هاوپەیمانیی نێودەوڵەتیی دژی داعش لە تویتێکدا رایدەگەیێنێت، دژە تیرۆری عێراق ١٤ ئەندامی داعشیان دەستگیرکردووە کە سێ کەسیان کەسایەتیی دیاری نێو رێکخراوەکەن , ئەوەش لە چەند پرۆسەیەکی کێوماڵکردن لە بەغدا، ئەنبار، دیالە و سەلاحەدین.     لەلایەکی دیکەوە یەحیا رەسوول، گوتەبێژی فەرماندەی گشتیی هێزە چەکدارەکانی عێراق لە تویتێکدا رایدەگەیێنێت، لەسەر راسپاردەی مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق و بە سەرپەرشتیی سەرۆکی دژە تیرۆری عێراق زەبرێکی "گەورەیان" لە پاشماوەکانی چەکدارانی داعش وەشاندووە.     ئەوە لە کاتێکدایە ئەمڕۆ ئۆپەراسیۆنی سەربازیی لەدژی داعش لە باشوور و رۆژئاوای کەرکووک دەستیپێکرد، کە بڕیارە ماوەی ١٠ رۆژ بەردەوام بێت.       ئەو هێزانەی بەشدارن بریتین لە: هێزەکانی سوپای عێراق بە دوو لیوا، فیرقەیەکی هێزەکانی پۆلیسی فیدراڵی، هێزەکانی بەرپەرچدانەوەی خێرا و بەشێک لە هێزەکانی حەشدی شەعبی و حەشدی عەشائیری کە لە ناوچەکەدا بوونیان هەیە.     لە ماوەی شەش مانگی رابردوودا نزیکەی ٢٥٠ داواکراو لەو ناوچەیە دەستگیرکراون کە ئۆپەراسیۆنەکەی تێدا کراوە و سەرجەمیشان داواکراوبوونە بە ماددەی چواری تیرۆر و پەیوەندییان بە داعشەوە هەبووە. زیاتر لە دوو هەزار و هەڵمەتی گەڕان و پشکنینیش لە ماوەی رابردوودا ئەنجام دراون و توانیویانە دەست بەسەر ئەو ماڵانەدا بگرن کە داعشی تێدابووە.