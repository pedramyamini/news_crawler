جۆن کێربی، گوتەبێژی وەزارەتی بەرگریی ئەمریکا (پێنتاگۆن) دەڵێت، لە هێرشەکەی هەفتەی رابردوو بۆ سەر کەتائیبی حیزبوڵڵا و سەید ئەلشوهەداء لەسەر سنووری نێوان سووریا و عێراق، چەکدارێک کوژراوە و دووی دیکەش برینداربوون.   بەرەبەیانی هەینیی رابردوو، پێنتاگۆن بە فەرمانی جۆ بایدن، سەرۆکی ئەمریکا، لە رێگەی دوو فڕۆکەی F ١٥ ەوە، حەوت مووشەکی ئاراستەی سێ پێگەی چەکدارانی کەتائیبی حیزبوڵڵا و سەید ئەلشوهەداء کرد، کە دوو میلیشیای سەر بە حەشدی شەعبین.   لە ئەنجامی بۆردوومانەکەدا، بنکەیێکی ئەو دوو هێزە بە تەواوی خاپوورکرا و دووانی دیکەش زیانی زۆریان بەرکەوت.  هێرشە ئاسمانیەکەی ئەمریکا بۆ سەر ئەو گروپە چەکدارانە کە لە لایەن ئێرانەوە پشتگیری دەکرێن، دوای ئەوە هات , کە ١٥ی مانگی رابردوو یەکێک لە میلیشیاکان هێرشێکی مووشەکی کردە سەر هەولێر و لە ئەنجامدا بەڵێندەرێکی مەدەنی کوژرا، کە لەگەڵ هێزەکانی هاوپەیمانان کاری دەکرد. هەروەها هاووڵاتییەکی سڤیلیش، کە لە کاتی هێرشەکە بریندار بووبوو، دواتر گیانی لەدەستدا.  جۆن کێربی، گوتەبێژی پێنتاگۆن دەڵێت: "بینیمان دەنگۆی زۆر لەسەر ژمارەی کوژراو و بریندارانی هێرشەکەی پێنجشەممە بڵاوکراونەتەوە. ئەوەی کە من دەتوانم پێتان بڵێم ئەوەیە پێدەچێت ئەندامێکی میلیشیاکە کوژرابێت و دوو ئەندامی دیکەش برینداربووبن".   گوتەبێژەکەی کۆشکی سپی ئاماژەی بە ئامانجی هێرشەکە کرد و رایگەیاند: "مەبەست لەم هێرشە  دوو شت بوو. یەکەمیان لابردنی ئەو پێگەیە بوو تاوەکو نەتوانرێت وەکو خاڵی سنووری لە سووریاوە بۆ عێراق بەکاربهێنرێت، دووەم، بۆ ئەوە بوو کە ئاماژەیەکی بەهێز بنێرین ئێمە نەرمی بەرامبەر ئەو هێرشانە نانوێنین کە دەکرێنە سەر خەڵکەکەمان و هاوبەشە عێراقییەکانمان. "  جۆ بایدن، سەرۆکی ویلایەتە یەکگرتووەکانی ئەمریکا لە نامەیەکیدا بۆ کۆنگرێس تایبەت بە هێرشەکانی بەرەبەیانی هەینیی رابردوو رایگەیاندووە، هێرشەکان بۆ بەرگریکردن لە ئەمریکا بوون، کە بە "مافی بنچینەیی" خۆیانی دەزانێ.   نامەکەی بایدن بۆ کۆنگرێس لە چوارچێوەی هەوڵی سەرۆکی ئەمریکا دێت بۆ شرۆڤەکردنی هۆکاری ئەنجامدانی هێرشەکان، ئەوەش لەدوای رەخنەی بەشێک لە دیموکراتەکان لە ئۆپەراسیۆنە سەربازییەکە و بە بەزاندنی سنووری کۆنگرێس بە سوودی دەسەڵاتی سەرۆکایەتیی ئەمریکا ناویان بردبوو.  بایدن لە نامەکەدا نووسیویەتی: "بە فەرمانی من رۆژی ٢٥ی شووباتی ٢٠٢١، هێزەکانی ویلایەتە یەکگرتووەکانی ئەمریکا ژێرخانی پێگەیەکی تایبەت بە میلیشیا چەکدارەکانی پاڵپشتیکراوی ئێرانیان کردە ئامانج". هەروەها نووسیویەتی: "ئەو میلیشیایانە دەستیان هەبووە لە هێرشکردنە سەر سەرباز و ستافی ئەمریکی و هاوپەیمانەکانیان لە عێراق و لەنێویاندا هێرشەکانی سەر هەولێر و بەهۆیانەوە ئەندامێکی تیمە سەربازییەکانی ئەمریکا و چوار بەڵێندەری ئەمریکی برینداربوون".