نووسینگەی راگەیاندنی سەرۆکوەزیرانی عێراق، ئەمڕۆ شەممە، لە راگەیێندراوێکدا رایگەیاند: "مستەفا کازمی، سەرۆکوەزیرانی عێراق پەیوەندییەکی تەلەفۆنیی لەگەڵ ئیبراهیم رەئیسی، سەرۆکی نوێی کۆماری ئیسلامیی ئێران ئەنجامدا و سەرۆکوەزیرانی عێراق پیرۆزبایی سەرکەوتنی لە ئیبراهیم رەئیسی لە هەڵبژاردنی سەرۆکایەتیی کۆماری ئێران کرد".  هەر لە راگەیێندراوەکەدا هاتووە، لە پەیوەندییە تەلەفۆنییەکەدا کازمی جەختی لەسەر گرنگیی پەیوەندیی دوولایەنەی نێوان عێراق و ئێران کرد و رایگەیاندووە "چاوەڕوانی هاوئاهەنگیی زیاترین لە بوارە جیاجیاکاندا؛ بەتایبەت لە بواری ئابووری و ئەمنی و بەرەنگاربوونەوەی تیرۆر بۆ بەدیهێنانی ئاسایش و سەقامگیری لە عێراق و ئێران و ناوچەکە".  بەپێی نووسینگەی راگەیاندنی سەرۆکوەزیرانی عێراق، ئیبراهیم رەئیسی رایگەیاندووە، کۆماری ئیسلامی رژدە لەسەر پەرەپێدان و گەشەپێکردنی هاوئاهەنگیی هاوبەشی نێوان هەردوولا لە هەموو بوارەکاندا، "هاوکات داوای لە کازمی کردووە لە نزیکترین کاتدا سەردانی ئێران بکات. "  دوای کەمتر لە رۆژێک لە کۆتاییهاتنی پرۆسەی هەڵبژاردنی سەرۆککۆماری ئێران، ئەنجامەکان راگەیێندران و دەرکەوت ئیبراهیم رەئیسی، بەربژێری نەریتخوازان لەو هەڵبژاردنە سەرکەوت و دەبێتە سەرۆککۆماری نوێی ئێران.  بەپێی ئەو ئامارانەی عەبدولڕەزا رەحمانی فەزڵی، وەزیری ناوخۆی ئێران لە کۆنگرەیەکی رۆژنامەوانیدا ئاشکرای کردن؛ لە کۆی زیاتر لە ٥٩ ملیۆن دەنگدەر کە مافی دەنگدانیان لە هەڵبژاردنی ئەمجارەی سەرۆکایەتی ئێران هەبوو، نزیکەی ٢٨ ملیۆن و ٩٣٣ هەزار دەنگدەریان دەنگیان داوە؛ واتا رێژەی بەشداریکردن لەو هەڵبژاردنە گەیشتە ٤٨.٨ %.  بەپێی ئەنجامی کۆتایی هەڵبژاردنی سەرۆککۆماری ئێران، ئیبراهیم رەئیسی ١٧ ملیۆن و ٩٢٦ هەزار و ٣٤٥ دەنگی بەدەستهێنا و بووە براوەی ئەو هەڵبژاردنە، چونکە موحسین رەزایی، کە بەربژێریكی دیکەی نەریتخوازانە و دەنگەکانی پاش دەنگەکانی رەئیسی هات تەنیا ٣ ملیۆن و ٤١٢ هەزار و ٧١٢ دەنگی بەدەستهێنا.