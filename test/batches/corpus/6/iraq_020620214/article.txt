وائیل مەنسوور، راوێژکاری یەکەمی بانکی نێودەوڵەتی لە عێراق رۆژی چوارشەممە ٠٢ - ٠٦ - ٢٠٢١ بە راگەیاندنی فەرمیی عێراقی راگەیاند "بانکی نێودەوڵەتی پەیوەندیی بە دیاریکردنی بەهای دراوی هیچکام لەو وڵاتانەوە نییە کە مامەڵەیان لەگەڵ دەکات، تەنانەت بانکی نێودەوڵەتی هیچ هەڵوێستێکی بەرامبەر گۆڕینی بەهای فرۆشتنی دۆلار لە عێراق پیشان نەدا و لەگەڵ حکومەت و بانکی ناوەندی و پەرلەمانی عێراقیش ئەو بابەتەی تاوتوێ نەکرد؛ بۆیە ئەو بڕیارە بەتەواوەتی عێراقییە".  راوێژکاری یەکەمی بانکی نێودەوڵەتی لە عێراق ئاماژەی بەوە کرد "بانکی نێودەوڵەتی لە دیدێکی ئابوورییەوە دەڕوانێتە ئەو بڕیارە و پێیوایە گۆڕینی بەهای دراو توانای وڵات بۆ رکابەری و گەشەکردن زیاتر دەکات، بەڵام سوودی ئەو گۆڕانکاریە بەندە بە ئەنجامدانی چاکسازیی دیکە، وەکو ئەوەی لە پەڕەی سپیی حکومەتی عێراقدا هاتووە سەبارەت بە گەشەی ئابووری و وەبەرهێنان لە ژێرخان و سەرمایەی مرۆیی، چونکە تەنیا ٨ % ی تێکڕای داهاتی بودجەی گشتیی عێراق نانەوتییە. هەربۆیە پێویستە داهاتی نانەوتی زیاتر بکرێت".  راوێژکاری یەکەمی بانکی نێودەوڵەتی ئاماژەی بەوەش کرد "بەهۆی لێکەوتەکانی پەتای کۆرۆنا و دابەزینی نرخی نەوت لەنێوان دوو ملیۆن و ٧٠٠ هەزار کەس تاوەکو پێنج ملیۆن کەس لە عێراق هەڕەشەی هەژاربوونیان لەسەرە".  عەبدولزەهرە هینداوی، گوتەبێژی وەزارەتی پلاندانانی عێراق سەرەتای ساڵی ٢٠٢١ بە تۆڕی میدیایی رووداوی راگەیاند، رێژەی هەژاری لە عێراق ئێستا ٢٥ % ـە، واتە زیاتر لە ١٠ ملیۆن هەژار لە عێراق هەن، هاوکات زیاتر لە ٢٢ % ی گەنجان لەم وڵاتە بێکارن و گوتیشی، نزیکەی ٦٠ % ی دانیشتووانی عێراق گەنجی خوار تەمەن ٢٥ ساڵن.  بەگوێرەی راپۆرتێکی نوێی زانستی تایبەت بە وڵاتانی هەژار و دەوڵەمەند لە جیهاندا و هۆکارەکانی هەژاری کە لەلایەن گۆڤاری گلۆباڵ فاینانس - ەوە بڵاوکراوەتەوە، دەرکەوتووە کە هەژارترینی وڵاتانی جیهان بەدەست هەندێک کێشەی دیاریکراوەوە دەناڵێنن کە هەندێکیان چەند دەیەیەکە گیرۆدەی ئەو کێشانەن؛ هۆکارەکانیش زیاتر بریتین لە گەندەڵی، شەڕی نێوخۆیی، کێشەی تائیفی و ئیتنیکی و پەتای کۆرۆنا. عێراقێش لە لیستی وڵاتانی دەوڵەمەندی جیهاندا پلەی ١١٥ می گرتووە.