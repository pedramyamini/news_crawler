لە رۆژی ١٩ - ٠٧ - ٢٠٢١ لە تۆڕە کۆمەڵایەتییەکان ڤیدیۆیەک بڵاوبووەتەوە، تیادا وا دەردەکەوێت "پیاوێکی ئایینی عەمامەلەسەر"، کە بە سەید عەلی سافی دەناسرێت، لە زێڕنگرێک بای ٣١,٥٩٠,٠٠٠ ملیۆن دینار زێڕ بۆ هاوژینەکەی دەکڕێت، بەمەش لە تۆڕە کۆمەڵایییەکان ئاستی بژێوی پیاوانی ئایینی مشتومڕی زۆری لێکەوتەوە.  لەوبارەوە کۆمەڵێک لە قوتابیانی حەوزەی زانستی لە نەجەف راگەیێندراوێکیان بڵاوکردەوە و دەڵێن، بە هیچ شێوەیەک ئەو پیاوە ناناسن، "رەنگە ئەمە دەرهێنانی فیلم و شێوازێکی نوێی کردەوەی رێکخراو بێت لە دژی عەمامەلەسەر و شێواندنی ئابڕووی پیاوانی ئایینی، دەستی دەرەکی لە پشتە و بە ئەنقەست هانی ئەو جۆرە کردەوانانە دەدرێت".  ئەو قوتابیانەی حەوزەی زانستی دەڵێن، "سەرکۆنەی هەموو کارە دەکەین کە ئابڕووی دامەزراوەی ئایینیی پاک بزڕێنێت، " هەروەها دەشڵێن، "ئەو کەسانەی ئەو ڤیدیۆیانە بڵاودەکەنەوە، خۆیان بۆ سزا و لێپرسینەوەی رۆژی دوایی ئامادە بکەن. بۆیە پێویستە تۆبە بکەن و داوای لێخۆشبوون لە خودا بکەن. "  حازم ئەعرەجی، یەکێک لە سەرکردەکانی رەوتی سەدر و مامۆستا لە حەوزەی زانستیی نەجەف پۆستێکی کردووە و دەڵێت، ٣٠ ساڵە لە حەوزەی نەجەف کەسێکی لەم شێوەی بەناوی عەلی سافی نەبینیوە لەکاتی وانەگوتنەوە، مزگەوت، کتێبخانەی زانستی و کۆڕی زانایان.  عەرەجی پێیوایە ئەمە دوو ئەگەری هەیە، "یان فلیمێکی پیلان بۆ داڕێژراوە بۆ لێدان لە عەمامە و پیاوی ئایینی بەوەی پێشانی بدەن کە لە چ خۆشییەکدا دەژین، یاخود رێکلامی خاوەن زێڕنگرەکەیە. "  دواتر زێڕنگرەکە روونکردنەوەیەکی بڵاوکردەوە و رایگەیاند، مەبەستی لەو دیمەنە ڤیدیۆییە، بەهیچ شێوەیەک بێڕێزیکردن نەبووە، بەڵکو ئامانجەکە لەو دیمەنە ڤیدیۆییە بۆ "پیرۆزیی پیاوانی ئایینی بووە". هەر مرۆڤێکی گەورە و رێزدار بێتە شوێنەکەیان، ئەوان مۆڵەتی لێوەردەگرن و وێنەی دەگرن و دواتر لای خۆیەوە بڵاوی دەکەنەوە، بۆ ئەوەی خەڵک بزانن، شوێنێکی باشە و پیاوانی ئایینی و خەڵکی تایبەت سەردانیان دەکەن.  ئەو زێڕنگرە داوای لێبووردن لە حەوزەی زانستیی نەجەف دەکات، ئەگەر ئەو کارەی بێڕێزی بێت و دەڵێت، "دوای ئەوەی سەیری کاردانەوەکانی کردووە، ڤیدیۆکەی سڕیوەتەوە. "