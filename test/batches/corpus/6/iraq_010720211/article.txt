بەگوێرەی راگەیێندراوێکی هاوپەیمانیی ناتۆ، ستۆڵتنبێرگ لەگەڵ مستەفا کازمی؛ فوئاد حوسێن، وەزیری دەرەوە و جومعە سەعدوون، وەزیری بەرگریی عێراق گفتوگۆیان لەسەر بەرەوپێشچوونی ئەرکەکانی ناتۆ لە عێراقدا کردووە.  لە راگەیێندراوەکەدا هاتووە، "سکرتێری گشتیی ناتۆ تیشکی خستە سەر ئەو پێکەوەکارکردنە نایابەی کە لەنێوان ناتۆ و حکومەتی عێراقدا هەیە و ستایشی هێزە ئەمنییەکانی عێراقی کرد بەرامبەر هەوڵەکانیان بۆ دڵنیابوونەوە لەوەی داعش ناگەڕێتەوە. ئەوان هەروەها باسیان لە سەقامگیریی ناوچەکە و هەڵبژاردنی داهاتووی عێراق کرد".  سەردانەکە لەکاتێکدایە، لە شوباتی ئەمساڵدا ناتۆ بڕیاریدا چالاکییەکانی لە عێراق فراوان بکات و ژمارەی هێزەکانی هەشت هێندەی ئێستا زیادبکات.  یانس ستۆڵنتبێرگ، سکرتێری گشتیی ناتۆ رایگەیاند "قەبارەی هێزەکانمان لە ٥٠٠ ئەندامەوە بۆ چوار هەزار ئەندام زیاد دەبێت و لەمەودوا چالاکییەکانی راهێنان، دامەزراوەی زیاتری عێراقی و ناوچەکانی دەرەوەی بەغداش دەگرنەوە".  نووسینگەی راگەیاندنی سەرۆکوەزیرانی عێراقیش باس لەوە دەکات، بۆ سەقامگیریی ناوچەکە، کازمی لە کۆبوونەوەکەیدا لەگەڵ سکرتێری گشتیی ناتۆ و ئەنجوومەنی ئەتڵەسیی باکوور، جەختی لە بەرەوپێشبردنی پێکەوە کارکردنی نێوان عێراق و ناتۆ کردووەتەوە.  مستەفا کازمی رایشیگەیاندووە، قوربانیدانی پێشمەرگە و هێزەکانی دیکە لەیادناکەن لە شکاندنی تیرۆردا، عێراق هەرگیز لێناگەڕێت بەکاربهێندرێت بۆ هێرشکردنە سەر دراوسێکانی.  دواتریش هەر لە برۆکسل، کازمی لە کۆمیسیۆنی ئەوروپا لەگەڵ ئۆرسولا ڤۆن دێر لاین، سەرۆکی کۆمیسیۆنی ئەوروپا کۆبووەوە. ڤۆن دێر لاین لەدوای کۆبوونەوەکە لە تویتێکدا رایگەیاند، "یەکێتیی ئەوروپا پاڵپشتی لە هەوڵەکانی ئەنجامدانی هەڵبژاردنی سەربەخۆ، دادپەروەرانە و گشتگیرانەی [عێراق] لە تشرینی یەکەم دەکات. هاوبەشیی نێوانمان بەردەوام دەبێت بۆ کارکردن لەپێناو عێراقێکی سەقامگیر، خۆشگوزەران و دیموکرات لەڕێگەی بونیاتنان و چاکسازیی ئابووری".  بەگوێرەی تویتێکی نووسینگەی راگەیاندنی سەرۆکوەزیرانی عێراق، کازمی داوای لە کۆمیسیۆنی یەکێتیی ئەوروپا کردووە کە ناوی عێراق لە لیستی ئەو وڵاتانە بهێنرێتە دەرەوە کە بە مەترسیدار لە بواری سپیکردنەوەی پارە دادەنرێن.  هەروەها موستەفا کازمی دواتر لەگەڵ سەرۆکوەزیرانی بەلجیکا کۆبووەوە و جەختی لە پێویستیی دووبارە کردنەوەی باڵیۆزخانەی ئەو وڵاتە لە بەغدا کردەوە.