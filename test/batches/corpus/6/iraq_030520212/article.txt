جیهاد کازم، گوتەبێژی هێڵی ئاسمانیی عێراق، بە تۆڕی میدیایی رووداوی راگەیاند: "ئەمڕۆ یەکەم گەشتی ئاسمانیی بۆ گواستنەوەی هاووڵاتیانمان، کە لە هیندستان گیریان خواردووە بۆ بەغدا دەستپێدەکات".  فرۆکەیەکی هێڵی ئاسمانیی عێراق ئەمڕۆ ١٦٢ عێراقی لە هیندستانەوە دەگوازێتەوە. جیهاد کازم دەڵێت: "نزیکەی ١٣٠٠ هاووڵاتی عێراقی لە هیندستان گیریان خواردووە، هەمووشیان بە چەند گەشتێک دەگەڕیندرێنەوە بەغدا و هەر لە پایتەخت کەرەنتین دەکرێن".  بەهۆی مەترسی گواستنەوەی ڤایرۆسی کۆرۆنای گۆڕاوی هیندی لەو وڵاتەوە، عێراق لە ٢٧ ـی نیسانی ٢٠٢١ وە گەشتە ئاسمانییەکانی لەگەڵ هیندستان بۆ کاتێکی نادیار راگرت.  سەبارەت بەو رێکارە تەندروستییانەی، کە بەرامبەر هاووڵاتییە گەڕاوەکان دەگیرێنەبەر، پێشتر وەزارەتی تەندروستیی عێراق، لە راگەیێندراوێکدا رایگەیاند: "بەهۆی بڵاوبوونەوەی جۆرێکی نوێ و ترسناکتری ڤایرۆسی کۆرۆنا لە هیندستان، هەر کەسێک لەو وڵاتە بگەڕێتەوە چەند رێکارێکی بەرامبەر دەگیرێتەبەر، لەوانە کەرەنتینکردنی بۆ ماوەی ١٤ رۆژ لەو شوێنانەی کە وەزارەت تەرخانیان دەکات. پشکنینی (PCR) بۆ هەر گەڕاوەیەک، پاش هەفتەیەکی دیکەش هەمان پشکنینیان بۆ دەکرێت، ئەگەر ئەنجامەکەی نێگەتیف بوو ئەوا رێگە بە کەرەنتینکراوەکە دەدرێت لە ماڵەوە خۆی کەرەنتین بکات، بەڵام ئەگەر دەرکەوێت هەر گەڕاوەیەک تووشی کۆرۆنا بووە جیادەکرێتەوە و بەپێی پرۆتۆکۆل چارەسەر دەکرێت، لە کۆتایی دوو هەفتەکەش دیسان پشکنینی (PCR) بۆ دەکرێت".  پێشتر فەلاح ساعدی، باڵیۆزی عێراق لە هیندستان، بە تۆڕی میدیایی رووداوی راگەیاندبوو: "تائێستا شەش عێراقی لە هیندستان دوای تووشبوونیان بە کۆرۆنا گیانیان لەدەستداوە، حەوت عێراقی دیکەش لە هیند بەهۆی هۆکاری دیکە گیانیان لەدەستداوە، بەڵام ئەوانەی بە کۆرۆنا گیانیان لەدەستدا، هیند رێگە بە گەڕاندنەوەی تەرمەکانیان بۆ عێراق نادات، بۆیە تەرمەکانیان هەر لە هیندستان دەنێژرێن".  دامەزراوە تەندروستییە جیهانییەکان دەڵێن ڤایرۆسی کۆرۆنای گۆڕاوی هیندی، ترسناکترین جۆری دەستنیشانکراوی ڤایرۆسەکەیە، چونکە توانای بڵاوبوونەوەی زۆر زیاترە بەراورد بە جۆری یەکەمی ڤایرۆسەکە.  چەند هەفتەیەکە ڤایرۆسی کۆرۆنای گۆڕاوی هیندی تەنگی بە هیندستان هەڵچنیوە و کەرتی تەندروستی ئەو وڵاتەی دارووخاندووە، بەڕادەیەک ژمارەی تووشبووانی کۆرۆنا لە هیند رۆژانە گەیشتووەتە نزیکەی ٤٠٠ هەزار تووشبوو، هاوکات نرخی بوتڵێک ئۆکسجین گەیشتووەتە ١٣٠٠ دۆلار.