موقتەدا سەدر، رێبەری رەوتی سەدر لە تویتێکدا لە هەژمارەی تایبەتی خۆی راگەیاندووە، یەکێک لە میلیشیاکان نمایشێکی سەربازی کردووە و بە چڕی لە بەغدای پایتەخت بڵاوبوونەتەوە لە پێناو داواکارییەکی وەک نرخی دۆلار.   موقتەدا سەدر لە تویتەکەیدا دەڵێت: "پەنابردن بۆ چەک بۆ بەدیهێنانی داواکاری رەتدەکرێتەوە، پێویستە حکومەت چارەسەری بکات و نابێت جارێکی دیکە ئەمە دووبارەبێتەوە".  ئەمڕۆ پێنجشەممە ٢٥ - ٣ - ٢٠٢١ چەکدارانی رەبعەڵڵا بە جلی سەربازی و ئۆتۆمبێلی سەربازیی بێ تابلۆ بە شەقامەکانی بەغدا سووڕانەوە. دواتر گرووپەکە بەیاننامەیەکی چوار خاڵی بڵاوکردەوە.  رەبعەڵلا لە خاڵی یەکەمی بەیاننامەکەدا ستایشی چەکدارەکانی کردووە کە لە شەقامەکانی بەغدا بڵاوبوونەتەوە و "پەیامێکی هەڕەشەئامێزیان ئاراستەی ئەمریکا و بەکرێگیراوەکانیان کرد".  رێبەری رەوتی سەدر، سەبارەت بە نمایشە سەربازییەکەی میلیشیاکە، داوای روونکردنەوە لە حەشدی شەعبی دەکات و دەڵێت: "ئەگەر ئەو لایەنەی نمایشەکەی کردووە سەر بە حەشدی شەعبییە، ئەوا دەبێت حەشدی سزای بدات، ئەگەرنا دەبێت بێبەربوونی خۆی لێی رابگەیێنێت".  رەبعەڵڵا لە بەیاننامەکەدا ئاماژە بە هەوڵی ژمارەیەک پەرلەمانتار لە پەرلەمانی عێراق دەکات کە کار بۆ دابەزاندنی بەهای دۆلار بەرامبەر دینار دەکەن و دەڵێت: "دەستی ئەو ئەندامانەی ئەنجوومەنی نوێنەران دەگوشین، کە داوای دابەزینی نرخی دۆلاری ئەمریکی بەرامبەر دیناری عێراقی دەکەن و دەنگمان دەخەینە پاڵ دەنگیان بۆ سەرخستنی هەژاران و بەشخوراوان، کە زۆرینەی رۆڵەکانی گەلەمان پێکدەهێنن".  موقتەدا سەدر دەڵێت ئەوە ئیشی رەبعەڵڵا نییە داوای بەرزکردنەوەی بەهای دینار بکات و دەڵێت: "بڕیاری بەرزکردنەوەی نرخی دۆلار و سوود و زیانەکان، بەدەست خەڵکی پسپۆری و زانایە لە کاروباری ئابوورییدا، بەڵام نابێت زیانی زۆر بە گەل بگات، بەتایبەتی لەگەڵ بەرزبوونەوەی نرخەکان لە بازاڕەکاندا، پێویستە حکومەت چارەسەری بکات، بەبێ بەرزکردنەوەی نرخەکان، سزای بکەرانی بدات".  موقتەدا سەدر لە کۆتایی تویتەکەیدا هۆشداری دەداتە میلیشیاکە و دەڵێت: "ئەگەر ئەو میلیشیایانە واگومان دەبەن سۆزی گەل بەدەستدەهێنن، نەخێر تووندوتیژی لە دەرەوەی سۆزی گەلە و بەسە تووندوتیژی و زیانگەیاندن. لە شکاندنی شکۆی دەوڵەت ئاگادارتان دەکەینەوە، ئەگەر نمایشەکەتان بەبێ هاوئاهەنگی بێت".   میلیشیای رەبعەڵڵا هۆشداری دەدەنە هەندێک لایەنی سیاسی وەک خۆیان دەڵێن بە ئەنقەست بودجە دوادەخەن و پەسندکردنی پەکدەخەن لە پێناو بەرژەوەندیی تایبەت. هۆشداریان داوە لە پێدانی بەشە بودجە بە هەرێمی کوردستان.  گروپی رەبعەڵڵا جەخت لەوەدەکاتەوە لەسەر هەموو لایەنە سیاسییەکانی نێو حکومەت پێویستە، ئەوە بزانن کە ئەوان بێدەنگیان درێژەناکێشێت، ئەگەر وەک خۆیان باسی دەکەن داواکارییەکانی گەلی عێراق بەتایبەتی پارێزگاکانی باشوور جێبەجێ نەکرێت لە پرۆژەیاسای بودجەدا.   بزووتنەوەی رەبعەڵلا دەڵێن گرووپێکی شیعەمەزهەبی سەر بە حەشدی شەعبین، بەڵام دەستەی حەشدی شەعبی رەتیدەکاتەوە ئەوانە بەشێک بن لە حەشدی شەعبی. ئەو گروپە لە رابردوودا چەندین کردەوەیان ئەنجامداوە لەوانە: رۆژی شەممە ١٧/١٠/٢٠٢٠، هەڵیانکوتایە سەر بارەگای لقی پێنجی پارتی دیموکراتی کوردستان لە بەغدا، دوای ماوەیەک ئاڵای کوردستانیان داگرت و لەگەڵ بارەگاکە سووتاندیان.  هەر ئەو گروپە لە ٢٦/١١/٢٠٢٠ لە ناوچەی کەڕادەی شاری بەغدا، هەڵیانکوتایە سەر سەنتەرێکی مەساج و کۆمەڵێک کچیان بە لێدان و تێهەڵدان کردە دەرەوە و دواتر سەنتەرەکەیان سووتاند.