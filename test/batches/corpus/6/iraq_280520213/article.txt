جاسم ئەسەدی، چالاکڤانی بواری ژینگە دەڵێت، "دەبێ لە ئێستاوە پلان دابڕێژین، چونکە نزیکەی هەفتەیەکە ئاوی زۆنگاوەکان رۆژانە زیاتر لە یەک سانتیمەتر کەم دەکات، واتە لە سێ مانگی داهاتوودا کە گەرمترینە بە درێژایی ساڵ، ئاوی زۆنگاوەکان یەک مەتر دادەبەزێت و، زۆنگاوەکان دەبنە بیابان".  وەزارەتی سەرچاوەکانی ئاوی عێراق و ژینگەپارێزان دەڵێن، هۆکارێکی سەرەکیی کەمبوونەوەی ئاوی رووبارەکانی دیجلە و فورات لە عێراق دروستکردنی بەنداوە لەسەر سەرچاوەکانی ئاوی ئەو دوو رووبارە لە تورکیا و ئێران، کە تاکە سەرچاوەی ئاون بۆ زۆنگاوەکانی باشووری عێراق.   دایکی مونتەزەر، دانیشتووی زیقار دەڵێت، "کە ئاو کەم بوو ژیانمان زۆر سەخت بوو، باڵندەکان کۆچیان کرد و ئاژەڵەکانمان مردن، بە دۆخی زۆر سەختدا تێپەڕبووین، چیت پێ بڵێم، کەشوهەوا زۆر گەرم بوو و ئاژەڵەکانمان ناژین، ئێمەش بێ ئاو ناتوانین بژین، ئەگەر ئاو نەگاتە ئێرە، چۆن بژین؟ "  هۆکارێکی دیکەی کەمبوونی ئاوی هاتوو بۆ زۆنگاوەکان کشتوکاڵە؛ بە تایبەت چاندنی برنج لە پارێزگاکانی نەجەف و بابل لە باشووری عێراق؛ کە ئاوی زۆری دەوێت. ئەوە جیا لە کاریگەریی گۆڕانی کەشوهەوا لە ١٥ ساڵی رابردوودا.   عەلی حەسان، بەخێوکەری گامێش لە زیقار لەو بارەوە دەڵێت، "هەمووان دەفرۆشن، چونکە ئاژەڵەکان دەمرن، ئاژەڵمان هەیە بەخودا بە کەمترین نرخ فرۆشتمان، گامێشێک ئێستا بە سێ ملیۆنە، کەچی لە کاتی وشکبووندا دەبێتە ١ ملیۆن و ٥٠٠ هەزار دینار، واتا ئاژەڵەکە نرخی دەبێتە نیوە؛ ئاژەڵەکانمان و ژیانمان لەناوچوون".  رێکخراوی نەتەوە یەکگرتووەکان دەڵێت، بەهۆی بە بیابانبوون عێراق ساڵانە چەندین کیلۆمەتر چوارگۆشە زەوی بەپیت لەدەستدەدات؛ لەپاڵ لەدەستدانی چەند جۆرە ئاژەڵێکی دەگمەن بەهۆی سوێربوونی ئاوی زۆنگاوەکان، وەک ئەو جۆرە رێوییانەی کە لە نزیک زۆنگاوەکاندا دەژین.