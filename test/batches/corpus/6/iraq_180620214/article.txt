شانەی راگەیاندنی ئەمنیی عێراق، ئەمڕۆ هەینی، لە راگەیێندراوێکدا رایگەیاند: "بەهۆی بەدواداچوونی مەیدانی و چڕکردنەوەی هەوڵی هەواڵگری؛ هێزە ئەمنییەکان لە ناوچەی ژێر کۆنترۆڵی فیرقەی ١٥ی فەرماندەیی ئۆپەراسیۆنەکانی رۆژئاوای نەینەوا لە ناوچەی عەلگانە لە باشووری شارەدێی رەبیعە لە پارێزگای نەینەوا دەستیان بەسەر ٥ مووشەکی جۆری گراد گرت".   بەپێی راگەیێندراوەکە، مووشەکەکان لەسەر ٥ سەکۆ و لە نێو ئۆتۆمبیلێکدا ئامادە کرابوون بۆ هاوێشتن، بەڵام لە ئۆپەراسیۆنی دەستگرتنەسەر مووشەکەکاندا ئەو کەسانەی کە لەنێو ئۆتۆمبێلە مووشەکهەڵگرەکەدا بوون هەڵاتن.  ئەمە لە کاتێکدایە لە ٣١ی ئایاری ٢٠٢١ دا شانەی راگەیاندنی ئەمنیی عێراق، لە راگەیەندراوێکدا رایگەیاند: "ئاژانسی هەواڵگری سەر بە وەزارەتی ناوخۆ لەگەڵ بنکەی پۆلیسی پردێ دەستیان بەسەر ٥ مووشەکی جۆری گراددا گرت کە لە گوندی حەسار لە شارەدێی پردێ لە باکووری پارێزگای کەرکووک بەرەو هەولێر ئاراستەکرابوون و ئامادە بوون بۆ هاوێشتن".