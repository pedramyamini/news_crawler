خەڵکی ئەو ناوچەیەی بەغدا ئاماژە بەوە دەکەن، لایەنە پەیوەندیدارەکان کەمتەرخەمن لە گەیاندنی خزمەتگوزاری و داوای چارەسەرکردنی کێشەکانیان دەکەن نەک تەنیا دروشم و گوتار.  فازڵ حوسێن، دانیشتووی ناوچەی سەدری بەغدا بە ئاماژەدان بە شەقامەکان، دەڵێت "سەیری شەقامەکان بکە، کامەیان قیرتاو کراوە؟ ئاوەڕۆکان داخراون. لە زستاندا هەموو شوێنێک ژێرئاو دەکەوێت و زبڵ لە هەموو شوێنێک کەڵەکە بووە. نەهامەتی زۆرن، کار نییە، خزمەتگوزاری نییە و گەنجان دانامەزرێن".  دایکی عەلی دانیشتووی ناوچەی سەدری بەغدایە و باس لەوە دەکات "لە بەیانییەکی زووەوە لە دەرەوەم، لە برسان خەریکە دەبوورێمەوە. سوێند بە عەباس شتێکم بۆ منداڵەکانم نەکڕیوە، پێشتر نرخی فافۆن بە هەزار بوو، ئێستا بە دوو هەزار دینار دەیکڕن، باشە من بە چەند بیکڕم و بە چەند بیفرۆشم خۆی بەکارهاتووە. ٥٠٠ دینار لە گیرفانم نییە بۆئەوەی نان بۆ منداڵەکانم بکڕم".  کەسێکی دیکە لە ناوچەی سەدر بەناوی حەیدەر کەڕاڕ ئاماژەی بەوە کرد "لە دۆخێکی خراپداین؛ ئاو نییە، کارەبا نییە و شارەوانییش نییە ئێرە خاوێن بکاتەوە. هێڵەکانی کارەبا و شەقامەکان و زبڵەکانیش هەر لە سەردەمی سەددامەوە ماوەتەوە، هیچ شتێکی نوێ نەکراوە و هیچ خزمەتگوزارییەکی بۆ نەکراوە".  شارەوانیی ناوچەی سەدر کە بەرپرسیارە لە خاوێنکردنەوەی ناوچەکە، باس لەوە دەکات، شایستە داراییەکانیان زۆر کەمە و گلەیی لە هاووڵاتییانیش دەکات، بەوەی هاوکار نەبوون لە پاراستنی ژێرخانی ناوچەکە.  عادل ساعدی، بەڕێوەبەری گشتیی فەرمانگەی شارەوانیی یەکی سەدر رایگەیاند "ئۆتۆمبێلەکان و ئامێرەکانی کار هەن، بەڵام تەمەنیان بەسەرچووە و ماندوون و زیاتر لە ١٠ جار چاککراونەتەوە، توانای کارکردنی جارانیان نەماوە، بەڵام هاووڵاتییانیش دەبێت هاوکارمان بن لە پاراستنی پاکوخاوێنی، ئەوان زبڵ و خاشاک لەسەر رێگەکان و کوچە و کۆڵانەکان فڕێدەدەن. حاویەی زبڵمان هەیە، کەچی زبڵەکانیان لەنزیک حاویەکە فڕێدەدەن".  پشێوییەکی زۆر لە شەقامەکان دەبیندرێت و پشتگوێخستنی یەکە نیشتەجێبووەکان لەڕووی خزمەتکردنیان و بوونی زبڵدان لە هەموو شوێنێکی ناوچەکە، پێویستی بە شۆڕشێکی گەورە و هەڵمەتێکی خێرایە بۆ دەربازکردنی ناوچەکە لەو دۆخە نامۆیە.  ئەمە دۆخی ئێستای ناوچەی سەدرە، سەرباری خەرجکردنی بڕە پارەیەکی زۆر بۆ گەیاندنی خزمەتگوزارییەکان، کەچی چارەسەری راستەقینە بۆ دابینکردنی خزمەتگوزاری فەراهەم نەکراوە و دۆخەکە بەبێ ئەوەی بگۆڕدرێت وەکو خۆی ماوەتەوە.