وەکو لە راگەیێندراوەکەدا هاتووە، ئەمڕۆ یەکشەممە ٢٧ی حوزەیرانی ٢٠٢١ بەرھەم ساڵح، سەرۆککۆماری عێراق لە کۆشکی بەغدا "لەسەر شەرەفی سەرۆک سیسی و شا عەبدوڵڵا نیوەڕۆ خوانێکی سازکرد" و رایگەیاند، ھاریکاریی عێراق و میسر و ئوردن وەرچەرخانێکی گرنگە رووەو بەھێزکردنی ئاشتی و گەشەپێدان لە ناوچەکەدا، بە ئاراستەی تێپەڕاندنی ئاستەنگەکانی ناوچەکە و جیهان.  سەرۆککۆماری عێراق بە عەبدولفەتاح سیسی، سەرۆکی میسر و شا عەبدوڵڵای دووەم، شای ئوردنی راگەیاندووە، "ئەم سەردانە پشتیوانییەکی گەورەیە لە گەلی عێراق و دەوڵەتی عێراق".  لە نیوەڕۆ خوانەکەدا مستەفا کازمی، سەرۆکوەزیران و محەممەد حەلبووسی، سەرۆکی ئەنجوومەنی نوێنەران و دادوەر فایەق زیدان، سەرۆکی ئەنجوومەنی باڵای دادوەریی عێراق ئامادەبوون؛ سەرۆککۆماری عێراق رایگەیاند، "زۆر خۆشحاڵم کە لە بۆنەیەکی وا گرنگدا کۆدەبینەوە بۆ بەخێرھاتنی میوانە ئازیزەکانمان"، ھەروەھا جەختی لە گرنگیی چڕکردنەوەی ھەوڵەکان بۆ پتەوکردنی پەیوەندییەکانی نێوان ھەرسێ وڵات لەپێناو بەرژەوەندییە ھاوبەشەکانی ھەرسێ گەل و تەواوی ناوچەکە کردووەتەوە.  بەرهەم ساڵح راشیگەیاندووە، ھاریکاریی عێراق و میسر و ئوردن "وەرچەرخانێکی گرنگە لە ناوچەکەدا دوای کەڵەکەبوونی تەنگژە و قەیران و ناکۆکییەکان بۆ ماوەیەکی زۆر، ھەروەھا ھەنگاوێکی گرنگە رووەو چەسپاندنی ئاسایش و سەقامگیری و هاوکاریی ئابووری و پشتبەستن بە دیالۆگ بۆ چارەسەرکردنی کێشەکان و رووبەڕووبوونەوەی ئاستەنگەکان، بەتایبەتی ریشەکێشکردنی تیرۆر و تووندڕەوی و بەهێزکردنی ھاوبەشیی ئابووری و بازرگانی و دابینکردنی ھەلی کار بۆ گەلەکەمان، بەتایبەتی تر گەنجان".  لە بەشێکی دیکەی وتەکانیدا سەرۆککۆماری عێراق جەختی لە گرنگیی بەهێزکردنی ئاستی هاوئاهەنگیی نێوان هەر سێ وڵات و سوودوەرگرتن لە پەیوەندیی جوگرافی بۆ فراوانکردنی هاریکاری لە بوارەکانی ئابووری و بازرگانی و گەشەپێدان و بونیاتنانی ژێرخانی ئابووری و پرۆژەکانی وزە و نەوت کردەوە، هەروەها ھەماھەنگیی بۆ بەرەنگابوونەوەی ئاستەنگە جۆراوجۆرەکان، بەتایبەتی شەڕی دژی تیرۆر و تووندڕەوی و کەمکردنەوەی لێکەوتەکانی پەتای کۆرۆنا و گۆڕانی کەشوهەوا و پاراستنی ژینگە.  لە تەوەرێکی دیکەی قسەکانیدا بەرهەم ساڵح دووپاتیکردەوە، "عێراقێکی خاوەن ئاسایش و سەقامگیر و سەروەری و پەیوەندییە ھاوسەنگەکانی لەگەڵ وڵاتانی دراوسێ و ناوچەکە و گێڕانەوەی رۆڵی میحوەری بنەمایەکی گرنگە بۆ چەسپاندنی ئاسایش و سەقامگیری و گەشەپێدان لە هەموو ناوچەکەدا"، هەروەها جەختی لە پێویستیی هاوئاهەنگیی هاوبەشی نێوان ھەرسێ وڵات بۆ کەمکردنەوەی بارگرژییەکان و چەسپاندنی سەقامگیریی ناوچەکە و دۆزینەوەی چارەسەری پێویست بۆ قەیرانەکان کردەوە.