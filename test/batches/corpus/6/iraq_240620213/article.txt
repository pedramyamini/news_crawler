چاوەڕوان دەکرێت کۆبوونەوەکە بە رێککەوتنێک کۆتایی بێت کە تێیدا پشکی چەسپاوی ئاوی عێراق دیاری بکرێت لە چوارچێوەی ئەو پرۆتۆکۆڵەی ئەنجوومەنی وەزیرانی عێرا  پەسندی کرد و مانگێک لەمەوەبەر بە فەرمی رادەستی لایەنی تورکی کردبوو. لەگەڵ رێککەوتن لەسەر دابەشکردنی زیانی رووبارە هاوبەشەکان لە ماوەی ساڵانی وشکەساڵی و کەمئاویی دا.   عەلی رازی، گوتەبێژی وەزارەتی سەرچاوەکانی ئاوی عێراق بە میدیای فەرمی عێراقی رایگەیاند، بۆ دانوستاندن شاندی عێراقی سێ دۆسیەی سەرەکی لە هەگبە دایە، لە سەرووی هەموویان بەپەلە بەردانەوەی ئاو بۆ عێراق. دووەم: گفتوگۆکردنی پرۆتۆکۆلی هاوکاری لە بواری ئاو کە ئەنجوومەنی وەزیران پەسندکردی کردووە. سێییەم: گفتوگۆکردن لەبارەی دامەزراندنی ناوەندێکی توێژینەوەی تایبەت بە ئاو لە نێوان هەردوو وڵات.  گوتەبێژی وەزارەتی سەرچاوەکانی ئاوی عێراق  ئاماژەی بەوەشکرد، لە دۆسیەی سێیەمدا پێویستە زیانەکان دابەشبکرێن لە نێوان هەردوو وڵات لە وەرزی وشکەساڵی و کەمئاوییدا لەگەڵ هاوکاری هاوبەشی نێوان هەردوولا و دابینکردنی پشکێکی جێگیری ئاوی عێراق، کە گەرەنتی دەرچوونی عێراق بکات لە قەیرانی ئاودا، بەبێ ئەوەی پێویستی بە ئاو هەبێت جا بۆ خواردنەوە یاخود بۆ کەرتی کشتوکاڵ و پێویستییەکانی دیکە.  ئێستا عێراق بە دەست گرفتی کەمئاوییەوە دەناڵێنێت، ئەوەش دوای دابەزینی ئاستی ئاوی هەردوو رووباری دیجلە و فورات، کە سەرچاوەی سەرەکییان لە تورکیادایە؛ هەروەها دروستکردنی چەندین بەنداو و گۆڕینی ئاراستەی رێڕەوی رووبارەکان.  پێشتر مەهدی رەشید حەمەدانی، وەزیری سەرچاوەکانی ئاوی عێراق بە رووداوی راگەیاندبوو، لە کۆبوونەوەی لیژنە تەکنیکییەکاندا لە ئەنقەرە گفتوگۆ دەکرێت لەسەر بەردانەوەی ئاوی هەردوو رووباری دیجلە و فورات، کاراکردنی پرۆتۆکۆڵەکان نێوان هەردوولا لە بواری ئاودا.  مەهدی رەشید حەمەدانی راشیگەیاند، "لەو کۆنگرە نێودەوڵەتییەی وەزارەتمان لە مانگی ئاداردا رێکیخست و ژمارەیەکی زۆر رێکخراوی نێودەوڵەتی و وڵاتی جیهان بەشدارییان تێیدا کرد و لایەنی تورکیش بەشداربوو، نێردەی تایبەتی سەرۆککۆماری تورکیا وەک موژدەیەک بۆ عێراق رایگەیاند، موژدەتان پێدەدەم ئەو یاداشتی لێکتێگەیشتنەی لە ٢٠٠٩ دا واژۆکرا و لە ٢٠١٤ دا واژۆکرایەوە، ئێستا لەلایەن پەرلەمانی تورکیاوە پەسندکرا و چووە بواری جێبەجێکردنەوە".  لەبارەی ئەو یاداشتەوە، مەهدی رەشید حەمەدانی دەڵێت، "ئەو یاداشتە زیاتر هاوشێوەی رێککەوتننامەیەکە لەبەرئەوەی بڕگەیەکی پابەندکەری تێدایە و دەڵێت: تورکیا پابەند دەبێت بە بەردانەوەی پشکێکی دادوەرانەی ئاوی هەردوو رووباری دیجلە و فورات بۆ عێراق. ئەم پابەندکردنە و پەسندکردنی ئەم یاداشتە لەلایەن پەرلەمانی تورکیاوە هەیە، بەڵام هەندێک لەوانەی لە عێراقدا بانگەشەی شارەزایی دەکەن، دەڵێن ئەمە تەنیا یاداشتێکی لێکتێگەیشتنە و هیچی دیکە نییە. ئەی ئەگەر هیچ نییە بۆ پێویستی بە ١٠ ساڵ بوو بۆ ئەوەی لە پەرلەمانی تورکیا پەسند بکرێت".   وەزیری سەرچاوەکانی ئاوی عێراق جەخت لەوەدەکاتەوە، "ئێستا دۆسیەکە لای سەرۆکوەزیرانەوە و بە فەرمی منی وەک نوێنەری تایبەتی خۆی لە دۆسیەی گفتوگۆ لەگەڵ تورکیای دراوسێ دەستنیشانکردووە. "  یاسای نێودەوڵەتی ئەو رووبارانەی سنووری زیاتر لە وڵاتێک دەبڕن بە موڵکی گشتی ناوبردووە. ئێران و تورکیا زیاتر لە ٣٠ بەنداویان لەسەر ئەو رووبارانە دروستکردووە کە دەڕژێنە نێو هەرێمی کوردستان و عێراقەوە و کاریگەریی هەنگاوەکەی هەردوو وڵاتی دراوسێ و کەمبوونەوەی بارانبارینیش ساڵ دوای ساڵ زیاتر لەسەر هەرێمی کوردستان و عێراق دەردەکەوێت.  کەمیی بارانبارین مەترسییەکانی وشکەساڵی تاوەکو رادەیەکی مەترسیدار بەرزکردووەتەوە و ئاستی ئاوی دوو رووبارە سەرەکییەکەی عێراقیش دابەزیوە، لە ساڵانی پێش ٢٠٠٣ لە ھەر چرکەیێکدا ٦٠٠ مەتر سێجا ئاو لە رێگەی رووباری دیجلە و فوراتەوە دەرژایە نێو خاکی عێراق. کەچی ئێستا ئەو دوو رووبارە لە چرکەیێک تەنیا ٣٢٠ مەتر سێجا ئاو دەرژێننە نێو خاکی عێراق.  رووباری دیجلە و فورات ئاویان هێندە کەمیکردووە لە زۆر شوێن بووەتە جۆگەلە. بەپێی ئاماری وەزارەتی سەرچاوە ئاوییەکان، لە دوای ساڵی ٢٠٠٣ ـوە ئاوی رووبارەکانی عێراق بە رێژەی ٤٧ %  کەمیکردووە، لە بەغدا ئاستی ئاوی دیجلە نزیکەی پێنج مەتر دابەزیوە، بەڵام رووباری فورات زیاتر لەم ئاستە کەمیکردووە، تاوەکو بەرەو خوارووی عێراقیش بچیت ئاستی ئاوی ئەو دوو رووبارە کەمتر دەبێتەوە.