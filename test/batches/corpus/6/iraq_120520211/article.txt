لە راگەیێندراوێکدا نووسینگەی عەلی سیستانی، مەرجەعی باڵای شیعەکان لە عێراق بڵاویکردەوە، پێشبینی دەکات رۆژی پێنجشەممە مانگ بە چاو ببینرێت، بۆیە رۆژی هەینی یەکەم رۆژی جەژنی رەمەزان دەبێت.  ئێوارەی دوێنی، سعودیە رایگەیاند، چوارشەممە تەواوکەری مانگی رەمەزانە و پێنجشەممە دەبێتە یەکەم رۆژی جەژنی رەمەزان. هەروەها وەزارەتی ئەوقافی هەرێمی کوردستانیش رایگەیاند مانگ نەبینراوە، بەو پێیە چوارشەممە تەواوکەری مانگی رەمەزان دەبێت.  پشتیوان سادق، وەزیری ئەوقاف و کاروباری ئایینی لە کۆنگرەیەکی رۆژنامەڤانیدا رایگەیاند: "پێنجشەممە ١٣ - ٠٥ - ٢٠٢١ یەکەم رۆژی جەژنی رەمەزانی پیرۆزە و بەناوی وەزارەتەکەمان پیرۆزباییەکی گەرم لە هەموو موسڵمانانی کوردستان جیهان دەکەین".   هەروەها دیوانی وەقفی سوننە لە عێراق، پێنجشەممەی وەک یەکەم رۆژی جەژنی رەمەزان دیاریکرد. بەم شێوەش بێت جارێکی دیکە ئەمساڵ شیعە و سوننە لە عێراق پێکەوە جەژن ناکەن.