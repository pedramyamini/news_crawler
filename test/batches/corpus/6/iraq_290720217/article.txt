برۆکسل دەڵێت، لە ماوەی چەند مانگی رابردوودا، نزیکەی  ٢٧٠٠ کۆچبەر، کە زۆربەیان خەڵکی عێراق و هەرێمی کوردستانن، بە نایاسایی پەڕیونەتەوە سنووری لیتوانیای ئەندام لە یەکێتیی ئەوروپا.   بەرپرسانی ئەوروپا پێیانوایە، ئەو شەپۆلەی کۆچبەران لە لایەن حکومەتی بیلارووسەوە ئاراستەکراوە بۆ ئەوەی لە بەرامبەر سزاکاندا تۆڵەی خۆی لە یەکێتیی ئەوروپا بکاتەوە.   ئیلڤا جۆنسن، کۆمسیاری یەکێتیی ئەوروپا بۆ کاروباری نێوخۆ، لە نامەیەکدا بۆ وەزیرانی دەرەوەی یەکێتیی ئەوروپا نووسیویەتی: "ئێمە لەگەڵ حکومەتی عێراق لە پەیوەندیدا بووین بۆ ئەوەی بەشێوەیەکی باشتر گەشتە ئاسمانیەکانی بۆ بیلارووس کۆنتڕۆڵبکات و ئەو عێراقیانەش وەربگرێتەوە، کە دەیانەوێت خۆویستانە بگەڕێنەوە یان هیچ مافێکی پاراستنی نێودەوڵەتییان نییە. "  ئەوە لە کاتێکدایە کە رۆژی چوارشەممە، جۆزێپ بۆرێل، بەرپرسی سیاسەتی دەرەوەی یەکێتیی ئەوروپا گوتی لەگەڵ فوئاد حوسێن، وەزیری دەرەوەی عێراقدا قسەی کردووە و باسیان لە چۆنیەتیی کۆتاییهێنان بە پەڕینەوەی نایاسایی عێراقییەکان لە بیلارووسەوە بۆ لیتوانیا کردووە.  بۆرێل لە توویتێکدا رایگەیاندبوو: "ئەم پرسە مایەی نیگەرانییە، نەک تەنیا بۆ یەک وڵاتی ئەندام، بەڵکو بۆ تەواوی یەکێتیی ئەوروپا. ئێمە پشت بە پاڵپشتیی عێراق دەبەستین. "  بەغدا پێشتر هەر لەم مانگەدا رایگەیاند لێکۆڵینەوە لە بابەتی بە قاچاخبردنی خەڵک بۆ لیتوانیا دەکات و گوتیشی لیژنەیەکی هاوبەشی لەگەڵ یەکێتیی ئەوروپا پێکهێناوە بۆ گفتوگۆکردن لەسەر پرسی کۆچبەران.  یەکێک لە گوتەبێژەکانی یەکێتیی ئەوروپا رۆژی پێنجشەممە رایگەیاند: "ژمارەیەکی زۆری ئەوانەی لە سنوورەوە خۆیان دەگەیێننە نێو لیتوانیا، پێدەچێت مافی ئەوەیان نەبێت داوای پەنابەرێتیی لە یەکێتیی ئەوروپا بکەن".  برۆکسل هەڕەشەی لە بیلارووس کردووە سزاکانی بۆ سەر ئەو وڵاتە زیاتر دەکات. ساڵی رابردوو، لە بەرامبەر "چەوساندنەوەی خۆپیشاندەران و ساختەکاریکردن لە هەڵبژاردنەکاندا". وەکو یەکێتیی ئەوروپا باسی دەکات، کۆمەڵێک سزا خرانە سەر حکومەتی بیلارووس.  مانگی رابردووش، یەکێتیی ئەوروپا چەند کەرتێکی سەرەکیی ئابووری بیلارووسی خستنە بەر سزاکانی، ئەوەش دوای ئەوەی کە مینسک فڕۆکەیەکی ئەوروپی ناچار بە نیشتنەوە کرد و رۆژنامەڤانێکی ئۆپۆزیسیۆنی تێدا دەستگیرکرد.