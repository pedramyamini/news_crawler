راگەیێندراوەکەی باڵیۆزخانەی  ئەمریکا لە بەغدا ئاماژە بەوە دەکات، ئەمریکا دەزانێت عێراق لەم کاتەدا رووبەڕووی هەندێک ئاڵنگاریی قورس دەبێتەوە، پەتای کۆرۆناش لە جیهاندا وایکردووە لە زۆر وڵات، موسڵمانان ناچاربن بەبێ ئامادەبوونی کەسوکار و خێزانەکانیان جەژن بکەن.  باڵیۆزخانەی ئەمریکا دەڵێت "ئێمە لەگەڵ هاوبەشە عێراقییەکاندا کاردەکەین لەپێناو دڵنیاییدان بە عێراقییەکان، بۆئەوەی هەست بە سەلامەتی بکەن لە نیشتمانی خۆیاندا و ئابووریی وڵاتەکەش ببووژێتەوە".  هەروەها لە راگەیێندراوەکەی باڵیۆزخانەی ئەمریکا لە بەغدا ئاماژە بەوەش کراوە "زۆر هۆکار هەن وادەکەن بە هیواوە ئاهەنگی ئەم بۆنە پیرۆزەی جەژنی رەمەزان بگێڕین. لەڕێگەی هاوبەشیی عێراق و ئەمریکاوە، ئێمە پێکەوە بەرەوپێش دەچین، پێکەوە لە شەڕی دژ بە پەتای کۆرۆنا بەرەوپێش دەچین، پێکەوە ئەو وێرانکارییانە چاکدەکەینەوە کە داعش ئەنجامی داون، هەروەها هاوکاریی ئاوارەکان دەکەین بگەڕێنەوە شوێنی خۆیان. پێکەوەش کار بۆ گەشەی ئابووریی عێراق دەکەین و رووبەڕووی ئاڵنگارییەکانی گۆڕانی کەشوهەوا دەبینەوە".  هاوکات ئاماژەی بەوەش کردووە، ئەمریکا پابەندە بە مانەوە لەناو ئەو هاوبەشییەی لەگەڵ عێراق هەیەتی و کار بۆ ئامانجێکی هاوبەش دەکەن  بۆئەوەی عێراق دڵنیا، سەقامگیر و خۆشگوزەران بێت.  ئەمڕۆ لە عێراق لەلای سوننەکان یەکەم رۆژی جەژنی رەمەزانە، بەڵام شەوی رابردوو ئایەتوڵڵا عەلی سیستانی، مەرجەعی باڵای شیعە لە عێراق رایگەیاند، رۆژی هەینی یەکەم رۆژی جەژنی رەمەزانە.