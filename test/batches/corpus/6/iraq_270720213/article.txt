عومەر عەنبەکی، بەڕێوەبەری نووسین لە کەناڵی بەغدادییە , کە بارەگای سەرەکیی لە بەغدایە بە تۆڕی میدیایی رووداوی راگەیاند: "ئەمڕۆ سێشەممە، ٢٧ی تەممووزی ٢٠٢١، هێزێک کە جلوبەرگی سەربازیی حکومیان لەبەردا بووە بەبێ هیچ روونکردنەوەیەک هەڵیانکوتایە سەر کەناڵەکە و پەخشی کەناڵەکەیان راگرت".  عومەر عەنبەکی گوتیشی: "هێزەکە فەرمانییان بە کارمەندان کرد کەناڵەکە بەجێبهێڵن و گوتییان هێزێکی وەزارەتی ناوخۆن و لەسەر سکاڵایەکی کۆمیسیۆنی راگەیاندن و پەیوەندییەکان هاتوون. هێزەکە هەردوو رۆژنامەنووسیان بەناوەکانی تەها خەلیل و عەلی زەبحاوی لەگەڵ خۆیان بۆ شوێنێکی نادیار بردووە".  کەناڵی بەغدادییە، کەناڵێکی ئاسمانیی عێراقییە، لە ساڵی ٢٠٠٥ لەلایەن کەسایەتی و بازرگان ئەندازیار عۆن حوسێن خشلوک دامەزراوە، پەخشەکەی لەمیسرە و  بە زمانی عەرەبی پەخش دەکات.  ئەوە یەکەمجار نییە هەڵدەکوترێتە سەر کەناڵەکە، ساڵی رابردووش میلیشیاکان لە ناوچەی غەزالیەی بەغدا هەڵیانکوتایە سەر کەناڵەکە.  لەبارەی هێرشەکەوە کەناڵی بەغدادییە لە پۆستێکی فەیسبووک نووسیویەتی ئەو هێزی چوونەتە سەر کەناڵەکە پێیانڕاگەیاندووە، کە هێزی تایبەت بە قەدەخەکردنی سپیکردنەوەی پارەن، نەک هێزی هەواڵگری.