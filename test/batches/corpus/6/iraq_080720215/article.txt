ئەبوو عەلی عەسکەری، بەرپرسی نووسینگەی ئەمنیی کەتائیبی حیزبوڵڵای عێراق لە هەژماری تایبەتی تویتەردا، راگەیێندراوێکی بڵاوکردووەتەوە و تێیدا هاتووە: "بەئامانجکردنی نێردە دیپلۆماسییەکان قبووڵکراو نییە و رەتکراوەیە لەلایەن بەرەی مقاوەمەی عێراقەوە. بڕیارەکەش تەنانەت سەربازگەی نێو باڵیۆزخانەی خراپەکارانی ئەمریکی لە بەغداش دەگرێتەوە".  لە تویتەکەی ئەبو عەلی عەسکەری زیاتر هاتووە، شەڕکردن لە دژی ' داگیرکاران ' بڕیارێکی تەواو عێراقییە، هیچ لایەنێکی دەرەکی پەیوەندی بەم بابەتەوە نییە، ئەو شەڕەش تاوەکو کشانەوەی دوایین سەربازی هێزەکانی داگیرکاران، بەردەوام دەبێت.  بەرپرسی نووسینگەی ئەمنیی کەتائیبی حیزبوڵڵای عێراق پێداگری لەسەر ئەم خاڵانە دەکات:   یەکەم: بەرگریکردن بەهەموو شێوازەکانی، مافێکی سرووشتیی گەلی عێراقە. ئامانج لێی ناچارکردنی داگیرکارانە بە کشانەوە و جێبەجێکردنی بڕیاری پەرلەمانی عێراقە.  دووەم: ناپاکی تاوانبار ئەو کەسەیە بەرگریی لە هێزەکانی داگیرکاران و بکوژانی رۆڵەکانی گەلەکەمان دەکات، نەک ئەوانەی بەرگریی لە سەروەریی نیشتمان و خوێنی گەلەکەی دەکەن.   سێیەم: داوا لە برایانمان دەکەین لە یەکە جیاوازەکانی مقاوەمەی عێراق، رێساکانی رووبەڕووبوونەوە و پێکدادان بپارێزن و قۆناخەکانی شەڕ لە دژی داگیرکاران بەهەدەر نەدەن.   چوارەم: پێویستە دوژمن لە پەیامەکە تێبگات، وەڵامدانەوەی وەڵام باجی قورسی بەدوادا دێت و بازنەی بەئامانجگرتن بە ئەندازەیەک فراوان دەبێت، ئەو خاڵانەش دەکرێنە ئامانج کە هەرگیز بیریان بۆ نەچووبێت. هەروەها گورزی دەستوەشاندنەکان هێندە قورس دەبێت، کار دەگاتە ئاستێک گەڕانەوە بۆ خاڵی پێشوو ئەستەم دەبێت.   تویتەکەی ئەو بەرپرسەی کەتائیبی حیزبوڵڵا لە کاتێکدایە، هێرشی مووشەکی و درۆنی گرووپە چەکدارە شیعەکانی نزیک لە ئێران بۆ سەر هێزەکانی ئەمریکا لە عێراق زیادیانکردووە. بەرەبەیانی ئەمڕۆ پێنجشەممە بە سێ مووشەک هێرشکرایە سەر ناوچەی سەوزی بەغدا، کە ئۆفیس و باڵیۆزخانەی وڵاتانی لێیە.