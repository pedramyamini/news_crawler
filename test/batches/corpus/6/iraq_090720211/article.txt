رێکخراوی دەوڵەتی ئیسلامی لەعێراق و شام ناسراو بە داعش، لە ژمارە ٢٩٤ی رۆژی ٢٨ی زولقەعدەی ١٤٤٢ی ساڵی کۆچیی رۆژنامەی (نبأ)ی زمانحاڵی رێکخراوکە دەڵێت لە پێنج هەفتەی رابردوودا چەکدارەکانیان لە ویلایەتی عێراق جەنگێکی ئابووریی گەورەیان دەستپێکردووە، کە کەرتی کارەبای لە هەموو ناوچەکانی کردووەتە ئامانج و بووەتە هۆی رووخانی سیستەمی کارەبا.  بەرپرسێکی سەربازیی داعش بە رۆژنامەکەی گوتووە ئەو جەنگە درێژکراوەی زنجیرە جەنگێکە لە ماوەی چەند مانگی رابردوو دەستیپێکردووە و ئامانج لێی لێدانە لە ئابووریی حکومەت.  هەروەها هاتووە: "جەنگەکانی پێشوو کەرتی کارەبای گرتەوە لەنێویاندا تاوەرەکانی گواستنەوە و مۆلیدە و وێستگەکانی، بەڵام چەکداران بازنەی کردنە ئامانجەکانیان فراوانکردووە بۆ ئەوەی کەرتی نەوت بگرێتەوە لەنێویاندا پاڵاوتگەکان و بۆرییەکانی گواستنەوە و بەنزینخانە و وێستگەکانی غاز، لەگەڵ پڕۆژە سەرەکییەکانی ئاو و بیرەکان ئەوانەی ئاو دەگەیێننە بەغدا".  بەرپرسەکەی داعش دەڵێت: "جەنگەکە لە ٢٥ی مانگی شەوال دەستیپێکردووە و تاوەکو کۆتایی (زولقەعدە) دەخایەنێت. واتە نزیکەی ٣٥ رۆژ و کاتەکەشمان هەڵبژارد کە لوتکەی گەرما بوو و کێشەی حکومەت و میلیشیاکانی زیاتر کردووە، مەبەست لەم جەنگە ئەوەیە زۆرترین زیان بگەیێنین کە دەرفەتی چاککردنەوەیان نەبێت و ئەنجامەکان کاریگەرتربن".  ئەو بەرپرسەی داعش کە رۆژنامەکە هەڤپەیڤینی لەگەڵ کردووە دەڵێت لەو ماوەیەدا ٦٨ تاوەری کارەبایان لە کەرکووک. سەڵاحەدین، نەینەوا، دیالە، دیجلە، جەزیرە، باکووری بەغدا کردوونەتە ئامانج.  هەروەها باسی لەوەکردووە ئامانجێکی دیکەی کارەکەیان ئەوەبووە حکومەت بەشێک لە هێزەکانی کە رووبەڕووی چەکدارەکانیان دەبنەوە بردووەتە دەرەوە بۆ پارێزگاریکردن لە تاوەرەکان، بەمەش دوو ئامانجیان پێکاوە ئەوانیش کەمکردنەوەی گوشار لەسەر ناوچەکانی دیکە و دابینکردنی ئامانجی دیکەی سەربازی لە دەرەوەی شارەکان.