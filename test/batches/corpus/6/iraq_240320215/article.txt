جەواد موسەوی، پەرلەمانتاری سائیروون دەڵێت "ئێمە پرۆژەیاسایەک پێشکەش دەکەین بۆ ھەڵوەشاندنەوەی پەرلەمان، بەشێوەیەک بێت نزیک لە کاتی ھەڵبژادن، واتە یەک یان دوو رۆژ پێش ھەڵبژاردن کارەکانی پەرلەمان بوەستێندرێن، ھەردوو یاساکەش، واتە بودجە و ھەڵوەشاندنەوەی پەرلەمان لە یەک کاتدا دەنگیان لەسەر دەدرێت، واتە رۆژی شەممەی داھاتوو".  ئەوان دەیانەوێت بەم جۆرە دەنگ لەسەر ھەڵوەشاندنەوەی پەرلەمان بدرێت، کە ئەم خولەی پەرلەمان بەردەوام بێت لە ئەرکەکانی تاوەکو ٩ی تشرینی یەکەمی ٢٠٢١، واتە ٢٤ کاژێر پێش ھەڵبژاردنی پێشوەختە، بەڵام لە ئەگەری ئەنجامنەدانی ھەڵبژاردن، ئەم خولەی پەرلەمان بەردەوام دەبێت لە ئەرکەکانی.  عەبدولئەمیر تعێبان، پەرلەمانتاری عەسائیب ئاماژە بەوە دەکات "دەنگدان لەسەر ھەڵوەشاندنەوەی پەرلەمان بابەتێکی جێگیرکراوە، ئەمەش لە کۆنگرەیەکی رۆژنامەڤانی کە ھەموو کوتلە و پێکھاتەکان تێیدا بەشداربوون راگەیێندرا، شەممەی داھاتوو دەنگی لەسەر دەدرێت. ھەڵبژاردن دەکرێت، ئەگەر بە ھەر ھۆکارێک نەکرا، ھیچمان لەدەست نایەت".  بیرۆکەی ھەڵوەشاندنەوەی پەرلەمان هی فراکسیۆنی بەدرە و سەرقاڵی ئیمزا کۆکردنەوەن، کە بەشێک لە سوننەکانیش ئیمزایان کردووە، کوردیش جگە لە ھاوپەیمانیی ھیوا، ھەریەک لە فراکسیۆنەکانی پارتی و یەکێتی لەگەڵ ھەڵوەشاندنەوەن. ئەمەش لەکاتێکدایە کە بڕیارە لە ١٠ی تشرینی یەکەم ھەڵبژاردنی پێشوەختەی پەرلەمانی عێراق ئەنجام بدرێت.  ھەوڵەکان بۆ ھەڵوەشاندنەوەی ئەم پەرلەمانە بەردەوامە، لەکاتێکدا پەرلەمان سەرقاڵی پەسندکردنی بودجەی ٢٠٢١ی عێراقە و ئەو پەرلەمانتارانەی دەیانەوێت پەرلەمان ھەڵبوەشێتەوە دەڵێن ئەگەر بەڵێنمان پێ نەدەن، ئەوانیش دەنگ بە پرۆژەیاسای بودجەی ٢٠٢١ی عێراق نادەن.