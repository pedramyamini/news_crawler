بڕیارە ئەمشەو کۆبوونەوەی پەرلەمانی عێراق لەبارەی بودجەی ٢٠٢١ بەڕێوەبچێت، فراکسیۆنە کوردستانییەکانیش ئاگادارکراونەتەوە بچنە هۆڵی پەرلەمان و بەشداری کۆبوونەوەکە بکەن. فراکسیۆنی یەکێتی و پارتی بڕیاریانداوە بەشداریی کۆبوونەوەی پەرلەمان بکەن و دەنگ بە پەسندکردنی بودجە بدەن.  دوای ئەوەی ئەمڕۆ شاندی هەرێمی کوردستان لەگەڵ لایەنە شیعەکان لەبارەی بودجەی ٢٠٢١ گەیشتنە رێککەوتن بڕیارە ئەمشەو پەرلەمانی عێراق لەبارەی بودجە کۆببێتەوە.  ئێوارەی ئەمڕۆ شاندی حکومەتی هەرێمی کوردستان لەگەڵ لایەنە شیعەکانی نێو لیژنەی دارایی لە پەرلەمانی عێراق لەسەر بنەما سەرەکییەکانی بودجەی ٢٠٢١ گەیشتنە رێککەوتن.  دوای کۆبوونەوەکە قوباد تاڵەبانی، جێگری سەرۆکوەزیرانی هەرێمی کوردستان بە تۆڕی میدیایی رووداوی راگەیاند: "تاوەکو ئێستا رێککەوتنەکە زۆر بە باشی رۆشتووە، هیوادارم ئەمشەو بگەینە کۆتاییەکی باش".  بەشێك لە لایەنەکان واژۆیان کۆکردووەتەوە بۆ دواخستنی پەسندکردنی بودجە، لە کاتێکدا کوتلەی سائیروونی سەر بە موقتەدا سەدر پێداگرن لەوەی کە ئەمڕۆ دەبێت بودجەی ٢٠٢١ پەسندبکرێت. لەو بارەوە بەشار کیکی دەڵێت: "ئێمە لە سائیروون زیاتر پێداگرین لەوەی بودجە زووتر تێپەڕێنرێت.. حکومەتی هەرێمی کوردستان لە سەرەتاوە دەیویست لەگەڵ حکومەتی عێراق رێکبکەوێت".  بەدر زیادی، ئەندامێکی هاوپەیمانی سائیروون بە تۆڕی میدیایی رووداوی راگەیاند: "دەبێت ئەمشەو کۆبوونەوەی پەرلەمانی عێراق بکرێت و بودجە پەسندبکرێت".