بەپێی ئەو وێنە و ڤیدیۆیانەی بڵاوبوونەتەوە ئەمڕۆ پێنجشەممە ٢٤ - ٦ - ٢٠٢١ جنین پلاسخارت، نوێنەری ئەمینداری گشتی نەتەوەیەکگرتووەکان لە عێراق سەردانی ماڵی دایکی ئیهاب وەزنی کردووە لە کەربەلا.  دایکی وەزنی بە پلاسخارتی گوتووە: "نزیکەی ٤٥ رۆژە ئامادەنین سەیری داوا و سکاڵاکەی بکەن و بێدەنگ لێی دانیشتوون. نازانن بکوژ کێیە؟ "   سەرەتای ئەو هەفتەیە دایکی ئیهاب وەزنی لە گردبوونەوەیەکدا هەوڵیدا کاروانی ئۆتۆمبێلەکانی نوێنەری سکرتێری نەتەوە یەکگرتووەکان رابگرێت. وێڕای نزیکبوونەوەی لە دەرگای ئۆتۆمبێلەکەی، بەڵام ئۆتۆمبێلەکان نەوەستان و رۆیشتن. ئەمەش وایکرد، پلاسخارت رووبەڕووی رەخنەیەکی تووند ببێتەوە، چالاکڤانان بەوەی تۆمەتباریان کرد، کە کردەوەکانی تیرۆر و کوشتنی چالاکڤانانی فەرامۆش کردووە، بۆیە بەشێک لە چالاکڤانان داوای گۆڕینی کارمەندانی نێردەی نەتەوەیەکگرتووەکانیان دەکرد لە بەغدا.  ئیهاب وەزنی یەکێک بوو لە چالاکڤانە دیارەکانی شاری کەربەلا و درەنگانی شەوی شەممە ٨ی ئایاری ٢٠٢١ لە گۆڕەپانی ئەحرار لە ناوچەی حەداد لە ناوەڕاستی کەربەلا لەلایەن کەسێکی نەناسراوەوە تیرۆر کرا.   وەزنی لە کانوونی یەکەمی ساڵی ٢٠١٩ ش لە هەوڵێکی تیرۆرکردن رزگاری بوو، ئەوکات یەکێک بوو لە چالاکڤانە بەشدارەکانی خۆپێشاندانەکانی کەربەلا، کە لە ئۆکتۆبەری ٢٠١٩ وە دەستیان پێکردبوو.