هۆشیار قەرەداخ، بڕیاردەری پەرلەمانی عێراق، بە تۆڕی میدیایی رووداوی راگەیاند: "رۆژی شەممە ٢٩ی ئایاری ٢٠٢١ پەرلەمانی عێراق کۆدەبێتەوە، کارنامەی کۆبوونەوەکەش بریتییە لە تاوتوێکردنی هێرشەکانی زایۆنستەکان بۆ سەر گەلی فەلەستین، لەگەڵ دەنگدان لەسەر پرۆژەیاسای پەسەندکردنی رێککەوتنی گواستنەوەی ئاسمانیی لە نێوان عێراق و سعودیە".  هۆشیار قەرەداخ گوتیشی: "هەروەها بڕیارە پەرلەمان لە کۆبوونەوەی شەممەی داهاتوودا دەنگ لەسەر پرۆژەیاسای پەسەندکردنی رێگەگرتن لە وەرگرتنی دوو باج و خۆدزینەوە لە دانی باج و باجی سەرمایە لە نێوان عێراق و کوێت بدات، لەگەڵ دەنگدان لەسەر پرۆژەیاسای هەمواری یەکەمی یاسای کۆمپانیای نیشتمانیی نەوت لە عێراق و تاوتوێکردنی پرۆژەیاسای بیمەی کۆمەڵایەتی و خانەنشینی کرێکاران".  شەڕ نێوان گرووپەکانی فەڵەستین و ئیسرائیل لە ١٠ی ئەم مانگە دەستیپێکرد، کاتێک ئیسرائیل هێزی دژی خۆپیشاندەرانی رۆژهەڵاتی قودس - ئورشەلیم بەکارهێنا کە دژی بڕیاری دادگایەکی ئیسرائیل تایبەت بە چۆڵکردنی چەند خانوویەکی فەلەستینییەکان لە گەڕەکی شێخ جەڕاح ناڕەزایەتییان دەربڕی.  دوای ئەوە، حەماس ژمارەیەک مووشەکی گرتە ئیسرائیل، لە بەرامبەردا سوپای ئیسرائیل دەستی بە بۆردوومانکردنی کەرتی غەززە کرد.  بەگوێرەی وەزارەتی تەندروستیی فەلەستین، بەهۆی هێرشە ئاسمانییەکانی ئیسرائیلەوە، ٢٤٣ هاووڵاتی فەلەستینی کوژراون و ١٩٠٠ فەلەستینیش برینداربوون، لە ئیسرائیلیش، بەهۆی هێرشە مووشەکییەکانی حەماسەوە ١٢ ئیسرائیلی کوژراون.