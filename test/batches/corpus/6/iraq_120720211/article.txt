لوئەی یاسری، پارێزگاری نەجەف کە هاوکات سەرۆکی شانەی قەیرانە بۆ بەرەنگاربوونەوەی پەتای کۆرۆنا لە پارێزگاکە لە باشووری عێراق، لە ڤیدیۆیەکدا کە لە هەژماری خۆی لە تۆڕی کۆمەڵایەتیی فەیسبووک بڵاویکردەوە رایگەیاند: "ئەمڕۆ لە عێراق رێژەیەکی کەم کوتراون، لە تێکڕای ٤٠ ملیۆن کەس تەنیا یەک ملیۆن لە ئاستی عێراق کوتراون، ئەوەش ژمارەیەکی زۆر کەمە. "  پارێزگاری نەجەف دەشڵێت "هەمووان دەڵێن و هەمووان رەخنە دەگرن، بەڵام دەبێت لەسەر خۆمان جێبەجێی بکەین، ئەمڕۆ دەبینن دۆخی ئەوروپا وا زۆر ئاسایی بووەتەوە، بەڵام لای ئێمە پاشەکشێکردنێکی ترسناک هەیە و ژمارەی تووشبوون زۆرە، تەنانەت بەڕێوەبەرایەتیی تەندروستیمان جێگەی نەماوە بۆ وەرگرتنی نەخۆشەکان، بۆیە نەخۆشخانەی حەکیمی بۆ کردنەوە، ئەگەریش ئەو نەخۆشخانە پڕبێت ئەوکات کارەساتی تەندروستی روودەدات، بۆیە هیچ هیوا و دەرچەیەکمان نییە تەنیا دەستکردن بە وەرگرتنی پێکوتە نەبێت، زۆر کەس کێشە دروستدەکەن و دەڵێن پێکوتە کێشە دروستدەکات و دەبێتە هۆی مردن، بەڵام وا ئەوروپا لە پێشتانە".  پارێزگاری نەجەف لە بەشێکی دیکەی قسەکانیدا راشیگەیاند، شانەی قەیرانەکان لە نەجەف چەند بڕیارێکی دەرکردوون لەوانە:  یەکەم: داخستنی هەموو مزگەوت و حوسێنییەکانە و رێگەنەدان بە دانانی پرسە و ماتەمینی و بۆنەگێڕان لەو شوێنانە.  دووەم: بۆ هەموو فەرمانگەکان نووسراو دەنێرین هیچ مامەڵەیەک بۆ هیچ هاووڵاتییەک رایی نەکەن ئەگەر بەڵگەنامەی وەرگرتنی پێکوتەی نەبێت.  سێیەم: دەبێ بەڕێوەبەرایەتی تەندروستیی نەجەف خشتەبەندێکی کاتی دابنێت بۆ هەموو فەرمانگەکان بۆ ئەوەی هەموو فەرمانگەکان ئاگاداربکاتەوە کەوا لە بەروارێکی دیاریکراودا فەرمانبەرانی ئەو فەرمانگەیە بە پێکوتە دەکوتێت.  سەیف بەدر، گوتەبێژی وەزارەتی تەندروستی و ژینگەی عێراق بڵاوبوونەوەی کۆرۆنا لە عێراق بە "زۆر مەترسیدار" ناودەبات و بە تۆڕی میدیایی رووداوی راگەیاند "ژمارەی تووشبوون بەو ڤایرۆسە رۆژانە دەگاتە ٨ هەزار و ٩ هەزار تووشبوو، لە کاتێکدا ژمارەی ئەو هاووڵاتییانەی هەوڵی بەدەستهێنانی پێکوتەی کۆرۆنا دەدەن کەمە؛ بۆیە دەبێ پابەندەی رێکارەکانی خۆپارێزی بین بۆ رێگە گرتن لە زیاتر تەشەنەکردنی پەتاکە. "  رۆژی یەکشەممە ١١ - ٠٧ - ٢٠٢١ وەزارەتی تەندروستیی عێراق رایگەیاند، ژمارەی تووشبوون بە ڤایرۆسی کۆرۆنا لە هەموو عێراق بە هەرێمی کوردستانەوە لە ٢٤ کاژێری رابردوودا گەیشتە ٧ هەزار و ٦١٦ کەس، تاوەکو ئێستاش زیاتر لە ١ ملیۆن و ٤٢٩ هەزار تووشبووی کۆرۆنا لە عێراق و هەرێمی کوردستان تۆمارکراون و زیاتر لە ٩٠ % یان چاکبوونەتەوە، بەڵام ١٧ هەزار و ٥٤٨ لەو تووشبووانە گیانیان لەدەستداوە.