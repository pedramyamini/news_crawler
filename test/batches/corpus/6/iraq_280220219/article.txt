د. ئەحمەد سەحاف، گوتەبێژی وەزارەتی دەرەوەی عێراق لەمیانی بەشداریکردنی لە بووڵتەنی کاژێر سفر، ئاماژەی بەوە کرد، بەرگریکردن لە سەروەریی خاکی عێراق، تایبەتمەندیی حکومەتی عێراقییە، بۆیە پێویستە هەموو لایەک پابەندی رێککەوتنی ڤیەننا بن، لەبارەی شەڕی باڵیۆزەکانیشەوە ئەوەی خستەڕوو کە "دەبێت ئەو باڵیۆزانەش بەپێی میکانیزمی کاری دیبلۆماسی لەو شوێنەدابن، کە تێیدا میوانن".  گوتەبێژی وەزارەتی دەرەوەی عێراق لەبارەی ئۆپەراسیۆنەکانی تورکیا ئاماژەی بەوەش کرد "چەندین ئۆپەراسیۆن کراون و زیان و ئازار و ئەشکەنجەی زۆری بە عێراقییەکان و ژێرخانی وڵاتەکە گەیاندووە و خەڵک بەهۆیەوە شەهید بوون، هەر چەشنە ئۆپەراسیۆنێکی تاکلایەنە رەتدەکرێتەوە و دەبێت هەماهەنگییەکان لەسەر بەرژەوەندیی هاوبەش بێت، کاری تاکلایەنە نابێتە هۆی بەهێزکردنی هەوڵەکان بۆ قەڵاچۆکردن و بەرەنگاربوونەوەی تیرۆر، عێراق هەنگاوی باشی بڕیوە لە رووبەڕووبوونەوەی تەکفیرییەکان".  ئەحمەد سەحاف داوای لە وڵاتان کرد کە سەروەری عێراق بپارێزن و گوتیشی "نابێت لێدان لە بارەگایەک ببێتە بەهانە بۆ پێشێلکردنی سەروەریی عێراق". دەربارەی پارتی کرێکارانی کوردستان - پەکەکەش، ئاماژەی بەوە کرد "دەبێت بچێتە شوێنێک نەبێتە مەترسی بۆسەر عێراق".  لە درێژەی قسەکانیدا، گوتەبێژەکەی وەزارەتی دەرەوەی عێراق گوتی، هاوکار دەبن لەگەڵ هەموو وڵاتانی دراوسێ، لەوانەش تورکیا، ئەوانیش دەبێت دۆخەکە لەبەرچاو بگرن. سەبارەت بە رێککەوتنی شنگالیش، ئاماژەی بەوە کرد، بە هەماهەنگیی هەموو لایەک کراوە بۆئەوەی هیچ پاساوێک نەدرێت بۆ ئۆپەراسیۆنی تاکلایەنەی سەربازی.  ئەمەش لەکاتێکدایە دوای هەڤپەیڤینەکەی رووداو لەگەڵ ئیرەج مەسجدی، باڵیۆزی ئێران لە بەغدا، بابەتی رێزگرتن لە خاکی عێراق ناکۆکی خستە نێوان باڵیۆزانی تورکیا و ئێران لە بەغدا. دواتر تورکیا باڵیۆزی ئێرانی لە ئەنقەرە بانگهێشت کرد، پاشان ئێرانیش باڵیۆزی تورکیای لە تاران بانگهێشتکرد.  سەبارەت بە سەردانی وەزیری دەرەوەی تورکیا بۆ عێراق، د. ئەحمەد سەحاف باسی لەوە کرد کە چاوەڕوان دەکەن لە ماوەیەکی نزیکی داهاتوودا سەردانەکەی بۆ عێراق بکات.  سەبارەت بە سەردانی پاپا فرانسیس، پاپای ڤاتیکان بۆ عێراق و هەرێمی کوردستان، گوتەبێژی وەزارەتی دەرەوەی عێراق رایگەیاند، ئامادەکارییان کردووە و سەردانەکەیشی "رەهەندێکی سومبولی هەیە لەسەر ئاستی ئاشتی و برایەتی و دیالۆگی نێوان ئایینەکاندا".