شانەی راگەیاندنی ئەمنی ئاماژەی بۆ ئەوە کردووە لەلایەن تیمی ئەندازیی هێزەکانی عێراقەوە بۆمبێکی چێنراویان (لە بڕێک تی ئێن تی پێکهاتبوو) هەڵگرتووەتەوە کە مەبەست لێی تەقاندنەوەی یەکێک لە تاوەرەکانی گواستنەوەی کارەبا بووە لە ناوچەی سەفرە.  بەرزبوونەوەی پلەی گەرمی و کەمبوونەوەی کاژێرەکانی پێدانی کارەبا دۆخی بەشێک لە عێراقییەکانی قورس کردووە، چەکدارانی داعشیش هەندێکجار بە تەقاندنەوەی تاوەری کارەبا هێندەی دیکە دۆخەکە زەحمەت دەکەن.  لە نێوەڕاستی مانگی رابردوو جەمال عەگاب، گوتەبێژی شانەی قەیران لە پارێزگای سەڵاحەددین بە تۆڕی میدیایی رووداوی راگەیاند: "کاژێر ٢ی بەرەبەیانی چەکدارانی داعش دوو تاوەری (٤٠٠ KV)ی هێڵی گازیی نەینەوا - بێجییان تایبەت بە گواستنەوەی تەزووی کارەبا لە نێوان پارێزگاکانی سەلاحەدین و نەینەوا تەقاندەوە؛ ناوچەی رووداوەکەش لە نێوان شەرگات و هەولێر و موسڵە".  هەروەها بەرەبەیانی رۆژی دووشەممە ٣١ - ٥ - ٢٠٢١، تاوەرێکی هێڵی هاوردەکردنی تەزووی کارەبا لە ئێرانەوە بۆ پارێزگای دیالە بە بۆمبێکی چێندراو تەقێندرایەوە، بەهۆیەوە تەزووی کارەبا لە زۆربەی ناوچەکانی دیالە بڕا. دواتر داعش بەرپرسیاریێتی تەقاندنەوەی تاوەرەکەی لە ئەستۆ گرت.