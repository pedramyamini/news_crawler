بەپێی راگەیێندراوێکی نووسینگەی سەرۆکوەزیرانی عێراق، مەبەستی سەردانەکەی کازمی بۆ بروکسل چالاککردنی رێککەوتنی نێوان عێراق و یەکێتیی ئەوروپایە.  لە لووتکەی ناتۆدا کە لە ناوەڕاستی مانگی حوزەیران لە بروکسل بەڕێوەچوو جەخت لەوەکرایەوە، کە ناتۆ پاڵپشتی لە عێراق دەکات لە شەڕی دژی داعش و تیرۆریزم بە هەموو شێوەکانییەوە. لەسەر بنچینەی داواکارییەکی حکومەتی عێراق، پاڵپشتییەکانیان بۆ عێراق زیاد دەکەن.   ناتۆ پلانی هەیە ژمارەی کارمەند و سەربازەکانی لە عێراق لە ٥٠٠ سەربازەوە بۆ نزیکەی ٥ هەزار سەرباز زیادبکات.   وەزیری دەرەوەی عێراق دیارترین ئەجێندا و مژاری ئەو سەردانەی کازمی لەگەڵ ناتۆ و گەورە بەرپرسانی ئەوروپی و پاپا فرانسیس رووندەکاتەوە.   د. فوئاد حوسێن، وەزیری دەرەوەی عێراق لە هەڤپەیڤینێکدا بە تۆڕی میدیایی رووداوی راگەیاند، "لەبارەی ئەو پەیمانەی لەنێوان ئەوروپا و عێراق هەیە. باسی رۆڵی ئەوروپا لە مەسەلەی هەڵبژاردنی عێراق، ئەوان بڕیاریانداوە یارمەتیی عێراق بدەن و چاودێریش بنێرن بۆ عێراق. بێجگە لەوەش لەگەڵ سکرتێری ناتۆ باسی ناتۆ و رۆڵی ناتۆ دەکرێت، کە  ئێستا هێزەکانی ناتۆ مەشق و راهێنان بە هێزەکانی سوپای عێراق دەکەن. هەوەها دیدگای ئاییندەی عێراق و ناتۆ بزانین چۆن دەبێت. بۆ ئیتاڵیاش سەردانەکە پەیوەندیی هەیە بە پەیوەندیی دووقۆڵیی نێوان ئیتاڵیا و عێراق. قەداسەتی پاپاش کە هات بۆ عێراق ئەو پەیوەندییە هەرماوە، منیش چوومە خزمەتی، سەرۆکوەزیرانیش دێت".  عێراق دەیەوێت بەباشی سوود لە سەردانەکەی پاپا بۆ عێراق لە ئاداری ئەمساڵ، وەربگرێت و وەبەرهێنانی تێیدا بکات، بۆیە لەگەڵ  ڤاتیکان پرۆژەیەکیان ئامادەکردووە لەبارەی شاری ئور، کە دەکەوێتە شاری ناسریەی ناوەندی پارێزگای زیقار. ئەمە لە کۆبوونەوەی نێوان کازمی و پاپا فرانسیس تاوتوێ دەکرێت.