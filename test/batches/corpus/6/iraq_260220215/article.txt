ئەمڕۆ هەینی ٢٦ - ٠٢ - ٢٠٢١ کەتائیبی حیزبوڵڵای عێراق راگەیێندراوێکی لەبارەی هێرشەکەی ئەمریکا بڵاوکردەوە و تێیدا لەبارەی ئەمریکا دەڵێت: "ئەمریکا پاشەکشێ ناکات لە رشتنی خوێنی بێتاوانەکان، چونکە سعودیە و ئیمارات کرێی ئەو کوشتنەی دەدەنێ".  کەتائیبی حیزبوڵڵای عێراق لە راگەیەندراوێکدا رایگەیاند: "شەهیدمان سەید راهی سەلام زاید شەریفی، کە لە لیوای ٤٦ ـی ئۆپەراسیۆنەکانی جەزیرە و بیابانی حەشدی شەعبی بوو لە ناوچەی قائیم لەسەر سنووری عێراق و سووریا شەهید بوو، لەو کاتەی خاکی عێراق و گەلەکەی لە چەتەکانی داعشی تاوانکار دەپاراست، بەوەش شەرەفی گەیشتنە کاروانی شەهیدان لەپێناو سەروەری و شکۆی نیشتمان".  هەروەها ئەبو وەلائی، ئەمینداری گشتیی کەتائیبی سەیید شوهەدا لە هەژماری تایبەتی خۆیدا لە تۆڕی کۆمەڵایەتیی تویتەر هێرش دەکاتە سەر فوئاد حوسێن، وەزیری دەرەوەی عێراق و بۆردوومانەکەی ئەمریکاش بۆ سەر پێگەکانیان لەسەر سنووری عێراق - سووریا بەچاوەڕوانکراو ناودەبات.   لە تویتەکەی ئەمینداری گشتیی کەتائیبی سەیید شوهەدا هاتووە، "ئێمە لە دەستدرێژیی دوژمنکارانەی ئەمریکا بۆ سەر پێگەکانی بەرەی بەرگریی شۆک نەبووین و ئەوە کارێکی چاوەڕوانکراو بوو، چونکە ئێمە سەرقاڵی جەنگین بۆ ئازادکردنی خاکمان لە دەستی داگیرکاران، کە چەند بەناو نیشتمانپەروەرێکی کوێر نایبینن و رەتیدەکەنەوە داگیرکاری هەبووبێت".   هەروەها نوسیوویەتی، "بەڵام دەنگەدەنگ و هێرشی نابەجێی وەزیری دەرەوەی عێراقمان بۆ سەر بەرەی بەرگری و گومانەکانی لە رۆڵە شکۆمەندانەکەی لە بەرگریکردن لە خاکی نیشتمان بەلاوە سەیرە. روونە کێشەی ئەوان تەنیا کێشەی نەبوونی ئینتیما نییە بۆ عێراق، بەڵکو ئەوان کێشەیەکی دیکەشیان هەیە و مێژوو ناخوێننەوە".  وەزارەتی بەرگریی عێراق رەتیکردەوە پەیوەندی و زانیاری هەبێت لەبارەی بۆردوومانەکەی شەوی رابردووی سوپای ئەمریکا بۆ سەر ناوچەی سنووری عێراق - سووریا و سەرسوڕمانی خۆیان لەبارەی لێدوانەکانی وەزیری بەرگریی ئەمریکا پێشاندا.   ئەوە لەکاتێکدایە، لۆید ئۆستن، وەزیری بەرگریی ئەمریکا رایگەیاند، "کارەکانمان بەباشی ئەنجامداوە هەر بەو جۆرەی کە پێشبینیمان دەکرد. ئێمە رێگەمان بە عێراقییەکان داوە و هانیشمان دان لێکۆڵینەوەی هەواڵگری تایبەت بەو پێگانە بکەن تاوەکو بتوانین بەبێ هەڵە پێگەکان بۆردوومان بکەین و هێرشەکە بەشێوەیەکی پرۆفیشناڵانە کرا".  تاوەکو ئێستا زانیاریی ورد لەبارەی ژمارەی کوژراوان نییە، بەڵام روانگەی سووریا بۆ مافەکانی مرۆڤ باس لە لانیکەم ١٧ کوژراو دەکات.  شوێنی هێرشەکان نزیک دەروازەی سنووری ئەلبوکەمال لە دیوی سووریا لەسەر سنووری رۆژئاوای عێراق بووە و زانیاری هەبووە کە چەک و تەقەمەنی لەوێوە بۆ نێوخاکی سووریا گوازراوەتەوە.  هێرشە مووشەکییەکەی سەر هەولێر لە ١٥ ـی ئەم مانگە بوو، رۆژی دواتر میلیشیایەک بەناوی سەرایا ئەلدەم هێرشەکەی لە ئەستۆ گرت، دەگوترێت ئەو گرووپە کە  "شانەی کاتیۆشا" ناسراون لەلایەن کەتائیبی حیزبوڵڵای سەر بە حەشدی شەعبی دامەزراون.  فەرماندەیی سەربازیی ناوەندیی ئەمریکا ناسراو بە سێنتکۆم لە بارەی هێرشی فرۆکە جەنگییەکانی ئەمریکا لە رۆژهەڵاتی سووریا لە تویتێکدا رایگەیاند، "بە دیاریکراوی ئەم هێرشە بووە هۆی لەنێوبردنی چەندین بنکە و بارەگای گرووپە چەکدارەکانی نزیک لە ئێران وەک کەتائیبی حیزبوڵڵا و کەتائیبی سەید شوهەدا لە خاڵێکی سنووری".  پێنتاگۆن لە راگەیێندراوەکەیدا ئاشکرای کردووە، هێرشەکان بە فەرمانی راستەوخۆی بایدن کراون و جگە لە ئاماژە سیاسییەکەی، هاوکات ئامانجی تێکشکاندنی تواناکانی ئەو میلیشیانەی لەدواوەوە بووە بۆ ئەوەی نەتوانن هێرشی دیکەی سەر بنکە سەربازییەکانی ئەمریکا و هاوپەیمانەکانی لە عێراق ئەنجامبدەن.