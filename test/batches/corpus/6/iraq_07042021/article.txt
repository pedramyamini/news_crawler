لە چوارچێوەی رێککەوتنی ستراتیژیی ساڵی ٢٠٠٨ ـدا، کۆمەڵێک پەیوەندی عێراق و ئەمریکا بە یەکەوە دەبەستێتەوە، لەوانەش لە بوارەکانی دیپلۆماسی، سیاسی، بەرگری، ئەمنی، بازرگانی، دارایی، وزە، یاسا و دادگەری، خزمەتگوزاری، زانستی، کوولتوری، خوێندن و ژینگە.  ئەمریکا یەکێکە لە هاوبەشە بازرگانییە هەرە گەورەکانی عێراق. وەزارەتی دەرەوەی ئەمریکا دەڵێت، وەبەرهێنانی کۆمپانیا ئەمریکییەکان لە عێراق لە ماوەی ١٠ ساڵی رابردوودا زیادیکردووە کە لە بواری وزە، بەرگری، تەکنەلۆژیای زانیاری، ئۆتۆمبێل و گواستنەوە کاردەکەن.  بەگوێرەی وەزارەتی دەرەوەی ئەمریکا، ساڵی ٢٠١٩، واتە پێش ئەوەی پەتای کۆرۆنا سەرهەڵبدات، ئاڵۆگۆڕی بازرگانیی نێوان هەردوو وڵات گەیشتبووە ٨.٢ ملیار دۆلار، بە جۆرێک کە بە بەهای ١.٢ ملیار دۆلار، ئەمریکا کەلوپەلی هەناردەی عێراق کردبوو. عێراقیش بە بەهای ٧ ملیار دۆلار کەلوپەلی هەناردەی ئەمریکا کردبوو.  زۆربەی هەناردەی عێراق بۆ ئەمریکا لە بواری نەوت بووە. هەروەها هەر لەو ساڵەدا، بایی ٢٣١ ملیۆن دۆلار عێراق بەرهەمی کشتوکاڵی هەناردەی ئەمریکا کردبوو. لە ساڵی ٢٠١٣ رێککەوتنی بازرگانی و وەبەرهێنان لەنێوان هەردوو وڵاتدا واژۆکرا.   لە ئابی ٢٠٢٠، لە پەراوێزی گفتوگۆ ستراتیژییەکانی نێوانیان، حکومەتی عێراق یاداشتنامەیەکی بە بڕی هەشت ملیار دۆلار لەگەڵ ئەمریکا واژۆکرد.   لە قۆناخی دووەمی دانوستاندنەکاندا، کە بە بەشداریی د. فوئاد حوسێن، وەزیری دەرەوەی عێراق و مایک پۆمپەیۆ، وەزیری پێشووی دەرەوەی ئەمریکا بەڕێوەچوو.  هەردوولا کۆمەڵێک بڕیار و خاڵی هاوبەشیان راگەیاند کە بەم شێویەن:  جەختکردنەوە لەسەر کاری هاوبەش لە بواری ئەمنی بۆ تێکشکاندنی تیرۆر لە عێراق  واژۆکردنی یاداشتی لێکتێگەیشتن لە بوارەکانی: وزە، نەوت، تەندروستی، خوێندن  جەختکردنەوە لەسەر پاراستنی هاوپەیمانی و پەیوەندییەکان لەگەڵ وڵاتانی دیکە لەنێویاندا ئەمریکا  ئاژانسی ئەمریکا بۆ پەرەپێدانی نێودەوڵەتی ٢٠٤ ملیۆن دۆلاری تەرخانکرد وەک هاوکاریی مرۆیی بۆ عێراق  پشتیوانیکردنی تەواوی عێراق لە رێگەی وەبەرهێنانی بیانی   هەروەها بڕیاردرا رێککەوتنێک لە بواری وزە لەنێوان کۆمپانیاکانی ئەمریکا و عێراق بکرێت  ئەمریکا پشتیوانیی خۆی بۆ بەڕێوەچوونی هەڵبژاردنی پێشوەختەی عێراق راگەیاند  ئەمریکا پشتیوانی لە سەروەریی عێراق دەکات و هاوکاریی پێشکێش دەکات  ئەمریکا پشتیوانیی عێراق دەکات لە پاراستنی شوێنەوار و رۆشنبیری و فرەئاینی