هاوپەیمانیی فەتح هێرشەکە بە ناڕەوا ناودەبات و دەڵێت، ئەمریکا هیچ پاساوێکی نەبووە بۆ ئەنجامدانی ئەو بۆردوومانە، لەکاتێکدا هێشتا لێکۆڵینەوەی حکومەتی فیدراڵی و حکومەتی هەرێمی کوردستان لە هێرشەکانی سەر هەولێر و ناوچەی سەوز کۆتایی نەهاتووە.  هاوپەیمانییە شیعەکە کە لە ١٧ پارت پێکهاتووە، دەڵێت "ئەمە ئەوە نیشاندەدات کە تەنانەت ئەگەر ئیدارەکانی کۆشکی سپیش بگۆڕدرێن، هێزەکانی ئەمریکا خۆیان ناگۆڕن. لەبەرئەوە گرنگە حکومەتی عێراق هەموو هەنگاوێکی پێویست بگرێتەبەر بۆ پاراستنی خەڵکی نێو حەشدی شەعبی لەم تاوانە دڕندەییانە".  هاوپەیمانیی فەتح سەرکۆنەی ئۆپەراسیۆنەکەی ئەمریکا دەکات، هەڕەشە دەکات و دەڵێت "بۆ پاراستنی خوێنی کوڕەکانمان لەنێو حەشدی شەعبیدا، هیچ بژارەیەکمان نییە جگە لە چوونەدەرەوەی هێزەکانی هاوپەیمانی لە عێراق کە ئەرکی ئەوان لە بەرەنگاربوونەوەی تیرۆرەوە گۆڕاوە بۆ بەئامانجکردنی حەشدی شەعبی".  هەروەها هاوپەیمانییەکە ئاماژە بەوە دەکات، لە ماوەی رابردوودا، هێرشەکانی هاوپەیمانان و ئەمریکا بۆسەر گرووپەکانی حەشدی شەعبی سەدان چەکداری لێ کوشتوون.  فەتح لە راگەیێندراوەکەیدا دەڵێت، "داوا لە هەموو هێزە نیشتمانپەروەرەکان دەکەین کە هەڵوێستێکی یەکگرتوو و شکۆمەندانەیان هەبێت بۆ بەرگریکردن لە خوێنی عێراقییەکان و پاراستنی سەروەریی نیشتمانی و بە درۆکانی ئەمریکا هەڵنەخەڵەتێن کە دەڵێت، بۆردوومانەکە لە قووڵایی خاکی سووریادا بووە بۆئەوەی رەوایەتی بە تاوانی دڕندەی رشتنی خوێنی عێراقییەکان بدات".  هەروەها داوادەکات کە هێزە ئەمنییەکان، سوپا، حەشدی شەعبی، پۆلیس، دژە تیرۆر و پێشمەرگە پێکەوە گونجان و یەکگرتوویی و سازانی نێوانیان بپارێزن و "بە درۆکانی ئەمریکا هەڵنەخەڵەتێن و نەهێڵن درز و گومان بخاتە نێوانیان".  رۆژی ٢٦ی شوباتی ٢٠٢١ بە فەرمانی جۆ بایدن، سەرۆکی ئەمریکا، سوپای ئەو وڵاتە هێرشێکی ئاسمانی لە سووریا دژی چەکدارانی نزیک لە ئێران ئەنجامداوە و پێنتاگۆنیش رایگەیاند، هێرشەکە وەڵامی هێرشە مووشەکییەکەیە بۆ سەر بنکەی هاوپەیمانان لە هەولێر.