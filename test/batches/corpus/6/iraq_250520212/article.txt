بەپێی زانیارییەکانی پەیامنێری رووداو دەنگی تەقە دەبیسترێت و هێزەکانی نەهێشتنی پشێوی بە گازی فرمێسکڕێژ رووبەڕووی خۆپێشاندەران بوونەتەوە.  لە گۆڕەپانی تەحریری شاری بەغدا، گرژی و ئاڵۆزی لەنێوان خۆپێشاندەران و هێزەکانی نەهێشتنی پشێوی دروست بوو. خۆپێشاندەران ئەو کەرەڤانانەیان سووتاند، کە هێزە ئەمنییەکان بەکاریان دەهێنا.   یەکێک لە خۆپێشاندەران باسی ئەوەی کرد، "هێزەکانی نەهێشتنی پشێوی لە نێو ئەو کەرەڤانانە، ئازار و ئەشکەنجەی خۆپێشاندەرانیان داوە".  ویسام کەوکەب، کە یەکێکە لە چالاکڤانانی میسان بەشداری لە خۆپێشاندانەکانی بەغدا کردووە بە تۆڕی میدیایی رووداوی راگەیاند، لە چەند ناوچەیەکی بەغدا خۆپێشاندانە لەوانە، گۆڕەپانەکانی فیردەوس، نسوور و تەحریر. خۆپێشاندەران داوا بە سزاگەیاندنی بکوژانی چالاکڤانان و خۆپێشاندەران دەکەن، بڕیارە لە بەردەم ئەنجوومەنی باڵای دادوەریی گردبوونەوە و مانگرتنی کراوە دەستپێبکەن.   خۆپێشاندەران دروشمی جیاجیان بەرزکردووەتەوە و داوای ئاشکراکردنی بکوژانی خۆپێشاندەران و چالاکڤانان دەکەن. هەروەها دەڵێن حکومەت پابەندی جێبەجێکردنی بەڵێنەکانی نەبووە و هۆشداریش لە فراوانبوونی خۆپێشاندانەکان دەدەن. هاوکات لە بەغدا هێزێکی زۆری ئەمنی بڵاوەی پێکراوە و رێکاری تووندی ئەمنی گیراوەتەبەر.     لە دوای کوژرانی ئیهاب وەزنی لە کەربەلا لە ٩ی ئایاردا، بوونی هەڕەشە بۆ سەر چالاکڤانان و مەترسی لە باڵادەستیی گرووپە چەکدارەکان و ساختەکاری لە هەڵبژاردن، داواکارییەکان بۆ بایکۆتکردنی هەڵبژاردنی ١٠/١٠ی ئەمساڵ زیاتر بوون، بەتایبەتی لای چالاکڤانان و رۆژنامەڤانانن.     ئێستا بزووتنەوەیەک بۆ بایکۆتکردنی هەڵبژاردن دروستبووە بەناوی "ماڵی نیشتمانی". حوسێن غورابی، دامەزرێنەری "ماڵی نیشتمانی" دەڵێت، بایکۆتی هەڵبژاردن دەکەن. هاوکات ١٧ گرووپی دیکە داوای بایکۆتکردنی هەڵبژاردنی پێشوەخت دەکەن.     لە سەرەتای دەستپێکردنی خۆپێشاندانەکانەوە لە مانگی تشرینی یەکەمی ساڵی ٢٠١٩، نزیکەی ٦٠٠ کەس کوژراون و زیاتر لە ٢٠ هەزاری دیکە برینداربوون.