جۆن کێربی، سکرتێری رۆژنامەڤانیی وەزارەتی بەرگریی ئەمریکا لە راگەیێندراوێکدا بڵاویکردەوە، لە چوارچێوەی دیالۆگی ستراتیژیی نێوان ویلایەتە یەکگرتووەکانی ئەمریکا و عێراق، گفتوگۆ تەکنیکییەکانی شاندی سەربازیی هەردوولا بەڕێوەچوو.   لە راگەیێندراوەکەی گوتەبێژی پێنتاگۆندا هاتووە، مارا کارلین، یاریدەدەری وەزیری بەرگریی ئەمریکا بەوەکالەت بۆ کاروباری ئاسایشی نێودەوڵەتی، پێشوازی لە قاسم ئەعرەجی، راوێژکاری ئاسایشی نیشتمانیی عێراق و عەبدولئەمیر شەمەری، جێگری فەرماندەی سەنتەری ئۆپەراسیۆنە هاوبەشەکانی عێراق و شاندێکی سەربازیی عێراق کرد، ئەوەش لە چوارچێوەی کۆبوونەوەی شاندە تەکنیکییە سەربازییەکانی تایبەت بە دیالۆگی ستراتیژی نێوان هەردوو وڵات.    جۆن کێربی دەڵێت، لە کۆبوونەوەکەدا هەردوولایەن جەختیان لە پەیوەندییە ئەمنییە دوو قۆڵییەکانی عێراق و ئەمریکا و پابەندبوونی هاوبەشیان بۆ هەوڵەکانی تایبەت بە تێكشکاندنی داعش کردەوە و دووپاتیانکردەوە کە پێویستە ئەمریکا و هاوپەیمانیی نێودەوڵەتی پاڵپشتی لە هێزە ئەمنییەکانی عێراق بکەن و هەردوولاش باسیان لە پێکەوەکارکردنی ماوەدرێژی نێوان ئەمریکا و عێراق و بوارەکانی پێکەوەکارکردنی نێوان هەردوو وڵات جگە لە رووبەڕووبوونەوەی تیرۆر کرد.   لە کۆتایی راگەیێندراوەکەدا هاتووە، لۆید ئۆستن، وەزیری بەرگریی ئەمریکاش لە کۆبوونەوەکەدا بەشداربوو و پابەندبوونی خۆی بۆ هەوڵەکانی تایبەت بە تێکشکاندنی داعش دووپاتکردەوە و پاڵپشتی خۆیشی بۆ "هاوبەشی ستراتیژی نێوان عێراق و ئەمریکا" دووپاتکردەوە.