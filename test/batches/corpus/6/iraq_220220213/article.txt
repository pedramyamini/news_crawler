رۆژی دووشەممە ٢٠٢١/٠٢/٢٢ مستەفا سەعدوون، گوتەبێژی پرۆژەی نیشتمانیی خزمەتگوزاریی ئینتەرنێت لە عێراق، بە تۆڕی میدیایی رووداوی راگەیاند: "لە سێ ساڵی رابردوودا نزیکەی پێنج هەزار کیلۆمەتر کێبڵی ئۆپتیکاڵ فایبەرمان لە هەموو عێراق راکێشاوە. ئێستایش لە قۆناخی ' FTTH ' ـداین کە دوا قۆناخە بۆ گەیاندنی خزمەتگوزاریی ئەنتەرنێت بە بەکارهێنەران لە ماڵەکانیاندا. "  مستەفا سەعدوون باسی لەوە کرد لەم قۆناخەیشدا نزیکەی ٥٠٠ ملیۆن مەتر کێبڵی ئۆپتیکاڵ فایبەر بۆ هەموو پارێزگاکانی عێراق رادەکێشن، بەدەر لە هەرێمی کوردستان، چونکە ئەو مۆڵەتەی پێیان دراوە و گرێبەستەکەیان لەگەڵ حکومەتی عێراقدا هەریمی کوردستان ناگرێتەوە، بەڵام بەشێکی هێڵی گواستنەوەی ئینتەرنێت لە پرۆژەکەیاندا بە دەروازەی ئیبراهیم خەلیل لە هەرێمی کوردستاندا تێدەپەڕێت. "  گوتەبێژی پرۆژەی نیشتمانیی خزمەتگوزاریی ئینتەرنێت لە عێراق گوتیشی: "پرۆژەی نیشتمانیی خزمەتگوزاریی ئینتەرنێت لە عێراق ئێستا خزمەتگوزارییەکەی لە بەشێکی گەڕەکی زەیوونە لە بەغدا دابین کردووە. کاریش دەکەین بۆ گەیاندنی ئینتەرنێتی پرۆژەکەمان بۆ گەڕەکەکانی دیکەی بەغدا. ئامانجیشمانە  تاوەکو کۆتایی ئەمساڵ ئینتەرنێت بگەیەنینە ٨٠٠ هەزار ماڵ لە بەغدا. ساڵی داهاتوویش ئینتەرنێتی پرۆژەکەمان دەگەیەنینە ملیۆنێک و ٩٠٠ هەزار ماڵی دیکە لە عێراق. "  مستەفا سەعدوون باسی لەوەیش کرد کە لە ساڵی ٢٠٢٣ ـدا ئینتەرنێت دەگەیێننە ملیۆنێک و ٨٠٠ هەزار ماڵی دیکە، بە تێکڕایش ژمارەکە دەکاتە نزیکەی چوار ملیۆن و ٥٠٠ هەزار ماڵ لە هەموو عێراق.  گوتەبێژی پرۆژەی نیشتمانیی خزمەتگوزاریی ئینتەرنێت لە عێراق دڵنیاییشی دا: "پرۆژەکەمان خزمەتگوزاریی ئەنتەرنێت لە عێراق باشتر دەکات، چونکە پشت بە سیستمی ئۆپتیکاڵ فایبەر دەبەستێت بۆ گەیاندنی ئەنتەرنێت بۆ ماڵان کە پێشکەوتووترین سیستمی دابینکردنی ئینتەرنێتە لە هەموو جیهان. بەکارهێنەریش لە کێشەکانی خزمەتگوزاریی دابینکردنی ئینتەرنێت لە رێگەی تاوەرەکانەوە رزگار دەکات. "  لەبارەی نرخی پاکێجەکانی پرۆژەی نیشتمانیی خزمەتگوزاری ئینتەرنێت لە عێراق، گوتەبێژی پرۆژەکە ئاشکرای کرد: "چوار پاکێجمان بۆ بەشداربوون هەیە. یەکەمیان بە خێرایی ١٥ مێگابایتە لە چرکەیەکدا کە بە ٣٥ هەزار دینارە. دووەمیان بە خێرایی ٤٠ مێگابایتە لە چرکەیەکدا و بە ٤٥ هەزار دینارە، سێیەمیشیان بە خێرایی ٧٥ مێگابایتە لە چرکەیەکدا و بە ٦٠ هەزار دینارە. چوارەمیشیان بە خێرایی ١٥٠ مێگابایتە لە چرکەیەکدا و بە ١٠٠ هەزار دینارە، ئەم خێراییەش یەکەم جارە لە عێراق دابین دەکرێت. "   ناوەندی چاودێریی ئینتەرنێت لە عێراق لە مانگی تشرینی یەکەمی ساڵی ٢٠٢٠ ـدا رایگەیاند: "ئینتەرنێتی پرۆژەی نیشتمانیی دابینکردنی خزمەتگوزاریی ئینتەرنێت لە عێراق کە هەردوو کۆمپانیای سیمفۆنی و ئێرسلینک جێبەجێی دەکەن زۆر سستە. تەنانەت گرانترین پاکێجی ئەو خزمەتگوزارییە بە کەڵکی پەیوەندیکردن نایەت، لە کاتێکدا ئەو پرۆژە رێگەدەدات دوو کۆمپانیای بیانی لە عێراقدا دەست بەسەر تۆڕی ئەنتەرنێتدا بگرن و دەستیان بگاتە هەموو زانیارییەکانی دەوڵەت. "  ناوەندی  چاودێریی ئینتەرنێت لە عێراق ئەوەیشی خستبووەڕوو: "بەپێی گرێبەستی نێوان ئەو دوو کۆمپانیایە و وەزارەتی گەیاندنی عێراق، عێراق دەستبەرداری ٣٨ % ـی داهاتەکانی دەبێت بۆ کۆمپانیاکانی سیمفۆنی و ئێرسلینک. ئەوەیش وا دەکات دوو کۆمپانیاکە لە عێراقدا دەست بەسەر کەرتی ئینتەرنێتدا بگرن، چونکە کۆمپانیا خۆماڵییەکانی ئینتەرنێت ناتوانن رکابەرییان بکەن. "  ئەوە لە کاتێکدایە ناوەندی راگەیاندنی دیجیتاڵ لە عێراق رۆژی ٢٠٢١/٠٢/١٤ رایگەیاند: "ئەمساڵ ژمارەی بەکارهێنەرانی تۆڕی ئینتەرنێت لە عێراقدا گەیشتووتە ٣٠ ملیۆن و ٥٢٠ هەزار بەکارهێنەر و ژمارەی بەکارهێنەرانی ئەنتەرنێت لە عێراق بەراورد بە ٢٠٢٠ ٧٠٠ هەزار زیاد بووە. "