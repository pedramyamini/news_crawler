محەممەد ئەلبەلداوی، پەرلەمانتاری سەر بە عەسائیبی ئەهلی حەق دەڵێت، "بێگومان ئەوە تەنیا نمایشێکی راگەیاندنە کە وەزارەتی دەرەوەی ئەمریکا دەیکات، ئەگەر نا خۆ پێشتر سزای بەسەر ئەو بزووتنەوانە کە بزووتنەوەی بەرگرین سەپاند بوو، چ حیزبوڵڵای لوبنان بێت یان حیزبوڵڵای عێراقی یاخود بزووتنەوەی عەسائیبی ئەهلی حەق، ئێمە لە بزووتنەوەی عەسائیبی ئەهلی حەق باوەڕمان وایە ئەوەی ویلایەتە یەکگرتووەکانی ئەمریکا دەیکات بە سەپاندنی ئەو سزانە چەقۆهەڵکێشییە، بەڵام هەوڵی ملکەچکردنی لایەنەکانی بەرگریی پەشیمانمان ناکاتەوە لەوەی بەردەوام بین لە پرۆژەی گەشەکردن و دەربازبوون لە کۆیلەیی دەستی ئەمریکا و هەژموونی ئەمریکا، بەڵکو پێمانوایە وەستانمان لە رووی شەیتانی گەورە میدالیایەکی شەرەفمەندییە و لەو زۆردارانەمان بەدەستهێناوە".  لە لیستە نوێیەکەی سزاکانی سەر ئەو گرووپانە؛ ئەمریکا دوو دامەزراوەی سووری، دامەزراوەی بازرگانی وائیل عیسا، دامەزراوەی ئەیمەن ئەلسەباغ، هەروەها سێ کۆمپانیای رووسی، کۆمپانیای چارتەر گرین لایت مۆسکۆ و کۆمپانیای ئاسیا ئێنڤێست (LLC) و کۆمپانیای (NPP) پۆلساری سزادا. ئەوەش رێگر دەبێت لە ئەنجامدانی گرێبەست و مامەڵەی بازرگانیی لەلایەن دامەزراوەکانی حکومەتی ئەمریکا و هەروەها کۆمپانیا و هاووڵاتیانی ئەمریکا لەگەڵ کۆمپانیا سزادراوەکان.  د. حوسێن عەللاوی، راوێژکاری سەرۆکوەزیرانی عێراق دەڵێت، "حکومەتی عێراقی بەدواداچوون بۆ ئەو بابەتە دەکات، رێکاری هەیە بۆئەوەی ئەو بابەتە بزانێت، هەواڵەکە لە دوێنێوە لە میدیاکان بڵاوبووەتەوە. حکومەت کەناڵی پەیوەندیکردنی هەیە لە ناوخۆ و دەرەوە لەگەڵ ویلایەتە یەکگرتووەکانی ئەمریکا، جا لە رێگەی باڵیۆزخانەی ئەمریکا لە بەغدا یاخود لەگەڵ حکومەتی ئەمریکا لە رێگەی پەیوەندیی بەهێزی لەگەڵ ویلایەتە یەکگرتووەکانی ئەمریکا سەبارەت بەو بابەتە"  ئەمریکا لە ساڵی ١٩٩٧ وە حیزبوڵڵای لوبنانی خستووەتە لیستی تیرۆرەوە. هەروەها بە تۆمەتی پەلاماردانی بەرژەوەندییەکانی لە عێراق و کوشتن و ئەشکەنجەدانی خۆپێشاندەران لە عێراق؛ لە ساڵی ٢٠١٩ سزای بەسەر قەیس خەزعەلی، ئەمینداری گشتیی عەسائیبی ئەهلی حەق سەپاند، دواتر لە کانوونی دووەمی ساڵی ٢٠٢٠ وەزارەتی گەنجینەی ئەمریکا عەسائیبی ئەهلی حەقی بە تۆمەتی پەیوەندی لەگەڵ ئێران خستە لیستی تیرۆرەوە.  لە کانوونی دووەمی ئەمساڵیش ئەمریکا سزای بەسەر عەبدولعەزیز محەممەداوی ناسراو بە ئەبو فەدەک، سەرۆکی ئەرکانی حەشدی شەعبی و یەکێک لە دیارترین سەرکردەکانی حیزبوڵڵای عێراقی سەپاند.