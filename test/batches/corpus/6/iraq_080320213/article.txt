سەرچاوەیەك لە پارێزگای زیقار بە (تۆڕی میدیایی رووداو)ی راگەیاند "ئەمڕۆ دووشەممە ٨/٣/٢٠٢١ دەیان كەس لە شاری ناسریە سەنتەری پارێزگای زیقار خۆپێشاندانیان دەستپێكرد، زۆربەی پردە سەرەكیەكانی نێو شارەكەیان داخستووە و بەهۆیەوە قەرەباڵخیەكی زۆر دروستبووە. "  ئەو سەرچاوەیە هەروەها گوتی: "خۆپێشاندەران داوای دابینكردنی هەلی كار، دامەزراندن، سزادانی بكوژانی خۆپێشاندەران، گەندەڵكاران و باشتركردنی رەوشی خزمەتگوزاری دەكەن".  لە چەند رۆژی رابردوودا گرژی لە نێوان خۆپێشاندەرانی ناسریە و هێزە ئەمنییەكان روویدا، بەوهۆیەوە ٥ خۆپێشاندەر  كوژران و زیاتر لە ٣٠٠ كەسی دیكەش برینداربوون كە زۆربەیان لە خۆپێشاندەرن، بەهۆی گوشاری خۆپێشاندەران نازم وائلی، پارێزگاری پێشووی زیقار دەستی لەكاركێشایەوە، سەرۆكوەزیرانی عێراقیش عەبدولغەنی ئەسەدی، سەرۆكی دەزگای ئاسایشی نیشتمانی بەپارێزگاری زیقار دامەزراند.   رۆژی هەینی ٢٦ی شوباتی ٢٠٢١، نازم محەممەد وائیلی، پارێزگاری زیقار نامەی دەستنووسی خۆی، پێشکێشی مستەفا کازمی، سەرۆکوەزیرانی عێراق کرد و تێیدا نووسیبووی "زیاتر لە ٢٠ ساڵە وەک دادوەر کارم کردووە، جگە لە ئابڕوو و نازناوی پاک، هیچ دەستکەوتێکم نەبووە".   هاوکات مستەفا کازمی سەرۆکوەزیرانی عێراق، بڕیاریدا عەبدولغەنی ئەسەدی، سەرۆکی دەزگای ئاسایشی نیشتمانی عێراق، جگە لە ئەرکەکەی خۆی، ئەرکی پارێزگاری زیقار بەڕێوەببات و ئەنجوومەنێکی راوێژکاری پێکبهێنێت لە کەسایەتییەکانی پارێزگاکە بەو مەرجەی راستەوخۆ سەر بە سەرۆکوەزیران بێت و ئەرکیان چاودێریکردنی دۆخی ئاوەدانکردنەوە و بووژاندنەوە و چارەسەرکردنی کێشە کەڵەکەبووەکانی پارێزگاکە بێت.   عەبدولغەنی ئەسەدی، سەرۆکی دەزگای ئاسایشی نیشتمانی عێراق لە پەیامێکی ڤیدیۆییدا دوای راسپاردنی بۆ پۆستی پارێزگار رایگەیاند، "پەیامم بۆ کەسوکار و خزم و برایان و کوڕەکانم لە پارێزگای زیقار ئەمەیە: من سەرەڕای ئەرکەکەم، لەلایەن بەڕێز سەرۆکوەزیرانەوە راسپێردرام بۆ بەڕێوەبردنی ئەرکی پارێزگاری زیقار. خودا یار بێت لە خزمەتی نیشتمان و هاووڵاتیان و پارێزگا بێناز و بریندارەکەماندا دەبم. لە ئەمڕۆ بەدواوە رێگە بەخۆشمان نادەین بڵێین ئەو پارێزگایە بێناز و بریندارە. سوپاس بۆ ئێوە".  بەڵام خۆپێشاندەران تەنیا ١٠ رۆژ لە ماڵەوە مانەوە و دوای دەستبەکاربوونی ئەسەدی، جارێکی دیکە بە کۆمەڵێک داواکارییەوە دەستیان بە خۆپێشاندان کردەوە.  سەبارەت بە كاریگەری دانانی پارێزگاری نوێ، سەرچاوەكەی رووداو گوتی: "پشت بەخوا لە ماوەی داهاتوودا پارێزگای زیقار گۆڕانكاری بەرچاو بەخۆیەوە دەبینێت، بەڵام پێویستە خۆپێشاندەران دەرفەت بدەنە پارێزگاری نوێ بۆ ئەوەی بتوانێ پلانەكانی جێبەجێبكات، پێشبینیش دەكەین گۆڕانكاری باش لەرووی خزمەتگوزاری و باشتركردنی دۆخی هاوڵاتیانی پارێزگاكە بكرێت".