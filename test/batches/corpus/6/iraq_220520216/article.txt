عادل شێخ فەرمان، سەرۆکی پارتی ئایندەی ئێزدی، بە تۆڕی میدیایی رووداوی گوت ژمارەی بەربژێری ئێزدییەکان لە هەڵبژاردنی ئەمساڵی ٢٠٢١ لە چاو دوو هەڵبژاردنی رابردووی ئەنجوومەنی نوێنەرانی عێراق کەمترە، لە هەڵبژاردنەکانی ٢٠١٤ و ٢٠١٨ لەهەر هەڵبژاردنێکدا نزیکەی ٦٠ بەربژێری ئێزدی هەبوون.  عادل شێخ فەرمان ئاماژەی بەوەدا لەم هەڵبژاردنە دەیانەوێت لانیکەم ٣ بۆ ٥ کورسی مسۆگەر بکەن. هەبوونی بەربژێری جیاوازیش بە شتێکی ئاسایی دەبینێت و دەڵێت: "گرنگ ئەوەیە لە کۆتاییدا هەموومان لە بەرژەوەندیی ئێزدییەکان کاربکەین".  سەرەڕای ئەوەی تاوەکو ئێستا ٧٠ % ی کوردی ئێزدی لە ئاوارەییدا دەژین، بەڵام سیاسییەکانیان بە چڕی کار بۆ هەڵبژاردنی پەرلەمانی عێراق دەکەن. ١٨ بەربژێریان لە هەشت پارت و هاوپەیمانی و بەربژێری تاکەکەسی  هەیە و دەیانەوێت رکابەرایەتی لەسەر ٨ کورسی لە شێخان و شنگالبکەن، بەشێوەیەک لە شنگال شەش بەربژێر و لە شێخان ٤ بەربژێر و بۆ کورسیی کۆتاش ٨ بەربژێریان هەن.  بەربژێرەکانی ئێزدی بەسەر ئەم لایەنانەدا دابەشبوون، پارتی دیموکراتی کوردستان، یەکێتی نیشتیمانی کوردستان، هاوپەیمانی عەقدی نیشتیمانی، پارتی ئازادی و دیموکراتی ئێزدی، عێراق بۆ پێشکەوتن و ئاشتی، پارتی پێشکەوتنخوازی ئێزدی، بزووتنەوەی ئێزدی، پارتی ئێزدیی دیموکراتی.   لە کۆی ٣٢٩ کورسی، پارێزگای نەینەوا ٣١ کورسیی لە ئەنجوومەنی نوێنەرانی عێراق هەیە. بەپێی سیستمی نوێی هەڵبژاردن کورسییەکانی ئەو پارێزگایە بەسەر هەشت بازنەدا دابەشبوون. لە کاتێکدا لە هەڵبژاردنەکانی رابردوودا یەک بازنەی هەڵبژاردن بوو.