چیرۆکە ناخهەژێنەکە بەمشێوەیە دەستپێدەکات، کاتێک منداڵەکان بەدەم یاریکردنەوە دەچنە دەرەوەی ماڵی باپیرەیان ئیدی ناگەڕێنەوە. دوای نزیکەی چوار کاژێر لە گەڕان و ئاگادارکردنەوەی پۆلیس، دواجار لەنێو ئۆتۆمبێلی دانیشتوویەکی گەڕەکەکە بە مردوویی دەدۆزرێنەوە.  مامی منداڵەکان رووداوەکە تەنیا بە قەزا و قەدەر دەبینێت. سەلمان جەبار، مامی دووان لە منداڵەکانە و گوتی، "لەکاتی گەڕان لە ناوچەکەی خۆمان لە ھەمان گەڕەک چەند ماڵێک لەولاوە پیاوێکی بەتەمەنم بینی لە ناوەڕاستی شەقام ھاواری دەکرد، گوتم چیبووە؟ گوتی ' سێ منداڵ لەنێو ئۆتۆمبێلەکەی مندا مردوون '. منیش گوتم بەدوای سێ منداڵدا دەگەڕێم، کاتێک چووم، بینیم ئەوانن لەنێو ئۆتۆمبێلەکەدا مردوون. "  ئەو مامە دواتر لایەنی پەیوەندیدار و پیاوانی گەڕەک و خێزانەکەی ئاگادارکردووەتەوە. دوای ئەوەش تیمەکانی وەزارەتی ناوخۆ و لێکۆڵینەوەی تاوان چوونەتە شوێنی رووداوەکە. دەڵێت، "زانیمان قەزا و قەدەرە، لە کامێرای چاودێری سەیرمان کرد، منداڵەکان دەچنە نێو ئۆتۆمبێلەکەوە. "   لە ڤیدیۆکەدا گریان و ناڵەی باوکە جەرگسووتاوەکە دەبینن، ئەو بە تاسەوە دانیشتووە بێ ئەوەی توانای قسەکردنی ھەبێت. باپیری منداڵەکانیش ھۆشداری دەداتە ھەموو دایک و باوکێک کە ئاگاداری منداڵەکانیان بن بۆئەوەی وەکو ئەوان جەرگسوتاو نەبن.  جەبار سەلمان، باپیرەی منداڵەکان بە رووداوی راگەیاند، رووداوەکە "قەزا و قەدەرە، بەڵام لە هەمانکاتدا ئامۆژگاریی دایکان و باوکان دەکەم کە چاودێریی منداڵەکانیان بکەن کە بۆ ماوەیێکی زۆر ون نەبن، بەردەوام لەبەرچاویان بێت، لەکاتی چوونەدەرەوە و ھاتنەوە بەتایبەت لەم رەوشە ناخۆشەدا ئێمە نامانەوێت کەسێکی دیکە ئەم کارەساتەی بەسەردا بێت وەک چۆن بەسەر ئێمە ھاتووە. "  جود ئەحمەدی، تەمەن چوار ساڵانە و نەرجس ئەحمەدی دوو ساڵان کە خوشک و بران لەگەڵ عەلی حوسێنی کوڕە خاڵیان کە ئەویش تەمەنی سێ ساڵانە، پاش نیوەڕۆی رۆژی ھەینی ٧ ـی ئایار بەو رووداوە گیانیان لەدەست دا. بەپێی بەدواداچوونەکان هۆکاری مردنیان قەتیسبوونی هەوا و گەرمای نێو ئۆتۆمبێلەکە و نەمانی ئۆکسجین بووە.