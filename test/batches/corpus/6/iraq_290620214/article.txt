ئەحمەد موسا، گوتەبێژی وەزارەتی کارەبای عێراق، ئەمڕۆ سێشەممە، بە تۆڕی میدیایی رووداوی راگەیاند: "سیستمی دابینکردنی تەزووی کارەبا لە پارێزگاکانی بەسرە، زیقار، میسان و موسەننا لە باشووری عێراق کوژایەوە؛ بەهۆی شکانی بۆڕی گواستنەوەی سووتەمەنی (موسەننا - قادسییە / ٤٠٠) بەهۆی رووداوێک کە هێشتا نازانرێ بۆ روویداوە؛ بۆیە کارەبا بە تەواوەتی لەو چوار پارێزگایە بچڕا، بەڵام تیمەکانی وەزارەتی کارەبا هەوڵی چاککردنەوەی کێشەکە دەدەن و ئەمڕۆ و لە ماوەیەکی کورتدا کارەبا بۆ ئەو پارێزگایانە دەگەڕێننەوە. "  بچڕانی تەزووی کارەبا لە چوار پارێزگاکەی باشووری عێراق لە کاتێکدایە عێراق ئێستا نزیکەی ١٩ هەزار مێگاوات کارەبا بەرهەمدەهێنێت، کەچی بۆ دابینکردنی کارەبا بەدرێژایی ٢٤ کاژێر لە رۆژێکدا پێویستی بە زیاتر لە ٢٧ هەزار مێگاواتە.  ئەم پێشهاتە هەروەها هاوکاتە لەگەڵ بەرزبوونی پلەی گەرما لە بەغدا و نۆ پارێزگای دیکەی ناوەڕاست و باشووری عێراق بۆ نزیکەی ٥٠ پلەی سەدی؛ بۆیە ناڕەزایەتی خەڵکی بەرامبەر زۆر بچڕانی تەزووی کارەبا لە عێراق بەردەوامە.  سەبارەت بە هەواڵی دەستلەکارکێشانەوەی وەزیری کارەبا، گوتەبێژی وەزارەتی کارەبای عێراق رایگەیاند: "ماجید حەنتووش، وەزیری کارەبای عێراق لەسەر داواکەی موقتەدا سەدر، رێبەری رەوتی سەدر لە ئێوارەی دوێنێوە دەستلەکارکێشانەوەی خۆی پێشکەشی مستەفا کازمی، سەرۆکوەزیرانی عێراق کردووە، بەڵام هێشتا پەسەندکردنی یان رەتکردنەوەی دەستلەکارکێشانەوەکەی رانەگەیێندراوە. "  موقتەدا سەدر، رێبەری رەوتی سەدر کە بە پاڵپشتیکاری سەرەکیی کابینەی ئێستای حکومەتی عێراق بە سەرۆکایەتیی مستەفا کازمی ناودەبرێت؛ پێش دوو رۆژ لە راگەیێندراوێکدا هۆکارەکانی خراپی و زۆر بچڕانی تەزووی کارەبای لە عێراق ژمارد و رایگەیاند، "کەمتەرخەمی و گەندەڵی دوو هۆکاری سەرەکی ئەو کێشەیەن؛ بۆیە داوای دەستلەکارکێشانەوەی وەزیری کارەبا دەکەم. "  کوژانەوەی کارەبا لەو پارێزگایانە لەم وەرزەی ساڵدا کە شەپۆلێکی گەرمای تووند شارەکانی عێراقی گرتووەتەوە، ناڕەزایەتی زۆری بەدواداهات، هاوکات لە بەشێک لە پارێزگاکان، پشووی فەرمی راگەیێندراوە.