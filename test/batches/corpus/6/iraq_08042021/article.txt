مستەفا کازمی، سەرۆکوەزیرانی عێراق لە تویتێکدا لە هەژمارەی تویتەری تایبەتی خۆی رایگەیاندووە، "ئەنجامەکانی گەڕی سێیەمی گفتوگۆی ستراتیژی دەرگایەکە، بۆئەوەی عێراق بگەڕێتەوە دۆخی سرووشتیی خۆی، کە شایستەی عێراق بێت، ئەمەش دەستکەوتە و پیرۆزبایی لە گەلەکەمان دەکەین کە ئاشتیی خۆش دەوێت".  سەرۆکوەزیرانی عێراق، کە هاوکات فەرماندەی گشتیی هێزە چەکدارەکانە، دەشڵێت "دیالۆگ تاکە رێگەی دروستە بۆ چارەسەرکردنی قەیرانەکان، گەلەکەمان شایستەی ئەوەیە بە ئاشتی و ئاسایش و گەشەسەندوویی بژی، نەک بە ململانێ و جەنگ و چەکی پەرش و بڵاو و سەرکێشییەکان".  گەڕی سێیەمی دیالۆگی ستراتیژیی نێوان ویلایەتە یەکگرتووەکانی ئەمریکا و عێراق، کە رۆژی چوارشەممە ٠٧ - ٠٤ - ٢٠٢١ بەڕێوەچوو، کۆتاییهات و پێگەی فەرمیی وەزارەتی دەرەوەی ئەمریکاش راگەیێندراوێکی هاوبەشی هەردوولای بڵاوکردەوە.  لە راگەیێندراوەکەدا هاتووە، شاندی عێراق بە سەرۆکایەتیی د. فوئاد حوسێن، وەزیری دەرەوەی وڵات و شاندی حکومەتی ئەمریکا بە سەرۆکایەتیی ئەنتۆنی بلینکن، وەزیری دەرەوەی ئەمریکا سەرۆکایەتیی "لیژنەی هاوئاهەنگی باڵایان" لەڕێگەی ڤیدیۆ کۆنفرانسەوە کرد، ئەوەش لەسەر بنچینەی رێککەوتنی ستراتیژیی ساڵی ٢٠٠٨ی نێوان هەردوو وڵات. لە کۆبوونەوەکەدا هەردوولا جەختیان لە پەیوەندییە دوو قۆڵییە بەهێزەکانی نێوانیان کردەوە و بابەتی ئەمنی و رووبەڕووبوونەوەی تیرۆریزم، ئابووری، وزە و ژینگە، پرسە سیاسییەکان و پەیوەندییە کولتوورییەکانیان تاوتوێ کرد. شاندەکەی عێراق نوێنەری حکومەتی هەرێمی کوردستانیشی تێدا بوو.  لە بەشێکی دیکەی راگەیێندراوە هاوبەشەکەدا هاتووە، هەردوو شاند جەختیان لەو بنەمایانە کردەوە کە هەردوو وڵات لەسەر بنچینەی رێککەوتنی ستراتیژیی نێوانیان لەسەری رێککەوتوون. ویلایەتە یەکگرتووەکانی ئەمریکا دووپاتیکردەوە کە رێز لە سەروەری و یەکپارچەیی عێراق و ئەو بڕیارە پەرلەمانی و جێبەجێکارییانەش دەگرێت کە پەیوەندیدارن بەو بابەتەوە.  وەکو لە راگەیێندراوەکەدا هاتووە، کاریگەرییەکانی کۆرۆنا لەسەر ئابووری، بەشێکی دیکەی کۆبوونەوەکانی نێوان هەردوولا بوو، ئەوان جەختیان کردەوە لە هاوبەشیی بەهێزی بواری ئابووریی نێوانیان، "ویلایەتە یەکگرتووەکانی ئەمریکا دەستخۆشی لە عێراق کرد لە بەرامبەر هەنگاوەکانی بۆ کارئاسانیکردن بۆ پەرەدان بە بازرگانیی نێودەوڵەتی و وەبەرهێنانی بیانی لە وڵاتەکەیدا. هەردوو وڵات مەبەستیانە پێکەوە کاربکەن، ئەوەش کاتێک عێراق پابەندبوونی خۆی دووپات دەکاتەوە بۆ ئەنجامدانی چاکسازی، تاوەکو بتوانێت ئابوورییەکەی فرەسەرچاوە بکات، ژینگەی وەبەرهێنان باشتر بکات و یارمەتیدەربێت بۆئەوەی بایەخی زیاتر بە کەرتی تایبەت بدات. شاندی ئەمریکا دووپاتیکردەوە کە کۆمپانیا ئەمریکییەکان دەتوانن لەم فرەجۆرکردنەی سەرچاوەکانی ئابووریی عێراقدا یارمەتیدەربن، ئەوەش بە وەبەرهێنان لەو پرۆژانەی کە دەتوانن دەرفەتی کار بڕەخسێنن، کەرتی گشتی باشتر بکەن و یارمەتیدەربن بۆئەوەی سەرچاوەکانی وزەی وڵات بەرەو پێشەوە ببەن".  راگەیێندراوە هاوبەشەکە دەڵێت، هەردوو شاند لەبارەی هاوئاهەنگییان بۆ رووبەڕووبوونەوەی کۆرۆنا و باشتر رێکخستنی سەرچاوەکانی ئاو قسەیان کرد، حکومەتی ئەمریکا یارمەتیی بواری ئابووری پێشکێش دەکات بۆئەوەی پێداویستیی پزیشکی بۆ تاقیگە گشتییەکانی عێراق دابینبکات. لە هەمان کاتدا، ویلایەتە یەکگرتووەکانی ئەمریکا پاڵپشتی خۆی دووپاتکردەوە بۆ هەوڵەکانی عێراق بۆ چاکسازیکردن لە کەرتی کارەبا، بۆئەوەی هاووڵاتییان کارەبای هەرزانتر و باشتریان هەبێت و کەمتریش رووبەڕووی بڕانی کارەبا ببنەوە. هەردوولاش جەختیان لە هەنگاوەکانی عێراق بۆ فرەجۆرکردنی سەرچاوەی وزەی عێراق کردەوە، لەوانەش هەبوونی پەیوەندییەکی باشتری ئەو بوارە لەنێوان عێراق و ئوردن و وڵاتانی ئەندام لە ئەنجوومەنی هاریکاریی کەنداو.  شاندەکانی ئەمریکا و عێراق باسیان لە بابەتی کەشوهەوا کرد و ویستی خۆیان دووپاتکردووەتەوە بۆ بایەخدان بە وزەی خاوێن و رووبەڕووبوونەوەی گۆڕانی کەشوهەوا، ئەوەش لەڕێگەی جێبەجێکردنی پرۆژەکانی تایبەت بە وزەی خاوێن، لە راگەیێندراوە هاوبەشەکەدا ئەوە خراوەتەڕوو، باشترکردنی سەرچاوەی وزەی کارەبا لەڕێگەی پشتبەستن بە وزەی خۆر و میکانیزمە هاوشێوەکانی دیکە. هەردوو شاند باسیان لە هاوئاهەنگی لەگەڵ ئاژانسە زانستییەکانی ئەمریکا کرد بۆئەوەی بتوانن سەرچاوە ژینگەیی و سرووشتییەکانی عێراق بپارێزن. ویلایەتە یەکگرتووەکانی ئەمریکا پێشوازی لەو پێشکەوتنە کرد لەنێوان حکومەتی فیدراڵیی عێراق و حکومەتی هەرێمی کوردستان بەدەستهاتووە لە گەیشتن بە رێککەوتن لە بوارەکانی بودجە، وزە و پرسە ستراتیژییەکانی دیکەدا.  لە بەشێکی دیکەی راگەیێندراوەکەدا هاتووە، ویلایەتە یەکگرتووەکانی ئەمریکا دووپاتیکردەوە کە رێز لە سەروەری و یەکپارچەیی عێراق و ئازادیی رادەربڕین وەکو ئەوەی لە دەستووری عێراقدا گەرەنتی کراوە، دەکات. هەردوو شاند باسیان لەوە کرد کە چۆن ویلایەتە یەکگرتووەکان دەتوانێت یارمەتیی حکومەتی عێراق بدات بۆ پاراستنی خۆپێشاندانی ئاشتییانە و چالاکڤانانی کۆمەڵگەی مەدەنی. شاندی عێراق پێشوازی لە پاڵپشتیی ئەمریکا بۆ هەڵبژاردنی داهاتووی پەرلەمانی عێراق کرد، ئەوەش لەڕێگەی نوێنەرایەتیی نەتەوە یەکگرتووەکانەوە لە عێراق؛ هەروەها ویلایەتە یەکگرتووەکانی ئەمریکا ویستی خۆی بۆ پاڵپشتیکردن لە عێراق لە دۆزینەوەی چارەسەرێکی ماوە درێژ بۆ ئاوارەکان دووپاتکردەوە.  لە بواری ئەمنی و رووبەڕووبوونەوەی تیرۆریشدا، هەردوو شاند ویستی خۆیان دووپاتکردەوە بۆ هاوئاهەنگی و پێکەوە کارکردنی نێوانیان. هەردوولا ئاماژەیان بەوە کرد کە هێزەکانی ئەمریکا لەسەر بانگهێشتی حکومەتی عێراق لەو وڵاتەن بۆ پاڵپشتیکردنی هێزە ئەمنییەکانی عێراق لە شەڕی دژی داعشدا. بە لەبەرچاوگرتنی زیادبوونی توانای هێزە ئەمنییەکانی عێراق، هەردوو لایەن دووپاتیانکردەوە کە ئەرکی هێزەکانی ئەمریکا و هاوپەیمانیی نێودەوڵەتی گۆڕدراوە بۆ راهێنان و راوێژکاری و ئەوەش رێگە بە دووبارە جێگۆڕکێی هێزە شەڕکەرەکانی نێو عێراق دەدات و کاتەکەیشی لە دانوستاندنە تەکنیکییەکانی داهاتوودا بڕیاری لەبارەوە دەدرێت.  گۆڕینی ئەرکی هێزەکانی ئەمریکا و هێزە نێودەوڵەتییەکانی دیکە لە ئەنجامدانی ئۆپەراسیۆنەوە بۆ راهێنانکردن، پێدانی چەک و تەقەمەنی و یارمەتیدانی هێزە ئەمنییەکانی عێراق ئەو سەرکەوتنە پیشاندەدات کە لە هاوبەشیی ستراتیژیی هەردوولادا هەیە و پاڵپشتیی ئەمریکاش بۆ هەوڵی بەردەوامی هێزە ئەمنییەکانی عێراق دەردەخات بۆ دڵنیابوونەوە لەوەی جارێکی دیکە داعش نەبێتەوە هەڕەشە بۆسەر سەقامگیریی عێراق.  حکومەتی عێراقیش پابەندبوونی خۆی دووپاتکردەوە بۆ پاراستنی ستاف و کاروانە سەربازییەکان و دامەزراوە دیپلۆماسییەکانی هاوپەیمانیی نێودەوڵەتی. هەردوو شاند جەختیان لەوە کردەوە کە ئەو بنکانەی هێزەکانی ئەمریکا و هاوپەیمانیی نێودەوڵەتییان تێدایە بنکەی عێراقین و ئامادەبوونی ئەو هێزانەش تەنیا بۆ پاڵپشتیی عێراقییەکانە لە شەڕی دژی داعش. هەردوولا دەیانەوێت درێژە بە کۆبوونەوەکانیان بدەن لەڕێگەی "لیژنەی سەربازیی هاوبەش"ەوە بۆ دڵنیابوونەوە لەوەی هاوپەیمانیی نێودەوڵەتی چالاکییەکانی بۆ پاڵپشتیی هێزە ئەمنییەکانی عێراق و پێشمەرگە ئەنجام دەدات.  لە بەشێکی دیکەی راگەیێندراوەکەدا هاتووە، هەردوو شاند باسیان لە خوێندنی باڵا، زانست و کولتوور کرد و ئاماژەیان بەوە کرد کە دەیانەوێت پێکەوە کار بکەن بۆ یارمەتیدانی پلانی عێراق بۆ چاکسازیکردن لە خوێندنی باڵا و بەهێزکردنی هاوبەشی نێوان زانکۆکانی عێراق و ئەمریکا.