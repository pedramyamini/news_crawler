ئەحمەد سەحاف، گوتەبێژی وەزارەتی دەرەوەی عێراق لە لێدوانێکی رۆژنامەڤانیدا رایگەیاند: "ئەمڕۆ ١٠ی ئابی ٢٠٢١، وەزیری دەرەوەی عێراق و شاندێکی هاوڕێی گەیشتنە تاران و بڕیارە لەگەڵ ئیبراهیم رەئیسی، سەرۆککۆماری ئێران و ژمارەیەک بەرپرسی دیکە کۆببێتەوە و داوەتنامەی سەرۆکوەزیران مستەفا کازمیی پێبگەیەنێت بۆ ئامادەبوون لە کۆبوونەوەی لووتکەی وڵاتانی دراوسێی عێراق".  هەریەک لە قاسم ئەعرەجی، راوێژکاری ئاسایشی نەتەوەیی عێراق، رائید جوحی، بەڕێوەبەری نووسینگەی سەرۆکوەزیرانی عێراق و ئیحسان عەواد، سەرۆکی فەرمانگەی وڵاتانی دراوسێ لە وەزارەتی دەرەوەی عێراق، یاوەری سەردانەکەی فوئاد حوسێنن.  لووتکەی وڵاتانی دراوسێی عێراق بڕیارە لە کۆتایی ئەم مانگە لەبەغدا ببەسترێت. ئەوانەی بانگهێشتی لووتکەکە کراون بریتین لە؛ رەجەب تەیب ئەردۆغان سەرۆککۆماری تورکیا، شا سەلمان شای سعودییە، شا عەبدوڵڵای دووەم شای ئوردن، عەبدولفەتاح سیسی سەرۆکی میسر، نەواف ئەلئەحمەد میری کوێت و ئیمانوێل ماکرۆن سەرۆکی فەرەنسا و تەمیم بن حەمەد میری قەتەر.   رۆژی دووشەممە وەزارەتی دەرەوەی عێراق رایگەیاند ئیمانوێل ماکرۆن، سەرۆکی فەرەنسا بانگهێشتنامەکەی قبوڵکردووە و بەشداری لوتکەکە دەکات. چاوەڕوانیش دەکرێت ئێران، سووریا، ئیمارات، ئەمریکا، ئوسترالیا، بەریتانیا، ئەڵمانیا، هۆڵەندا، سوید و یەکێتیی ئەوروپا بانگهێشتی لووتکەکە بکرێن.