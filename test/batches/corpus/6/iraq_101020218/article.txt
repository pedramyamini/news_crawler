قەیس خەزعەلی، ئەمینداری گشتیی بزووتنەوەی عەسائیبی ئەهلی حەق، دوای ئەوەی لە شاری بەغدا دەنگی دا، بۆ میدیاکان قسەی کرد و گوتی: "هیوادارین ئەمڕۆ سەرەتایەکی نوێ بێت بۆ هەموو عێراقییەکان، دوای ئەو ناسۆرییەی هەمووان چەشتوویانە، عێراق شایستەی ئایندەیەکی باشترە، هیوادارین هەموو عێراقییەکان ئەمڕۆ بە چڕی بەشداری هەڵبژاردن بکەن".  ئەمینداری گشتیی بزووتنەوەی عەسائیبی ئەهلی حەق ئاماژەی بەوەکرد کە ستایشی هەر هەوڵێک دەکەن کار بۆ رێگریکردن لە ساختەکاریی بکات و گوتی: "ئێمە چاوەڕێی ئەنجامەکەی دەکەین. بەشداری نێودەوڵەتی باشە و پەیامی دڵنیاییە. بەڵام گرنگ ئەنجامەکەیەتی".  لەبارەی پێکهێنانی حکومەت دوای هەڵبژاردن، قەیس خەزعەلی گوتی: "پێکهێنانی حکومەت جارێ زووە و شێوە و رێچکەی خۆی هەیە. پێموایە دۆخی عێراق پێویستی بەوەیە سەرۆکوەزیران کەسێکی تەواو ئابووری بێت و رەهەندی ئابووری هەبێت. دۆخی سیاسی ئێستا پێویستی بەوە نییە تەرکیز لەسەر ئەوە بکرێت سەرۆکوەزیران کەسێکی سیاسی بێت، بەو پێیەی دۆخی ناوچەکە بەرەو هێوربوونەوە دەچێت، بەتایبەتی دوای کشانەوەی ئەمریکا. دوای لێکتێگەیەشتن و نزیکبوونەوەی ئێران و سعودیە، پێمانوایە ئێستا ئەولەویەت سیاسی و ئەمنی نییە، بەڵکو ئابوورییە".   لەبارەی ساختەکارییەوە، قەیس خەزعەلی گوتی: "دڵنیاین لەوەی لە وڵاتێکی قەبارە گەورەی وەکو عێراق، هەوڵی ساختەکاریی هەیە. جەخت لە پێویستی گرتنەبەر و جێبەجێکردنی سەرجەم رێکارەکان دەکەینەوە بۆ گەیشتن بە دڵنیایی لای هەمووان، بەتایبەتی بگەینە ئەوەی کۆمسیۆنی بەڵێنیداوە لەبارەیەوە، بەتایبەتی هاوتابوونی جیاکردنەوەی دەنگەکانی سندووقەکان بە دەست بەشێوەیەکی هەڕەمەکی بەپێی تیروپشک بێت، نەک سندوقی دیاریکراو. ئێمە و زۆری دیکەش باوەڕیان بە ئەنجامەکانی دەنگدان و ناردنی دەنگەکان نییە لە رێگەی مانگی دەستکردەوە بچێتە وڵاتێک و بگەڕێتەوە".