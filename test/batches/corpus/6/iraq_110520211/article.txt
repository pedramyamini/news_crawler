حوسێن رەقیب، بەرپرسی دەستەی هەڵبژاردنەکانی هەرێمی کوردستان لە کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، "بۆ هەڵبژاردنی ئەمساڵی ئەنجوومەنی نوێنەرانی عێراق، کۆمیسیۆن پێویستی بە نزیکەی ٢٠٠ هەزار کارمەندە لەگەڵ فەرمانبەرانی دەوڵەت، ئەمساڵ خوێندکارانی زانکۆ و پەیمانگەکانیش دەتوانن داواکاری پێشکێش بکەن. "  سەبارەت بە وادەی کردنەوەی دەرگەی پێشکێشکردن، بەرپرسەکەی کۆمیسیۆن گوتی "دوای جەژنی رەمەزان فۆڕمەکە ئامادە دەکرێت و دەخرێتە وێبسایتی کۆمیسیۆنەوە و پێشکێشکردن بەشێوازی ئەلیکترۆنی دەبێت. " هەروەها گوتی "لەو ژمارەیە بەشێکی بەر هەرێمی کوردستان دەکەوێت"، بەبێ ئەوەی ژمارەکە ئاشکرا بکات.  کۆمیسیۆنی باڵای سەربەخۆی هەڵبژاردنەکانی عێراق رایگەیاندووە، ئەو کەسانەی ئارەزووی بوونە کارمەندی کۆمیسیۆن بۆ سەر سندووقەکانی دەنگدانی هەڵبژاردنی ئەمساڵی ٢٠٢١ دەکەن، پێویستە لانیکەم هەڵگری بڕوانامەی ئامادەیی بن، لەگەڵ دیاریکردنی بەڕێوەبەرانی وێستگەکانی دەنگدان بەپێی پلەی فەرمەنبەرێتی بەرزتر و پسپۆڕیی خوێندن.  کۆمیسیۆنی باڵای سەربەخۆی هەڵبژاردنەکانی عێراق لە هەموو هەڵبژاردنەکاندا پێویستی بە دەیان هەزار کەس لەژێر چەندین ناوی جیا دەبێت بۆ ئەوەی هەڵبژاردنەکەی بۆ بەڕێوەببەن، بۆ ئەمەش سوودی تەواو لە کارمەندانی میری وەردەگرێت.  بەپێی رێسا کارپێکراوەکانی کۆمیسیۆنی باڵای هەڵبژاردنەکانی عێراق نابێت ئەو کەسانەی دەیانەوێت ببنە کارمەندی کۆمیسیۆن بۆ رۆژی دەنگدان بەربژێر یان نوێنەری پارتە سیاسییەکان یان چاودێر بن.  بڕیارە لە ١٠ ـی ئۆکتۆبەری ئەمساڵ ٢٠٢١، هەڵبژاردنی پەرلەمانی عێراق بەڕێوەبچێت. تێیدا ٣٢٩ بەربژێر لەنێو سەدان بەربژێر سەردەکەون.