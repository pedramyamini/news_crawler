د. عەلی دلێمی، پارێزگاری ئەنبار دەڵێت "ئێمە بەردەوام داوا لە حکومەت دەکەین دەسەڵاتەکان شۆڕبکاتەوە، دروستکردنی ھەرێم لەڕووی ئیدارییە زۆر باشە بە دەسەڵاتی تەواوەتی، بەڵام لێرەدا ھەستکردن بە ترس ھەیە، کە پێکھێنانی ھەرێم کێشەی بەدواوەیە و دەبێتە ھۆکارێک بۆ ئیحراجبوونی دەوڵەت".  بەشێکی سوننەکان ئەگەرچی ژێربەژێر لەگەڵ بەھەرێمکردنی ئەنباردان، بەڵام ھێشتا ترسی ئاشکراکردنی ئەو بۆچوونەیان ھەیە.  لەیس دلێمی، پەرلەمانتاری سوننە دەڵێت "بە راشکاوی بابەتی بەھەرێمکردن لە ئێستادا دواخراوە، راستە بە دڵنیاییەوە ئەوە مافێکی سرووشتییە، لەوانە ھەرێمی بەسرە یان ئەنبار، بەڵام پێمانوایە دۆخەکە بۆ ئەو پرسە لەبار نییە و ئەستەمە، ئەمڕۆ ئێمە پێوستمان بەوەیە زیاتر بەیەکەوەبین".  رووداو چووە نێو خەڵک و لە شەقامی ئۆرزدیی روومادی پرسیاری ئەوەی لە خەڵک کرد، "ئەگەر ئەنبار بکرێتە ھەرێم، پشتیوانیی دەکەن؟ " بەشێکیان ئومێدی گەورەیان لەسەر ھەڵچنیوە و دەیانەوێت ھەمان ئەزموونی ھەرێمی کوردستان دووبارە ببێتەوە، بەڵام دەنگی ناڕەزایەتییش ھەبوون.  باسم جەلیل، دانیشتوی روومادی دەڵێت "بەلای منەوە زۆر پێویستە بکرێت بە ھەرێم لەبەرئەوەی ببێتە دەوڵەتێک و یاسایەکی یەکگرتووی تێدا پەیڕەو بکرێت، ھەروەھا سەقامگیر دەبێت و بەڕێوەبردنی باشترە".  دانیشتوویەکی دیکەی روومادی بەناوی محەممەد موخلس ئاماژەی بەوە کرد "گواستنەوەی ئەزموونی کوردستان بۆ ئەنبار زۆر گرنگە، ئێستا کە ھەرێمێک لە کوردستان ھەیە سەرکەوت و بووە". کەسێکی دیکەش بەناوی حازر عێراقی دەڵێت "نەخێر نامانەوێت ھەموو شتێک پەرش و بڵاوبێت، پێویستە عێراق بە یەکگرتوویی بمێنێتەوە، لە باشوورەوە تاوەکو باکوور".  ئەنبار گەورەترین پارێزگای عێراقە، سێ دەروازەی سنووریی لەگەڵ سووریا، ئوردن و سعودیە ھەیە، رووباری فورات پارێزگاکە دەکاتە دوو بەشەوە، جگە لەوەش دەوڵەمەندە بە یۆرانیۆم، گازی سرووشتی، نەوت، زێڕ، زیو، فۆسفات، ئاسن و کبریت.