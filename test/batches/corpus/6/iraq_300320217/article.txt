بەدرێژایی سنووری وشکانی و دەریایی عێراق، کۆمەڵە گرووپێكی تێکەڵ بە یەکدی و ئاڵۆز کاری قاچاخی و گومرگ دەکەن و ملیۆنان دۆلار کە لە بنچینەدا دەبێت بخرێتە نێو گەنجینەی وڵاتەوە، دەچێتە نێو گیرفانی پارت و گرووپە چەکدارەکان و بەرپرسانی حکومییەوە. عەلی عەلاوی، وەزیری دارایی عێراق دەڵێت، ئەم سیستەمەی عێراق وەکو یەک پارچە بەشداریی لە دزینی دەوڵەت دەکات.  کارمەندێكی بەڕێوەبەرایەتیی گومرگ دەڵێت "ئەوە تۆڕێكی تێکەڵ بە یەکدین، بەجۆرێک ناتوانیت بزانیت چین، بابەتەکە هێندە تێکچووە و بێ یاساییە کە وەکو دارستانی لێهاتووە، بەڵکو لە دارستانیش خراپترە"، دەشڵێت "لەنێو دارستاندا هیچ نەبێت گیاندارەکان لەدوای خواردن تێر دەبن، بەڵام ئەمانە هەرگیز تێر نابن".  ئەوانەی کە قسە بۆ میدیاکان دەکەن ناوی خۆیان ناهێنن، چونکە لە ژیانی خۆیان دەترسن. لە عێراق کە بە گوتەی رێکخراوی شەفافیەتی نێودەوڵەتی لە پلەی ٢١ دایە لە لیستی وڵاتانی گەندەڵ لەسەر ئاستی جیهان، گەندەڵیی چڕ و بەردەوام و بیرۆکراسیەت، رێگە بۆ هەڵمژین و دزینی سەرچاوەکانی دەوڵەت خۆشدەکات.  لە ئابوورییەک کە لە بنچینەدا پشت بە نەوت دەبەستێت و لە چوارچێوەی کەرتی لاوازی کشتوکاڵی و پیشەسازی و نەبوونی هیچ داهاتێك لەو دوو کەرتە، داهاتی گومرگ بە یەکێك لە سەرچاوە گرنگەکانی وڵات دادەنرێت.  بەڵام حکومەتی عێراق کۆنترۆڵی ئەو سەرچاوانە ناکات کە بەسەر پارت و گرووپە چەکدارەکان دابەشکراوە، ئەو گرووپانەی کە زۆربەیان لە ئێرانەوە نزیکن، لەنێوانیاندا کۆنترۆڵکردنی دەروازە سنوورییەکان دابەشدەکەن و هەرچی لە توانایاندا بێت دەیدزن.  وەزیری دارایی عێراق دەڵێت، جۆرێك لە رێککەوتنی نهێنی لەنێوان بەرپرسانی حکومەت و پارتە سیاسییەکان و باند و بازرگانانی "گەندەڵ" لە عێراقدا هەیە. عەلاوی کە قسەی بۆ ئاژانسی فرانس پرێس کردووە دەشڵێت "ئەم سیستەمەی عێراق وەکو یەک پارچە بەشداری لە دزینی دەوڵەت دەکات".  عێراق زۆربەی کاڵاکانی هاوردە دەکات، زۆربەی کات پشت بە ئێران، تورکیا و چین دەبەستێت، هەر لە گاز، کارەبا، خواردن و شمەکە ئەلیکترۆنییەکان.  لە ساڵی ٢٠١٩ دا، عێراق بە فەرمی بە بڕی ٢١ ملیار دۆلار کەلوپەلی نانەوتیی هاوردە کردووە کە زۆربەیان بە پێنج دەروازەی سنووریی فەرمی لەسەر سنوورە ١٦٠٠ کیلۆمەترییەکەی لەگەڵ ئێران و یەک دەروازە لەسەر سنووری تورکیا و هەروەها لەڕێگەی بەندەری ئوم قەسر لە پارێزگای بەسرە، هاوردەی کردوون.  بەڵام کێشەکە لە خودی سیستەمی هاوردەکردنی عێراقیشدا هەیە کە زۆر کۆن و بەسەرچووە.  بەگوێرەی راپۆرتی بانکی نێودەوڵەتی بۆ ساڵی ٢٠٢٠، لە سیستەمی هاوردەکردنی عێراقدا، دواکەوتنی بەردەوام و باجی بەرز و خراپ بەکارهێنان هەیە؛ ئەمەش بە گوتەی بەرپرسانی حکومی، سیستەمێکی هاوردەکردنی هاوتەریب لەگەڵ دەروازە سنوورییە زەمینییەکان و بەندەری ئوم قەسر دروستکردووە کە نەک لەلایەن حکومەتەوە، بەڵکو لەلایەن گرووپە چەکدارەکانەوە خاوەندارێتی دەکرێن و بەڕێوەدەبرێن، بەندەری ئوم قەسر بەو پێیەی گەورەترین دەروازەیە، زۆرترین بڕی شمەکی هاوردەکراو پێیدا تێدەپەڕێت.  بەرپرسێکی حکومی کە نەیویستووە ناوی ئاشکرا بکات گوتوویەتی، زۆربەی خاڵەکانی هاوردەکردنی کاڵاکان بە شێوەیەکی نافەرمی لەلایەن گرووپەکانی سەر بە حەشدی شەعبی کۆنترۆڵ دەکرێن، ئەو گرووپانە نووسینگەی ئابوورییان هەیە کە تەمویلی خۆیان دەکەن، تەنانەت بەر لە پێکهێنانی حەشدی شەعبی، دروستکراون.  بەشێك لە بازرگانان دەڵێن "باشتروایە ١٠٠ هەزار دۆلار وەکو بەرتیل بدەیت لەوەی کە کاڵاکانت لەدەست بدەیت"، دەشڵێن "ئەگەر رێگەیەکی کورت و خێرات دەوێت، باشتروایە بچیت بۆلای پارت و میلیشیاکان".  ئەندامانی پارت و گرووپە چەکدارەکان، ناسیاو و کەسوکاریان وەکو بریکار لەسەر سنوورەکان کاردەکەن یاخود وەکو پشکنەر لە دەروازەکان یان لە پۆلیس کار دەکەن و پارەی زۆر لە بازرگانان وەردەگرن، کە دەیانەوێت کارەکانیان لە دەرەوەی رێکارە فەرمییەکان راپەڕێنن.