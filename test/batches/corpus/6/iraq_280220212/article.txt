دکتۆر ئەحمەد سەفار، بڕیاردەری لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "پەرلەمانی عێراق سبەی دووشەممە کاژێر ٥ ـی ئێوارە کۆدەبێتەوە و بڕیارە خوێندنەوەی یەکەم بۆ پرۆژەیاسای بەرەنگاربوونەوەی پەتای کۆرۆنا بکات و دەنگ لەسەر چەند پرۆژە یاسایەکیش بدات، کە دیارترینیان پرۆژە یاسای ئافرەتە ئێزدییە رزگاربووەکانی دەستی داعشە".  سەبارەت بە دەنگدان لەسەر پرۆژەیاسای بودجە لە دانیشتنەکەی سبەینێدا، دکتۆر ئەحمەد سەفار گوتی: "بەهیچ شێوەیەک هیچ ئەگەرێک لە ئارادا نییە پەرلەمان لە کۆبوونەوەی سبەی دەنگ لەسەر پرۆژەیاسای بودجەی فیدراڵی ساڵی ٢٠٢١ بدات، چونکە دەبێ پەرلەمان کۆبوونەوەیەک بۆ دەنگدان لەسەر پرۆژەیاساکە تەرخان بکات و کارنامەی کۆبوونەوەکە تەنیا دەنگدان بێت لەسەر بودجە".  ئامانج لە پرۆژە یاسای ئافرەتە ئێزدییە رزگاربووەکانی دەستی داعش، کە لە ساڵی ٢٠١٩ وە لە پەرلەمانە و تائێستا تەنیا خوێندنەوەی یەکەمی بۆ کراوە، قەرەبووکردنەوەی ئافرەتە ئێزدییە رزگاربووەکانی دەستی داعشە، لەگەڵ پێدانی مووچەی مانگانە و پارچە زەوییەک یان یەکەیەکی نیشتەجێبوون بەو ئافرەتە رزگاربووانە، هەروەها چاودێریکردنیان و دابینکردنی ژیانێکی ئاسوودە بۆیان، لەپاڵ ئاوەدانکردنەوەی ژێرخانی ناوچەکانیان و تێکەڵکردنەوەیان لەگەڵ کۆمەڵگە، هاوکات چارەکردنی دۆخی  منداڵانی ژنە ئێزدییە رزگاربووەکان بەپێی یاسا.  پێشتریش لە سەرەتای شوباتی ٢٠٢١ دا، حەسەن کەعبی، جێگری یەکەمی سەرۆکی پەرلەمانی عێراق لە ئاهەنگێکی رێزگرتن لە ئافرەتە ئێزدییە رزگاربووەکان لە بەغدا رایگەیاند: رێککەوتنی فراوان لە پەرلەمان هەیە بۆ دەرکردنی یاسای گۆڕە بەکۆمەڵەکان و ئافرەتە ئێزدییە رزگاربووەکانی دەستی داعش لە ماوەی داهاتوودا.  نووسینگەی رزگارکردنی رفێندراوانی دەستی داعش کە بارەگای سەرەکیی لە هەرێمی کوردستانە، رۆژی دووشەممە ٢٠٢١/٠٢/١٥، لە دوایین ئاماریدا رایگەیاند: "تائێستا سێ هەزار و ٥٤٥ کوردی ئێزدی لە دەستی داعش رزگارکراون، هەزار و ٢٠٥ ـیان ئافرەتن، ٣٣٩ یان پیاون، ٢٠٠١ رزگارکراویشیان منداڵن، بەوەیش هێشتا دوو هەزار و ٧٦٨ ئێزدیی رزگارنەکراون کە هەزار و ٢٩٨ ـیان لە رەگەزی مێن".