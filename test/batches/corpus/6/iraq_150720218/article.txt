فوئاد حوسێن، وەزیری دەرەوەی عێراق لە کۆنفرانسێکی رۆژنامەڤانیدا لەگەڵ هاوشانە لیتوانییەکەی لە بەغدا رایگەیاند، "ئێمە کەسانی قاچاخچی لەنێو کۆمەڵگەکەماندا قبووڵ ناکەین. ئەرکی ئێمە پاراستنی هاووڵاتییانمانە، ئیدی ئەگەر لە نێوخۆی وڵات بن یان لە دەرەوەی".  ئۆپۆزیسیۆنی بیلاڕووس دەڵێت، ئەلێکساندەر لوکاشینکۆ، سەرۆکی بیلاڕووس بەشێوەیەکی بەمەبەست رێگە دەدات کۆچبەرانی وڵاتانی جیاوازی جیهان لەڕێگەی وڵاتەکەیەوە بچنە نێو لیتوانیا، ئەوەش دوای ئەوەی یەکێتیی ئەوروپا سزای بەسەر بیلاڕووسدا سەپاند.  سەرەتای ئەم مانگەش چارلس میشیل، سەرۆکی ئەنجوومەنی یەکێتیی ئەوروپا سەردانی هەندێک ناوچەی سنووریی لیتوانیای کرد و رایگەیاند، گومانەکان بەو ئاراستەیەن کە حکومەتی بیلاڕووس رۆڵی لە زیادبوونی کۆچی کۆچبەران بۆ نێو یەکێتییەکەی لەڕێگەی لیتوانیاوە هەبێت.  هەفتەی رابردووش حکومەتی لیتوانیا بڵاویکردەوە، دیوارێک لەسەر سنووری وڵاتەکەی و بیلاڕووس دروستدەکات بەمەبەستی رێگەگرتن لە چوونی کۆچبەرانی خەڵکی وڵاتانی ئەفریقا و رۆژهەڵاتی نێوەڕاست.  لە سەرەتای ئەمساڵەوە پاسەوانانی سنووریی لیتوانیا زیاد لە ١٥٠٠ کۆچبەریان دەستگیرکردووە کە لە بیلاڕووسەوە چوونەتە نێو لیتوانیا، ئەوەش لە کاتێکدایە لە ٧ مانگ و ١٥ رۆژی یەکەمی ساڵی ٢٠٢٠ دا تەنیا ٨١ کۆچبەریان دەستگیرکردبوو.  وەزیری دەرەوەی لیتوانیا لە بەغدا رایگەیاند، "دراوسێکەمان بە شێوەیەکی هەڵە سوود لە خەڵکی عێراق وەردەگرێت بۆئەوەی گوشار بخاتە سەر وڵاتەکەمان و یەکێتیی ئەوروپا.. پێمانوایە عێراقییەکان بەڵێنی گەشتێکی ئاسانیان بۆ گەیشتن بە ئەوروپا پێدەدرێت، بەڵام لە دارستانەکان خۆیان دەبیننەوە".  وەزیری دەرەوەی لیتوانیا ئاماژەی بەوەش کرد، هاووڵاتییانی عێراق لەلایەن قاچاخچییەکانەوە "درۆیان لەگەڵ دەکرێت و پارەیەکی زۆریشیان لێ دەسەندرێت.. پێویستییەکی هاوبەش لەنێوان لیتوانیا و عێراقدا بۆ وەستاندنی ئەم تۆڕی کۆچە نایاساییە هەیە".  ژمارەی دانیشتووانی لیتوانیا نزیکەی دوو ملیۆن و ٨٠٠ هەزار کەسە و لە ماوەی ئەم چەند مانگەی رابردوودا رووبەڕووی گوشارێکی گەورەی کۆچبەران بووەتەوە.  گرژییەکانی نێوان لیتوانیا و بیلاڕووس ساڵی رابردوو زیادیانکرد، ئەوەش دوای ئەوەی لیتوانیا بووە شوێنێکی سەرەکی بۆ مانەوەی ئۆپۆزیسیۆنی حکومەتی بیلاڕووس.