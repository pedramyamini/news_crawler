دکتۆر ریاز حەلفی، بەڕێوەبەری گشتیی تەندروستی لە وەزارەتی تەندروستی و ژینگەی عێراق رایگەیاند: "وەزارەتی تەندروستی پشکنینی بۆ هاووڵاتییە گەڕاوەکانمان لە هیندەوە کردەوە و ئەمڕۆ ئەنجامەکان ئاشکرا دەکرێن، بەڵام پشکنینەکانی وەزارەتی تەندروستی هێشتا ناتوانن کۆرۆنای گۆڕاوی هیندی ئاشکرا بکەن، چونکە کارەکانی ئامادەکردنی تاقیگەی شیکردنەوەی جیناتی ڤایرۆسەکان هێشتا تەواونەبوونە و تاقیگەکە دوای نزیکەی دوو مانگی دیکە ئامادە دەبێت. "  دکتۆر ریاز حەلفی ئاماژەی بەوەشکرد "تاوەکو ئێستا نازانین تاچەند پێکوتەکان دژی ڤایرۆسی کۆرۆنای گۆڕاوی هیندی کاران، تەنانەت لە هەموو جیهانیش هێشتا ئەوە نەسەلمێندراوە، بەڵام تەنیا بژاردەی ئێمە پێکوتەیە و هیچ بژاردەیەکی دیکەمان نییە، بۆیە داوا لە هاووڵاتیان دەکەم پێکوتەی دژە کۆرۆنا وەربگرن. "  تاوەکو ئێستا عێراق دوو گەشتی ئاسمانیی نائاسایی رێکخستووە بۆ گەڕاندنەوەی هاووڵاتییە گیرخواردووەکانی لە هیند، کە خێرا بڵاوبوونەوەی ڤایرۆسی کۆرۆنای گۆڕاوی هیندی تێیدا تەنگی بە کەرتی تەندروستیی هەڵچنیوە.  عێراق لە ٣ ـی ئایاری ٢٠٢١ دا یەکەم گەشتی ئاسمانیی نائاسایی رێکخست بۆ گەڕاندنەوەی ٣٩٩ هاووڵاتی لەو هاووڵاتییانەی عێراق کە لە هیند گیریان خواردووە، دواتر رەبا فەلاح، ئەندامی تیمی راگەیاندنی تەندروستی لە وەزارەتی تەندروستیی عێراق رایگەیاند: "لە تێکڕای ٣٩٩ هاووڵاتییەکەمان کە لە هیندەوە گەڕاونەتەوە، ٨٢ کەسیان تووشی ڤایرۆسی کۆرۆنا بوونە، بەڵام ئەو ڤایرۆسەی کە تووشی بوونە کۆرۆنای گۆڕاوی هیندی نییە. "  پێشتر، جیهاد کازم، گوتەبێژی هێڵی ئاسمانیی عێراق، بە تۆڕی میدیایی رووداوی راگەیاند: "بەتێکڕا ژمارەی هاووڵاتیانی عێراق کە لە هیند گیریان خواردووە نزیکەی ١٣٠٠ کەس دەبن، هەمووشیان بە چەند گەشتێک دەگەڕێندرێنەوە بەغدا و هەر لە پایتەخت کەرەنتین دەکرێن. "  تاوەکو ئێستا ١ ملیۆن و ١١٧ هەزار و ٦٢٧ کەس لە عێراق و هەرێمی کوردستان تووشی کۆرۆنا بوونە، ١ ملیۆن و ١١ هەزار و ٦٠٦ لەو تووشبووانە چاکبوونەتەوە، ١٥ هەزار و ٨٠٠ تووشبووی کۆرۆناش گیانیان لەدەستداوە.