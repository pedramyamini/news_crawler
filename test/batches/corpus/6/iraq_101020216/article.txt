بەگوتەی ئەو سەرچاوە ئەمنییە، کەسانی سەر بە دەستەی حەشدی شەعبی دەتوانن لە پارێزگایەکەوە بچنە پارێزگایەکی دیکە بۆ بەشداری لە دەنگدانی گشتی، چونکە لە دەنگدانی تایبەت کە بۆ هێزەکانی ئاسایش و سوپا و هەروەها بۆ ئاوارەکان و بەندکراوانی نێو زیندانەکانە، نەیانتوانیوە بەشداری بکەن.  ئەو سەرچاوەیە کە نەیویست ناوی ئاشکرا بکرێ، گوتی کە ئەم ئاسانکارییە تەنیا بۆ ئەوانەیە کارتی بایۆمەترییان هەیە و مافی ئەوەیان هەیە بچنەوە پارێزگاکانی خۆیان بۆ بەشداری لە دەنگدانی گشتی.  لیژنەی باڵای ئاسایشی هەڵبژاردنەکان لە عێراق دوێنێ شەممە سەرجەم فڕۆکەخانە و دەروازە سنوورییەکانی لە کاژێر نۆی شەوەوە داخست و لە کاژێر یەکی دوای نیوەشەویشەوە بازگەی نێوان پارێزگاکانی بەڕووی هاتووچۆدا داخست.  لیژنەکە لە بەیاننامەیەکدا کە وێنەیەکی دەست (رووداو) کەوتووە، رایگەیاندووە کە بۆ زامنکردنی پرۆسەی هەڵبژاردن لە وڵات، سەرجەم فڕۆکەخانە و دەروازە سنوورییەکان لە کاژێر نۆی شەو بەڕووی گەشتیاراندا دادەخرێ و لە کاژێر یەکی دوای نیوەشەویشەوە، بازگە سەرەکییەکانی نێوان پارێزگاکان دادەخرێت.  هەر بەپێی راگەیێنراوەکە، هیچ قەدەخەیەکی هاتووچۆ لەنێو شارەکاندا نییە و ئەوانەشی کارتی دەنگدانیان پێیە، دەتوانن لە پارێزگایەکەوە بچنە پارێزگایەکی دیکە ئەگەر خۆیان دانیشتووی شارێک بن و بنکەی دەنگدانەکەیان لە شارێکی دیکە بێت. بەڵام ئۆتۆمبێلی بارهەڵگر کە لە دوو تۆن زیاتر هەڵبگرێ، هەروەها توکتوک و ماتۆڕسکیل مافی هاتووچۆیان لەسەر شەقامەکان نییە.  کۆمیسیۆنی باڵای سەربەخۆی هەڵبژاردنەکان سەبارەت بەدەربوونی ئەندامانی حەشدی شەعبی لە دەنگدانی تایبەت کە حەوت لایەنی گرتبووەوە بە ئاوارەکان و بەندکراوانی نێو زیندانەکانەوە، پێشتر روونکردنەوەی دابوو.  نیبراس ئەبوسۆدە، گوتەبێژی کۆمیسیۆنەکە، رۆژی هەینیی رابردوو لەوبارەوە بە تۆڕی میدیایی رووداوی راگەیاند: "کۆمیسیۆن داواکاری ئاراستەی سەرۆکایەتی دەستەی حەشدی شەعبی کردبوو تاوەکو داتای تەواوی ئەندامەکانیان بداتێ و بخرێنە لیستی ئەوانەی دەنگدانی تایبەت دەیانگرێتەوە، بەڵام دەستەکە لە ناردنی ناوەکان زۆر دواکەوتن".