نووسینگەی راگەیاندنی سەرۆکوەزیرانی عێراق، ئەمڕۆ سێشەممە، لە راگەیێندراوێکدا رایگەیاند: "مستەفا کازمی، سەرۆکوەزیرانی عێراق ئەمڕۆ پێشوازیی لە شاندی حکومەتی ئەمریکای کرد، بە سەرۆکایەتیی برێت ماکگۆرگ، هاریکاری کۆشکی سپی بۆ کاروباری رۆژهەڵاتی ناوەڕاست و باکووری ئەفریقا، شاندەکەش پێکهاتووە لە دیریک چۆلێت، راوێژکاری وەزارەتی دەرەوەی ئەمریکا، لەگەڵ جۆی هوود، یاریدەدەری وەزیری دەرەوەی ئەمریکا بۆ کاروباری رۆژهەڵاتی نزیک و خاتوو دانا سترۆل، جێگری یاریدەدەری وەزیری بەرگریی ئەمریکا بۆ کاروباری رۆژهەڵاتی ناوەڕاست".  هەر لە راگەیێندراوکەدا هاتووە: "لە دیدارەکەی نێوان سەرۆکوەزیرانی عێراق و شاندەکەی حکومەتی ئەمریکا هاوئاهەنگیی هاوبەش لە هەموو بوارەکاندا تاوتوێکران، هاوکات جەخت لەسەر کاراکردنی دەرهاوێشتەکانی گفتوگۆی ستراتیژیی نێوان عێراق و ویلایەتە یەکگرتووەکانی ئەمریکا کرایەوە، بەتایبەت لە پرسی کشانەوەی هێزە شەڕکەرەکان لە عێراق".  هاوکات سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان بە تۆڕی میدیایی رووداوی راگەیاند: "شاندەکەی ئیدارەی جۆ بایدن سبەینێ چوارشەممە سەردانی هەولێر دەکات و لەگەڵ سەرۆک مەسعود بارزانی، نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکی حکومەتی هەرێمی کوردستان و قوباد تاڵەبانی، جێگری سەرۆکی حکومەتی هەرێمی کوردستان کۆدەبێتەوە".  سەبارەت بە ناوەڕۆکی سەردانەکە و کۆبوونەوەی شاندەکە لەگەڵ بەرپرسانی هەرێمی کوردستان، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان، گوتی: "ئیدارەی نوێی بایدن لە کاتێکدا سەردانی ناوچەکە و عێراق دەکات لە چوار مانگی رابردوو زۆر گۆڕانکاری لە ناوچەکە هاتوونەتە کایەوە، بەتایبەت لە عێراق و ناوچەکە، بۆ تاوتوێکردنی ئەو گۆڕانکارییانە دێن، لەگەڵ گفتۆگۆکردن لەبارەی پەیماننامەی ستراتیژیی نێوان ویلایەتە یەکگرتووەکانی ئەمریکا و عێراق، هەروەها پرسی هەڵبژاردن لە عێراق و چەند پرسێکی دیکە، هەرێمی کوردستانیش لە چەقی ئەو پرسانەدایە".