لیوا یەحیا رەسوول، ئەمڕۆ چوارشەممە، لە هەژماری خۆیدا لە تویتەر رایگەیاند: "بە فەرمانی فەرماندەی گشتیی هێزە چەکدارەکان و سەرپەرشتی سەرۆکی دەزگای دژە تیرۆر، لە ٩ی ئاداری ساڵی ٢٠٢١ وە ئۆپەراسیۆنی شێری ئامادە لە زنجیرە چیای قەرەچووخ لە باشووری رۆژهەڵاتی شاری موسڵ دەستیپێکرد بۆ بەئامانجکردنی چەتە تیرۆریستەکانی داعش".  لیوا یەحیا رەسوول لە تویتەکەی ئاماژەی بە جۆری ئۆپەراسیۆنەکە داوە و دەڵێت: "ئەم ئۆپەراسیۆنە یەکەمجارە بەو شێوەیە دەکرێت، لە رووی جێگیرکردنی تیمی نیشانشکێن لە دوورمەودایەکی کەم لە دەرچەی ئەشکەوت و حەشارگەکان لە ناوچە بەرزەکانی چیاکانی مەخموور، کە ئۆتۆمبیلی سەربازی پێیان ناگات، ئەوەش هۆکاری مانەوە و خۆحەشاردانی پاشماوەی داعش بوو لەو ناوچانە، هاوکات پاڵەوانانی هێزی ئاسمانیی عێراق و هێزی ئاسمانیی سوپا و هاوپەیمانی نێودەوڵەتی، بە پاڵپشتی دەزگای دژە تیرۆر لە ئۆپەراسیۆنەکەدا بەشداربوون".  لیوا یەحیا رەسوول دەڵێت: " ٣١٢ گورزی ئاسمانییان وەشاند و بوونە هۆی خاپوورکردنی ١٢٠ ئەشکەوت و پێگە، ئەوەش بووە هۆی کوژرانی چەندین تیرۆریست کە لە ژێر داروپەردوو مانەوە، ئەو تیرۆریستانەشی کە هەڵاتن لە لایەن نیشانشکێنەکانی دەزگای دژە تیرۆر کوژران، بۆیە دواجار ئەندامانی چەتەکانی داعش کە مابوون بڕیاری خۆبەدەستەوەدانیان دا".  "ئۆپەراسیۆنی شێری ئامادە ١٤ رۆژ خایاند بە گوتەی گوتەبێژی فەرماندەی گشتیی هێزە چەکدارەکانی عێراق: " ٢٧ تیرۆریستی داعش  راستەوخۆ کوژران، ئەوانەشی لە ژێر داروپەردووی ئەشکەوت و حەشارگەکاندا مانەوە مردن و نازانرێت ژمارەیان چەندە". گوتیشی: "ئەم ئۆپەراسیۆنە بە هەماهەنگی نێوان پاڵەوانانی دەزگای دژە تیرۆر و هێزە ئەمنییەکان و پێشمەرگە کرا".  رۆژی ٢١ ـی ئەم مانگە شانەی راگەیاندنی ئەمنی عێراق، لە راگەیێندراوێکدا رایگەیاند: لە ١٠ رۆژی رابردوودا فڕۆكە جەنگییەكانی هاوپەیمانی نێودەوڵەتی دژی داعش ١٣٣ هێرشیان کردە سەر چەكدارانی داعش لە زنجیرە چیای قەرەچووخ لە مەخموور، بەو هۆیەوە ٦١ حەشارگە و ٢٤ ئەشكەوتیان وێرانكردن و ژمارەیەک چەكداری داعشیش كوژران.  لە ٢٣ ـی ئەم مانگەدا، شانەی راگەیاندنی ئەمنیی عێراق، لە دوو راگەیێندراوی جیاجیادا رایگەیاند: "بە پشتبەستن بە زانیاری هەواڵگریی ورد و بە فەرمان و هاوئاهەنگی لەگەڵ فەرماندەیی ئۆپەراسیۆنە هاوبەشەكان، فڕۆكە جەنگییەكانی هاوپەیمانی نێودەوڵەتی دژی داعش، شەوی رابردوو، ١٨ جار هێرشیان كردە سەر بنكە و حەشارگەكانی چەكدارانی داعش لە چیای قەرەچووخ لە شارۆچکەی مەخموور و لە ئەنجامدا ٣٩ حەشارگەی تیرۆریستانیان وێران كرد.