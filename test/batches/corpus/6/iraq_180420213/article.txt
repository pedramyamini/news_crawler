د. حەسەن تەمیمی، وەزیری تەندروستی و ژینگەی عێراق رۆژی یەکشەممە ١٨ - ٠٤ - ٢٠٢١ بە راگەیاندنی فەرمیی عێراقی راگەیاند "پاسپۆرتی تایبەت دەدەینە هەموو ئەو هاووڵاتییانەی کە پێکوتەی دژە ڤایرۆسی کۆرۆنایان وەرگرتووە و دەیانەوێت بۆ دەرەوەی عێراق گەشت بکەن".  سەبارەت بە لێکەوتەکانی وەرگرتنی پێکوتەی دژە کۆرۆنا، وەزیری تەندروستیی عێراق دڵنیایی دا کە "تاوەکو ئێستا هیچ لێکەوتەیەکی خراپی وەرگرتنی پێکوتەی دژە کۆرۆنا لە عێراق تۆمارنەکراوە".  هاوکات وەزارەتی تەندروستیی عێراق لە راگەیێندراوێکدا رایگەیاند "ئەمڕۆ [یەکشەممە] کاروانی دووەمی ڤاکسینی فایزەر گەیشتە عێراق و لەمەودوا هەفتانە کاروانی نوێی ڤاکسینی دژە کۆرۆنا دەگاتە عێراق و لەگەڵ گەیشتنی بەسەر پارێزگاکان و هەرێمی کوردستاندا دابەشدەکرێت".  بەپێی وەزارەتی تەندروستیی عێراق، تاوەکو ئێستا سێ جۆر پێکوتەی دژە كۆرۆنا لە عێراق بەردەستن، كه بریتین لە پێکوتەکانی سینۆفارم و ئه‌سترازێنیكا و فایزه‌ر.  تاوەکو ئێستا ٩٧٧ هەزار و ١٧٥ کەس لە عێراق و هەرێمی کوردستان تووشی کۆرۆنا بوون، ٨٥٦ هەزار و ٥٣٢ لەو تووشبووانە چاکبوونەتەوە و ١٤ هەزار و ٩٨١ تووشبووش گیانیان لەدەستداوە.