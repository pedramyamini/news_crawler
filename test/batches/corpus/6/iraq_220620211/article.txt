ئەو شارەزایانە، هەڵبژاردنی ئیبراهیم رەئیسیی نەریتخواز وەکو سەرۆکی نوێی ئێران بە هۆکارێکی دیکە دەزانن بۆ بەهێزبوونی ئەو هاوپەیمانییە کە بەشی هەرە گەورەی لەو گرووپە چەکدارانە پێکهاتووە، کە لە تارانەوە نزیکن.  ئەبوو ئالا ئەلوەلائی، فەرماندەی حەشدی شەعبی پێشوازی لە بردنەوەی رەئیسی کرد و بە سەرکەوتن بۆ "بەرەی موقاوەمە" لە ئێرانەوە تاوەکو دەگاتە یەمەن و سووریا ناوبرد.   حەشدی شەعبی حەوت ساڵ لەمەوبەر بۆ رووبەڕووبوونەوەی داعش دروستکرا، کە ئەو کات نزیکەی یەک لەسەر سێی خاکی عێراقی کۆنتڕۆڵکردبوو. دواتر حەشد خرایە سەر هێزە چەکدارەکانی سەر بە حکومەت و دواتریش چووە نێو سیاسەتەوە.  ریناد مەنسووڕ، گەورە لێکۆڵینڤانی ناوەندنی چاتام هاوس کە بە پەیمانگەی شاهانەی بەریتانیا بۆ لێکۆڵینەوە نێودەوڵەتییەکان دەناسرێت، دەڵێت، هاوپەیمانیی پارتەکانی خاوەنی گرووپە چەکدارەکانی حەشدی شەعبی "شتێکی نامۆ نییە، بەڵکو نموونەیەکی چۆنیەتی کارکردنی هێزە لە عێراق. "  هەروەها دەشڵێت، نەبوونی سەروەریی یاسا لە عێراق رێگەی بە هێزەکانی دەرەوەی دەسەڵاتی حکومەت داوە کە "بتوانن دەسەڵاتەکەیان زیاد بکەن بێ ئەوەی لێیان بپرسرێتەوە. "   بۆ پیشاندانی هەژموونی خۆیان، ئەم مانگە حەشدی شەعبی توانیی یەکێک لە فەرماندەکانی ئازادبکات دوای ئەوەی بە تۆمەتی تێوەگلانی لە کوشتنی ئیهاب ئەلوەزنی، چالاکڤانی سیاسیدا، دەستگیرکرابوو.  وەزارەتی دادی عێراق رایگەیاند کە هیچ بەڵگەیەکی لەسەر تێوەگلانی قاسم موسڵح، فەرماندەی ئۆپەراسیۆنەکانی حەشدی شەعبی لە ئەنبار، لە کوشتنی ئەو چالاکڤانەدا نییە.  ئازادکردنی ئەو فەرماندەیەی حەشد بە گورزێک بۆ هەوڵەکانی مستەفا کازمی، سەرۆکوەزیرانی عێراق لێکدرایەوە کە هەوڵیدەدا رەزامەندیی بزووتنەوەی خۆپیشاندانەکان بەدەستبێنێت، لە کاتێکدا کە لە ساڵی ٢٠١٩ ـەوە تائێستا ٧٠ چالاکڤانی ئەو خۆپیشاندانانە کوژراون یان هەوڵی کوشتنیان دراوە. حکومەتی عێراقیش نەیتوانیوە بکوژەکان بدۆزێتەوە یان سزایان بدات.   ریناد مەنسووڕ بە ئاژانسی فرانس پرێسی گوتووە، ئازادکردنی ئەو فەرماندەیەی حەشدی شەعبی، باڵادەستبوونی حەشد بەسەر وڵاتەوە نیشاندەدات و "نیشانیدەدات کە بە جۆرێک لە جۆرەکان  حەشد زیاتر لە کازمی لە دەسەڵاتی وڵاتەوە نزیکە. "  بەرپرسێکی باڵای سەربازیی عێراق کە ناوی خۆی ئاشکرا نەکردووە بە ئاژانسی فرانس پرێسی گوتووە، حەشدی شەعبی چەندین ئەندامی لە نێو سوپای عێراقدا هەیە کە "چیدیکە ناترسن. گرووپە چەکدارەکانی نێو حەشدی شەعبی هەوڵدەدەن هێز ئەمنییەکانی وڵات پەرت بکەن بۆ ئەوەی لاوازیان ببن و هەڵبوەشێنەوە".  شارەزایان دەڵێن، حەشدی شەعبی، پەیوەندیی بەو گرووپە نەناسراوانەشەوە هەیە کە لەم چەند مانگەی دواییدا بەرپرسیاریەتیی بە ئامانجگرتنی بەرژوەندییەکانی ئەمریکایان لە ئەستۆ گرتووە.   هەروەها ئاماژە بەوەش دەکەن کە دروستکردنی ئەو هێزە بە وەکالەتە ناڕوونانە بوار بە هاوپەیمانییەکەی حەشد لە نێو پەرلەمانی عێراقدا دەدات کە لە دژی دوژمنە سەرسەختەکەی هەنگاوبنێت بێ ئەوەی بەشداریی راستەوخۆی لە ئۆپەراسیۆنەکانی ئەو هێزانەدا هەبێت، هەرچەندە هەندێک لە فەرماندەکانی حەشد پێشتر پەسنی هێرشە مووشەکی و درۆنیەکانی سەر ئامانجە ئەمریکیەکانیان داوە بێ ئەوەی بەرپرسیاریەتیی ئەنجامدانیان بگرنە ئەستۆ.   بەگوێرەی ئاژانسی فرانس پرێس، شارەزایانی سیاسیی کاروباری عێراق پێیانوایە، بە مانەوەی قاچێکی لە دەرەوەی حکومەت و قاچێکی لە نێو حکومەت، هاوپەیمانی پارتەکانی خاوەن گرووپە چەکدارەکانی نێو حەشد توانیویانە مەودای دەسەڵاتیان فراوانتر بکەن.  ئەندامانی حەشدی شەعبی ژمارەیەک بەندەر و دەروازەی سنووریی سەرەکیی عێراقیان بەدەستەوەیە کە لە رێگەیانەوە پارەیەکی زۆریان دەستدەکەوێت، بەڵام هیچ لەو پارەیە بۆ پێدانی مووچەی ئەندامەکانیان بەکارناهێنن، بەڵکو مووچەکانیان لە لایەن حکومەتەوە دەدرێت، لەبەر ئەوەی کراونەتە بەشێک لە هێزە چەکدارەکانی وڵات.  شارەزایان بە ئاژانسی فرانس پرێسیان گوتووە،  لە بری ئەوە "قازانجەکان بۆ پاڵپشتیکردنی هاوپەیمانەکانیان بەکاردەهێنرێن، لە نێویشیاندا ئێران، " کە ئابوورییەکەی بەهۆی سزاکانی ئەمریکاوە داتەپیوە، "هەروەها لە پاڵ ئەویش، حیزبوڵڵای لوبنانی".  بەرپرسێکی یەکێک لە بانکە هەرە دیارەکانی عێراق بە ئاژانسە فەرەنسییەکەی گوتووە: "نزیکەی ٦٠ ملیار دۆلار لە لایەن بەرپرسانی سیاسی و سەرکردەی میلیشیاکان بۆ لوبنان گوازراوەتەوە؛ ئەو کەسانە باری فڕۆکەیان پڕکردووە لە پارەی کاش و بۆ لوبنان ناردوویانە. "  بە هەبوونی ئەم بنکە داراییە و ئەم هاوپەیمانە بەهێزانە لە سەرانسەری ناوچەکە، شارەزایان وا لێکیدەدەنەوە کە حەشد کەمتر پێویستی بە هەبوونی بنکەیەکی جەماوەری و رای گشتی دەبێت.   هاوپەیمانییەکە دوای بەشداریکردنی لە هەڵبژاردنە پەرلەمانییەکانی ساڵی ٢٠١٨ ـدا چووە قۆناخێکی دیکەوە کاتێک کە بۆ یەکەمجار وەکو هێزێکی سیاسی بەشداری لە پڕۆسەکەدا کرد.   پێشتر بەرپرسانی حەشدی شەعبی، دانیان بەوە داناوە کە ئەوان چاوەڕێ دەکەن لە هەڵبژاردنە پێشوەختەکەی تشرینی یەکەمدا دەنگەکانیان کەم بکات.   بەڵام ریناد مەنسووڕ پێیوایە، رەنگە هەڵبژاردنەکان گرنگییەکی ئەوتۆیان نەبێت بۆ حەشد و دەڵێت: "ئەمە چۆنیەتی سیستەمەکەیە، پارتەکان لەسەر بەربژێرێک رێکدەکەون کە بە جۆرێک لە جۆرەکان وا خۆی پیشاندەدات نوێنەرایەتیی چاکسازی بکات، بەڵام راستییەکەی هەوڵدەدات سیستەمێکی سیاسیی ژەهراوی بشارێتەوە. "  لەم کاتەدا، ئەوەی جێی سەرنجە، رکابەری سەرەکیی حەشدی شەعبی موقتەدا سەدرە کە هەر خۆی خاوەنی گروپێکی چەکدارە.  بەرپرسە سەربازییە باڵاکەی عێراق بە ئاژانسی فرانس پرێسی گوتووە، موقتەدا سەدر "بووەتە دڕکێک و بە بنی پێی گرووپە چەکدارەکانی نزیک لە ئێرانەوە چەقیوە. "  هەندێ لە چاودێران، پێیانوایە ئەگەر موقتەدا سەدر نەبا، ئەوا عێراق دەکەوتە ژێر دەستی سوپایەک کە ئایدۆلۆژیەکەی هاوشێوەی سوپای پاسدارانی ئێران دەبوو.