عەلی رازی، گوتەبێژی وەزارەتی سەرچاوەکانی ئاوی عێراق، بە تۆڕی میدیایی رووداوی راگەیاند: "گفتوگۆکانمان سەبارەت بە پرسی ئاو لەگەڵ تورکیا بەردەوامن، لە رێگەی دیدارەکان لە بەغدا و ئیستەنبووڵ". پێشتریش لە رێگەی یەکەم کۆنگرەی نێودەوڵەتی ئاو، کە لە مانگی ئاداری ئەمساڵدا لە بەغدا بە ئامادەبوونی شاند و باڵیۆزی تورکیا لە عێراق بەڕێوەچوو، هەردوو وڵات لەوبارەیەوە گفتوگۆیان کرد.  پەرلەمانی تورکیا لە ساڵی ٢٠٠٩ پرۆتۆکۆلێکی پەسندکرد بۆ دیاریکردنی چوارچێوەی گشتیی مسۆگەرکردنی دابەشکردنی ئاو لە نێوان تورکیا و عێراق، دواتر پەرلەمانی تورکیا لە ساڵی ٢٠١٤ پرۆتۆکۆلەکەی نوێکردەوە و واژۆی کرد، ئەو پرۆتۆکۆلە هێشتا ماوە و پەرلەمانی تورکیا پەسندی کردووە.  گوتەبێژی وەزارەتی سەرچاوەکانی ئاوی عێراق دەشڵێت: "عێراق پرۆتۆکۆلێکی کارکردنی ئامادەکردووە و پێشکێشی تورکیای کردووە، ئێستاش ئێمە لەگەڵ ئەنقەرە لە گفتوگۆداین بۆ گەیشتن بە رێککەوتن لەبارەی رەشنووسی کۆتایی پرۆتۆکۆلەکە بە ئامانجی واژۆکردنی و مسۆگەرکردنی بەشە ئاوی مانگانەمان لە رووباری دیجلە، لە کاتێکدا دەستمان بە دروستکردنی ناوەندێکی توێژینەوە لە بەغدا کردووە بۆ بەڕێوەبردنی ئاو لە عێراق. "  ئەم هەوڵانەی عێراق هاوکاتن لەگەڵ دووبارە دەستکردنەوە بە دروستکردنی بەنداوی مەکحوول، کە لە سەرەتای ئەم مانگەوە دەست بە جێبەجێکردنی کرا.  بەنداوی مەکحوول، یەکێکە لە پرۆژەکانی کۆگاکردنی ئاو لە ئاوی رووباری دیجلە، چونکە بەنداوەکە پاش تەواوبوونی نزیکەی ٣ ملیار مەتر سێجا ئاو گلدەداتەوە، ئەوە جیا لە بەرهەمهێنانی کارەبا و دابینکردنی زیاتر لە ٢٠ هەزار هەلی کار، بەنداوەکە هاوکات دەبێتە هۆی فراوانبوونی رووبەری زەوی کشتوکاڵی لە هەردوو پارێزگای سەلاحەدین و کەرکووک.  عێراق نیگەرانە لەوەی پێشبینی دەکرێت ئاوی رووبارەکانی دیجلە و فورات لە دەیەی داهاتوودا کەم ببنەوە، بەهۆی بەنداوی ئەلیسۆ و چەند بەنداوێکی دیکە، کە تورکیا بۆ گلدانەوە و گۆڕینی رێڕەوی هەردوو رووبارەکە دروستیان دەکات.  لەپاڵ بەنداوەکان، گۆڕانی کەشوهەوا و زیادبوونی ژمارەی دانیشتووان ئاماژەن بۆ نزیکبوونی سەرهەڵدانی قەیرانی ئاو لە عێراق، وەزارەتی سەرچاوەکانی ئاوی عێراقیش دەڵێ بەبێ رێککەوتن لەگەڵ وڵاتانی دراوسێ ئاوی گەیشتوو لەو وڵاتانەوە بۆ عێراق لە ساڵی ٢٠٣٥ نزیکەی ٣٠ % کەم دەبێت.