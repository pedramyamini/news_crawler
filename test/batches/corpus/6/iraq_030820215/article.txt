تیمی نێردراوی رێکخراوی نەتەوە یەکگرتووەکان بۆ هاریکاریکردنی عێراق - یونامی، ئەمڕۆ سێشەممە، لە راپۆرتێکدا باس لە ئەشکەنجەدانی زیندانیان لە کاتی لێکۆڵینەوە لە عێراق دەکات و داوا لە عێراق دەکات کۆتایی بە ئەشکەنجەدان لە کاتی لێکۆڵینەوە بهێنێت. پەرلەمانتارێکیش دەڵێت: "زانیارییەکانی نێو راپۆرتەکەی یونامی راستن.  راپۆرتەکەی یونامی بە هاوبەشی لەگەڵ نووسینگەی کۆمیسیاری باڵای مافەکانی مرۆڤ (OHCHR) ئامادە کراوە؛ بە ناونیشانی (مافەکانی مرۆڤ لە جێبەجێکردنی دادگەریی لە عێراق: مەرجەکان و رێکارە مسۆگەرکەرەکانی رێگەگرتن لە ئەشکەنجەدان و خراپ مامەڵەکردن).  راپۆرتەکە باس لە هەوڵی رێگەگرتن لە ئەشکەنجەدان دەکات لە شوێنەکانی راگرتنی تۆمەتباران لە عێراق و هەرێمی کوردستان و دەڵێت: "بە دانپێنانی راگیراوەکان و کارمەندانی تەندروستیی عێراق و دادوەران و پارێزەران ئەشکەنجەدان بووەتە واقیعێک لە ناوەندەکانی راگرتن لە سەرانسەری عێراق، بەڵام رێگەگرتن لە ئەشکەنجەدان لەو ناوەندانە بە دەستنیشانکردنی فاکتەرەکانی هەڕەشە و کەمکردنەوەیان دەکرێت؛ لەگەڵ نەهێشتنی هۆکارەکانی ئەگەر هەبن".  راپۆرتە هاوبەشەکەی تیمی نێردراوی رێکخراوی نەتەوە یەکگرتووەکان بۆ هاریکاریکردنی عێراق - یونامی و نووسینگەی کۆمیسیاری باڵای مافەکانی مرۆڤ باسی دۆخی نێوان ١ی تەممووزی ساڵی ٢٠١٩ تاوەکو ٣٠ی نیسانی ٢٠٢١ دەکات و پشتی بە گوتەی (٢٣٥) کەس بەستووە کە راپۆرتەکە دەڵێ ئازادنین و دەستبەسەرن.  لە راپۆرتەکەدا هاتووە: "زیاتر لە نیوەی ئەو راگیراوانەی کە دەستبەسەرن و قسەمان لەگەڵیاندا هەبوو بۆ ئامادەکردنی ئەو راپۆرتە چیرۆکی بە بەڵگە و باوەڕپێکراویان سەبارەت بە ئەشکەنجەدان گێڕایەوە؛ بەشێوەیەک لەو دۆخانە دەچێت کە پێشتر یونامی و رێکخراوی دیکە تۆماریان کردوون".  یونامی ئاماژە بەوە دەکات: "ئەنجامەکان ئاشکرایانکرد کە زۆرینەی مەرجە یاساییەکان و رێکارە مسۆگەرکەرەکان کە دەکرێ رێگربن لە ئەشکەنجەدان بە شێوەیەکی رۆتینی رێزیان لێنەگیراوە، ئەوەش جێی نیگەرانییە بەهۆی ئەوەی چاودێری یاسایی کارا نییە بۆ چارەسەرکردنی دۆخی ژوورەکانی لێکۆڵینەوە و شوێنەکانی دەستبەسەرکردن، ئەوەش دۆخەکە بەو شێوەیە دەهێڵێتەوە".  رێزان شێخ دلێر، ئەندامی پەرلەمانی عێراق زانیارییەکانی نێو راپۆرتەکەی یونامی پشتڕاستکردەوە و بە (رووداو)ی گوت: "وەک پەرلەمانتار سەردانی چەندین گرتووخانەم کردووە لە عێراقدا، راپۆرتم ئامادەکردووە و لەگەڵ زیندانییەکاندا قسەم کردووە، باسیان لەوەکردووە لەکاتی لێکۆڵینەوەکاندا ئازار و ئەشکەنجەدراون، تەنانەت لەکاتی گوتەلێوەرگرتن ژنانیش ئەشکەنجەدراون. شوێنی زیندانەکانیش گونجاو نییە".  ئەندامەکەی پەرلەمانی عێراق، کە ئەندامە لە لیژنەی ژنان و خێزان و منداڵان جەختلەوەدەکاتەوە،  تائێستا لە عێراق یاسایەک نییە بۆ قەدەخەکردنی ئەشکەنجەدان لە عێراقدا، پرۆژە یاسای نەهێشتنی ئەشکەنجەدان لە ساڵی ٢٠١٠ وە لە پەرلەمان نەتوانراوە بکرێتە یاسا. تەنانەت خەڵکانێک بەبێ ئەوەی فەرمانی دادوەرییان بۆ دەرچووبێت دەستگیردەکرێن. نەتوانراوە وەک پێویست ئەو کەسانە پەروەردە بکرێن کە لێکۆڵینەوە لەگەڵ دەستگیرکراوەکان دەکەن".  رێزان شێخ دلێر، ئاماژەی بەوەشکرد: "رەنگە ئەشکەنجەدان لە هەرێمی کوردستانیش هەبێت، بەڵام زۆرکەمە بە بەرنامە نییە و  لەگەڵ ناوچەکانی دیکەی عێراق بەراود ناکرێت، چونکە لە ناوچەکانی دیکەی عێراقدا  ئەمە زۆرە و بە رق و کینە و بەرنامە دەکرێت، تەنانەت راپۆرتی ناڕاستیش دروست دەکرێت".   سەبارەت بە ناوەڕۆکی راپۆرتەکە؛ جینین بلاسخارت، نێردەی تایبەتی سکرتێری گشتیی نەتەوە یەکگرتووەکان لە عێراق رایگەیاند: "هیچ دۆخێک هەرچەندە نامۆ بێت پاساو نییە بۆ ئەشکەنجەدان و هەر شێوەیەکی دەربازبوون لە سزادان؛ بۆیە من هانی زیاترکردنی هەوڵەکان دەدەم بۆ پاراستن و لێپێچینەوە بە شێوەیەک گونجاوبێت لەگەڵ پابەندبوونەکانی عێراق بەپێی یاسای نێودەوڵەتی و خۆجێی".  هەروەها دانێل بیل، سەرۆکی نووسینگەی مافەکانی مرۆڤ لە یونامی نوێنەری کۆمیسیاری باڵای نەتەوە یەکگرتووەکان بۆ مافەکانی مرۆڤ لە عێراق دەڵێت: "دیاریکردنی چوارچێوەیەکی یاسایی کارا بۆ بە تاوانناساندنی ئەشکەنجەدان و جێبەجێکردنی میکانیزمە نیشتمانییە سەربەخۆکان بۆ پاراستن و لێکۆڵینەوە بەو شێوەیەی کە لە پلانی کاری نیشتمانیی مافەکانی مرۆڤدا هاتووە بۆ پێنج ساڵی داهاتوو لە عێراق؛ دەکرێت هاوکار بێت بۆ چارەکردنی کەموکوڕی بەردەوام لە لێپێچینەوە لەگەڵ ئەنجامدەرانی ئەشکەنجەدان. پابەندبوون بە یاسا و رێکارە مسۆگەرکەرەکان و دەستەبەرکردنی شێوازی کارای دادگەریی بۆ قوربانیانی ئەشکەنجەدان دەبێتە هۆی گۆڕان و متمانە بە سیستمی یاسایی عێراق دروست دەکات".  ئەم راپۆرتەی یونامی دوای چەند رۆژێک هات لە دەستپێکردنی لێکۆڵینەوە لەلایەن کۆمیسیۆنی باڵای مافەکانی مرۆڤ لە عێراق لە رووداوی ئەشکەنجەدان و گیانلەدەستدانی چەند زیندانییەک لە بەڕێوەبەرایەتی بەرەنگاربوونەوەی تاوانەکان لە پارێزگای بەسرە لە باشووری عێراق.  سەبارەت بەو رووداوە کۆمیسیۆنی باڵای مافەکانی مرۆڤ لە عێراق، یەکشەممە ١/٨/٢٠٢١ رایگەیاند: "دیمەنی دووبارەبوونەوەی پێشێلکارییەکان لە بەندیخانەکان و شوێنەکانی راگرتن هەوڵەکانی عێراق و پابەندبوونە خۆجێ و نێودەوڵەتییەکانی لەبار دەبەن، زۆر بە داخین بۆ دووبارەبوونەوەی رووداوەکانی ئەشکەنجەدان و پێشێلکاری نامرۆییانە لە شوێنەکانی راگرتن و بەندیخانەکان و لە کاتی لێکۆڵینەوەکاندا، وەک ئەو دوو رووداوەی پێشێلکاری بەرامبەر راگیرەکان و رووداوێکی گیان لەدەستدانی راگیراوێکی دیکە کە لە پارێزگای بەسرە روویاندا".  کۆمیسیۆنی مافەکانی مرۆڤی عێراق راشیگەیاند: "داواکارین لە لایەنە پەیوەندیدارەکان دەست بە لێکۆڵینەوە بکەن و رێکاری رێگر و راستەقینە بگرنەبەر بۆ رێگە گرتن لە دووبارەبوونەوەی رووداوەکانی لەو شێوەیە و لێپێچینەوە لەگەڵ ئەوانەی کە دەسەلمێ ئەو کارانەیان ئەنجامداوە".  هاوکات محەممەد شیاع سوودانی، ئەندامی سەربەخۆی پەرلەمانی عێراق لە هەژماری خۆی لە تویتەر رایگەیاند: "ئەوەی لە بەندیخانەکان و ناوەندەکانی راگرتن روودەدات وەک سووکایەتیکردن و ئەشکەنجەدانی کوشندە؛ پێشێلکارییەکی ترسناکە لە بواری مافەکانی مرۆڤ، هاوکات پێشێلکردنی گەرەنتییەکانی دەستوور و یاسایە بۆ تۆمەتبار، ئەوە بەداخەوە تەنانەت لادانێکی ترسناکیشە لە رێڕەوی کاری دامەزراوە ئەمنییەکان و دەبێ رێگەی لێبگیرێت بە لێپێچینەوەی راستەقینە و سەپاندنی سزای رێگر بەرامبەر پێشێلکارانی یاسا".