بەپێی راگەیێندراوێکی وەزارەتی بەرگریی عێراق، ئەمڕۆ سێشەممە، لە وەزارەتی بەرگریی عێراق، فەریقی یەکەمی فڕۆکەوان فەییاز بن حامد ئەلرویلی، سەرۆکی دەستەی ئەرکانی گشتیی هێزە چەکدارەکانی سعودیە بە سەرۆکایەتی شاندێک سەردانی عێراقیان کرد. سەردانەکەش لەسەر داوای فەرمی فەریق روکنی یەکەم عەبدولئەمیر رەشید یارەڵڵا، سوپاسالاری عێراق بووە.   سوپاسالاری هەردوو وڵات بە ئامادەبوونی ئەفسەرانی باڵای هەردوو وڵات کۆبوونەوە. گفتوگۆیانکردووە لەبارەی ئاسۆی هاوکاری و هاوئاهەنگیی نێوان هەردوو وڵات لە بواری سەربازیدا.   وەک لە راگەیێندراوەکەدا هاتووە، سەرۆکی دەستەی ئەرکانی گشتیی هێزە چەکدارەکانی سعودیە خۆشحاڵیی خۆی بۆ ئەو سەردانە دەربڕیوە و ستایشی تواناکانی سوپای عێراق و قوربانیدانەکانیانی کرد لە پاراستنی ئاسایش و سەلامەتی عێراق و ناوچەکەدا.  دواتر شاندەکە لەگەڵ جومعە عەناد سەعدون، وەزیری بەرگریی عێراق کۆبووەوە، هەردوولا پەیوەندیی دووقۆڵییەکانی نێوان هەردوو وڵاتیان لە بوارە جیاجیاکاندا تاوتوێکرد.  میدیای فەرمیی سعودیە بڵاویکردەوە، سەرۆکی دەستەی گشتیی ئەرکانی سعودیە لە کۆبوونەوەی لەگەڵ وەزیری بەرگریی عێراقدا، وێڕای گەیاندنی سڵاو و ستایشی محەممەد بن سەلمان، جێنشینی شای سعودیە و وەزیری بەرگری ئەو وڵاتە، هاوکات بیر و بۆچوونیان ئاڵوگۆڕ کردووە لە بواری سەربازی. تاوتوێی کۆمەڵێک پرسیان کردووە، کە جێگەی گرنگیی هاوبەش نێوان هەردوو وڵاتن. سەرۆکی دەستەی گشتیی ئەرکانی سعودیە جەختی لەوە کردووەتەوە، پەیوەندیی "برایەتی" نێوان هەردوو وڵات، پشتیوانی لە ئاسایش و سەقامگیریی ناوچەکە دەکات.    هەروەها لە کۆبوونەوەی لەگەڵ سوپاسالاری عێراق، باس لە پەیوەندی دوو قۆڵی سەربازی نێوان هەردوو وڵات و چۆنییەتی پەرەپێدانیان کراوە، بە جۆرێک بەرژەوەندی هاوبەشی نێوان هێزە چەکدارەکان لە هەردوو وڵات دەستەبەربکات.    هاوکات سەرۆکی دەستەی گشتی ئەرکانی سعودیە سەردانی فەرماندەیی هێزی وشکانی کردووە و لەگەڵ فەریق قاسم محەممەد ساڵح فەرماندەی هێزی وشکانی کۆبووەتەوە، دواتریش سەردانی فەرماندەیی هێزی ئاسمانی کردووە لەگەڵ فەریقی فڕۆکەوان شەهاب جاهد عەلی کۆبووەتەوە، گفتوگۆیانکردووە لەبارەی ئاڵوگۆڕکردنی ئەزموون و مەشق و راهێنانی سەربازیی نێوان هێزە سەربازییەکانی هەردوو وڵات.