لە بەرنامەی گفتوگۆی رۆژنامەنووسی رادیۆی رووداودا باس لە هەڵبژاردنی پێشوەختەی عێراق و ئەگەرەکانی داهاتووی حیزبە کوردییەکان بۆ پاش هەڵبژاردنەکە کرا، کە ئاکۆ محەممەد، رۆژنامەڤان پێشکێشی کرد و هەریەکە لە شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان؛ هێمن ئەسکەندەر، بەرپرسی دەزگای هەڵبژاردنی یەکگرتووی ئیسلامیی کوردستان؛ عەبدولڕەزاق عەلی، نووسەر و رۆژنامەڤان و؛ عارف قوربانی، رۆژنامەڤان بەشدار بوون.  عارف قوربانی، رۆژنامەڤان لەگەڵ ئەوەی پێی وایە یەکێتی ئەگەر بە تەنیا بچووایەتە هەڵبژاردنەکەوە وەکو حیزب کورسیی زیاتری لەوە دەهێنا، کە ئێستا لە چوارچێوەی ئەم هاوپەیمانێتییەی لەگەڵ گۆڕان و هاوئاهەنگییەکەی لەگەڵ یەکگرتوو و کۆمەڵدایە. بەڵام دەڵێ "لە دوورمەودادا یەکێتی لەوەدا قازانج دەکات، کە هێزگەلێکی سیاسی لە دەوری کۆ دەبنەوە، کە دەتوانێت لە بەغدا نوێنەرایەتیی کۆمەڵێکی سیاسی بکات. بەشێکی ئامانجەکە بۆ ئەوەیە کە رێگە لە پارتی بگیردرێت و لە بەغدا نوێنەرایەتیی خەڵکی کوردستان نەکات. پێموایە دوای هەڵبژاردن ئەم هاوکێشەیە دەگۆڕێت. باوەڕم وایە ئەم هاوپەیمانێتییەی هەیە تەنیا یەکێتی و گۆڕان نین. ئەو هاوئاهەنگییەی لە پەراوێزی هاوپەیمانێتییەکەدا باس دەکرێت لە دوای هەڵبژاردنەکە لە بەغدا، دەبنە یەک هاوپەیمانێتی. ئەمە هاوکێشەی سیاسیی کوردستان و عێراق دەگۆڕێت. "  ئەو رۆژنامەڤانە پێیوایە لە دەرەوەی یەکێتی و گۆڕان ئەندازیاری دیکە هەن، کە ئەم نەخشەڕێگەیەیان کێشاوە و دەیانەوێت بەم جۆرە هەڵبژاردن لە هەرێمی کوردستان بەڕێوەبچێت.  شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان گوتی: "بە ناوی بزووتنەوەی گۆڕانەوە ئەوە رەت دەکەمەوە، کە ئەندازیارێک لە پشت ئەم هاوپەیمانێتییەی یەکێتی و گۆڕانەوە هەبووبێت. وەک گۆڕان پێشنیازێکمان بۆ هەڵبژاردن هەبوو، کە لایەنە کوردییەکان هەموویان پێکەوە بتوانن بە هاوپەیمانێتییەک بەشداری بکەن، بەڵام بەداخەوە لەنێوان لایەنەکاندا بەربەستی بۆ دروست بوو. دواتر پێشنیاز کرا کە ئەو هێزانەی لە دەسەڵاتدان پێکەوە هاوپەیمانێتییەک دروست بکەن، بەڵام ئەویش سەری نەگرت. لەگەڵ یەکێتیدا لێکتێگەیشتنمان هەبووە، بەڵام دەرگای گفتوگۆمان دانەخستووە. یەکگوتاری دەتوانێت دەوری هاوپەیمانێتی ببینێت، بەتایبەتی لە ناوچە دابڕێنراوەکان. "  چاوەڕوان دەکرێت ئەم هەڵبژاردنە لەوانەی پێشوو جیاوازتر بێت، چونکە عێراق چووەتە دۆخێکی جیاوازترەوە و هەڵبژاردنەکەیش جیاوازە کە بە شێوەی بازنەیە.  هێمن ئەسکەندەر، بەرپرسی دەزگای هەڵبژاردنی یەکگرتووی ئیسلامیی کوردستان گوتی "هەر لە سەرەتاوە تێگەیشتین کە بە دوو فایل کار لەسەر هەڵبژاردن بکەین: یەکێکیان هەرێمی کوردستان و ئەوی دیکەیشیان ناوچە دابڕێنراوەکان. پێمانوابوو کە لە ناوچە دابڕێنراوەکاندا پێویستە هەموو هێزە کوردستانییەکان یەکدەنگ و پێکەوە بن. لە پەرلەمانی عێراق هاوپەیمانێتی سەنگی هەیە و یەک - دوو کورسی هیچ کاریگەرییەکی نابێت. "   بەرپرسی دەزگای هەڵبژاردنی یەکگرتوو پێشی وایە کە پارتی لەم هەڵبژاردنەدا کورسییەکانی زیاتر دەبن، چونکە لەو سنوورەی پارتی جەماوەری زۆر تێدان، ژمارەی کورسییەکان زیاترە، وەک دهۆک و هەولێر و موسڵ، لە چاو ئەو سنوورەی یەکێتی و لایەنەکان جەماوەریان زۆرترە.  لای خۆیشیەوە عەبدولڕەزاق عەلی، نووسەر و رۆژنامەڤان گوتی "من سەرنجێکی گشتیم لەسەر هەڵبژاردنەکە هەیە و بۆچوونی خۆمە کە پارتی هاوپەیمانێتی ناوێت ئەوەندەی سازان و پێکەوەیی دەوێت. لەو بڕوایەدام هەر هاوپەیمانێتییەک تەمومژێک دەخاتە سەر سەنگ و قورسایی حیزبەکان، کە ئەوە بۆ کوردستان باش نییە. ئەم هەڵبژاردنە لە دوو شتدا گرنگە، کە یەکێکیان ناوچە دابڕێنراوەکانە، کە بیسەلمێنن کورد و کوردستانین و ئەوی دیکەیشیان ئەوەیە کە ئێمە وەک حیزبەکانی هەرێمی کوردستان سەنگی خۆمان بزانین و شوێنی خۆمان لەنێو خەڵکماندا بزانین. "  ئەو رۆژنامەڤانە دەشڵێت "ئەو عەقڵیەتە سیاسیەی لە عێراقدا حوکم دەکات، بەشی ئەوەی پێوە نەماوە کە بڵێیت ئەگەر ٧٠ کورسیم هەبێت لە ٦٠ کورسی باشترە. بۆیە پێموایە کورد ٨٠ کورسیشی هەبێت گرنگ نییە، چونکە بەغدا وەک هەرێمێکی فیدراڵی مامەڵەمان لەگەڵ ناکات. پارتی هەست بکات لە ناوچە دابڕێنراوەکان حەشدی شەعبی و خەڵکی دیکە کێشەی بۆ دروست دەکەن، کە نەهێڵن لەوێ بە ئاسوودەیی خۆی هەڵمەتی هەڵبژاردن سازبکات، لەوێ هەڵبژاردن بایکۆت دەکات. "  بە گوتەی عارف قوربانییش، لەبەر ئەوەی کورد لەناو پەرلەمانی عێراقدا کەمینەیە، بەغدای داهاتوو بەرامبەر بە هەرێمی کوردستان خراپتر دەبێت. دەبوو یەکڕیزیی کورد لە چوارچێوەی هاوپەیمانێتییەکدا بووایە، کە زۆر بەهێز دەبوو؛ سەرچاوەی هێزی کورد لە بەغدا پێکەوەیی و یەکهەڵوێستییە. ئەوەی ئێستا لەنێوان یەکێتی و گۆڕاندا کراوە لە پەرتەوازەیی باشترە، بەڵام رەنگە ئەوەیش کۆمەڵێک لایەنی نەرێنیی بۆ ناو ماڵی کورد هەبێت.  زۆر قسە لەبارەی هاوپەیمانێتییەکەی گۆڕان و یەکێتییەوە کراوە و بەشێکیش لە قسەکان هی ئەندامەکانی گۆڕان خۆیانن. مەلا بەختیاریش گوتی لە ناچارییەوەیە نەک لە هێزەوە. هەروەها بەشێک لە حیزبەکان گلەیی ئەوەیان لە هاوپەیمانێتییەکانی پێشوو هەبوو کە تەنیا بۆ کاتی هەڵبژاردنەکە گرنگ بوون و دواتر فەرامۆش کراون.  شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان دەڵێت: "پەیوەندییەکانمان لەگەڵ پارتیدا زۆر ئاسایین. پێشتر لەگەڵ پارتیدا بۆ هاوپەیمانی لە هەڵبژاردنی عێراقدا گفتوگۆمان کردووە. راستە هاوپەیمانێتیی سەر کاغەز کۆتایی هاتووە، بەڵام دەکرێت دواتریش هاوپەیمانێتی و رێککەوتن هەبێت. ئەم نزیکبوونەوەیەی ئێمە و یەکێتی لەسەر کۆمەڵێک بنەمایە و لەسەر بنەمای ئەوە نابێت کە لە پارتی دوور بکەوینەوە. هەر داهاتوویش ئەمە دەسەلمێنێت. پێمانوایە لەناو ئەو هاوپەیمانێتییەدا کورسییەکانمان زیاد دەکات. "  عارف قوربانی دەڵێت: "راستە ئەم هاوپەیمانێتییە لەنێوان یەکێتی و گۆڕاندا کراوە، ئەوەیشی هەندێک کەسی ناو یەکێتی دەڵێن ئاگایان لێی نەبووە، کەواتە شتێک نەبووە کە بە لێکۆڵینەوە و گفتوگۆی ورد کرابێت. ئەوەی کۆمەڵ و یەکگرتوویش نەچوونەتە ناو هاوپەیمانێتییەکەوە بەشێکی پەیوەندیی بە سیستمی هەڵبژاردنەکەوە هەیە و بەشێکیشی رەنگە ترسیان لەوە بێت کە بنکەکەیان دەنگیان پێنەدەن ئەگەر لەگەڵ حیزبی دەسەڵات و عەلمانیدا بن. "  بەرپرسی دەزگای هەڵبژاردنی یەکگرتووی ئیسلامیی کوردستانیش دەڵێت: "لەگەڵ کۆمەڵ لەسەر دروستکردنی هاوپەیمانیتی گفتوگۆمان کرد، بەڵام لەسەر دوو شت نەگەیشتینە رێککەوتن: یەکەمیان جۆری هاوپەیمانێتییەکە کە ئێمە دەمانویست فراوان بێت و لایەنی دیکەی تێدا بێت جگە لە حیزبەکانی دەسەڵات. دووەم ئەوە بوو کە ئێمە لە هەندێک ناوچەی جوگرافیدا پێگەمان بەهێز بوو، بۆیە نەتوانرا لێکتێبگەین و رێکبکەوین. راستە لە دهۆک یەکگرتوو هێزی دووەمە، بەڵام هێزی سێیەم و چوارەم زۆر لە دووەمەوە دوورن و وەک ئەوە نییە کە لە هەڵەبجە و سلێمانی هەیە و ناکرێت قوربانی بدرێت بە دهۆک لەسەر حیسابی سلێمانی و هەڵەبجە. لە هاوپەیمانێتیدا ئێمە قسەمان لەسەر ئەوە بوو کە لەگەڵ یەکێتی و پارتی نایکەین، چونکە ئێمە ئۆپۆزیسیۆنین و ئەوان دەسەڵات. بەڵام بۆ دواتر دەکرێت هاوئاهەنگی هەبێت. "  بڕیارە رۆژی ٢٠٢١/١٠/١٠ هەڵبژاردنی پێشوەختەی پەرلەمانی عێراق سازبکرێت. کۆمیسیۆنی باڵای سەربەخۆی هەڵبژاردنەکانیش مۆڵەتی بە ٢٦٧ حیزب داوە، کە ٤٩ یان هێشتا لە قۆناخی دامەزراندندان و تەنیا ١٢٦ حیزبیان نیازیان بۆ بەشداریکردن لە هەڵبژاردن دەربڕیوە. ژمارەی هاوپەیمانییە سیاسییە پەسندکراوەکانیش گەیشتووەتە ٤٢ هاوپەیمانی.