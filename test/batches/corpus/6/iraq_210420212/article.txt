شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، یاسای بودجە بۆ یەک ساڵە، بەهیچ شێوەیەک ناکرێت بۆ ماوەی سێ ساڵ بێت و یاسای بودجە بۆ سێ ساڵی داهاتووش پشتی پێببەسترێت. لە ئەگەری نەبوونی یاسای بودجە، ئەوا تەنیا ئەوەیە دەبێت پشت بە بنەمای ١/١٢ ببەسترێت بەپێی یاسای بەڕێوەبردنی دارایی.   ئەندامەکەی لیژنەی دارایی لە پەرلەمانی عێراق ئاماژەی بەوەکرد، ئەوەی دەگوترێت رەنگە ستراتیژیەتی سێ ساڵەی بودجە بێت، کە ئێستا لیژنەیەک لە وەزارەتی دارایی و پلادانان و وەزارەت و لایەنە پەیوەندارەکانی دیکە پێکهێنراوە کار دەکەن لەسەر ستراتیژیەتی سێ ساڵی بودجە.   محەممەد شەبەکی، ئەندامی پەرلەمانی عێراق رایگەیاند، رێکارەکانی هەڵبژاردنی پەرلەمان لە مانگی تشرینی یەکەم و پەسندکردنی ئەنجامەکان و پێکهێنانی حکومەت بۆ مانگی نیسان یاخود حوزەیرانی داهاتوو دوادەکەوێت، ئەمەش دەبێتە هۆی دواکەوتنی پەسندکردنی بودجەی ساڵی داهاتوو، کاریگەری دەبێت لەسەر میکانزمی خەرجکردن لە پارێزگا، وەزارەت و پابەندبوونی بەڵێندەران.  بە گوتەی ئەو پەرلەمانتارە، سێ پێشنیاز لەبارەی میکانیزمی بودجەی ساڵی داهاتوو هەیە، یەکەم: پشت بە داتا و حیساباتی بودجەی ٢٠٢١ بۆ بودجەی ساڵی ٢٠٢٢ بەستراوە. پێشنیازی دووەم: بۆ سێ ساڵی داهاتوو پشت بە بودجەی ئەمساڵ ببەسترێت، ئەو بۆچوونەش لەلایەن پەرلەمانتاران و کوتلە سیاسییەکانەوە پێشکێشکراون. پێشنیازی سێیەمیش: بریتییە لەوەی پشت بە میکانزمی ١/١٢ لە خەرجی ببەسترێت، ئەمەش وەک پابەندبوون بە یاسای بەڕێوەبردنی دارایی، پشت بە یاسای بودجەی ٢٠٢١ ببەسترێت ئەگەر هاتوو بە هەر هۆکارێک یاسای بودجەی ٢٠٢٢ لە پەرلەمان دەرنەچوو.  حکومەتی عێراق لە ٢٨/١٢/٢٠٢٠ پرۆژەیاسای بودجەی ٢٠٢١ی عێراق رەوانەی پەرلەمان کرد. پەرلەمان شەوی ٣١ - ٣ - ٢٠٢١ پرۆژەیاسای بودجەی  پەسندکرد. سەرۆکایەتیی پەرلەمانی عێراق، رۆژی سێشەممە ٦/٤/٢٠٢١ یاسای بودجەی رەوانەی سەرۆکایەتیی کۆمار کرد. رۆژی پێنجشەممە ٨/٤/٢٠٢١، د. بەرهەم ساڵح، سەرۆککۆماری عێراق، یاسای بودجەی ساڵی ٢٠٢١ی پەسندکرد.   قەبارەی بودجەی عێراق ١٢٩ تریلیۆن دینارە و ٢٨ تریلیۆن کورتهێنانی هەیە. پشکی هەرێمی کوردستان نزیکەی ١١ تریلیۆن و ٥٠٠ ملیار دینارە، ٨ تریلیۆن و ١٦١ ملیار دینار بۆ خەرجی، سێ ترلیۆن و ٢٧١ ملیار و ٣٨٤ ملیۆن دینار بۆ وەبەرهێنان، ٩٢٣ ملیار و ٤٢٤ ملیۆن دینار بۆ خەرجی سەروەری.