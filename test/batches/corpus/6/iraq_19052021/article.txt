شێروان میرزا، ئەندامی لیژنەی دارایی لە ئەنجوومەنی نوێنەرانی عێراق بە رادیۆی رووداوی راگەیاند: "جێبەجێنەکردنی پرۆژەیاسای بودجەی عێراق لە پەیوەندی بە هەرێمی کوردستاندا هۆکارەکەی چەند خاڵێکە کە یەکێکیان ئەو تانەیەیە کە حکومەت لە یاسای بودجەی داوە کە یەکێکیان ماددەی ١١ یە. تانەکە لە قازانجی هەرێمی کوردستانە و لە زیانی نییە، چونکە حکومەتی عێراق دەیەوێت ئەم ٤٦٠ هەزار بەرمیل نەوتە لەناو یاسای بودجەدا لاببات و تەنیا ٢٥٠ هەزاری بهێڵێتەوە. ئەو کە بەرامبەر بە ئۆپێک پابەندبوونی هەیە، نایەوێت ئەم ژمارەیەی لەسەر ببێتە ماڵ. "  ئەو پەرلەمانتارە ئاماژەی بەوە دا کە نەناردنی پشکی هەرێمی کوردستان هۆکاری دیکەی هەیە کە یەکێکیان ئەوە بوو یاساکە تا لە ئەنجوومەنی وەزیران و وەزارەتی دارایی رێنمایی بۆ دەرچوو ماوەیەکی پێدەچێت. دواتر پێویستی بەوەیە کە لیژنەیەکی هونەری لە هەرێمی کوردستانەوە بچێتە بەغدا بۆ ئەوەی لەسەر چۆنیەتیی جێبەجێکردنی ماددەکە رێکبکەون؛ ئەوە هەژمار بکەن کە پشکی هەرێمی کوردستان لە بەغدا چەندە و پابەندبوونیشی لە داهاتی نەوتی و نانەوتی بەرامبەر بەغدا چەندە. هەروەها چۆنیەتیی رادەستکردنیشی دیاری بکەن کە ئایا بە دوو هەژماری جیا دەبێت یان بە لێبڕین دەبێت.   بە گوتەی شێروان میرزا بودجە راناوەستێت؛ دەکرێت یاسای بودجە جێبەجێ بکرێت تاوەکو بڕیاری دادگا لەبارەی تانەکەی حکومەتەوە دەردەچێت و، دەڵێت: "ئەوەی ئێمە دڵخۆش دەکات ئەوەیە هیچ گرفتێکی سیاسی و یاسایی نییە، تەنیا لە رووی هونەرییەوە ماوە کە بگەنە لێکتێگەیشتن. "  رۆژی ٩ی ئایاری ٢٠٢١ مستەفا كازمی سەرۆكوەزیرانی فیدڕالیی عێراق بە تۆڕی میدیایی رووداوی راگەیاند، ئێستا لیژنەیەك كار لەسەر ئەوە دەكات كە بەشە بودجەی ئەم مانگەی هەرێمی كوردستان بنێردرێت و گوتیشی، "رێككەوتن لەسەر پرۆژەی بودجە زۆر باش بوو، مادەی ١١ باش بوو". هەرێمی کوردستانیش ئامادەیی و پابەندبوونی خۆی راگەیاندووە.   شێروان میرزا گوتیشی: "بە شێوەیەکی گشتی کاتێک حکومەت تانە لە بڕیارێکی پەرلەمان دەدات، بە تایبەتی لە بودجە، هەر بڕیارێک پەرلەمان دابێتی و بارگرانیی دارایی بخاتە سەر حکومەت، ئەوا دادگا هەڵیدەوەشێنێتەوە. بۆیە پێشبینی دەکرێت هەندێک لەو بڕگە و ماددانەی ئێمە دەستکاریمان کردوون لە بەشێکیاندا دادگا پشتی حکومەت بگرێت. خۆیشم پێموایە کە دادگا لەبارەی ماددەی ١١ وە بگەڕێتەوە بۆ ٢٥٠ هەزار بەرمیل نەوتەکە، چونکە لەوانەیە ئەو ٤٦٠ هەزار بەرمیل نەوتە گرفت بۆ حکومەت لەگەڵ رێکخرای ئۆپێکدا دروست بکات. "  نزیکبووەتەوە لە مانگ و نیوێک، پەرلەمانی عێراق بودجەی فیدراڵی ساڵی ٢٠٢١ی پەسندکردووە، بەڵام حکومەتی عێراق هێشتا بەشە بودجەی هەرێمی کوردستانی لەو بودجەیە نەناردووە. هەفتەیەک لەمەوبەر عاسم جیهاد، گوتەبێژی وەزارەتی نەوتی عێراق بە راگەیاندنی گەرمیی عێراقی راگەیاند: "هه‌رێمی کوردستان تاوەکو ئێستا هیچ بڕە نەوتێکی رادەستمان نەکردووە".  قەبارەی بودجەی فیدڕالیی ساڵی ٢٠٢١ی عێراق زیاتر لە ١٢٩ تریلیۆن دینارە، دکتۆر فازڵ نەبی، بریکاری پێشووتری وەزارەتی دارایی عێراق بە رووداوی راگەیاند: بەشە بودجەی هەرێمی کوردستان لە بودجەی فیدڕالی ساڵی ٢٠٢١ دا بە ١١ تریلیۆن و ٤٨٢ ملیار و ٣٩٤ ملیۆن دینار دیاریکراوە.  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.  بەپێی ماددەی ١١ی یاسای بودجەی ئەمساڵ، دەبێت هەرێمی کوردستان بە لایەنی کەمەوە رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەم بهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات. هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەو کات حکومەتی عێراق بەشە بودجەی بۆ دەنێرێت.