رەفعەت سمۆ، یاریدەدەری پارێزگای نەینەوا بۆ کاروباری کارگێڕی بە تۆڕی میدیایی رووداوی گوت، "سەرجەم کارەکانی کونسوڵخانە، لەوانەش باڵەخانە و ئاسایشی کونسوڵخانەکە تەواوبوون. ئاسایشی ئەو شوێنە بە هێزەکانی پۆلیسی پارێزگای نەینەوا سپێردراوە".  رەفعەت سمۆ هەروەها گوتی، "کونسوڵخانەکە ڤیزە بە هاووڵاتیانی سنووری پارێزگای نەینەوا دەدات و بەمەش ئەو گوشارەی لەسەر کونسوڵخانەی تورکیا لە هەولێر هەیە کەم دەبێتەوە، هەروەها کونسوڵخانە رۆڵی دەبێت لە هێنانی زیاتری کۆمپانیاکانی تورکیا بۆ موسڵ و نەینەوا بەگشتی و ئەمەش هەوڵێکە بۆ ئاوەدانکردەوەی نەینەوا".  رەفعەت سمۆ هەروەها گوتی، "تورکیا لە دابینکردنی چارەسەری پزیشکی بۆ ژمارەیەک لەو منداڵانەی نەخۆشی قورسییان هەیە و هاوکاریکردنی زانکۆی موسڵ بەتایبەتی لە بواری دروستکردنی پەیوەندی لەگەڵ زانکۆکانی تورکیا رۆڵ دەگێڕێت".  محەممەد کوچوک سەقاڵی، کۆنسوڵی گشتیی تورکیا لە موسڵ لە تویتێکدا ٥ی ئەم مانگە نووسیویەتی، "سەردەمی دووری کۆتاییهات.. لە رۆژانی کۆتایی مانگی پیرۆزی رەمەزاندا هاتووین بۆ موسڵ بۆ ئەوەی دوایین ئامادەکارییەکان بۆ کردنەوەی کونسوڵخانەی تورکیا لە موسڵ بکەین".  کۆنسوڵی نوێ لە کانوونی یەکەمی ساڵ ٢٠٢٠ پۆستەکەی وەرگرتووە، دوای ئەوەی لە ١١ی حوزەیرانی ٢٠١٤ تورکیا رایگەیاند، چەکدارانی داعش دەستیان بەسەر کونسوڵخانەکە و دیپلۆماتکارەکانیاندا گرتووە؛ لە ئەیلوولدا رەجەب تەیب ئەردۆغان، سەرۆککۆماری تورکیا رایگەیاند، ٤٩ دیپلۆماتەکەیان کە لەژێر دەسەڵاتی داعش گیریان خواردبوو، رزگارکراون.  یاریدەدەری پارێزگای نەینەوا بۆ کاروباری کارگێڕی، کە بەشداری کۆبوونەوەی دوێنێ هەینی ٧ی ئایاری ٢٠٢١ لە باڵەخانەی پارێزگا لە نێوان نەجم جبووری، پارێزگاری نەینەوا و کۆنسوڵی گشتیی تورکیا لە نەینەوا بوو، بە تۆڕی میدیایی رووداوی گوت، " کۆنسوڵی تورکیا بەڵێنی داوە هانی کۆمپانیا تورکییەکان بدات لە نەینەوا وەبەرهێنانی زیاتر بکەن و ژمارەیەک پزیشک بۆ چارەسەری خەڵکی پارێزگاکەش دەگەنە موسڵ".  سەبارەت بە پرسی ئاو، رەفعەت سمۆ گوتی، "ئاستی ئاو لە پارێزگای نەینەوا زۆر دابەزیوە، بەتایبەت لە بەنداوی موسڵ. بۆیە بەمنزیکانە وەزیرانی ئاوی عێراق و تورکیا کۆدەبنەوە. هەروەها کۆنسوڵی تورکیا بەڵێنیدا کێشەی ئاو بگەیێنێتە بەرپرسانی وڵاتەکەی".  لە کۆنگرەیەکی رۆژنامەڤانیدا کە دوێنێ هەینی دوای کۆبوونەوەکە سازیکرد، نەجم جبووری گوتی، "تورکیا  لە زۆر رووەوە یارمەتی داوین، لەوانە لە ئاوەدانکردنەوە و رووبەڕووبوونەوەی کۆرۆنا. لە پرسی ئاوەدانکردنەوەدا تورکیا پشکی گەورەی لە نەینەوا دەبێت و ئێستا کۆمپانیاکانی ئەو وڵاتە سەرقاڵی چاککردنی پردی سێ و چوارن لە موسڵ، لەپاڵ نۆژەنکردنەوەی چەندین قوتابخانە و نەخۆشخانە".  رەفعەت سمۆ ئەوەشی گوت کە کۆنسوڵخانەی تورکیا یەکەم کۆنسوڵخانە دەبێت لەو شارە بکرێتەوە دوای کۆنتڕۆڵکردنەوەی موسڵ لە ساڵی ٢٠١٧. هەروەها گوتی، هیچ وڵاتێکی دیکە داوای کردنەوەی کونسوڵخانەی لە موسڵ پێشکەش نەکردووە.