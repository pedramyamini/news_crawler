د. جەمال کۆچەر، ئەندامی لیژنەی دارایی پەرلەمانی عێراق بە رادیۆی رووداوی راگەیاند، تاوەکو ئێستا هیچ خشتەیەک نەهاتووە کە شەممە کۆبوونەوەی پەرلەمان بکرێت، لیژنەی دارایی دەڵێت، "پێویستمان بە دوو رۆژە بۆ چارەسەرکردنی کێشەکان".  ئەو ئەندامەی لیژنەی دارایی پەرلەمانی عێراق گوتیشی "دواکەوتنی دەنگدان لەسەر پرۆژەیاسای بودجە بەهۆی کوردەوە نەبووە، بەڵکو بەشێک لە لایەنە عێراقییەکان لەنێوان خۆیاندا کێشەیان هەیە، بەتایبەت لەسەر ئەنجامدان و ئەنجامنەدانی هەڵبژاردن، ئەو لایەنە شیعیانەی دەیانەوێت هەڵبژاردن بکرێت، چەند شتێک هەن پێش هەڵبژاردن دەبێت تێیپەڕێنن، لەوانەش یاسای دادگەی فیدراڵی کە تێیانپەڕاند، هەروەها هەڵوەشاندنەوەی پەرلەمان یەکێکی دیکە لە ئامانجەکانیانە، دواتریش دەیانەوێت بودجە تێپەڕێنن، چونکە وەزیریان لە حکومەت هەن، دەیانەوێت لەڕێگەی ئەو وەزیرانەوە پارە پەیدابکەن بۆ هەڵبژاردن".  بە گوتەی د. جەمال کۆچەر "دەستوەردانی جێگری سەرۆکی پەرلەمان لە کاروباری لیژنەی دارایی ناڕەزایی لەلای لیژنەی دارایی دروستکردووە، چونکە بەبێ دەنگدان و گەڕانەوە بۆ لیژنەی دارایی دەستکاریی دەقەکەی کردووە، ئێمە پێشتر لە لیژنەی دارایی دەنگمان لەسەر دەقێکی جیاواز دابوو، جێگری سەرۆکی پەرلەمان دەقەکەی گۆڕیوە، بەڵام بۆ هەرێمی کوردستان هەم دەقە کۆنەکە و هەم ئەوەی دەستکارییش کراوە هیچ زیانێکیان نییە، ئەگەر هەرێمی کوردستان پابەندبێت، بەڵام جیاوازییەکە ئەوەیە لەوەی پێشوو ئەگەر هەرێمی کوردستان پابەندیش نەبووایە، بەشێک لە بودجە دەنێردرا، بەڵام بەپێی دەقە نوێیەکە ئەگەر پابەند نەبێت هیچ پارەیەک نانێردرێت بۆ هەرێمی کوردستان".  حکومەتی عێراق لە ٢٨ - ١٢ - ٢٠٢٠ دا پرۆژەیاسای بودجەی ٢٠٢١ی رەوانەی پەرلەمان کرد؛ بەشێک لە بڕگە و ماددەکانی نێوی لەلایەن پەرلەمانەوە دەستکاریکراون، خوێندنەوەی دووەمیشی بۆ کراوە و دەنگدان لەسەری ماوە، بەڵام بەهۆی رێکنەکەوتنی لایەنەکانەوە، نەتوانراوە لە کۆبوونەوەی پەرلەماندا دەنگی لەسەر بدرێت.