کۆشکی سپی لە راگەیێندراوێکدا ئاشکرای کردووە شەوی رابردوو بایدن و کازمی لە پەیوەندییەکی تەلەفۆنیدا باسیان لە هێرشە مووشەکییەکانی ئەمدواییەی هەولێر کردووە و هەردوولاش هاوڕا بوون لەسەر ئەوەی ئەنجامدەرانی ئەو هێرشە دەبێت لێپرسینەوەیان لەگەڵدا بکرێت.  لە راگەیێندراوەکەی کۆشکی سپیدا هاتووە: "هەردوولا باسیان لە هێرشی مووشەکی ئەمدواییەی سەر هاوپەیمانان و عێراقییەکان کردووە و هاوڕا بوون لەوەی دەبێت ئەوانەی هێرشەکانیان کردووە، بەرپرسیارێتی ئەو هێرشانە هەڵبگرن".   بەپێی راگەیێندراوەکەی کۆشکی سپی، بایدن و کازمی پێکەوە گفتوگۆشیان سەبارەت بە گرنگی  پێشخستنی دیالۆگی ستراتیژی نێوان هەردوو وڵات و فراوانکردنی هاوئاهەنگییی هەردوولا سەبارەت بە پرسە سەرەکییەکان کردووە.  هەروەها لەو پەیوەندییەدا بایدن دووپاتیکردووەتەوە کە ئەو لە نزیکەوە لە پەیوەندیدا دەبێت لەگەڵ سەرۆکوزیرانی عێراق سەبارەت بەو پرسە لە چەند رۆژ و هەفتەی داهاتوودا.  مستەفا کازمی لە ئەکاونتی خۆی لە تویتەر نووسیویەتی لەگەڵ بایدن باسیان لە پەیوندیی دووقۆڵی و بەردوامی هاوکارییەکان لە شەڕی دژ بە داعشدا کردووە.  کازمی کە تویتەکەی بە هەرسێ زمانی کوردی و عەرەبی و ئینگلیزی کردووە، دەڵێت: "لە پەیوەندییەكدا لەگەڵ سەرۆك جۆ بایدن، تاوتوێی پەرەپێدانی پەیوەندییە دوو قۆڵییەكان و بەهێزكردنی هەماهەنگی هاوبەشمان كرد، رێككەوتین كار بكەین بۆ بۆ چەسپاندنی ئاشتی و ئاسایش لەناوچەكە و پێكەوە شەڕی داعش بكەین.  جەختمان كردەوە لە درێژەپێدانی گفتوگۆی ستراتیژیی نێوان هەردوو وڵات".  رۆژی ١٥ - ٢ - ٢٠٢١ بە مووشەک هێرش کرایە سەر بنکەیەکی هێزەکانی هاوپەیمانی نێودەوڵەتیی دژ بە داعش لە فرۆکەخانەی نێودەوڵەتیی هەولێر، هێرشەکە کوژرانی بەڵێندەرێکی بیانی لێکەوتەوە کە لەگەڵ هێزەکانی هاوپەیمانان کاری دەکرد، هەروەها نۆ کەسی دیکەش بریندار بوون و یەکێک لە بریندارەکانیش رۆژی  دووشەممە گیانی لەدەستدا.  هێرشەکەی سەر هەولێر کاردانەوەی نێوخۆیی و هەرێمی و نێودەوڵەتی و لێکەوتەوە، لە سەرووی هەموویانەوە ئەمریکا، کە تائێستا چەند جارێک سەرکۆنەی هێرشەکەی کردووە.  نێد پرایس، گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانیدا رایگەیاند لە کات و شوێنی خۆی وەڵامی هێرشە مووشەکییەکەی سەر شاری هەولێر دەدەنەوە.   نێد پرایس رایگەیاند ئەو مووشەکانەی کە هێرشەکەیان پێ ئەنجامدراوە، دروستکراوی ئێران بوون. بەڵام ئێران هەرزوو لە رێگەی سەعید خەتیبزادە، گوتەبێژی وەزارەتی دەرەوە سەرکۆنەی هێرشەکەی کرد و رایگەیاند هێرشەکە پەیوەندی بە ئێرانەوە نییە.