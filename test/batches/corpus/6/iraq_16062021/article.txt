شانەی راگەیاندنی ئەمنیی عێراق بڵاویکردەوە، شەوی رابردوو فەرماندەی ئۆپەراسیۆنەکانی بەغدا لە ناوچەیەکی چۆڵەوانی نزیک سەربازگەی رەشیدی شاری بەغدا، فڕۆکەیەکی بێفڕۆکەوانی خستەخوارەوە، کە تەقەمەنی هەڵگرتبوو. فڕۆکەی دووەمیش لە ناوچەی گرتان لە باشووری شاری بەغدا خرایەخوارەوە، کە ناوچەکە لە بەرپرسیارێتی هێزەکانی لیوای حەوتی پۆلیسی فیدراڵی دایە.   بەرەبەیانی رۆژی پێنجشەممە ١٠ - ٠٦ - ٢٠٢١ شانەی راگەیاندنی ئەمنیی عێراق بڵاویکردەوە فڕۆکەخانەی بەغدا بە سێ درۆن کراوەتە ئامانج. شانەی راگەیاندنی ئەمنیی عێراق سەبارەت بە رووداوەکە گوتی: "دوای ئەوەی ئێوارەی رۆژی چوارشەممە گرووپە لە یاسا دەرچووەکان، بە سێ مووشەک بنکەی ئاسمانی بەلەدیان کردە ئامانج، بەبێ ئەوەی هیچ زیانێکی گیانی و ماددی هەبێت. جارێکی دیکە درەنگانێکی شەوی چوارشەممە فڕۆکەخانەی بەغدایان لە رێگەی ٣ فڕۆکەی بێفڕۆکەوان کردە ئامانج، کە فڕۆکەیەک خراوەتە خوارەوە. "  لە ماوەی چەند مانگی رابردوودا چەندینجار بنکەی عەین ئەسەد و بنکەی ئاسمانیی بەلەد لە پارێزگای سەلاحەدین بە مووشەک و فڕۆکەی بێفڕۆکەوانی بۆمبڕێژکراو کراونەتە ئامانج.  بەردەوامیی ئەو هێرشانە بۆ سەر بنکە سەربازییەکان کە هێزەکان یان بەڵێندەر و کارمەندانی کۆمپانیا ئەمریکییەکانیان تێدایە، هاوکاتە لەگەڵ تۆمەتبارکردنی یەکینەکانی حیزبوڵڵای عێراقی و چەند گرووپێکی چەکداری دیکەی شیعە و نزیک لە ئێران بە ئەنجامدانی ئەو هێرشانە.