ئەمڕۆ یەکشەممە ٢٣ی ئایاری ٢٠٢١، د. بەرھەم ساڵح، سەرۆککۆماری عێراق رەشنووسی یاسای "گێرانەوەی پارە و سامانی دزراو و بە تاڵانبراوەکانی عێراقی بۆ دەرەوەی وڵات" ئاڕاستەی پەرلەمانی عێراق کرد.  بەرهەم ساڵح لە گوتارێکی ڤیدیۆیی پێنج خولەکیدا پێش ئیمزاکردنی رەشنووسی یاساکە رایگەیاند: "پڕۆژەیاساکە کار بۆ تۆکمەکردنی کاری دەوڵەتی عێراق بۆ گێرانەوەی پارە بەگەندەڵیبراوەکان و لێپرسینەوە لە گەندەڵکاران و دانیان بە دادگە دەکات. ئومێددەکەین ئەنجوومەنی نوێنەران گفتوگۆ لەسەر پرۆژەیاساکە بکات و دەوڵەمەند و پەسەندی بکات بۆ هاوکاریکردنی دانانی سنوورێک بۆ ئەم دەردە ترسناکە کە ساڵانێکی زۆرە رۆڵەکانی گەلەکەمانی لە سوودبینین لە سامانەکانی وڵاتەکەیان بێبەشکردووە".  د. بەرهەم ساڵح، هەروەها گوتی: "پرۆژەیاساکە رێوشوێنی کردەیی پێشوەختەی کاریگەر لەخۆدەگرێت، لەگەڵ هەنگاوی دواتر بۆ گێڕانەوەی پارە دزراوەکان بۆ ئەوەی لەگەڵ هەوڵی یاسایی لە سیستەمی یاسایی و دامەزراوە یاساییە پەیوەندیدارەکان هەنگاوێک بێت بۆ بەرنگاربوونەوەی ئەم دەردە مەترسیدارە، هەروەها پاڵپشتی بۆ دامەزراوە چاودێری و داراییەکان دابینبکات و ئەکتیڤکردنی ئامرازەکانی لەپێناو سنووردانان بۆ ئەم دیاردەیە کە هەڕەشە لە ئێستا و ئایندەی ئەم وڵاتە دەکات".  گوتیشی ساڵانی رابردوو وڵاتەکەمان رووبەڕووی دیاردەی مەترسیداری گەندەڵی بووەوە، کە پەیوەندیی تۆکمەی لەگەڵ تووندوتیژی و تیرۆرەوە هەیە، لەکاتێکدا بەهێز و ئیرادەی گەلەکەمان و قوربانیدانی هێزەکانمان بەهەموو جۆرەکانییانەوە بەسەر تیرۆر سەرکەوتین، بەرەنگاربوونەوەی  گەندەڵی کەمتر مەترسیدارنییە، چونکە دەیەوێت بەردەوامی بەخۆی و گەشەپێدانی تووندوتیژی و دووبەرەکی بدات لەگەڵ هەڕەشەکردن لە ئاشتەوایی کۆمەڵگەیی و کاریگەریی دانانی لەسەر ئیرادەی ئازادیخوازنەی عێراقییەکان".  سەرۆککۆماری عێراق گەندەڵی بە "دیاردەیەکی سنووربڕ" وەسفکرد و گوتی: "بەهۆیەوە عێراق پارەیەکی زۆری زەرەر کرد کە بە ملیارەها دۆلار دەخەمڵیندرێت، ئامار و داتا حکومی و نێودەوڵەتییەکان ئاماژە بۆ کۆی ئەو داهاتانەی عێراق لە نەوت دەستی کەوتوون لەساڵی ٢٠٠٣ ەوە بە نزیکەی هەزار ملیار دۆلار دەخەمڵێنن، هەروەها پێدراو و ئاماژە هەن دەیخەمڵێنن بەلانیکەمەوە ١٥٠ ملیار دۆلار لە گرێبەستەکانی گەندەڵی بەقاچاخ براونەتە دەرەوە، ئەم پارە براوانە بەس بوو بۆ ئەوەی وڵات بخاتە دۆخێکی باشترەوە".  سەرۆککۆماری عێراق، لە گوتارەکەیدا هێمای بۆ رەهەندی نێودەوڵەتیش کرد و رایگەیاند: "ناکرێت بە تەنیا لە رەهەندی خۆماڵییەوە مامەڵەی لەگەڵدا بکرێت، لەم پێناوەشدا پڕۆژەیاساکە دەیەوێت ئەو پارانە بگەڕێنێتەوە لە رێگەی واژۆکردنی رێککەوتننامە لەگەڵ وڵاتان و پتەوکردنی هەماهەنگی لەگەڵ رێکخراو لایەنە نێودەوڵەتییە تایبەتمەندەکان و سوودوەرگرتن لە ئەزموونی نێودەوڵەتیی سەرکەوتوو بۆ بەرنگاربوونەوەی ئەم دیاردەیە".  د. بەرهەم ساڵح  رووی دەمی کردە وڵاتانی جیهان و گوتی: "لێرەدا ئەو بانگهێشتنامەیە دووبارەدەکەمەوە کە پێشتر ئاڕاستەی کۆمەڵەی گشتیی نەتەوەیەکگرتووەکانم بۆ پێکهێنانی هاوپەیمانێتییەکی نێودەوڵەتی بۆ دژایەتیکردنی گەندەڵی هاوشێوەی هاوپەیمانی نێودەوڵەتی دژ بە داعش کردبوو، چونکە ناکرێت کۆتایی بە تیرۆر بهێنرێت بە وشککردنی سەرچاوەکانی پارەدارکردنی نەبێت کە پشت بە پارەکانی گەندەڵی دەبەستێت بەوەی ئابوورییەکی سیاسییە بۆ تووندوتیژی، گەندەڵی و تیرۆر پێکەوەگرێدراو و پێکەوەپەیوەند و هاوتەریبن، یەکێکیان بەردەوامیی بە ئەوی دیکە دەدات".  سەرۆککۆماری عێراق هەروەها گوتی: "گەندەڵی دژی گەشەپێدانی ئابووری و کۆمەڵایەتییە، رزق و رۆزیی خەڵک دەدزێت و ئیرادەی گەل لە پێشکەوتن و بونیاتنانەوە پەکدەخات و رێگە لە دەرفەتەکانی گەشەکردن و بەرەوپێشچوون دەگرێت، هەر بەوهۆیەوە بوو  کۆمەڵی گەنجانی خۆپیشاندەر دەرکەوتن و داوای نیشتمانیان دەکرد، نیشتیمانێک گەندەڵی تێدانەبێت و سامانەکانی پارێزراوبن و لەپێناو گەل و بەرزیی نیشتیمان، ئەمەش پێویستی دەکات لەسەرمان وەکو دامەزراوەی فەرمی و چالاکی کۆمەڵایەتی و مەدەنی کە هەڵوەستەیەکی جیددی و یەکلاککەرەوەی تووند بۆ بەرەنگاربوونەوەی ئەم دەردە بکەین، خاو نەبین لە بەردەوامیدان بە چاکسازی لەپێناو وڵاتێکی بەهێزی خاوەن سەروەری، بەدیهێنانی ئەم ئامانجە پیرۆزە گەورەترین رێزلێنانە لە قوربانیدانی شەهیدان لە پێناو ئەم وڵاتە، عێراقییەکان شیاوی باشترینن و قوربانیی زۆرییان بەخشی لە پێناو ژیانێکی سەربەرزانەی ئازاد و ئایندەیەکی باش بۆ هەموو رۆڵەکانی گەلەکەی".