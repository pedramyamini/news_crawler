گوتەبێژێک بەناوی سەرۆکایەتیی کۆماری عێراق رایگەیاند، هۆکارەکانی راگەیاندن و تۆڕە کۆمەڵاتییەکان "لێدوانێکی ساختەیان" بڵاوکردووەتەوە بەناوی سەرۆککۆماری عێراقەوە، تێیدا هاتووە "عێراق ئامادەیە رێککەوتنی ئاشتی لەگەڵ ئیسرائیل واژۆ بکات بە هاوئاهەنگی لەگەڵ فەڵەستنییەکان".  ئەو گوتەبێژی سەرۆکایەتیی کۆماری عێراق جەخت لەوە دەکاتەوە، ئەو لێدوانەی بڵاوکراوەتەوە "بە هیچ شێوەیەک راست نییە و ساختەیە".  هاوکات داوا لە هۆکارەکانی راگەیاندن دەکات "ورد و راستگۆ بن و زانیارییەکان لەسەر سەرچاوەی فەرمی وەربگرن"، دەشڵێت، بڵاوکردنەوەی ئەو هەواڵە بەبێ وردبینیکردن ئامانجەکەی "بێڕێزی و وروژاندنی پشێوی و مەبەستی گوماناوییە".  رۆژی سێشەممە ١٥ - ٠٩ - ٢٠٢٠ لە کۆشکی سپی ئەمریکا بە ئامادەبوونی دۆناڵد ترەمپ، سەرۆکی ئەوکاتی ئەمریکا هەرسێ وڵاتی ئیسرائیل، ئیمارات و بەحرێن رێککەوتنی ئاشتییان واژۆکرد، بە واژۆکردنی رێککەوتنی ئاشتی لەگەڵ میسر ١٩٧٩ و ئوردن ١٩٩٤، ئیسرائیل لەگەڵ ٤ وڵاتی عەرەبی پەیوەندیی دروستکرد.  كۆشكی سپی ئەوکات رایگەیاند، "پێنج تاوەکو شه‌ش وڵاتی دیكه‌ش ئاماده‌ن هه‌ر ئێستا په‌یوه‌ندییه‌كانیان ئاسایی بكه‌نه‌وه، به‌ڵام ئێمه نه‌مانویستووه په‌له‌بكه‌ین".  له‌نێو ئه‌و وڵاتانه‌ی كه ره‌نگه شوێن پێی به‌حره‌ین و ئیمارات هه‌ڵگرن، هه‌ر یه‌ك له شانشینی عومان و مه‌غریب و سوودان باسکران، بەڵام باسی عێراق نەکرا.