ئەمڕۆ ١٥ - ٠٦ - ٢٠٢١ گرووپی حەوتی کە لە ئەمریکا، بەریتانیا، ئەڵمانیا، فەرەنسا، ئیتاڵیا، ژاپۆن و کەنەدا پێکهاتوون راگەیێندراوێکیان بڵاوکردەوە و ئاماژەیان بەوە دا، "پێشوازی لە هەوڵەکانی حکومەتی عێراق دەکەین لە لێپرسینەوەکردن لە گرووپە چەکدارەکانی دەرەوەی یاسا و هێرشەکانی دژی هاووڵاتیانی عێراقی و ئەندامانی هاوپەیمانان".  لەبارەی پشتیوانیکردنیان لە هێزە ئەمنییەکان و پێشمەرگە لە راگەیێندراوەکەدا ئاماژە بەوە دراوە، "دووپاتیدەکەینەوە کە بەردەوام دەبین لە پشتیوانیکردنی هەوڵەکانی دەستەبەرکردنی سەقامگیریی ناوچە ئازادکراوەکان. هەروەها پشتیوانیکردنمان لە سەروەریی عێراق، سەربەخۆیی و یەکێتی خاکەکەی دووپاتدەکەینەوە. "  بڕیارە لە ١٠ تشرینی یەکەمی ئەمساڵ هەڵبژاردنی پەرلەمان لە عێراق بەڕێوەبچێت، ئەنجوومەنی ئاسایشی نێودەوڵەتی داوای کردووە کە بە مەبەستی گەرەنتیکردنی هەڵبژاردنێکی ئازاد و بێگەرد چاودێرەکانی لە هەڵبژاردنەکەدا بەشداربن، گرووپی حەوتیش لە راگەیێندراوەکەیاندا پاڵپشتی لە بڕیارەکەی ئەنجوومەنی ئاسایش دەکەن.  بەشێک لە گرووپە چەکدارەکانی عێراق ناوە ناوە دەبنە هەڕەشە بۆ سەر هێزە هاوپەیمانەکان و هێرش دەکەنە سەر بنکەکانیان، ئەوان داوای ئەوە دەکەن کە ئەمریکا و هاوپەیمانەکانی عێراق بەجێبهێڵن. هەروەها ئەو گرووپانە بە هەڕەشەکردن لە هاووڵاتیان و کوشتنی خۆپێشاندەران تۆمەتبار دەکرێن.  گرووپی حەوتی لەبارەی هەوڵەکانی حکومەتی عێراق بۆ سنووردارکردنی چالاکییەکانی ئەو گرووپانە دەڵێت، "پێشوازی لە هەوڵەکانی حکومەتی عێراق دەکەین لە لێپرسینەوەکردن لە گرووپە چەکدارەکانی دەرەوەی یاسا و هێرشەکانی دژی هاووڵاتیانی عێراقی و ئەندامانی هاوپەیمانان دەکەین". هەروەها ئاماژە بەوەش دەدات کە هێزەکانی هاوپەیمانان "لەسەر داواکاری حکومەتی عێراق لە عێراق دان، تەنیا بۆ مەشق و راهێنانکردن بە هێزە عێراقییەکان و پێدانی راوێژ لە شەڕی دژی داعشدا. "