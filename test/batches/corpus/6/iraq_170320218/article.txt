سەرچاوەیەك لە نووسینگەی راگەیاندنی پۆلیسی پارێزگای دیالە بە تۆڕی میدیایی رووداوی راگەیاند، "رۆژی چوارشەممە ١٧/٣/٢٠٢١ چەكدارانی داعش لە سنووری شارۆچکەی سەلام سەر بە قەزای خالس له باكوورى پارێزگای دیالە، چەند تاوەرێكی هێڵی گواستنەوەی كارەبایان لە ئێرانەوە بۆ عێراق تەقاندەوە و بەهۆیەوە ئەو ناوچانەی لەسەر هێڵی كارەباى ناسراو بە ميرساد كارەبایان بڕاوە".  ئەو سەرچاوەیە گوتیشی "دوای تەقاندنەوەی تاوەرەكان، دەستبەجێ تیمێكی چاككردنەوەی كارەبا بە یاوەریی هێزێكی ئەمنی گەیشتنە شوێنەكە و دەستیانكرد بە چاككردنەوەی هێڵەكە و گەڕاندنەوەی كارەبا بۆ هاووڵاتییان".  لە ماوەی رابردوودا چەندین جار تاوەرەكانی گواستنەوەی كارەبا لە پارێزگاكانی دیالە، سەڵاحەددین و ئەنبار لەلایەن چەكدارانی داعشەوە كراونەتە ئامانج.  بە گوتەی ئەحمەد عەبادی، گوتەبێژی وەزارەتی كارەبا، عێراق هەزار و ٢٠٠ مێگاوات كارەبا و گاز بۆ كارپێكردنی وێستگەكانی كارەبا لە ئێرانەوە هاوردە دەكات، هەروەها عێراق ١٩ - ٢٠ هەزار مێگاوات كارەبا بەرهەمدەهێنێت لەكاتێكدا بۆ دابینكردنی كارەبا پێویستی بە زیاتر لە ٣٠ هەزار مێگاواتە.