نزیکەی ١١ ساڵ ئەرشەد ساڵحی سەرۆکی بەرەی تورکمانی بوو، سێ خولیشە ئەندامی پەرلەمانی عێراقە، بەرلەوەی لە پۆستەکەی دووربخرێتەوە، ساڵحی لە ئەنقەرە داوای لە دەستەی دامەزرێنەری بەرەی تورکمانی کرد، هەردوو پۆستەکەی لەدەست بمێنێتەوە، بەڵام داواکەی رەتکرایەوە.  ئایدن مەعروف، ئەندامی مەکتەبی سیاسیی بەرەی تورکمانی بە تۆڕی میدیایی رووداوی راگەیاند '' کەسایەتییەکانی تورکمان، ئەوانەی دەستەی دامەزرێنەری بەرەی تورکمانین و ئێستا لە عێراق و تورکیا و ئەوروپا نیشتەجێن، بۆ قسەکردن لەگەڵیان ئەرشەد ساڵحی لە ئەنقەرە بووە، بەڵام ئەم هەنگاو و گۆڕانکارییانە بە گفتوگۆ و رێککەوتنی نێوخۆی بەرەکە کراوە و وا رێککەوتووین بۆ بەهێزکردنی بەرەی تورکمانی، بەڕێز ئەرشەد ساڵحی نوێنەرایەتیی بەرەی تورکمانی و تورکمان بکات لە بەغدا".  تاوەکو ئێستا بەرەی تورکمانی شەش کۆنگرەی بەستووە، دوو کۆنگرەیان لە هەولێر و چوار کۆنگرەیان لە کەرکووک. ئەرشەد ساڵحی حەوتەمین سەرۆکی بەرەی تورکمانی بوو، دەگوترێت حەسەن تۆران بەشێوەیەکی کاتی بووەتە سەرۆک، چونکە بەنیازن دوای نەمانی ڤایرۆسی کۆرۆنا بۆ هەڵبژاردنی سەرۆکێکی نوێ، کۆنگرەی حەوتەمین ببەستن.  ماردین گۆگ کایە، بەرپرسی رێکخستنی بەرەی تورکمانی دەڵێت "وەکو بەرەی تورکمانیی عێراق، هەمووان هاوبۆچوونن لەسەر بەستنی کۆنگرە، بەڵام دوای تەواوبوونی ئەو نەخۆشیە [پەتای کۆرۆنا] بگومان کۆنگرە دەکرێت، بۆئەوەی بەرەی تورکمانیی عێراق زیاتر چالاک بێت و لە گۆڕەپانەکە رۆڵی هەبێت، ئەرکی زیاتر بە گەنجان دەدات و لەنێو میللەتدا زیاتر چالاکیان دەکات".  لەگەڵ لادانی ئەرشەد ساڵحی لە پۆستەکەی، چەند گۆڕانکارییەکی دیکەش لە ئۆرگانەکانی بەرەی تورکمانی ئەنجامدرا، بەرنامە و ئامادەکارییەکانی هەڵبژاردنی داهاتووی پەرلەمانی عێراق خرایەڕوو و بڕیاریان دا ئەرشەد ساڵحی سەرۆکی لیستی بەرەی تورکمانی بێت بۆ هەڵبژاردنی ئەنجوومەنی نوێنەرانی عێراق کە بڕیارە لە مانگی تشرینی یەکەمی ئەمساڵ ئەنجامبدرێت.