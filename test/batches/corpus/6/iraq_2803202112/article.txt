لە راگەیێندراوێکدا ئەحمەد سەحاف، گوتەبێژی وەزارەتی دەرەوەی عێراق رایگەیاند، رۆژی دووشەممە ٢٩ - ٠٣ - ٢٠٢١ فوئاد حوسێن، وەزیری دەرەوەی عێراق پێشوازی لە ئەیمەن سەفەدی، وەزیری دەرەوەی ئوردن و سامح شوکری، وەزیری دەرەوەی میسر دەکات و کۆدەبنەوە.  پێشتر بڕیاربوو رۆژی پێنجشەممە ٢٥ - ٠٣ - ٢٠٢١ عەبدولفەتاح سیسی، سەرۆككۆماری میسر و شا عەبدوڵڵا، پاشای ئوردن سەردانی عێراق بكەن و لەگەڵ مستەفا كازمی، سەرۆكوەزیرانی عێراق لە شاری بەغدا كۆببنەوە، بەڵام بەهۆی رووداوی پێکدادانی دوو شەمەندەفەرەکەی میسر، سەردانەکە دواخرا.  زافر ئەلعانی، جێگری سەرۆكی لیژنەی پەیوەندییەكانی دەرەوەی پەرلەمانی عێراق بە تۆڕی میدیایی رووداوی راگەیاند، لە كۆبوونەوەی لووتكەی نێوان عێراق، میسر و ئوردن، گفتوگۆ لەسەر دۆسیەی سیاسی، ئابووری و ئەمنی دەكرێت و گوتیشی "ئەو كۆبوونەوەیە تەواوكاری دوو كۆبوونەوەكەی پێشووە، كە لە قاهیرە و عەمان کراون و لووتکەی سێیەمیش لە بەغدا بەڕێوەدەچێت".  پێشتر حوسێن عەللاوی، راوێژكاری سەرۆكوەزیرانی عێراق گوتبووی "لە لووتكەی داهاتووی نێوان مستەفا كازمی، سەرۆكوەزیرانی عێراق و عەبدولفەتاح سیسی، سەرۆككۆماری میسر و شا عەبدوڵڵای پادشای ئوردن، پرۆژەی (رۆژهەڵاتی نوێ) دەخرێتەڕوو، كە پرۆژەیەكە رەهەندی ئابووریی گرنگی بۆ عێراق و وڵاتانی ناوچەكە دەبێت".  مانگی تشرینی یەكەمی رابردوو لە قاهیرە و ئابی رابردووش لە عەممان، لووتكەی میسر، عێراق و ئوردن بەڕێوەچوو، لە كۆبوونەوەكاندا تیشك خرایە سەر فراوانكردنی هاریكاریی ئابووری، بازرگانی و وەبەرهێنان لەنێوان هەرسێ وڵات، بەجۆرێك لە بەرژەوەندیی هەرسێ وڵاتدا بێت.