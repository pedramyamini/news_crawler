فەرماندەیی پۆلیسی پارێزگای بابل بڵاویکردەوە، لە ناوچەیەکی شاری حللەی ناوەندی پارێزگای بابل، کەسێک لەسەر کێشەیەکی خێزانی، دووبرا و برازایەکی خۆی کوشتووە و دووی دیکەشی بریندارکردووە.  پۆلیسی بابل دەڵێت، دوای کاژێرێک تێپەڕبوون بەسەر رووداوەکەدا هێزە ئەمنییەکان بکوژەکەیان دەستگیرکرد، دەستیان بەسەر ئەو چەکەشدا گرت کە تاوانەکەی پێ ئەنجامدرابوو، ئەوەش کاتێک بوو کە هەوڵی دەدا لە کێڵگەیەکی نزیک بیشارێتەوە.   پۆلیسی بابل دەشڵێت، تۆمەتبارەکە رەوانەی ناوەندی لێکۆڵینەوە کراوە بەمەبەستی تەواوکردنی رێکاری یاسایی و ئامادەبوونی لە دادگا بۆئەوەی سزای دادپەروەرانەی خۆی وەربگرێت.  سەرچاوەیەکی ئەمنیش لە پارێزگای بابل لەبارەی هۆکاری دروستبوونی کێشەکە قسەی کرد و گوتی، ناکۆکی لەنێوان ژمارەیەک برا روویداوە، ئەوەش بەهۆی بڕینەوەی دارخورماوە و ناکۆکییەکەش گەیشتووەتە ئەو ئاستەی چەک بەکاربهێندرێت و ئەو رووداوەی لێکەوتووەتەوە.