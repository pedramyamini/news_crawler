چەند رۆژێک پێش ئێستا ژمارەیەک چەکدار رژانە نێو شەقامەکانی شاری بەغدا و رەخنەیان لە بوون و مانەوەی هێزەکانی ئەمریکا لە عێراق گرت و هەڕەشەی ئەوەشیان کرد کە "گوێی کازمی دەبڕن".   بە گوتەی دوو بەرپرسی عێراق کە قسەیان بۆ ئاژانسی هەواڵی ئەسۆشیەتد پرێس کردووە، لە وەڵامی ئەو نمایشە چەکدارییەدا مستەفا کازمی نامەیەکی تووندی ئاراستەی تاران کردووە و بە بەرپرسانی ئەو وڵاتەی راگەیاندووە دەسەڵاتی خۆیان بەکاربهێنن بە مەبەستی کۆنترۆڵکردنی ئەو گرووپە چەکدارانە.   دوو بەرپرسەکە گوتیان، کازمی لە نامەکەیدا هەڕەشەی ئەوەی لە بەرپرسانی ئێران کردووە کە "بە روونی رایدەگەیێنێت کێ پاڵپشتی لەو گرووپانە دەکات" و ئاماژەی بەوەشکردووە، سوپای وڵات ئامادەیە لەبواری سەربازییەوە رووبەڕوویان بێتەوە.   بەرپرسێکی باڵای شیعە رایگەیاند، دوای نامەکە، ئیسماعیل قائانی، فەرماندەی فەیلەقی قودسی سوپای پاسدارانی ئێران، سەردانی عێراقی کردووە و بۆ ماوەی دوو رۆژ لە بەغدا ماوەتەوە و لەو ماوەیەدا لەگەڵ بەرپرسانی گرووپە چەکدارییە شیعەکان و بەرپرسانی سیاسی شیعەکان کۆبووەتەوە و داوای لێکردوون کار بۆ تێکچوونی دۆخەکە نەکەن و ئارامی بپارێزن.   حکومەتی عێراق بە سەرۆکایەتی مستەفا کازمی خوازیاری هەبوونی پەیوەندییەکی بەهێزە لەگەڵ ئەمریکا و هاوپەیمانە رۆژئاواییەکانی و بەشێک لە وڵاتانی عەرەبی، لەوانەش ئوردن و میسر و وڵاتانی ناوچەی کەنداو. بەڵام ئێرانیش رۆڵێکی کاریگەری لە عێراقدا هەیە.