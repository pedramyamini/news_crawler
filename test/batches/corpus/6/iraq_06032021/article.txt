پاپای ڤاتیکان و عەلی سیستانی رۆژی شەممە ٤٠ خولەک کۆدەبنەوە، جگە لە وەرگێڕ، هیچ کەسی دیکە لە کۆبوونەوەکە بەشدار نابێت. پێشبینی دەکرێت ئەم دیدارە لێکەوتەی لەسەر عێراق و تەنانەت ئێرانیش هەبێت.  یەک دەیەیە ڤاتیکان کار بۆ سەرگرتنی ئەم سەردانەی پاپا فرانسیس دەکات، سەرکردە شیعییەکان دەڵێن هیچ سەردانێک بەراورد ناکرێت لەگەڵ ئەمەی عێراق.  سیستانی کە ئێستا تەمەنی نزیکەی ٩٠ ساڵە، بە دەگمەن دەردەکەوێت و زۆر دەگمەنیش پێشوازی لە شاندی بیانی دەکات. ڤاتیکان هیوا دەخوازێت پاپا فرانسیس لە نەجەف یاداشتنامەیەک لەگەڵ سیستانی واژۆ بکات. یاداشتێک کە گەرەنتی برایەتیی و پێکەوەژیان بکات،  هەروەک چۆن لە میسر لەگەڵ شێخی ئەزهەر ئەو کارەی کرد.  محەمەد بەحر، پرۆفیسۆرێکی عێراقی لەوبارەوە دەڵێت: "ئەم سەردانە مێژووییەی پاپای ڤاتیکان بۆ عێراق مانایەکی تایبەتی هەیە بەهۆی ئەو دیدارانەی لەو کاتە مێژووییەی کە عێراق پێیدا تێپەڕدەبێت، ئەنجامی دەدات. سەردانەکە لەکاتێکدایە لەسەر بنەمای خۆشەویستی و لێبوردەیی سەرقاڵی بونیاتنانەوەی وڵاتین، سەرقاڵی پەرەپێدانی بنەماکانی ئاشتی و پێکەوەژیانین. ئەم سەردانە کاریگەریی باشی لەسەر عێراق و ناوچەکە دەبێت. "  هەرچەندە هێشتا عێراق گیرۆدەی ناسەقامگیریی ئەمنییە، بەڵام پێشبینی دەکرێت سەردانەکەی پاپا فرانسیس کڵاوڕۆژنەیەک بۆ کریستیانەکانی ئەم وڵاتە بکاتەوە کە لە ساڵی ٢٠٠٣ وە چەندینجار رووبەڕووی کوشتن، ئاوارەیی و کۆچکردن بوونەتەوە.  نەوار محیەدین، دانیشتووی نەجەف دەڵێت: "پێکهاتەی کریستیان پێکهاتەیەکی سەرەکی خەڵکی عێراقە، پێکهاتەیەکە ناکرێت لە کاروانی بەرەوپێشچوون و مێژووی عێراق داببڕێت، پاپا لەو بارودۆخە و لەنێو هەموو وڵاتان بە ویستی خۆی عێراقی هەڵبژارد. بۆ ئەوەی ئەو پەیامە بگەیەنێت کە وڵاتی هەردوو رووبارەکە و خاکی شارستانیەت خاکی هەموو ئایین و بیر و باوەڕەکانە. "  هەروەها بیلال وەهاب، توێژەر لە ئینستیوتی واشتن لە پۆدکاستی جیهانی دیپلۆماسیەت لە تۆڕی میدیایی رووداو ئاماژەی بەوەکرد سەردانەکەی پاپا فرانسیس بۆ عێراق و سەردانیکردنی نەجەف قورساییەکی تایبەتی هەیە لەبەر ئەوەی پەرە بە دانوستاندنی ئەدیان دەدات لە عێراق و جیهان.  بیلال وەهاب بە ئاماژەدان بەوەی لە مێژووی عێراقدا زوڵمی زۆر لە نەتەوە و پێکهاتەکان کراوە و ئێستاش زوڵم لە کریستیانەکان دەکرێت دەڵێت: "بۆیە سەردانەکەی پاپا فرانسیس لەم رووەشەوە گرنگە کە دەبێتە هۆکارێک بۆ پاراستنی کریستیانەکان".