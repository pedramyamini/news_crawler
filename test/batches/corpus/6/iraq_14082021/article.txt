هەڵکەوت عەزیز، پەیامنێری رووداو لە بەغدا رایگەیاند: قەزای تارمیە لە باشووری بەغدا، ئەو ناوچەیەی کە رۆژ نییە گرووپە چەکدارەکان بە تایبەتی چەکدارانی داعش چالاکیان نەبێت، ماوەیەکیشە چالاکیی چەکدارانی داعش لەو ناوچانە زیادیان کردووە و لێیەوە چەندین هێرشیان کراوەتە سەر هێزە ئەمنییەکان.  لە ماوەی رابردوودا ئۆپەراسیۆنە هاوبەشەکان کۆبوونەوەیەکی رێکخست بۆ ئەوەی دەست بە ئۆپەراسیۆنێکی تایبەت لەو ناوچانە بکرێت، بە گوتەی لیوا تەحسین خەفاجی، گوتەبێژی ئۆپەراسیۆنە هاوبەشەکان، کە بۆ پەیامنێری رووداو لە بەغدا قسەی کردووە، ئەمڕۆ شەممە ١٤ - ٠٨ - ٢٠٢١ لە کاژێر شەشی بەیانییەوە ئۆپەراسیۆنە هاوبەشەکان بەبەشداریی هێزەکانی پۆلیسی فیدراڵی و هێزە نێوخۆییەکان لە قەزای تارمیە لە باشووری بەغدا دەستیان بە ئۆپەراسیۆنێک کردووە، هێزی ئاسمانیی عێراقی و هێزەکانی ئەمریکاش لە ئاسمانەوە پشتیوانی لە هێزەکانی سەر زەوی دەکەن، کاتی کۆتاییهاتنی ئۆپەراسیۆنەکە دیاری نەکراوە.  قەزای تارمیە بەبەردەوامیی مەترسی بووە بۆ سەر بەغدا، هاوکات بووەتە ناوەندێکی ململانێی سیاسی نێوان سوننە و شیعە، دانیشتووانی ئەو قەزایە سوننە مەزهەبن، لە کاتی هاتنی چەکدارانی داعش قەزای تارمیە یەکێک بوو لەو ناوچانەی بەئاسانی کەوتە ژێر دەسەڵاتی داعش، خەڵکی قەزاکەش ئاوارەی شارەکانی کوردستان و شارەکانی دیکەی عێراق بوون.  چەکدارانی حەشدی شەعبیش بە بەردەوام دانیشتووانی ناوچەی تارمیە بەوە تۆمەتبار دەکەن کە هاوکاریی چەکدارانی داعش دەکەن، تەنانەت کار گەیشتووەتە ئەوەی داوای گواستنەوەی تەواوەتی دانیشتووانی ئەو قەزایە بکەن.  دوێنێش چەند تاوەرێکی کارەبا لە قەزای تارمیە کرانە ئامانج، مستەفا کازمی، سەرۆکوەزیرانی عێراق و فەرماندەی گشتیی هێزە چەکدارەکان لەسەر ئەم بابەتە کۆبوونەوەیەکی تایبەتی رێکخست، ژوورێکی هاوبەش پێکهێندراوە تەنیا بۆ چاودێریکردنی تاوەرەکانی کارەبا و دابینکردنی هێزی تایبەت بۆیان بەمەبەستی رێگریکردن لە گرووپە چەکدارییەکان و چەکدارانی داعش لە هێرشکردنە سەر تاوەرکانی کارەبا.