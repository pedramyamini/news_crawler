لیوا عەبدولخالق تەڵعەت، نوێنەری وەزارەتەکانی ناوخۆ و پێشمەرگە لە فەرماندەیی ئۆپەراسیۆنەکانی عێراق بە رادیۆی رووداوی راگەیاند: "چەکدارانی داعش زیاتر لە ناوچەکانی نێوان دیالە، کفری و کەرکووکدا جموجووڵیان زۆرە، ئەوەیش لەبەر بۆشایی ئەمنی لە نێوان عێراق و هەرێمی کوردستاندایە کە تاوەکو ئێستا ئەو لیژنە هاوبەشانەی لەنێوان پێشمەرگە و سوپای عێراقدا دروستکراون نەیانتوانیوە وەکو پێویست کارەکانیان بکەن. حکومەتی عێراق ئامادە نەبووە کە رێگە بدات هێزە هاوبەشەکان کارەکانیان بکەن کە ئەوەیش زیاتر مەبەستێکی سیاسیی لە پشتە. "  بە هۆی جموجووڵی چەکدارانی داعش لە سنووری کەرکووک چەندین گوندی کوردی چۆڵ بوون و تاوەکو دێت مەترسیی چۆڵکردنی گوندە کوردنشینەکان زیاتر دەبێت.  لیوا عەبدولخالق تەڵعەت گوتی: "ئەو بۆشاییە ئەمنییەی لە سنووری کەرکووک و دیالە و ناوچەکانی لای مەخمووردا هەیە هۆکاری سەرەکییە بۆ بەردەوامبوون و زیادبوونی جموجووڵەکانی داعش. هەروەها هێزەکانی سوپای عێراق و حەشدی شەعبی نەیانتوانیوە وەکو پێویست ئەو شوێنانە کۆنترۆڵ بکەن. تاوەکو هاوئاهەنگی لەنێوان هێزەکانی پێشمەرگە و سوپای عێراقدا نەبێت ئەو بۆشاییانە پڕ نابنەوە و ناتوانن رێگە لەو جموجووڵانەی داعش بگرن. "  لە ساڵی ٢٠١٤ ـەوە هاوپەیمانیی نێودەوڵەتی یارمەتیی هێزەکانی پێشمەرگە و هێزە عێراقییەکان دەدات. بە پاڵپشتیی هاوپەیمانیی نێودەوڵەتی لە ساڵی ٢٠١٧ دا تەواوی خاکی ژێر دەسەڵاتی داعش کۆنترۆڵ کرایەوە، بەڵام چەکدارانی ئەو رێکخراوە هێشتا لە چەند ناوچەیەکدا جموجووڵیان هەیە.  بەپێی داتاکانی وەزارەتی پێشمەرگە، بۆشایی ئەمنیی نێوان پێشمەرگە و سوپای عێراقی لە بەشێک لە ناوچە دابڕێنراوەکان دەگاتە ٤٠ کیلۆمەتر.  بەپێی ئەو ئاماری وەزارەتی پێشمەرگە لە سێ ساڵی رابردوودا تەنیا لە ناوچە کوردستانییەکانی دەرەوەی ئیدارەی هەرێمی کوردستان داعش ٩٧٠ هێرشی کردووە کە بەم شێوەیەیە:  ساڵی ٢٠١٨: ٤٥٦ هێرش کە بووەتە هۆی کوژران، برینداربوون و رفاندنی ١٧٤٢ کەس.  ساڵی ٢٠١٩: ٢٧٠ هێرش کە بووەتە هۆی کوژران، برینداربوون و رفاندنی ١٢٦٠ کەس.  ساڵی ٢٠٢٠: ٢٣٠ هێرش کە بووەتە هۆی کوژران، برینداربوون و رفاندنی  ٨١٢ کەس.  مانگی ١ی ئەمساڵی ٢٠٢١: نزیکەی ١٤ هێرش و ١٥٠ کوژراو و بریندار.  هاوکات ساڵی ٢٠٢٠ و تاوەکو مانگی شووباتی ئەمساڵ فڕۆکە جەنگییەکانی هاوپەیمانان ٨٣ جار بنکە و بارەگاکانی داعشیان لە سنووری مەخموور و چیای قەرەچووخ بۆردوومان کردووە، لە بۆردوومانەکاندا ١٥٦ چەکداری داعش کوژراون.