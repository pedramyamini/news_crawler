لە ماوەی یەک ھەفتەدا داعش نۆ کردەوەی چەکداریی لە دژی خەڵک و ھێزە ئەمنییەکان ئەنجامداوە، دانیشتووانی حەوت گوند لە سنووری گوڵاڵە بڕیاریان داوە گوندەکانیان چۆڵبکەن.  جاسم مەولوود، دانیشتووی گوندی حەساد لە سنووری گوڵاڵە بە تۆڕی میدیایی رووداوی راگەیاند "دۆخی ئەمنی لە باکووری دیالە زۆر خراپە و ئەو رۆژە داعش هێرشی کردە سەر کەسەکانمان، خەڵکیان کوشت، ئۆتۆمبێل و دوو خانوویان سووتاند، دواتریش هێرشیانکردە سەر مامێکی دیکەم و موختاری گوندەکەیان کوشت، لە خانەقینیش دوو کەسیان رفاند کە تاوەکو ئێستا سۆراخیان نییە".  لە ناوچەی گڵێ چوار بۆ پێنج گوند کەسی تێدا نەماوە. ئێستا گوندەکانی دیکەش هەوڵی چۆڵکردنی دەدەن.  ئەحمەد عەواد، دانیشتووی گوندی حەساد دەڵێت "حکومەت لێرە ونە، داعش لەم دوو هەفتەیەدا هێرشیان کردە سەر مامەکانم و مەڕ و ماڵاتیان کوشت و ئۆتۆمبێلیان برد و چوونەتە نێو ئەو هەیکەلانە، لێرە هێزی ئەمنی و سوپا نییە، رەبایەکانیان هیچیان پێناکرێت، ئەو رۆژە لەپاڵ رەبایەکانیان داعش هێرشی کردە سەر خەڵک".  دۆسیەی ئەمنیی دیالە، بەسەر سوپا و حەشدی شەعبی و چەکداری ھۆزەکان دابەشبووە، نەبوونی پەیوەندی لەنێوان ئەو ھێزانە، دەرفەتی خۆڕێکخستنەوە و زیادکردنی چالاکییەکانی بە داعش داوە.  موسەنا تەمیمی، پارێزگاری دیالە رایگەیاند "لە گوندی جەزانی و حەوزەی حەمرین و ناوچەکانی باکووری گوڵاڵە، داعش بوونی هەیە و پێموایە بە زەحمەت کۆنترۆڵ دەکرێن و کاری هەواڵگری وەکو پێویست نییە، ئێمە هەمیشە لەگەڵ فەرماندە باڵاکان دووپاتیدەکەینەوە کە بۆ ئەو ناوچانە دەبێت هەمەهەنگی هەبێت لەنێوان حکومەتی فیدراڵی و حکومەتی هەرێم لەپێناو گرتنەدەستی ئەو ناوچانەی بۆشایی ئەمنییان تێدایە".  بە درێژایی ناوچە کێشەلەسەرەکان، بۆشایی ئەمنی لەنێوان پێشمەرگە و سوپا دروستبووە، بۆشاییەک کە بووەتە مۆڵگەیەکی ئارام بۆ چەکدارانی داعش.  پێشمەرگە لە سنووری پارێزگای دیالە، لە ماوەی مانگێکدا دوو جار بەر ھێرشی داعش کەوتووە، بە دووری دەزانێت بەبێ چارەسەرکردنی بۆشاییە ئەمنییەکان جموجۆڵەکانی داعش کۆنترۆڵ بکرێن.  راید ئومێد رەش، ئەفسەر لە لیوای پێنجی پێشمەرگە ئاماژەی بەوە کرد "بۆشایی ئەمنی هەیە و هیچ هەماهەنگییەک نییە لەنێوان ئێمە و سوپای عێراق، بۆیە داعش ئەمەی بە دەرفەت زانیوە و چالاکیی خۆیان دەکەن، هەر لەوێ خۆیان رێکدەخەنەوە و مەشق دەکەن و هێرش دەکەنە سەرمان، ئەو گوندانەشی دەیانەوێت ناوچەکە چۆڵ بکەن، دەزانن هەماهەنگی لەنێوان پێشمەرگە و سوپا نییە، بۆیە بە ناچاری دەڕۆن".  ھێزە ئەمنییەکانی پارێزگای دیالە، زۆریی چەک لە دەستی خەڵک، بە ھۆکارێکی دیکەی تێکچوونی دۆخی ئەمنیی سنووری سەعدیە و گوڵاڵە دادەنێن و دەڵێن، لە زۆر ناوچە جیاکردنەوەی خەڵک و داعش لەیەکدی کارێکی قورسە.