دەزگای ئاسایشی نیشتمانیی عێراق، ئەمڕۆ سێشەممە ٣٠ - ٠٣ - ٢٠٢١، لە راگەیێندراوێکدا رایگەیاند: "بە فەرمان و سەرپەرشتیی عەبدولغەنی ئەسەدی، پارێزگاری زیقار، تیمێکی دەزگای ئاسایشی نیشتمانی دوای بەدەستهێنانی فەرمانی دادگە بەرپرسێکی باڵای کۆمپانیای نەوتی زیقار و شۆفێرەکەی لە کاتی وەرگرتنی بەرتیل لە پارێزگاکە دەستگیرکرد".  دەزگای ئاسایشی نیشتمانیی عێراق راشیگەیاند: "لە کاتی دەستگیرکردنی بەرپرسەکەی کۆمپانیای نەوتی زیقار و شۆفێرەکەی، ١٠٠ هەزار دۆلاریان پێبوو، لەگەڵ کۆمەڵێک نووسراو و مۆری فەرمی، کە دەستبەسەر هەموویاندا گیرا، دواتر هەردوو دەستگیرکراوەکە دانپێنانیان تۆمارکرا و رادەستی دادگە کران".  ئەمە لە کاتێکدایە لەوەتەی دەستپێکردنی خۆپێشاندانەکانی ناڕەزایەتیی دژی گەندەڵی و خراپیی خزمەتگوزاری و لایەنە سیاسییەکان لە ئۆکتۆبەری ساڵی ٢٠١٩ وە لە عێراق تاوەکو ئێستا، خۆپێشاندان و ناڕەزایەتی لە زیقار بەردەوامن، دواجاریش لە مانگی شووباتی رابردوو بەهۆی بەریەککەوتنی خۆپێشاندەرانی زیقار و هێزە ئەمنییەکان، کە چەندین کوژراو و برینداری لێکەوتەوە، لە ٢٦ ـی شوباتی ٢٠٢١ دا نازم وائیلی، پارێزگاری زیقار دەستلەکارکێشانەوەی راگەیاند و مستەفا کازمی، سەرۆکوەزیرانی عێراق عەبدولغەنی ئەسەدی، سەرۆکی دەزگای ئاسایشی نیشتمانی بۆ راپەڕاندنی ئەرکی پارێزگاری زیقار راسپارد، هەر ئەوکات ئەسەدی بەڵێنیدا گەندەڵی لە زیقار نەهێڵێ.