حکومەتی عێراق بۆ دابینکردنی نزیکەی یەک لەسەر سێی کارەباکەی پشت بە گاز و کارەبای ئێران دەبەستێت و پێویستی بەوەیە ئەو مامەڵەیەی لەگەڵ تاران درێژەی هەبێت، بەتایبەتی لەم وەرزی هاوینەدا کە پلەی گەرما بۆ نزیکەی ٥٠ پلەی سیلیزی بەرزبووەتەوە.  لە مانگی ئایاری ٢٠١٨ دا دۆناڵد ترەمپ، سەرۆکی ئەوکاتی ئەمریکا، وڵاتەکەیی لە رێککەوتننامەی ئەتۆمی کشاندەوە و لە کۆتایی ئەو ساڵەشدا پیشەسازیی وزەی ئێرانی خستە نێو لیستی رەشەوە، بەڵام رێگەی بە حکومەتی عێراق دا لەسەر کڕینی گاز و کارەبای ئێران بەردەوام بێت.  لەو کاتەوە ئەمریکا چەندجارێک ئەو لێخۆشبوونەی بۆ عێراق درێژکردووەتەوە و دوایینیان مانگی رابردوو کۆتاییهات، بەڵام بەرپرسێکی باڵای عێراق رایگەیاند، ئەمجارەش ئەمریکا لێخۆشبوونی عێراقی بۆ کڕینی گاز و کارەبای ئێران درێژکردەوە.  ئەو بەرپرسە عێراقییە کە نەیویست ناوی ئاشکرا بکرێت، رایگەیاند، ئەم بەخشینە تاوەکو کۆتایی ئەمساڵ دەبێت.  درێژکردنەوەی مافی کڕینی گاز و کارەبای ئێران لەلایەن ئەمریکاوە بۆ عێراق لە کاتێکدایە، کۆتایی مانگی رابردوو مستەفا کازمی، سەرۆکوەزیرانی عێراق سەردانی واشنتنی کرد و لەگەڵ جۆ بایدن، سەرۆکی ئەمریکا کۆبووەوە و پێکەوە باسیان لە زۆر تەوەر کرد، لەوانەش پەیوەندییەکانی نێوان هەردوو وڵات. تەوەرێکی سەرەکیی دانوستاندنی ستراتیژیش کە هەر لە واشنتن بەڕێوەچوو، بواری وزە بوو.  عێراق پێویستی بە ٢٤ هەزار مێگاوات کارەبایە، بەڵام تەنیا ١٦ هەزار مێگاوات بەرهەم دەهێنێت، ئەوەش لە کاتێکدایە ساڵ دوای ساڵ ژمارەی دانیشتووانەکەی و خواست لەسەر کارەبا زیاد دەبێت.  سەرەتای مانگی رابردوو، کارەبای نیشتمانی لە چەندین پارێزگای عێراق پچڕا، ئەوەش بەهۆی هێرشکردنە سەر ژمارەیەک هێڵی گواستنەوەی کارەبا. لە هەمان کاتیشدا ئێران بۆ ماوەی چەند رۆژێک هەناردەی گاز و کارەبای بۆ ماوەی چەند رۆژێک بۆ عێراق راگرت، ئەوەش بەهۆی ئەوەی عێراق قەرزەکانی تایبەت بە بواری وزەی نەداوەتەوە کە نزیکەی شەش ملیار دۆلار دەبێت.  ئەمریکا رێگە بە عێراق دەدات کارەبا و گاز لە ئێران بکڕێت، بەڵام جەخت لەوە دەکاتەوە کە نابێت لە بەرامبەر کڕینیاندا دۆلار بدات.