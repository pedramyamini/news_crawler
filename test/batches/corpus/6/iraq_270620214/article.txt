موقەددەم ئیسلام چالی، شارەزای سەربازی لە وەزارەتی پێشمەرگەی هەرێمی کوردستان بە تۆڕی میدیایی رووداوی راگەیاند: "کشاندنەوەی نمایشکردنی فڕۆکە بێفڕۆکەوانەکان لە نمایشە سەربازییەکەی ٢٦ی ئەم مانگەی هێزەکانی حەشدی شەعبی لە پارێزگای دیالە پەیوەندیی بە فاکتەری دەرەکییەوە هەبووە، پێشکەوتووتریشن لەو فڕۆکە بێفڕۆکەوانەی دوایین هێرشی سەر هەولێری پێ کرا".  رۆژی شەممە، ٢٦ی حوزەیرانی ٢٠٢١، بەبۆنەی حەوتەم ساڵیادی دامەزراندنی، دەستەی حەشدی شەعبی یەکەمین نمایشی سەربازیی فراوانی خۆی لە سەربازگەی ئەبو مونتەزەر ئەلمحەممەداوی، کە پێشتر کەمپی ئەشرەفی هێزی موجاهیدین خەڵقی دژبەری ئێران بوون، لە پاریزگای دیالە بەڕێوەبرد.  ئەو فەرماندەیەی وەزارەتی پێشمەرگە ئاشکرای دەکات لەو نمایشەدا حەشد چەندین چەکی قورس و مامناوەندی خۆی نمایش نەکرد لەوانە مووشەکەکانی: ئەلبەتار کە مەدواکەی ٤ کیلۆمەترە، فەلەق ٢ مەوداکەی ١٠ کیلۆمەترە، مبیر مەدواکەی ١٠٠ کیلۆمەترە و لە ساڵی ٢٠١٧ نمایشکرا، یامهدی، ئەلمونتەقیم، زولفەقار، نافع مەوداکەیان ١٢ کیلۆمەترە.  موقەددەم ئیسلام چالی داوا دەکات هێزی پێشمەرگە ئامادەباشی بۆ دروستکردنی چەک بکات و دەڵێت: "حەشدی شەعبی پاش ماوەیەکی کەم لە دروستبوونی بووە خاوەنی چەندین جۆری چەکی دەستکرد، نابێت پێشمەرگە بۆ هەمیشە چاوەڕێی هاوکاری هاوپەیمانان بێت، پێش ئەوەی هاوکارییەکانیان کۆتایی پێبێت با ببینە خاوەنی کەرەستە و پێداویستییەکانی سەربازی خۆمان".  ئیسلام چالی ئەو چەکانەشی بەوردی خستووەتەڕوو، کە حەشدی شەعبی کە نمایشی کردبوون و بریتیبوون لە:  - مووشەکی زولفەقار، دروستکراوی حەشدی شەعبییە، کۆپیی مووشەکی "فەلەق"ی ئێرانییە، مەوداکەی ١١ کیلۆمەترە.  - مووشەکی کورنێت - دەھلاویە، کۆپیی ئێرانییە لە مووشەکی کورنیتی رووسی، توانای بڕینی ١٢٠٠ مللیمەتر ئاسنی ھەیە، مەوداکەی پێنج کیلۆمەترە.  - مووشەکی تۆفان، کۆپی ئێرانییە لە مووشەکی "تاو"ی ئەمریکیی دژە تانک و زریپۆشەوە وەرگیراوە، توانای بڕینی ٩٥٠ ملیمەتر ئاسنی ھەیە، مەوداکەی پێنج کیلۆمەترە.  - راجیمەی HM - ٢٠ Hadid ئێرانی، کۆپیکراوی راجیمەی BM - ٢١ grad رووسییە، کە ٤٠ مووشەکی عەیار ١٢٢ مللیمەتر ھەڵدەگرێت، مەوداکەی ٢١ بۆ ٤٠ کیلۆمەترە.  - راجیمەی بەتار، دەستکردی حەشدی شەعبییە، توانای ھەڵگرتنی ١٠ مووشەکی ھەیە، کڵاوەکەی توانای هەڵگرتنی ٢٥٠ کیلۆ تەقەمەنی هەیە، مەوداکەی ٥ کیلۆمەترە.  - راجیمەی ئەشتەر، دەستکردی حەشدی شەعبییە، مەوداکەی ٢ کیلۆمەترە.  - زرێپۆشی BURAG، ٢ کۆپیی لێ نمایشکرا، یەکێکیان ھەڵگری دوو تۆپی ٢٣ مللیمەتر، ئەوی دیکە ھەڵگری یەک تۆپی عەیار ٢٣ مللیمەترە لەگەڵ کامێرای گەرمی.  - زرێپۆشی بوڕاق، دروستکراوی ئێرانە، تایبەتە بە گواستنەوەی سەرباز، ھەشت پستنە، توانای ٣٣٠ ئەسپی ھەیە، کێشەکەی ١٣ تۆن دەبێت، خێراییەکەی ٦٦ کیلۆمەترە لە کاژێرێکدا.  - زرێپۆشی رخش، دروستکراوی ئێرانە، درێژییەکەی ٦ مەترە، توانای ھەڵگرتنی ١٠ سەربازی ھەیە، خێراییەکەی ١٠٠ کیلۆمەتر دەبێت لە کاژێرێکدا، توانای ١٥٥ ئەسپی ھەیە.  - زرێپۆشی BMB - ٢ دروستکراوی رووسیایە، ھەڵگری رەشاشی ٣٠ مللیمەترە، کێشەکەی ١٤ تۆن دەبێت.  - زرێپۆشی تاریبر LT - ٧٩ دروستکراوی دەستەی پیشەسازیی سەربازی عێراقە.  - زرێپۆشی تۆفان  APC، دروستکراوی ئێرانە، توانای ھەڵگرتنی ١٠ سەربازی ھەیە، دژە مین و تەقەمەنییە.  - زریپۆشی M - ٥٧٧ ئەمریکی ھاوشێوەی زریپۆشی M - ١١٣ هەموویان دروستکراوی رووسیان و کۆپی ئێرانین  - جێبی سفیری ئێرانی و ھامڤی و تۆیۆتا و چەندین جۆری دیکەی ئۆتۆمبێلی سەربازی.  درۆن، بەشێکیان نمایشکران، بەڵام حەشدی شەعبی ئەم درۆنانەی هەیە:  - درۆنی جۆری موھاجر ٦، کە بۆ یەکەمجارە لە عێراق دەبیندرێت، کێشی ٦٠٠ کیلۆگرامە، دەتوانێت ١٢ کاژێر لە ئاسمان بمێنێتەوە، خێراییەکەی ٢٠٠ کیلۆمەترە لە کاژێرێکدا، توانای ھەڵگرتنی ٤٠ کیلۆ تەقەمەنی ھەیە، توانای ھەڵگرتنی دوو مووشەکی جۆری "قائم"ی هەیە، کە مەوداکەی ٦ کیلۆمەترە.  - دڕۆنی جۆری "شاھد ئێکس" دروستکراوی ئێرانە، لای حوسییەکان دەرکەوتووە بەناوی "سەماد - ١ "، بەپێی بەیاننامەکانی حوسییەکان توانای بڕینی ٥٠٠ کیلۆمەتری ھەیە، تایبەتە بە چاودێری.  - درۆن Chamoosh، درۆنی چاودێری ئێرانییە، کۆپی درۆنی چینیە، توانای فڕینی ھەیە بۆ ماوەی دوو کاژێر.  - دڕۆنی Meraj و دڕۆنی Faraz - ٣ کە بۆ یەکەم جارە لە عێراق دەبیندرێت لەگەڵ ئۆتۆمبێلی تایبەت بە کۆنتڕۆڵکردنیان.  - سیستەمی پەیوەندی VSAT، سیستەمی عاشوورا و سیستەمی Sadad - ٣٠ بۆ چاودێری.