شەوی رابردوو ئاگر لە نەخۆشخانەیەکی تایبەت بە تووشبووانی کۆرۆنا لە بەغدا کەوتەوە، لەو بارەوە سامان بەرزنجی بە وەزیری تەندروستیی عێراقی گوتووە کە ئامادەن بۆ بەهاناوەچوون و هاوکاریکردنی تیمە پزیشکییەکان، هەروەها راشیگەیاندووە، دەتوانن کە نەخۆش لە نەخۆشخانەکانی هەرێمی کوردستان وەرگرن.  نێچیرڤان بارزانی، سەرۆکی هەرێمی کوردستان لە راگەیێندراوێکدا ئامادەیی هەرێمی کوردستان بۆ هاوکاریی بریندارانی رووداوەکە دەردەبڕێت و رایدەگەیێنێت: "هه‌رێمى كوردستان به هه‌موو شێوه‌يه‌ك ئاماده‌ى هه‌موو هاوكارييه‌كى پێويسته و نه‌خۆشخانه‌كانى به ته‌واوى ئاماده‌ن بۆ پێشوازيكردن له بريندارانى رووداوه‌كه و پێشكه‌شكردنى هه‌موو چاودێرييه‌كى پزيشكيى پێويست".  بەپێی چەند سەرچاوەیەکی پزیشکیی لە بەغدا ژمارەی ئەو کەسانەی بەهۆی ئاگرکەوتنەوە لە نەخۆشخانەیەکی تایبەت بە تووشبووانی کۆرۆنا لە باشووری بەغدا گیانیان لەدەستدا، بۆ ٢٧ کەس بەرزبووەوە، دەیان کەسی دیکەش برینداربوون.  چەند سەرچاوەیەکی پزیشکی بڵاویانکردەوە، بۆری گەیاندنی ئۆکسجین لە نەخۆشخانەی ئیبن ئەلخەتیب لە نزیک بەرزە پردی دیالە لە باشووری بەغدا تەقیوەتەوە.  هەر ئەو سەرچاوانە هۆکاری ئەو هەموو قوربانییە دەگەڕێننەوە بۆ کەمتەرخەمی لە جێبەجێکردنی مەرجەکانی سەلامەتی و دەڵێن، سیستەمی ئاگرکوژێنەوەی نێو نەخۆشخانەکە کاری خۆی نەکردووە تاوەکو تیمەکانی ئاگرکوژێنەوە گەیشتوون.  سەرچاوەکان لەنێو بەرگریی شارستانی بەغدا بڵاویانکردووەتەوە، یەکەکانیان توانیویانە زیاتر لە ٢٠ تیمی ئاگرکوژێنەوە رەوانەی نەخۆشخانەکە بکەن، لە ١٢٠ نەخۆش ٩٠ نەخۆشیان لە ئاگرەکە پاراستووە.  بەشێک لە قوربانییەکان کە خۆیان ئۆکسجینی دەستکردیان بەستووە، لەکاتی گواستنەوەیان و بەهۆی هەڵمژینی دووکەڵی ئاگرەکە گیانیان لەدەستداوە.