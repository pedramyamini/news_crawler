ئەندازیار مەهدی رەشید، وەزیری سەرچاوە ئاوییەکانی حکومەتی عێراق لەبارەی کۆچکردنی خەڵک بەهۆی وشکەساڵی و کەمئاوییەوە بە تۆڕی میدیایی رووداوی راگەیاند، "ئەو قەیرانە راستەقینەیەی كە رووبەڕوومان دەبێتەوە تەنیا لە پارێزگای دیالەیە. وەزارەتەكەمان هەستی بەم مەترسییە كردووە و دەستمان كردووە بەگرتنەبەری رێكاری بەپەلە بۆئەوەی نەگەینە ئەو قۆناخەی هاووڵاتییان دەست بە كۆچكردن بكەن. "  وەزیری سەرچاوە ئاوییەکانی حکومەتی عێراق لە کاتی سەردانەکەیدا وەڵامی چەند پرسیارێکی رووداوی دایەوە کە ئەمە دەقەکەیەتی:  رووداو: بە یاوەری سەرۆكوەزیران سەردانی توركیاتان كرد؛ ئەنجامی كۆبوونەوەكانتان چۆن بوو؟ بەشە ئاوی عێراق لەلایەن توركیاوە دەدرێت؟  وەزیر: مەبەستت سەردانی یەكەمە لەگەڵ سەرۆكوەزیران؟ بەدڵنیاییەوە لەم سەردانەدا پرۆتۆكۆڵێكمان پێشكێشكردن لەبارەی كاركردنی هاوبەش لە رووباری دیجلە بۆ پێدانی بەشە ئاوی عێراق لەلایەن توركیاوە. توركیا ئێستا سەرقاڵی لێکۆڵینەوەیە لەو پرۆتۆكۆڵە. جگە لەوەش، زیاتر لە شاندێك سەردانی توركیای دراوسێی كردووە و لە نزیكەوە چاودێری دۆخی هەنووكەییان كردووە. هەروەها گفتوگۆ لەبارەی رێككەوتنەكان كرا. چاوەڕێی لایەنی توركی دەكەین بۆئەوەی تێبینییەكانیان بنێرن یان هەر كارێكی دیكەی پەیوەندیدار بێت بەم رێككەوتنە بۆئەوەی لە زووترین كاتدا تەواو بكرێ.   رووداو: ئێوە رازین لەو بەشە ئاوەی لەلایەن توركیاوە دەدرێت؟   وەزیر: بەدڵنیاییەوە، بڕە ئاوەكە لەلایەن ئێمەوە دیاریكراوە و لەسەر بنەمای پێویستیمانە؛ بەشە ئاوەكە دیاریكراوە بۆ پڕكردنەوەی تەواوی پێداویستییەكانمان. دووپاتی دەكەینەوە کە ئەو بڕە ئاوەی داوامانكردووە لە بەشە ئاوی رووباری دیجلە بەشی پێداویستییەكانمان دەكات.   رووداو: مەترسیی كۆچكردن بەهۆی وشكبوونی سەرچاوەكانی ئاو هەیە؟   وەزیر: ئەو قەیرانە راستەقینەیەی كە رووبەڕوومان دەبێتەوە تەنیا لە پارێزگای دیالەیە. وەزارەتەكەمان هەستی بەم مەترسییە كردووە و  دەستمان كردووە بەگرتنەبەری رێكاری بەپەلە بۆئەوەی نەگەینە ئەو قۆناخەی هاووڵاتییان دەست بە كۆچكردن بكەن. لە خەمی سەقامگیری و خۆشگوزەرانی خەڵكیداین و دەستمان كردووە بە لێدانی زیاتر لە ١٥٠ بیر بۆ بەهاناوەچوونی دۆخەكە لە دیالە بەهۆی ئەوەی بەداخەوە ئێرانی دراوسێ سەرچاوەی رووباری سیروانی بڕیوە. ئەم بابەتە بووەتە هۆی كەمبوونەوەی ئاو كە ئەوەش كاریگەریی لەسەر هەمووان هەیە. پێویستە وڵاتانی دراوسێ لەسەر بنەمای هاوبەشیكردن لە زیانەكان كاربكەن، نەك بێبەشكردنی وڵاتی وەرگر لە بەشە ئاوی لەلایەن وڵاتی سەرچاوەوە. وەزارەتەكەمان دەستی كردووە بە جێبەجێكردنی چەندین پرۆژەی گرنگ لە دیالە بۆ تێپەڕاندنی دۆخەكە و دڵنیام هاووڵاتیانی دیالە هەستیان بە ئەنجامەكانی پرۆژەكانمان كردووە.   رووداو: دوایین پرسیارم، بۆچی هاوكاریی حكومەتی هەرێمی كوردستان نەكراوە بۆ دروستكردنی بەنداوی نوێ؟   وەزیر: كێ دەڵێت ئێمە هاوكاریی حكومەتی هەرێمی كوردستانمان نەكردووە؟  رووداو: هیچ پرۆژەیەكتان لەوێ هەیە؟  وەزیر: هەر پرۆژەیەك بكرێت بە هاوئاهەنگی لەنێوان حكومەتی ناوەندی و حكومەتی هەرێم دەكرێت. تكایە واز لە وشەی هاوكاری بهێنن؛ ئێمە براین و لە وڵاتێكدا پێكەوە دەژین. بەدڵنیاییەوە پرۆژە هەیە، بەڵام قەیرانی دارایی و كەمیی بودجە و دواكەوتنیشی هۆكاربوون لە دواخستنی پرۆژەكان لە هەرێم و ناوەند.