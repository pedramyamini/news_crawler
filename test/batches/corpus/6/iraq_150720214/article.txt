جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند: "ئەمرۆ پێنجشەممە بڕیاری کۆمیسیۆن وەرگیراوە لەوەی سوورین لەسەر ئەنجامدانی هەڵبژاردنەکان لەکاتی خۆیدا و هیچ دواخستنێک لەئارادانییە و لەکاتی خۆیدا هەڵبژاردن دەکرێت".  سەبارەت بە کشانەوەی بەربژێر و لیست و هاوپەیمانییەکانیش، غەلای گوتی: "تاوەکو ئەمڕۆ هیچ داوایەکی فەرمیمان لە هیچ قەوارەیەکەوە بۆ کشانەوە لە هەڵبژاردنەکانی ئەنجوومەنی نوێنەران ٢٠٢١ پێنەگەیشتووە و کشانەوەش نەماوە و ناکرێت".  روونیشیکردەوە کە هیچ کشانەوەیەک لە هەڵبژاردنەکان لە وادەی دیاریکراوی خۆی ١٣ بۆ ٢٠ی حوزیرانی ٢٠٢١ رووینەداوە و دەرگای کشانەوە لە هەڵبژاردنەکانی ئەنجوومەنی نوێنەرانی عێراقیش داخراوە.  جومانە غەلای، گوتەبێژی کۆمیسویۆنی هەڵبژاردنەکانی عێراق رایگەیاند: "هەر کاتێک داواکاریی کشانەوە لە هەڵبژاردنەکانی ٢٠٢١ی ئەنجوومەنی نوێنەران پێشکەش بکرێت ئەوا بڕیاری یەکلاییکەرەوە لەو بارەیەوە لەلای ئەنجوومەنی کۆمیسیاران دەبێت".  ئەو قسانەی گوتەبێژی کۆمیسیۆن لەکاتێکدایە ئەمڕۆ پێنجشەممە، موقتەدا سەدر، رێبەری رەوتی سەدر کشانەوەی خۆی لە هەڵبژاردنەکانی ٢٠٢١ی ئەنجوومەنی نوێنەران راگەیاند و داوای کشانەوەی ئەو کەسانەشی کرد، کە لەسەر ناوی رەوتەکەوە خۆیان بەربژێر کردووە.  حەسەن کەعبی، جێگری سەرۆکی پەرلەمانی عێراق، کە یەکێک بوو لە بەربژێرانی سەر بە رەوتی سەدر، بە دەم بانگەوازەکەی موقتەدا سەدر چوو و رایگەیاند لە خۆبەربژێرکردن بۆ هەڵبژاردنی ئەنجوومەنی نوێنەرانی عێراق دەکشێتەوە.