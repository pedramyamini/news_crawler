بڕیارەکەی رەجەب تەیب ئەردۆغان ئەمڕۆ شەممە ٣ی نیسانی ٢٠٢١ لە رۆژنامەی فەرمیی ئەو وڵاتەدا بڵاوکرایەوە و تێیدا هاتووە، ١٣ باڵیۆزی نوێ دەستبەکاردەبن، لە ١٣ باڵیۆزەکەی پێشووش سێ کەسیان خانەنشین دەکرێن و ١٠ باڵیۆزەکەی دیکەش دەگوازرێنەوە وەزارەتی دەرەوە و ئەرکی نوێیان پێدەدرێت.   لەنێو ئەو گۆڕانکارییانەدا، باڵیۆزی تورکیا لە بەغداش دەگرێتەوە، کە فاتح یڵدزە. ناوبراو دەگوازرێتەوە وەزارەتی دەرەوە و عەلی رەزا گونەی، یاریدەدەری سەرۆکی فەرمانگەی کاروباری عێراق لە وەزارەتی دەرەوە دەبێتە باڵیۆزی تورکیا لە بەغدا.  رۆژی ١٨ی کانوونی یەکەمی ٢٠٢٠، مەولوود چاوشئۆغڵو، وەزیری دەرەوەی تورکیا واژۆی لەسەر بڕیاری گۆڕینی فاتح یڵدز و دامەزراندنی عەلی رەزا گونەی وەک باڵیۆزی نوێی تورکیا لە بەغدا کرد. بۆ دەستبەکاربوونیشیان چاوەڕێی فەرمانی رەجەب تەیب ئەردۆغان بوون.   بڕیارە هەفتەی داهاتوو، عەلی رەزا گونەی نامەی دەستبەکاربوونی وەک باڵیۆزی نوێی تورکیا لە بەغدا پێشکێشی بەرهەم ئەحمەد ساڵح، سەرۆککۆماری عێراق بکات بۆ پەسندکردن و بەفەرمیی ناساندنی بۆ کاروباری دیپلۆماسی و نوێنەرایەتیکردنی تورکیا لە عێراق.   تورکیا سێ کونسوڵخانەی لە هەولێر، موسڵ و بەسرە هەیە. لەپلانیدایە کونسوڵخانەش لە کەرکووک و نەجەف بکاتەوە.