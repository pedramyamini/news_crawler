شانەی راگەیاندنی ئەمنیی عێراق، لە راگەیێندراوێکدا رایگەیاند: "تیمەکانی هۆبەی هەواڵگریی سەربازی لە فیرقەی ١٥ بە هاوئاهەنگی لەگەڵ فەوجی یەکەمی لیوای ٧١ی پیادە لە بۆسەیەکدا دوو تیرۆریستی دیاری پاشماوەی داعشیان لە ناوچەی جلباراتی سەر بە شارەدێی رەبیعە لە پارێزگای نەینەوا دەستگیرکرد، لەو کاتەی سنووری سووریایان بەرەو خاکی عێراق بەزاند".  شانەی راگەیاندنی ئەمنی راشیگەیاند: "یەکێک لەو دەستگیرکراوانە بەرپرسی بۆمبڕێژکردن و دابەشکردنی هاوکاری بوو لە بەعاج، ئەوەی دیکەش بەرپرسی هێزی هەڵکەوتانەسەر بوو، کە پێشتر سەرپەرشتی هێرشی سەر بنکەی پۆلیسی مومی لە رەبیعە کردبوو، هاوکات لە رفاندنی ئافرەتە ئێزدییەکان بەشدار بوو، ئەو تیرۆریستە هەروەها چوار برای هەبوو، کە ئەندامی داعش بوون و هەموویان لە شەڕەکانی رزگارکردندا کوژران".  چەکدارانی داعش لە ٣ی مانگی هەشتی ساڵی ٢٠١٤ دا هێرشیان کردە سەر شارۆچکەی شنگال و کۆمەڵکوژییان دژی کوردی ئێزدی ناوچەکە کرد و ژمارەیەکی زۆر لە منداڵ و ئافرەت و پیاوی ئێزدیان رفاندن، کە چارەنووسی هەندێکیان تاوەکو ئێستاش نادیارە.  نووسینگەی رزگارکردنی رفێندراوان، کە بارەگای سەرەکی لە هەرێمی کوردستانە، لە دوایین ئاماریدا لە مانگی دووی ٢٠٢١ دا رایگەیاند: ٦ هەزار و ٤١٧ ئێزدی لە لایەن داعشەوە رفێندراون، کە ٣ هەزار و ٥٤٨ رفێندراویان مێن و ٢ هەزار و ٨٦٩ رفێندراویان نێرن.  بەپێی ئاماری نووسینگەکە تاوەکو ئێستا ٣ هەزار و ٥٤٥ لەو رفێندراو لە دەستی داعش رزگارکراون: (١٢٠٥ ئافرەت، ٣٣٩ پیاو و ٢٠٠١ منداڵ)، هێشتا ٢ هەزار و ٧٦٨ ئێزدی رزگارنەکراون، کە ١٢٩٨ یان لە رەگەزی مێن.