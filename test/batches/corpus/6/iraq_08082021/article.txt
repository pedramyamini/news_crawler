هاوار محەممەد، ئەندامی دەزگای هەڵبژاردنی پارتی دیموکراتی کوردستان لەبارەی هەڵبژاردنی پێشوەختەی عێراقەوە بە رادیۆی رووداوی راگەیاند: "ئەم هەڵبژاردنەیش وەک هەڵبژاردنەکانی رابردوو گۆڕانکارییەکی ئەوتۆ ناهێنێتە ئاراوە. بەڵام کردنی هەڵبژاردنەکە لە نەکردنی باشترە، چونکە ئەگەر نەکرێت رەنگە لێکەوتەی نەرێنیی هەبێت و لە ئەنجامدا پرۆسەی سیاسیی عێراق بکەوێتە بەر مەترسی. "  نزیکەی مانگێکە ماوەی دەستکردن بە هەڵمەتی بانگەشەی هەڵبژاردن دەستی پێکردووە کە سێ مانگە، بەڵام تاوەکو ئێستا لایەنە سیاسییەکان گەرموگوڕییان پێوە دیار نییە.  ئەندامەکەی دەزگای هەڵبژاردنی پارتی گوتی: "هۆکاری گەرمنەبوونی بانگەشەی هەڵبژاردن ئەوەیە کە ماوەی هەڵمەتەکە زۆر درێژە. پێم وایە لەسەر ئاستی هەموو دنیا هەڵبژاردنێک بەڕێوە نەچووە کە ماوەی بانگەشەکەی سێ مانگ بێت. چاوەڕێ دەکرێت لە دوا مانگدا، مانگی ٩، گەرموگوڕی بە خۆیەوە ببینێت. "  هاوار محەممەد ئاماژەی بەوە دا، ئەوان وەک پارتی بە فەرمی دەستیان بە بانگەشەی هەڵبژاردن کردووە، بەڵام ئەوە ماوە کە لەسەر گۆڕەپانەکە گەرموگوڕییەک ببینن. ئەو گەرموگوڕییەیش بۆیە نەبووە، چونکە پێیان وابووە ئەگەر بۆ ماوەیەکی زۆر بەردەوام بێت دەبێتە مایەی نیگەرانیی خەڵک و بێزار دەبن.  تاوەکو ئێستا ژمارەیەک حیزب و لایەنی عێراقی رایانگەیاندووە هەڵبژاردنەکە بایکۆت دەکەن کە رەوتی سەدر یەکێکیانە.  هاوار محەممەد گوتی: "بایکۆتکردنی هەڵبژاردن لەلایەن هەندێک لایەنەوە لە رووی یاساوە هیچ کاریگەرییەکی نابێت، بەڵام لە رووی سیاسییەوە کاریگەریی نەرێنیی دەبێت. چونکە ئەگەر هەموو لایەنەکان بەشداریی تێدا بکەن، دوای هەڵبژاردنەکە کە حکومەتێکی نوێ پێک بێت پێگەکەی بەهێز و رەوایەتیی زۆر باشتر دەبێت. "  ئەندامەکەی دەزگای هەڵبژاردنی پارتی ئاماژەی بەوە دا: "ئەگەر هیچ رووداوێکی گەورەی لەناکاو لەسەر ئاستی عێراق روونەدات، پێم وایە هەڵبژاردنەکە بەپێی ئەو خشتەیە دەبێت کە کۆمیسیۆن دیاریی کردووە. "  هێشتا پارتی لە ناوچە دابڕێنراوەکاندا بارەگاکانی نەکردوونەتەوە بۆ ئەوەی بگەڕێتەوە ناویان و دەست بە هەڵمەتەی هەڵبژاردن بکات. هاوار محەممەد گوتی: "هەوڵ هەیە کە پارتی لە ناوچە دابڕێنراوەکاندا بارەگاکانی بکاتەوە، بەڵام تاوەکو ئێستا بە کردەیی شتێکی وا رووینەداوە. بەپێی دەستوور و یاسای هەڵبژاردنی عێراق دەبێت دەرفەتی یەکسانی بانگەشەی هەڵبژاردن بۆ هەموو لایەنەکان بڕەخسێنرێت. "  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، زیاتر لە ٢٤ ملیۆن کەس لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن، کە نۆ کورسییان بۆ پێكهاتەکانە.