بەپێی راگەیێندراوی وەزارەتی تەندروستی و ژینگەی عێراق، جگە لە دەستنیشانکردنی هەشت هەزار و ٣٣٦ تووشبووی دیکەی کۆرۆنا لە عێراق و هەرێمی کوردستان "هاوکات حەوت هەزار و ٨٠٥ تووشبووی دیکەی کۆرۆنا چاکبوونەتەوە و ٤٤ تووشبووی دیکەش گیانیان لەدەستداوە؛ تاوەکو ئێستاش ملیۆنێک و ١٢٤ هەزار و ٥٩٤ کەس لە عێراق و هەرێمی کوردستان پێکوتەی دژە کۆرۆنایان وەرگرتووە".  وەزارەتی تەندروستیی عێراق راشیگەیاندووە "ئەمڕۆ لە هەرێمی کوردستان ١١٤٤ تووشبووی دیکە کۆرۆنا دەستنیشانکراون، ٧٦٠ تووشبووی پێشووی دیکەی کۆرۆنا چاکبوونەتەوە و هەشت تووشبووی دیکەی کۆرۆناش گیانیان لەدەستداوە".  تاوەکو ئێستا ملیۆنێک و ٤٧٤ هەزار و ٨٦٥ کەس لە عێراق و هەرێمی کوردستان تووشی کۆرۆنا بوون، ملیۆنێک و ٣٤٠ هەزار و ٣٨٣ لەو تووشبووانە چاکبوونەتەوە، واتە ٩٠.٩ % ی تێکڕای تووشبووان، هەروەها ١١٦ هەزار و ٧٣١ تووشبووی کۆرۆنا هێشتا چارەسەر وەردەگرن، ٦٣٠ لەو تووشبووانە لەژێر چاودێریی چڕدان، ١٧ هەزار و ٧٥١ تووشبووی کۆرۆناش گیانیان لەدەستداوە.