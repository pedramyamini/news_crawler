بەپێی راگەیێندراوێکی وەزارەتی سەرچاوەکانی ئاوی عێراق، ئەمڕۆ سێشەممە ١١/٥/٢٠٢١، مەهدی رەشید حەمدانی، وەزیری سەرچاوەکانی ئاوی عێراق سەرۆکایەتیی کۆبوونەوەی وەزاریی هاوبەشی کردووە لەگەڵ تەمام رەعد وەزیری سەرچاوەکانی ئاوی سووریا، بەشێوەیەکی ڤیدیۆ کۆنفرانسی داخراو کردووە، کۆبوونەوەکە بە ئامادەبوونی ژمارەیەک پسپۆری بواری ئاو بووە و گفتوگۆ لەبارەی ئاوی رووباری فورات کراوە.  لە کۆبوونەوەکەدا مەهدی حەمدانی رایگەیاندووە، "ئاوی هاتوو لە رووبارەکانی دیجلە و فورات لە تورکیاوە بە رێژەی ٥٠ % کەمیکردووە، هەروەها ئێران بەردانەوەی ئاوی بۆ بەنداوی دەربەندیخان بۆ ٠ % کەمکردووەتەوە، هاوکات بەنداوی دوکانیش بۆ ٧٠ % کەمبووەتەوە. دەستوەردانی راستەوخۆش هەیە لەلایەن خودی سەرۆکوەزیران و سەرۆککۆماری عێراق بۆ یەکلاییکردنەوەی ئەو بابەتە".  وەزیری سەرچاوەکانی ئاوی سووریا ئامادەی وڵاتەکەی دەربڕیوە بۆ پشتیوانی لە دۆسیەی ئاو و پارێزگاری لە کۆگاکردنی ستراتیژی بەنداوەکان. هەردوولاش رێكکەوتن دیدار و کۆبوونەوەکانیان بەردەوام بێت بۆ خستنەڕووی دوایین پێشهاتەکان و سەرەتای مانگی حوزیرانی - یان دیاریکرد بۆ ئەوەی جارێکی دیکە کۆببنەوە.  کەمیی بارانبارین مەترسییەکانی وشکەساڵی تاوەکو رادەیەکی مەترسیدار بەرزکردووەتەوە و ئاستی ئاوی دوو رووبارە سەرەکییەکەی عێراقیش دابەزیوە، لە ساڵانی پێش ٢٠٠٣ لە ھەر چرکەیێکدا ٦٠٠ مەتر سێجا ئاو لە رێگەی رووباری دیجلە و فوراتەوە دەرژایە نێو خاکی عێراق. کەچی ئێستا ئەو دوو رووبارە لە چرکەیێک تەنیا ٣٢٠ مەتر سێجا ئاو دەرژێننە نێو خاکی عێراق.  رووباری دیجلە و فورات ئاویان هێندە کەمیکردووە لە زۆر شوێن بووەتە جۆگەلە. بەپێی ئاماری وەزارەتی سەرچاوە ئاوییەکان، لە دوای ساڵی ٢٠٠٣ ـوە ئاوی رووبارەکانی عێراق بە رێژەی ٤٧ %  کەمیکردووە، لە بەغدا ئاستی ئاوی دیجلە نزیکەی پێنج مەتر دابەزیوە، بەڵام رووباری فورات زیاتر لەم ئاستە کەمیکردووە، تاوەکو بەرەو خوارووی عێراقیش بچیت ئاستی ئاوی ئەو دوو رووبارە کەمتر دەبێتەوە.  عەون زیاب، بریکاری وەزارەتی سەرچاوە ئاوییەکانی عێراق بە تۆڕی میدیایی رووداوی راگەیاند، ھۆکاری دابەزینی ئاستی ئاو سرووشتییە بەھۆی کەمیی بارانبارین، بەڵام ناکرێت زیانەکە تەنیا ئێمە لە ئەستۆی بگرین، بەڵکو دەبێت زیانەکە دابەشبکرێت بە شێوازێکی یەکسان، هەروەها دەشڵێت، "نابێت تورکیا ئاو بگرێتەوە بۆ پێداویستیی خۆی و وڵاتانی دیکە بێبەش بکات، ئەوەش رێگەپێدراو نییە نە لەرووی پەیوەندیی نێودەوڵەتی نە لە لایەنی مرۆڤایەتیشەوە، رێککەوتننامەمان هەیە لەگەڵ تورکیا بەوەی لە ھەر چرکەیێک ٥٠٠ مەتر سێجا ئاو بەرداتەوە لە سنووری تورکیا سووریا بۆ عێراق، پێویستە تورکیا پابەندبێت بە رێککەوتنەکە".  بەپێی ئاماری وەزارەتی کشتوکاڵی عێراق، لە ساڵی ٢٠١٩ وە تاوەکو ئێستا زیاتر لە ملیۆنێک دۆنم زەوی کشتوکاڵی لە پارێزگاکانی کەربەلا، نەجەف، زیقار، میسان و بەسرە، کەڵکی کشتوکاڵی نەماوە.   عەبدوڵڵا حەیالی، قایمقامی قەزای بەعقوبەی ناوەندی پارێزگای دیالە بە تۆڕی میدیایی رووداوی راگەیاند، سەرەتای کەمئاوی لە پارێزگای دیالە دەرکەوتووە و کێشەکانیش کەڵەکە بوون. بەهۆی کەمئاوییەوە چاوەڕێی دروستبوونی کێشە گەورە دەکرێت لەوانەش کۆچکردن لە پارێزگاکەدا.  قایمقامی قەزای بەعقوبە دەڵێت، پێویستە لایەنە پەیوەندارەکان هەر لە ئێستاوە چارەسەرێک بدۆزنەوە، بەڵام چارەسەرەکە کاتی نەبێت و دەشڵێت، وڵاتانی دراوسێ ئاویان لە عێراق بڕیوە، لەگەڵ ئەوەشدا ئەو وڵاتانە خۆشیان هەمان کێشەیان هەیە.  هەر لەوبارەوە، موهەند مەعموری، بەڕێوەی سامانی ئاو لە پارێزگای دیالە بە تۆڕی میدیایی رووداوی راگەیاند، پارێزگای دیالە ٨٠ - ٩٠ % پشت بە ئاوی دەریاچەی حەمرین دەبەستێت، بەراورد بە ساڵانی رابردوو، ئاو لە پارێزگای دیالە نزیکەی ٩٠ % کەمیکردووە.   موهەند مەعموری ئاماژەی بەوەکرد، کەمبوونەوەی ئاوی هاتوو بۆ  پارێزگاکە، وایکردووە ئاوی دەریاچەی حەمرین کەمبکات و پارێزگاکەش لە پلانی هاوینەدا بێبەش بێت. مەعەموری دەشڵێت، نزیکەی ١٥٠ هەزار دۆنم زەوی پارێزگاکە بۆ کاری کشتوکاڵی دەشێت، ئێستا ئەو رووبەرە لە وەرزی هاویندا لە ژێر هەڕەشەی بێکەڵکبووندایە.