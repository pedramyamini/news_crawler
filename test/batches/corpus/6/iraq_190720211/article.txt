رۆژی یەکشەممە لە چەند پارێزگایەکی عێراق و چەند وڵاتێک رێپێوان و ناڕەزایەتی بەڕێوەچوون؛ ئەمەش دوای دوو رۆژ هات لە ئاشکراکردنی تۆمەتبار بە کوشتنی هیشام هاشمی، گۆشەنووسی رووداو و شارەزا لە گرووپە پەڕگیرەکان لە بەغدا، حکومەتی عێراق دەڵێت "بکوژەکە ئەفسەری پۆلیسە"، بەبێ ئەوەی پاڵنەر و هۆکاری تاوانەکە ئاشکرا بکات.  حەمزە عەبدولڕەزاق، خۆپێشاندەر دەڵێت "ئەمڕۆ رێپێوانێکی پاڵپشتی لە هەموو پارێزگاکانی عێراق بەڕێوەچوو، لە وڵاتانی جیهانیش، بەتایبەت لەنێو رەوەندی عێراقی، رێپێوانەکە بۆ کۆتاییهێنانە بە دەربازبوون لە سزادان، دەمانەوێت بکوژانی خۆپێشاندەران ئاشکرا بکرێن، وا دوو ساڵە داوای ئاشکراکردنی بکوژانی خۆپێشاندەران دەکەین، دوێنێ کازمی تەنیا ئەنجامدەری کردەوەی کوشتنی هیشام هاشمیی پاڵەوانی ئاشکرا کرد، ئێمە ئەنجامدەرەکەمان ناوێت؛ بەڵکو ئەو لایەنانەمان دەوێت کە لەپشتی بوون".  خۆپێشاندەران لە بەغدا وێنەی کوژراوەکانی ناڕەزایەتییەکانی ئۆکتۆبەری ساڵی ٢٠١٩ یان بەرزکردەوە، دواتر لە گۆڕەپانی فیردەوسەوە بەرەو گۆڕەپانی تەحریر ناوەندی هەمیشەیی خۆپێشاندانەکانی دژی گەندەڵی و لایەنە سیاسییەکان لە شارەکە رۆیشتن، بۆ گوشارخستنەسەر کۆمەڵگەی نێودەوڵەتی بۆئەوەی هەڵوێستی تووندتر بەرامبەر کوشتنی چالاکڤانان لە عێراق بنوێنێت.  خۆپێشاندەرێک بەناوی یەقین عەواد ئاماژەی بەوە کرد "ئەمڕۆ خۆپێشاندانمان کرد بۆئەوەی لێپێچینەوە لەگەڵ بکوژانی خۆپێشاندەران بکەین و دەمانەوێت بەچاوی خۆمان بیانبینین، تووندترین سزایان بدەن، باشە ئێمەی عێراقی کۆتاییمان پێدێت، ئاخۆ عێراق بۆ کێ دەمێنێتەوە، بۆ نموونە بۆ مێزەر بەسەرەکان".  کۆمیسیۆنی باڵای مافەکانی مرۆڤ لە عێراق دەڵێت؛ لە ئۆکتۆبەری ساڵی ٢٠١٩ وە تاوەکو ئێستا ٣٥ چالاکڤان لە عێراق کوژراون و هەوڵی کوشتنی ٨٢ چالاکڤانی دیکەش دراوە.  هاوکات رێکخراوی لێبووردنی نێودەوڵەتی رایگەیاندووە، لە سەرەتای دەستپێکردنی خۆپێشاندانەکانەوە لە ئۆکتۆبەری ٢٠١٩ وە زیاتر لە ٦٠٠ کەس کوژراون و هەزاران کەسیش برینداربوون.