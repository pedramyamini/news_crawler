فالح فەییاز، سەرۆکی دەستەی حەشدی شەعبی لە هەڤپەیڤینێکدا لەگەڵ میدیای فەرمیی عێراق رایگەیاند، "لە چەند رۆژی داهاتوودا، پشتیوان بە خودا، دەستدەکەین بە خەرجکردنی جیاوازی و زیادەی مووچەی شایستە. ئەو پارەیە لە ماوەی ١٠ رۆژی داهاتوودا خەرج دەکرێت".   سەرۆکی دەستەی حەشدی شەعبی ئاماژەی بەوەکرد، چەکدارانی حەشدی شەعبی ئەو جیاوازیی مووچە وەردەگرن کە لە سەرەتای ئەمساڵەوە وەریان نەگرتووە و ئەوەی پێکەوە بۆیان خەرج دەکرێت پارەی مانگەکانی یەک و دوو و سێیە.  فالح فەییاز ئاماژەی راشیگەیاند، "بڕی زیادەکە بۆ هەر مانگێک ٢٥٣ هەزار و ٢٨٨ دینارە؛ ئەو پارەیەی بۆ هەر چەکدارێک بۆ ئەو سێ مانگە خەرج دەکرێت نزیکەی ٧٦٠ هەزار دینارە".   حەشدی شەعبی نزیکەی ١٦٠ هەزار چەکداری هەیە، لە یاسای بودجەی ئەمساڵ (٢٠٢١)دا مووچەی هەر چەکدارێکی حەشدی شەعبی بە ملیۆنێک و ٤١٥ هەزار دینار دیاریکراوە.  جیاوازیی مووچەکە لەوێوە دروستبووە کە ئەمساڵ بودجەی عێراق لە کۆتاییەکانی مانگی ئادار پەسندکرا و تاوەکو ئەو کاتەش چەکدارانی حەشدی شەعبی هەر بەپێی ساڵی ٢٠٢٠ مووچەیان وەرگرتووە، لە ساڵی ٢٠٢١ مووچەکەیان بەرزکراوەتەوە و بڕیارە بڕی ئەو بەرزبوونەوەیە لە ماوەی داهاتوودا وەربگرن.