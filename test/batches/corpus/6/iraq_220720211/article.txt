هەڵکەوت عەزیز، پەیامنێری رووداو لە بەغدا رایگەیاند، سبەینێ هەینی ٢٣ - ٠٧ - ٢٠٢١ گەڕی چوارەمی دانوستاندنی ستراتیژیی نێوان عێراق و ئەمریکا دەستپێدەکات و لە ٢٦ی مانگ سەرۆکی ئەمریکا لە کۆشکی سپی پێشوازی لە سەرۆکوەزیرانی عێراق دەکات و بابەتی سەرەکیی نێو گفتوگۆ و دانوستاندنەکانیش، بابەتی کشانەوەی هێزەکانی ئەمریکا دەبێت لە عێراق.  لەدوای کوژرانی قاسم سولەیمانی و ئەبو مەهدی موهەندیس زیاتر لە ١٠ گرووپی جیاوازی چەکداری دروستبوون و بە ئاشکرا هێرش دەکەنە سەر بەرژەوەندییەکانی ئەمریکا لە عێراق و گوشارێکی زۆریان لەسەر مستەفا کازمی، سەرۆکوەزیرانی عێراق و حکومەتەکەی دروستکردووە.  لە چوارچێوەی پلانی کشانەوەی هێزەکانی ئەمریکا و هاوپەیمانیی نێودەوڵەتی لە عێراق، تاوەکو ئێستا پێنج بنکەی سەربازی بەتەواوەتی رادەستی هێزە عێراقییەکان کراون، لە کۆبوونەوەی سبەینێدا ئەگەر باس لە میکانیزم و هەنگاوەکانی کشانەوەی هێزەکانی ئەمریکاش بکرێت و بڕیاری کۆتایی لەسەر بدرێت و رێککەوتنی لەسەر بکرێت، رەنگە بۆ کشانەوەی هێزە شەڕکەرەکان بێت، بەو پێیەی ئەمریکا ستراتیژیەتی قووڵی لە عێراق هەیە و وا بە ئاسانی دەستبەرداری عێراق نابێت و گۆڕەپانەکە بۆ ئێران چۆڵ ناکات.  ناوەندی رەند، کە ناوەندێکی توێژینەوەی ئەمریکییە و زیاتر لە ٧٢ ساڵە ئەزموونی لێکۆڵینەوەی ستراتیژیی هەیە، لە راپۆرتێکدا باسی ئەگەرە جیاوازەکانی بەردەم ئەمریکا لە عێراق و ئەنجامیان لەسەر سیاسەتی واشنتن دەکات.  بەپێی راپۆرتەکە، ئەمریکا چەند بەرژەوەندییەکی لە عێراق هەن، ئەوانیش بریتین لە، بەرەنگاربوونەوەی ئێران، بەرەنگاربوونەوەی داعش و بەهێزکردنی پێگەی سەربازیی ئەمریکا لە رۆژهەڵاتی ناوەڕاست. ئەم سێ بەرژەوەندییەی ئەمریکا، وادەکات ئەستەم بێت ئەمریکا بە ئاسانی دەست لە عێراق هەڵبگرێت.  رۆژی پێنجشەممە ١٥ - ٠٧ - ٢٠٢١، سەرۆکوەزیرانی عێراق لە بەغدا لەگەڵ برێت مەکگۆرک، هاوئاهەنگیکاری دۆسیەی رۆژهەڵاتی ناوەڕاست و باکووری ئەفریقا لە ئەنجوومەنی ئاسایشی نیشتمانیی ئەمریکا و شاندی یاوەری کۆبووەوە.  بەگوێرەی راگەیێندراوی نووسینگەی سەرۆکوەزیرانی عێراق، "لە کۆبوونەوەکەدا گفتوگۆ لەبارەی هاوئاهەنگی و هاوکاریی هاوبەش لە بوارە جیاوازەکان کراوە، لەوانەش ئامادەکارییەکان بۆ گەڕی داهاتووی دیالۆگی ستراتیژیی نێوان عێراق و ئەمریکا، میکانیزمی کشانەوەی هێزە شەڕکەرەکان لە عێراق و گواستنەوە بۆ قۆناخێکی نوێ لە هاوکاریی ستراتیژی، پەرەپێدانی پەیوەندیی نێوان هەردوو وڵات و بەهێزکردنی ئاسایش و سەروەریی عێراق".