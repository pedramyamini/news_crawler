بەپێی راگەیێندراوی نووسینگەی راگەیاندنی سەرۆکوەزیرانی عێراق، مستەفا کازمی، ئەمڕۆ شەممە، لە یەکەم کۆبوونەوەی شانەی چارەکردنی قەیرانی کارەبا لە عێراق کە دوێنێ بڕیاری پێکهێنانی دا و هەر خۆی سەرۆکایەتی دەکات رایگەیاند، "بەشێک لە برادەران گلەییمان لێدەکەن کاتێک دەڵێم ئەم حکومەتە باجی سیاسەتە هەڵەکان، پینەدۆزییەکان و بەفیڕۆدانی پارە بەدرێژایی ١٧ ساڵ دەدات لە هەموو بوارەکاندا بەتایبەت لە کەرتی وزە؛ من لە گۆشەی بانگەشەی هەڵبژاردنەوە قسە ناکەم، چونکە ئەمە بەرپرسیارێتییەکی مێژوویی و ئەخلاقییە، دەبێ لەگەڵ گەلدا راشکاوبین دوای ئەوەی حکومەتە یەک لە دوای یەکەکان شکستیان هێنا لەوەی راشکاوبن لەگەڵیدا لە ترسی توڕەبوونی شەقامی عێراقی، راستییەکە ئەوەیە کە ئەو بەرپرسیارێتییە لە ئەستۆی هەموو کابینەکانی حکومەت و سیاسەتوانانە. "  مستەفا کازمی گوتیشی: "دەپرسم هۆکاری بڕیارنەدان لە بەستنەوەی تۆڕی کارەبامان بە تۆڕی کارەبای وڵاتانی دراوسێمان و جیهان بە درێژایی ١٧ ساڵ چییە؟ کەچی کارەبای عێراق تەنیا بە تۆڕی کارەبای کۆماری ئیسلامیی ئێران بەستراوەتەوە و ئەویش بەپێی توانای خۆی درێخی نەکردووە، بۆچی عێراق لە گۆشەگیرکراوە لە ئاستی شایستەکانی گەلەکەی؟ ساڵێکە بڕیاری بەستنەوەی تۆڕی کارەبای عێراقمان بە هەموو وڵاتانی دراوسێ داوە، بەڵام ئەو بابەتە کات و ئارامگرتنی دەوێت، بەڵام دەپرسین ئەوە کێیە بڕیاری داوە عێراق جیابکاتەوە و رێگە لە بەیەک بەستنەوەی تۆڕی کارەبا بدات؟ "  وەکو کازمی باسی کردووە، بڕیاربەدەست لە هەر وڵاتێک بەپێی تواناکانی وڵاتەکەی ستراتیژی و پلانی داهاتوو دادەڕێژێت؛ دەشپرسێت "باشە بۆچی عێراق بەدرێژایی ١٧ ساڵ وێستگەی گازیی دروستکردووە بۆ بەرهەمهێنانی کارەبا لە کاتێکدا توانای دابینکردنی گازمان بۆ ئەو وێستگانە نییە و پلانێکی هاوکاتیش نەبوو بۆ بەرهەمهێنانی گاز؟ تەنانەت پلانیش نەبوو بۆ هەمەجۆرکردنی سەرچاوەکانی هاوردەکردنی گاز ئەگەر پێویست بکات؟ بەرپرسیارێتی ئەو هەڵە گەورەیە لە ئەستۆی کێیە؟ لە بابەتی گازیش تۆڕەکانی دابینکردنی گاز بۆ وێستگەکانی کارەبا لە عێراق تەنیا بە کۆماری ئیسلامیی ئێران بەستراوەتەوە؛ ئەوانیش درێغییان نەکردووە و بەردەوامن لە هەناردەکردنی گاز لە کاتێکدا پێدانی شایستەی ئەو گازە بەهۆی سزا سەپێندراوەکان دواکەوتووە، کاتێکی زۆرمان پێویستە؛ لەگەڵ ژێرخان بۆ دۆزینەوەی سەرچاوەی جێگرەوە بۆ گاز لە وڵاتانی دیکە، ئێستاش هەرچەندە دەستمان پێکردووە، بەڵام پێویستمان بە دوو تاوەکو سێ ساڵی دیکەیە بۆ دەستکردن بە بەرهەمهێنانی گاز و دابینکردنی بەشی زۆری پێداویستییەکانی وێستگەکان. "  سەرۆکوەزیرانی عێراق ئاماژەشی کرد: "پێش دوو رۆژ گوتیان هێڵەکانی گواستنەوەی کارەبا بەهۆی زۆر لێبارکردن توانەوە، چونکە هەر لە بنەڕەتدا کۆنن، پرسیارەکەش ئەوەیە بۆچی سیستمی گواستنەوەی کارەبا لە عێراق ٤٠ % ـی بەرهەمی کارەبا دەفەوتێنێت؟ بۆچی بۆ نموونە لە ساڵی ٢٠٠٥ ـەوە تاوەکو ئەمڕۆ دەستمان بە دروستکردنی سیستمێکی نوێی گواستنەوە نەکرد؟ هەر هەنگاوێک بۆ چارەکردنی کێشەی کارەبا لە عێراق پێویستی بە چەند ساڵێکە، چونکە عێراق بە کردار و بە درێژایی ساڵانی رابردوو هیچ هەنگاوێکی نەناوە. "  بەرەبەیانی دوێنێ هەینی بەهۆی لەکارکەوتنی هێڵێکی سەرەکی گواستنەوەی تەزووی کارەبا لە ناوەڕاستی عێراق سیستمی دابەشکردنی تەزووی کارەبا لە هەموو عێراق کوژایەوە ئەوەش بووە هۆی بچرانی تەزووی کارەبا لە زۆربەی پارێزگاکان لە کاتێکدا پلەی گەرما لە عێراق گەیشتووەتە نزیکی ٥٠ پلەی سیلیزی، بەڵام دوای نزیکی حەوت کاژێر کارەبا لە پارێزگاکانی عێراق دابینکرایەوە.  ئەمە لە کاتێکدایە ئەنجوومەنی وەزاریی ئاسایشی نیشتمانیی عێراق دەڵێ؛ بەرهەمهێنانی تەزووی کارەبا لە عێراق ئێستا گەیشتووەتە زیاتر لە ٢٠ هەزار مێگاوات و ئەوە بەرزترین ئاستی بەرهەمهێنانی کارەبایە بەدرێژایی مێژووی عێراق، لەگەڵ ئەوەشدا وەزارەتی کارەبای عێراق دەڵێ بۆ دابینکردنی کارەبا رۆژانە ٢٤ کاژێر پێویستیان بە بەرهەمهێنانی زیاتر لە ٢٨ هەزار مێگاوات کارەبایە.