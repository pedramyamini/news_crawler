لیوا خالید موحەننا، گوتەبێژی وەزارەتی ناوخۆی عێراق رایگەیاند، بەپێی بڕیارەکانی لیژنەی باڵای تەندروستی و سەلامەتی نیشتمانی، رێگە بەهیچ هاووڵاتییەک نادرێت سەردانی وەزارەت و فەرمانگە قەرەباڵخەکانی وەک خانەنشینی، هاتووچۆ، پاسپۆرت، شارستانی، وڵاتینامە بکات، ئەگەر ڤاکسینی وەرنەگرتبێت یان پشکنینی نوێی کۆرۆنای پێنەبێت. بڕیارەکە لە ٢٠/٤/٢٠٢١ وە دەچێتە واری جێبەجێکردنەوە.   گوتەبێژی وەزارەتی ناوخۆی عێراق راشیگەیاند، "دەبێت کارمەندانی دەزگا ئەمنییەکان ڤاکسین وەربگرن، بەتایبەتی ئەوانەی راستەوخۆ بەرکەوتەیان لەگەڵ هاووڵاتیان هەیە، لەوانەش بازگەکان. لە سیستەمی سەربازییدا سەرپێچیکردن لە فەرمان و رەتکردنەوەی ڤاکسین نییە.   بەپێی خشتەیەک فەرمانبەرانی فەرمانگەکان لە چەند رۆژی داهاتوودا ڤاکسینیان پێدەدرێت و دواتر بڕیارەکە لە ٢٠ی ئەم مانگەدا دەکەوێتە واری جێبەجێکردنەوە. هاووڵاتیانیش دەبێت پشکنینی PCRـیان پێبێت کە لەماوەی هەفتەیەکدا ئەنجامدرابێت یان بیسەلمێنن کە ڤاکسینیان وەرگرتووە.  تاوەکو ئێستا سێ جۆر ڤاکسین گەیشتوونەتە عێراق و هەرێمی کوردستان کە بریتین لە سینۆفارم، ئەسترازێنیکا و فایزەر و ٢١٥ هەزار و ٨٠١ کەسیش ڤاکسینیان وەرگرتووە.  دوو کاروانی سینۆفارمی چینی گەیشتوونەتە عێراق؛ یەکەم کاروانی لە ٢/٤/٢٠٢١ گەیشت، کە پێکهاتبوو لە ٥٠ هەزار ژەم. دواتر کاروانی دووەم گەیشت کە نزیکەی ٢٠٠ هەزار ژەمە ڤاکسین بوو.   رۆژی ٢٥/٣/٢٠٢١ یش یەکەم کاروانی ڤاکسینی ئەسترازێنیکا گەیشتە عێراق، کە پێکهاتبوو لە ٣٣٦ هەزار ژەمە ڤاکسین. رۆژی ١١/٤/٢٠٢١ یش یەکەم کاروانی فایزەر گەیشت، کە لە ٤٩ هەزار ژەم پێکهاتبوو.   تاوەکو ئێستا ٩٦٤ هەزار و ٤٣٥ تووشبووی کۆرۆنا لە عێراق و هەرێمی کوردستان تۆمارکراون، ٨٤٣ هەزار و ٨٥١ کەس لەو تووشبووانە چاکبوونەتەوە، واتە ٨٧.٥ % ـی تێکڕای تووشبووان؛ هەروەها ١٠٥ هەزار و ٦٥٥ تووشبووی کۆرۆنا هێشتا چارەسەر وەردەگرن، ٤٩٤ لەو تووشبووانە لەژێر چاودێریی چڕدان، ١٤ هەزار و ٩١٥ تووشبووی کۆرۆناش گیانیان لەدەستداوە.