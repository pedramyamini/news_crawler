بەپێی راگەیێندراێکی سەرۆکایەتیی کۆماری عێراق، "سەرچاوەیەکی بەرپرس لە سەرۆکایەتی کۆماری عێراق بە تووندی ئەو هەواڵە رەتدەکاتەوە، کە دەزگایەکی راگەیاندنی ناوخۆی عێراقی بڵاویکردووەتەوە، کە گوایە دکتۆر بەرهەم ساڵح، سەرۆککۆماری عێراق کوتلە سیاسییەکانی ئاگادارکردووەتەوە، کە بەڕێوەچوونی هەڵبژاردن پێشوەخت لە وادەی دیاریکرای خۆیدا، کە مانگی تشرینی داهاتووە رەتدەکاتەوە".  سەرچاوەکە دەڵێت: "ئەو هەواڵە بەهیچ شێوەیەک راست نییە" و ئاماژەی بەوەکرد، "سەرۆککۆمار تائێستا رژدە لەسەر ئەوەی هەڵبژاردن لە وادی دیاریکراوی خۆیدا بەڕێوەبچێت، کە مانگی تشرینی یەکەمە، ئەمەی لە دیداری لەگەڵ هێز و کوتلە و پارتە سیاسییەکان دووپاتکردووەتەوە و ئەمەش تۆمارکراوە لە چەند بەیاننامەی فەرمی کە سەرۆکایەتیی کۆمار دەریکردوون".  سەرچاوەکەی سەرۆکایەتی کۆمار، داوا لە دەزگاکانی راگەیاندن دەکات ئاگادار و ورد و راستگۆ بن، زانیارییەکان لە سەرچاوەی فەرمی وەربگرن، بڵاوکردنەوەی ئەو هەواڵەش بەبێ وردبینی ئامانجەکە بێڕێزیکردنە.