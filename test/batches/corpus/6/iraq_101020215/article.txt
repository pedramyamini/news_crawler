پلانی ئەمنیی هەڵبژاردنەکانی عێراق لەلایەن لیژنەیەکی تایبەتەوە سەرپەرشتی دەکرێت بە سەرۆکایەتیی، عەبدولئەمیر شمەری، جێگری فەرماندەی فەرماندەیی ئۆپەراسیۆنە هاوبەشەکانی عێراق.  نووسینگەی رۆژنامەڤانیی سەرۆکوەزیرانی عێراق، لە تویتەر چەند وێنەیەکی مستەفا کازمیی بڵاوکردەوە کە تێیدا دەردەکەوێت، کازمی لە کۆبوونەوەدایە لەگەڵ لیژنەی ئەمنیی هەڵبژاردنەکان.  نووسینگەکەی کازمی لە تویتەکەدا نووسیویەتی، "کازمی سەردانی لیژنەی ئەمنیی هەڵبژاردنەکانی کرد و سەرپەرشتیی ئاسایشی هەڵبژاردن دەکات".  ئەمڕۆ مستەفا کازمی، سەرۆکوەزیرانی عێراق لە بەغدا دەنگی دا و رایگەیاند، لەبەردەم ئاڵنگارییەکی گەورەدا بوون و بەسەریاندا سەرکەوتن، دەبووایە هەڵبژاردنەکان لە ٦ ـی حوزەیران بەڕێوەچووبان، "هەندێک ویستیان دوای بخەن بۆ بەهاری ٢٠٢٢، ئێمە خستمانە ١٠ ـی ئۆکتۆبەر".  ئەمڕۆ بە بەشداریی ٢٤ ملیۆن و ٢٩ هەزار و ٩٢٧ دەنگدەر لە عێراق و هەرێمی کوردستان پرۆسەی دەنگدانی گشتی بۆ هەڵبژاردنی ٣٢٩ ئەندامی ئەنجوومەنی نوێنەرانی عێراق بەڕێوەدەچێت، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەبێت، ئەو ناوەندانەش بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.