کاردیناڵ لویس رافائیل ساکۆ رایگەیاند، ٢٥٠ هەزار دۆلار لەو پارەیە لەلایەن حکومەتی عێراقەوە خەرجدەکرێت، ٥٠ هەزاری دراوەتە بەرپرسانی کلدانیی موسڵ و ٥٠ هەزارەکەی دیکەی دراوەتە بەرپرسانی کاسۆلیکی سریانی، بۆئەوەی بۆ مەبەستی گونجاو بەکاریبهێنن.  پاتریارکی کلدانییەکان لە عێراق و جیهان ئاماژەی بەوە کردووە، دەست بە خەرجکردنی ئەو پارەیە کراوە و "تاوەکو ئێستاش ١٢ پاکێجی خۆراکمان لە سەرانسەری وڵات دابەشکردووە" و ئەویش بەبێ جیاوازیی ئایینی بەسەر خێزانەکاندا دابەشدەکرێت.  کاردیناڵ ساکۆ نامەیەکیشی بۆ پاپا فرانسیس ناردووە و تێیدا ئاماژەی بەوە کردووە، پێی خۆشە سەردانی ڤاتیکان بکات بۆئەوەی سوپاسی پاپا فرانسیس بکات لە بەرامبەر سەردانەکەی بۆ عێراق و هەرێمی کوردستان، بەڵام کۆرۆنا رێگرە.  لە نامەکەیدا پاتریارکی کلدانییەکان جەخت لەوەش دەکاتەوە، سەردانەکەی پاپا فرانسیس لەلایەن تەواوی پێکهاتەکانی عێراقەوە پێشوازیی لێ کرا، رووی دەمی دەکاتە پاپای ڤاتیکان و دەشڵێت، "هۆشیارت کردینەوە لە گرنگیی قبووڵکردن و رێزگرتن لە جیاوازییەکان، مامەڵەکردن وەکو برا، یەکدی خۆشویستن، یارمەتیدانی یەکدی بۆ رەخساندنی زەمینەیەک کە تێیدا هەموو کەسێک ئازادانە و شکۆمەندانە بژی و مافەکانیشی پارێزراوبن".  رۆژی ٥ی مانگی رابردوو، پاپا فرانسیس گەیشتە بەغدا و لە فڕۆکەخانەی نێودەوڵەتیی بەغدا لە لایەن مستەفا کازمی، سەرۆکوەزیرانی عێراقەوە پێشوازیی لێ کرا. رۆژی ٦ی مانگ سەردانی نەجەفی کرد و لەگەڵ عەلی سیستانی، مەرجەعی باڵای شیعەکان کۆبووەوە و دواتریش سەردانی شاری شوێنەوایی ئووری کرد.  رۆژی ٧ی مانگ، پاپای ڤاتیکان گەیشتە هەرێمی کوردستان و لە فڕۆکەخانەی نێودەوڵەتیی هەولێر لەلایەن نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی حکومەتی هەرێمی کوردستانەوە پێشوازیی لێ کرا. هەمان رۆژ پاپا فرانسیس سەردانی موسڵ و قەرەقووشی کرد و دواتر گەڕایەوە هەولێر و لە یاریگەی نێودەوڵەتیی فرانسۆ هەریری بەشداریی لە رێوڕەسمێکدا کرد.  رۆژی ٨ی مانگ، پاپا فرانسیس لە بەغداوە گەڕایەوە ڤاتیکان.