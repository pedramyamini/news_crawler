محەممەد موحێ، گوتەبێژی کەتیبەکانی حیزبوڵڵای عێراقی بە رادیۆی رووداوی راگەیاند، گەلی فەلەستین رووبەڕووی دەسەڵاتی دڕندەی ئیسرائیل دەبێتەوە و مافی خۆیەتی بە هەر شێوازێک بێت بەرگریی لە خۆی بکات، لەبارەی سەرچاوەی مووشەکەکانی حەماس، بێگومان ئێمە هەر شتێک کە لە دەستمان بێت هاوکاریی گەلی فەلەستین دەکەین، چونکە گەلی فەلەستین پێویستی بە هاوکاری و پێویستی بە چەکە،   گوتەبێژی کەتیبەکانی حیزبوڵڵای عێراق لەبارەی چەکەکانی دەست فەلەستینییەکانەوە دەڵێت، "فەلەستینییەکان خۆیان دانیان بەوەداناوە کە هەرچی چەکی هەیانە لە لایەن کۆماری ئیسلامی ئێرانەوە دەستیان دەکەوێت، بەتایبەت کاتێک عەرەبەکان پشتیان تێکردن".  لەبارەی بەشدارییان لە خۆپێشاندانەکانی بەغدا کە بڕیارە ئەمڕۆ بەڕێوەبچن، گوتەبێژی کەتیبەکانی حیزبوڵلا گوتی: "ئێمە بەشداری هەموو گردبوونەوەیەک دەکەین دژی ئیسرائیل و پاڵپشتیی گەلی فەلەستین بکات".  هەروەها سەبارەت بە پرسی بەردەوامیی هێرشەکان بۆ سەر هێزەکانی ئەمریکا لە عێراق و بەشداریی کەتیبەکانی حیزبوڵلا لە عێراق محەممەد موحێ دەڵێت: "گەلی عێراق لەگەڵ بوونی هێزە بیانییەکان نییە، عێراق مافی خۆیەتی رووبەڕووی ئەو هێزە بیانییانە ببێتەوە، چونکە بوونی ئەو هێزانە بۆ پاڵپشتیکردنە لە ئیسرائیل و دژایەتیکردنی کۆماری ئیسلامیی ئێران، ئەمریکییەکانیش دەبێت رێز لە ئیرادەی گەلی عێراق بگرن و لە عێراق بچنە دەرەوە".  گوتەبێژی کەتیبەکانی حیزبوڵڵا پێیوایە بە چوونەدەرەوەی ئەمریکا لە عێراق داعش لاواز دەبێت نەوەکو بەهێزتر لەو بارەیەوە دەڵێت، "عێراقییەکان بە هەموو پێکهاتەکانیانەوە رووبەڕووی داعش بوونەوە، بۆچی ئێستا پرسی سەرهەڵدانەوەی داعش سەرهەڵدەداتەوە کە باسی چوونەدەرەوەی هێزە بیانییەکان دەکرێت، چوونەدەرەوەی ئەمریکا لە عێراق هیچ بۆشاییەک دروست ناکات، بەڵکو بە پێچەوانەوە رێگری دەکات لەوەی کە کۆتایی بە داعش بێت و تێکبشکێنرێت".