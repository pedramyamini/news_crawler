بەڕێوەبەرایەتی بەرگریی شارستانیی عێراق، ئەمڕۆ شەممە ١٤ - ٨ - ٢٠٢١ لە راگەیەندراوێکدا رایگەیاند: "تیمەکانمان هەموو هەوڵێک دەدەن بۆ کۆنترۆڵکردن و کوژاندنەوەی رووداوێکی گەورەی ئاگرکەوتنەوە لە کۆگایەکی ماددەی پلاستیکی لە ناوچەی وەزیرییە لە بەغدا؛ بۆ ئەو مەبەستەش بەربەستێکمان بە ئاو لە پێشی ئاگرەکە دروستکردووە بۆ رێگەگرتن لە تەشەنەسەندنی بەرەو کۆگاکانی دیکەی ناوچەکە".  کەوتنەوەی ئاگرەکەی وەزیرییە لە بەغدا لە کاتێکدایە، رووداوەکانی ئاگرکەوتنەوە لە عێراق لەم وەرزەی هاویندا زۆر و دڵتەزێن بوون؛ لە ١٢ی تەممووزی ٢٠٢١ دا ئاگر لە بەشێکی نەخۆشخانەی ئیمام حوسێن لە شاری ناسرییەی ناوەندی پارێزگای زیقار کەوتەوە.   نەخۆشخانەکە تایبەت بوو بە چارەسەرکردنی تووشبووانی ڤایرۆسی کۆرۆنا و رووداوەکەش بووە هۆی گیانلەدەستدانی ٦٠ کەس و برینداربوونی ٥٠ کەسی دیکە.  هەروەها لە ٢٤ی مانگی نیسانی ٢٠٢١ دا رووداوێکی هاوشێوە لە نەخۆشخانەی ئیبن خەتیب لە بەغدا کەوتەوە و بەهۆیەوە ٨٢ کەس گیانیان لەدەستدا و ١١٠ کەسی دیکەش برینداربوون.