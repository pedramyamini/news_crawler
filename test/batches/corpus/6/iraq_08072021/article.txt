قەیس خەزعەلی، سەرۆکی عەسائیبی ئەهلی هەق لە لاپەڕەی تایبەتیی خۆی لە تۆڕی کۆمەڵایەتی تویتەر لەبارەی هێرشەکانی ئەم دواییەی سەر ئەمریکا لە عێراق و هەرێمی کوردستان نووسیویەتی، ئەگەر باڵیۆزخانەی ئەمریکا بخرێتە نێو هاوکێشەکە، کاتیۆشا بەکارناهێنین، کە بەوە ناسراوە بەوردی ئامانج ناپێکێت، لەکاتێکدا کە چەکی زۆر پێشکەوتوو لە پێکانی ئامانج لەبەردەستە.  سەرۆکی عەسائیبی ئەهلی هەق دەشڵێت، خوێنی شەهیدان لە ئەستۆی ئێمەیە و ناوەستین تاوەکو هەموو هێزە بیانییەکان لە عێراق دەرنەکەین.  لەسەرەتای ئەمساڵەوە نزیکەی ٥٠ جار هێرشکراوەتە سەر بەرژەوەندییەکانی ئەمریکا لە عێراق و سووریا، بەڵام تا ئێستا تەنیا دووجار بە فەرمانی بایدن هێرشکراوەتە سەر ئەو گرووپە چەکدارە عێراقیانەی کە لە ئێرانەوە نزیکن و واشنتن بە ئەنجامدانی هێرشەکان تۆمەتباریان دەکات.   واین مۆرۆرتۆ، گوتەبێژی هاوپەیمانیی نێودەوڵەتیی دژی داعش بە رووداوی راگەیاند "ئەمریکا و هێزەکانی هاوپەیمانان لە عێراق هەمیشە بەمافی خۆیان دەزانن بەرگری لە خۆیان بکەن. هاوپەیمانان هێرشیان نەکردووەتە سەر ئەو گرووپە میلیشیا یاخیبوانە؛ ئەوانن هێرشدەکەنە سەر ئێمە. ئەمریکا هێرشدەکاتە سەر هەڕەشەکانی سەر بەرگریی بەکۆمەڵی ئەمریکا و هاوپەیمانان و هاوبەشە عێراقییەکانمان. "  رۆژی چوارشەممە ٠٧ - ٠٧ - ٢٠٢١ بنکەی ئاسمانیی عەین ئەسەد مووشەکباران کرا، وەین مۆرۆتۆ، گوتەبێژی هاوپەیمانیی نێودەوڵەتیی دژی داعش لە تویتەر رایگەیاند، "بە ١٤ مووشەک هێرشکراوەتەسەر بنکەی ئاسمانیی عەین ئەسەد. مووشەکەکان لەنێو بنکەکە کەوتوونەتە خوارەوە".  شەوی سێشەممەش، کاژێر ١١: ٣٠ خولەک بە درۆن هێرش کرایە سەر بنکەی سەربازیی هەولێر کە هێزەکانی ئەمریکای لێیە، دژەتیرۆری هەرێمی کوردستان و گوتەبێژی هاوپەیمانیی نێودەوڵەتی پشتڕاستیدەکەنەوە کە هیچ زیانێکی گیانی یان ماددی نەبووە جگە لە سووتانی پوش و پەڵاشی دەوروبەری بنکەکە سەربازییەکە.   دوای هێرشەکە، واین مۆرۆتۆ، گوتەبێژی هێزەکانی هاوپەیمانیی نێودەوڵەتیی دژی داعش لە تویتێکدا رایگەیاند، لە هێرشەکەی سەر هەولێردا، یەک درۆن بەکارهێنراوە.  ئەمریکا بەم دواییانە سێ ملیۆن دۆلاری وەکو خەڵات راگەیاند بۆ هەر کەسێک کە زانیاری لەسەر سەرچاوەی هێرشەکان ئاشکرابکات.