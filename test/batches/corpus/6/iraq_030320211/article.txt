ئیخلاس دلێمی، پەرلەمانتاری لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "رێککەوتن، یاخود پێشنیازێکی ماڵی شیعە هەیە، بۆ ئەوەی دەقێکی یاسایی لەبارەی پشکی هەرێمی کوردستان لە بودجەدا پێشکێش بکەن، بەپێی رای ئەوان ئەو دەقە نزیکە لە دەقە حکومییەکە، بەڵام تاوەکو ئێستا بە فەرمی پێشکێشیان نەکردووە".  ئیخلاس دلێمی کە پەرلەمانتاری فراکسیۆنی پارتی دیموکراتی کوردستانە دەڵێت، "ئەگەر بە فەرمی هەر دەقێک پێشکێشی بکەن سەیری دەکەن، بزانن ئەو دەقە چەندە دەتوانرێت جێبەجێبکرێت، ئەگەر گونجاو بێت و خزمەت بە پرۆسەی سیاسی بکات، دۆخەکە بە ئاراستەی پەسندکردنی بودجە بێت ئەوا پەسندی دەکەن، بەڵام ئەگەر هاتوو ئەو دەقە قابیلی جێبەجێکردن نەبێت، دۆخەکە لەسەر حکومەتی هەرێمی کوردستان و حکومەتی فیدراڵی قورس بکات، ئەوا بێگومان رەتدەکرێتەوە".  تاوەکو ئێستا پشکی هەرێمی کوردستان لە بودجە یەکلایی نەبووەتەوە، د. عەلی عەللاوی، وەزیری دارایی عێراق لە هەڤپەیڤینێکدا لەگەڵ ئاژانسی هەواڵیی عێراقی راگەیاندووە، هیچ بابەتێکی تەکنیکی نییە ئاستەنگ لەبەردەم دەنگدان بە پرۆژە یاسای بودجە دروستبکات، بەڵکو بابەتەکە پەیوەندیی بە پشکی هەرێمی کوردستانەوە هەیە.  حکومەتی هەرێمی کوردستان و حکومەتی عێراق پێشتر رێککەوتنیان لەسەر ئەوە کردبوو کە لە بەرامبەر رادەستکردنی رۆژانە ٢٥٠ هەزار بەرمیل نەوت و نیوەی داهاتی نانەوتی هەرێمی کوردستان ئەوا حکومەتی بەغدا پابەند دەبێت بە ناردنی مووچە و شایستە داراییەکان بە رێژەی ١٢.٦٧ % ـی بودجەی گشتیی عێراق، بە مەرجێک حکومەتی هەرێمی کوردستان خۆی تێچووی کۆمپانیا نەوتییەکان لە ئەستۆ بگرێت.  کاتێک ئەو رێککەوتنە گەیشتە پەرلەمانی عێراق لایەنە شیعەکان پێی رازی نەبوون و چەند پێشنیازێکی دیکەیان خستە بەردەم حکومەتی هەرێمی کوردستان وەکو، رادەستکردنی هەموو نەوتی هەرێمی کوردستان یان رادەستکردنی کۆی مەلەفی نەوت بە بەغدا، بەڵام حکومەتی هەرێمی کوردستان و فراکسیۆنە کوردستانییەکانی پەرلەمانی عێراق بەوە رازی نەبوون و بە "لادان لە دەستوور" ناویان برد.