ئەمڕۆ چوارشەممە ٢٨ - ٠٧ - ٢٠٢١ هاوپەیمانیی ' منبەری عێراق ' لە راگەیێندراوێکدا کشانەوەی لە هەڵبژاردن راگەیاند و ئاماژەی بەوە دا، دوای "نەمانی هەلی ئەنجامدانی هەڵبژاردنێکی خاوێن"، بڕیاریانداوە لە هەڵبژاردن پاشەکشە بکەن و بایکۆتی بکەن.     لە بەشێكی دیکەی راگەیێندراوەکەدا هاتووە، "ژینگەیەکی لەبار بۆ هەڵبژاردن لەسایەی بەربڵاویی چەکی لەدەستدەرچوو لە عێراقدا نییە". داواش لە هەموو لایەنەکان دەکەن بایکۆتکردنی هەڵبژاردن رابگەیێنن.     لە راگەیێندراوەکەی هاوپەیمانیی منبەر ئەوەش هاتووە، "کوشتنی چالاکڤانان و دۆخی دارایی خراپ و بەشداریپێنەکردنی ئاوارەکان لە هەڵبژاردن، هۆکارە بۆ پاشەکشەکردنمان لە هەڵبژاردنەکاندا. "     نزیکەی هەفتەیەک پێش ئێستا حیزبی شیوعیی عێراقی لە کۆنگرەیەکی رۆژنامەڤانیدا بایکۆتکردنی هەڵبژاردنی پێشوەختی راگەیاند.  پێشتر چەند حیزب و لایەنی دیکەش کشانەوەیان لە هەڵبژاردن رایگەیاندبوو. رەوتی سەدر دیارترین لایەن بوو کە لە هەڵبژاردنەکان کشایەوە، دوای کشانەوەی سەدریش گومانی زۆر خرایە سەر بەڕێوەچوونی هەڵبژاردن، بەڵام جومانە غەلای، گوتەبێژی کۆمیسیۆنی باڵای هەڵبژاردنی عێراق بە رووداوی راگەیاندبوو، کشانەوەی لایەنێک نابێتە هۆی بەڕێوەنەچوونی هەڵبژاردنی پەرلەمان کە بڕیارە لە ١٠ - ١٠ - ٢٠٢١ بکرێت.