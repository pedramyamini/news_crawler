د. ڤیان سەبری، سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند، ئەوەی پێویست بوو کراوە و کۆبوونەوەکەی پەرلەمان دەکرێت، ئاماژەی بەوەش کرد "فراکسیۆنەکانی شیعە لەنێو خۆیاندا لە کۆبوونەوەدان" و ئەوانیش چاوەڕێی زەنگی دەستپێکردنی کۆبوونەوەی پەرلەمانن.  سەرۆکی فراکسیۆنی پارتی دیموکراتی کوردستان لەبارەی ئەنجامی کۆبوونەوەکەی پەرلەمان و سێ وەزیرەکەی حکومەتی عێراق ئاماژەی بەوە کرد " لەسەر نرخی دۆلار و قەرز رێککەوتوون".  د. ڤیان سەبری گوتیشی "لە کۆبوونەوەکەدا هاوڕابووین لەسەر مانەوەی نرخی دینار بەرامبەر دۆلار وەکو ئێستا، واتە یەک دۆلار بەرامبەر بە ١٤٥٠ دینار، هەروەها هاوڕابووین لەسەر پێویستیی قەرزکردن کە بڕەکەی بە ٥ تریلیۆن و ٧٠٠ ملیار دینارە، بەتایبەت بۆ وەبەرهێنانی وەکو کارەبا و سکەی شەمەندەفەر و هتد".  سەرۆکی فراکسیۆنی پارتی دیموکراتی کوردستان لە پەرلەمانی عێراق ئاماژەی بەوەش کرد، رێککەوتن کراوە لەسەر ئەوەی ئەو قەرزانە لەناو پرۆژەیاساکەدا بمێننەوە، "ئێستاش چاوەڕێی رێککەوتنی کۆتایی دەکەین بۆئەوەی دانیشتنەکە بکرێت، پەرلەمانتاران ئامادەن و رێژەی یاسایی تەواوە".  لەبارەی بڕگەی "ئەگەر حکومەتی هەرێمی کوردستان پابەند نەبوو، هەموو بەرکەوتەکانی دەبڕدرێت"، د. ڤیان سەبری گوتی "ئەو بڕگەیە نەماوە لەنێو پرۆژەیاساکەدا و هەڵگیراوە".  پێشتر د. موسەنا ئەمین، ئەندامی پەرلەمانی عێراق بە تۆڕی میدیایی رووداوی راگەیاند، تاوەکو ئێستا لایەنە شیعەکان لەنێو خۆیاندا لەبارەی پرۆژەیاسای بودجە ناکۆکن، بۆیە ئەگەر نەگەیشتنە رێککەوتن، ئەوا کۆبوونەوەی ئەمشەوی پەرلەمان ناکرێت و بۆ سبەی دووشەممە ٢٩ - ٠٣ - ٢٠٢١ دوادەخرێت.  ئەو پەرلەمانتارەی عێراق گوتیشی، سوننەکانیش داواکارییان لەبارەی ناوچەکانیان هەیە لە پرۆژەیاسای بودجەدا.  ئەمڕۆ یەکشەممە ٢٨ - ٠٣ - ٢٠٢١ دوای زیاتر لە چوار کاژێر لە کۆبوونەوەی لیژنەی دارایی پەرلەمانی عێراق، د. ئەحمەد سەفار، بڕیاردەری لیژنەی دارایی پەرلەمان بە رووداوی راگەیاند، "لە کۆبوونەوەکەدا دەنگ بە پشکی هەرێمی کوردستان درا و لایەنەکانیش لەسەر بودجەی ٢٠٢١ی عێراق رێککەوتن".