د. هەیسەم عوبەیدی، بەڕێوەبەری هۆبەی پتەوکردنی تەندروستی لە وەزارەتی تەندروستیی عێراق بە تۆڕی میدیایی رووداوی راگەیاند، "نەخۆشیی تای خوێنبەربوون لە عێراق کە نەخۆشییەکی کوشندەیە لە دوو هەفتەی رابردوودا تۆمارکراوە و سێ کەس بەهۆیەوە گیانیان لەدەستداوە؛ یەکێکیان لە بەغدا بووە کە دانیشتووی کەرکووک بووە و دوو کەسەکەی دیکەش لە پارێزگای زیقار".  بەڕێوەبەری هۆبەی پتەوکردنی تەندروستی لە وەزارەتی تەندروستیی عێراق گوتیشی، "نەخۆشییەکە ڤایرۆسییە و لە ئاژەڵەوە بۆ مرۆڤ دەگوازرێتەوە؛ سەرەتا دەبێتەهۆی دروستبوونی تایەکی زۆر و پاشان خوێنبەربوونی لێدەکەوێتەوە و دواتر مردن".  بە گوتەی د. هەیسەم عوبەیدی، مردن بەهۆی ئەم نەخۆشییە زۆرە و دەڵێت، "مەرج نییە ئەوانەی تووشی دەبن گیانلەدەستبدەن، بەڵام رێژەی مردنیش بەهۆیەوە بەرزە کە ٦٠ % دەبێت".  سەبارەت بە هۆکار و چۆنێتی گواستنەوەی نەخۆشییەکە لە ئاژەڵەوە بۆ مرۆڤ، بەڕێوەبەری هۆبەی پتەوکردنی تەندروستی لە وەزارەتی تەندروستیی عێراق ئاماژەی بەوە کرد "نەخۆشیی تای خوێنبەربوون لەڕێگەی گەنەوە دەگوازرێتەوە، سەرەتا دەچێتە سەر پێستی ئاژەڵەکە و دواتر رەنگە ببێتە هۆی گواستنەوەی نەخۆشییەکە؛ یان ئەو کەسانەی راستەوخۆ لەگەڵ ئاژەڵ مامەڵە دەکەن وەکو گۆشتفرۆشەکان، رەنگە یەک خوێنبەربوونی بچووک ببێتەهۆی ئەوەی ڤایرۆسەکەیان بۆ بگوازرێتەوە".  بەرپرسەکەی وەزارەتی تەندروستیی عێراق ئاماژەی بەوەش کرد، ئەم نەخۆشییە ٤٢ ساڵە لە عێراق هەیە، بەڵام ناوبەناو بڵاودەبێتەوە، هۆکارە سەرەکییەکەشی ئاژەڵە و "ئێستا لە جەژنی قوربان نزیکدەبینەوە و دەبێت دانیشتووانی عێراق ئاگایان لە خۆیان بێت، بەتایبەت ئەوانەی ئاژەڵ سەردەبڕن و لێیەوەی نزیکن".  لای خۆیەوە د. هاژە هۆشیار، بەرپرسی هۆبەی پتەوکردنی تەندروستی لە وەزارەتی تەندروستیی هەرێمی کوردستان بە تۆڕی میدیایی رووداوی راگەیاند، هێشتا لە هەرێمی کوردستان هیچ حاڵەتێکی تووشبوون بە نەخۆشیی تای خوێنبەربوون تۆمارنەکراوە، بەڵام هۆشداری دەدات و دەڵێت، "ئەم چەند رۆژە کە خەڵکێکی زۆر قوربانی دەکەن، دەبێت زیاتر ئاگاداربن، چونکە مەترسیی بڵاوبوونەوەی هەیە".  سەبارەت بە چۆنێتی خۆپاریزی لە ڤایرۆسەکە، د. هاژە گوتی، "دەبێت ئاژەڵ لە هەموو ماڵێک سەرنەبڕدرێت، بەڵکو ببرێتە سەربڕینخانەکان، دەبێت شوێنی سەربڕینی ئاژەڵ فراوان بێت و گەرم نەبێت و هەموو کەرەستەکانی سەربڕینەکە خاوێن بن؛ ئەو کەسەشی کە ئاژەڵ سەردەبڕێت پشکنینی بۆ کرابێت و ئاژەڵەکەش پشکنینی بۆ کرابێت، هەروەها هەموو کەرەستەی پاکژکردنەوەی هەبێت و دەستکێش بکات".