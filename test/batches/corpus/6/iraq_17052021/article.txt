ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند: "لە پەرلەمانی عێراق بودجەی ساڵی ٢٠٢١ پەسندکراوە، ئەوەی ماوەتەوە ئەوەیە شاندی هەرێمی کوردستان سەردانی بەغدا بکات"، هەروەها بێئاگایی خۆی لە هۆکاری نەچوونی شاندەکە راگەیاند.   دوای سێ مانگ گفتوگۆ و دانوستاندن، پەرلەمانی عێراق کۆتایی مانگی ئاداری ئەمساڵ پرۆژەیاسای بودجەی ٢٠٢١ی پەسندکرد، ئێستا هەموو لایەنەکان چاوەڕێن بڕگە و ماددەکانی یاساکە جێبەجێ بکرێن.  لە بەشێكی دیکەی قسەکانیدا ئەحمەد سەفار گوتی، "دەبێت شاندی هەرێمی کوردستان بچێت حیساباتی خۆیان بکەن، پارەی نەوت و داهاتی سنوورەکان و هتد.. بزانن جیاوازییەکەی چەندە ئەوەی دەمێنێتەوە بۆ هەرێمی کوردستانی بنێرن".  لەبارەی وەڵامی حکومەت، رووداو چەند جارێک پەیوەندیی بە گوتەبێژ و د. خالید شوانی، وەزیری هەرێم راسپێردراو بۆ کاروباری بەغدا کرد، بەڵام هیچ کام لە پەیوەندییەکان بەردەست نەبوون.  بودجەی عێراق ١٣٠ ترلیۆن دینارە، پشکی هەرێمی کوردستان ١٣.٩ % یە، کە نزیکەی ١١ ترلیۆن دینارە. وردەکاری بەشەبودجەی هەرێمی کوردستان لە ماددە ١١ی بودجەی عێراق جێگیر کراوە.   بەو پێیە پێویستە هەولێر، ٦٥٢ ملیار دیناری داهاتی نەوت و  ١٠٠ - ١٢٥ ملیار دینار داهاتی نانەوتیی رادەستی بەغدا بکات، تاوەکو بەغدا شایستە داراییەکانی هەرێمی کوردستان بنێرێت.     هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.     بەپێی ماددەی ١١ ـی یاسای بودجەی ئەمساڵ، دەبێ هەرێمی کوردستان بەلایکەم رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، دەبێ حکومەتی هەرێمی کوردستان لانیکەم رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێ هەرێمی کوردستان ٥٠ % ـی داهاتی نانەوتی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت.