ئەحمەد عەبادی، گوتەبێژی وەزارەتی کارەبای عێراق، رۆژی یەکشەممە ٠٦ - ٠٦ - ٢٠٢١ بە تۆڕی میدیایی رووداوی راگەیاند "بەهۆی چاککردنەوەی هێڵی گواستنەوەی تەزووی کارەبا لە ئێرانەوە بۆ باشووری عێراق گواستنەوەی تەزووی کارەبا لەڕێگەی ئەو هێڵەوە وەستا. کێشەکە تەنیا یەک کاژێر بەردەوام بوو، بەڵام بووە هۆی لەدەستدانی سێ هەزار و ٦٠٠ مێگاوات کارەبا لە پارێزگاکانی باشووری عێراق. دواتر کێشەکە چارەسەرکرا".  گوتەبێژی وەزارەتی کارەبای عێراق گوتیشی "عێراق ئێستا رۆژانە نزیکەی ١٧ هەزار مێگاوات کارەبا بەرهەمدەهێنێت و هێڵەکانی دیکەی گواستنەوەی کارەبا لە ئێرانەوە بۆ عێراق بەردەوامن لە گواستنەوەی تەزووی کارەبا بۆ عێراق؛ هاوکات چاوەڕوانین ئێران رەزامەندی لەسەر پێشنیازەکانمان بدات بۆ زیادکردنی هەناردەکردنی گاز بۆ عێراق کە بۆ بەرهەمهێنانی کارەبا بەکاردەهێندرێت".  ئەحمەد عەبادی گوتیشی، ئێستا ئێران رۆژانە ٢٠ ملیۆن مەتر سێجا گاز بۆ عێراق هەناردە دەکات، بەڵام "ئێمە پێویستمان بە ٧٠ ملیۆن مەتر سێجا گازە بۆ بەرزکردنەوەی ئاستی بەرهەمهێنانی کارەبا لە عێراق بۆ نزیکی ٢٢ هەزار مێگاوات".  عێراق رۆژانە ١٢٠٠ مێگاوات کارەبا لە ئێرانەوە هاوردە دەکات، لەکاتێکدا رۆژانە پێویستی بە ٢٧ هەزار مێگاوات کارەبایە بۆ دابینکردنی کارەبای ٢٤ کاژێری بۆ هاووڵاتییانی.