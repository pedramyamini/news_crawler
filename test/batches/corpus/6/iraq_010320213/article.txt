باڵیۆزخانەی ئەمریکا نیگەرانیی خۆی بەرامبەر کوشتن و برینداربوونی خەڵک لە ئەنجامی دروستبوونی گرژییەکانی ناسریە دەردەبڕێت و ئاماژە بەوە دەکات، "هانی هەنگاوە گرنگەکانی حکومەتی عێراق بۆ هێورکردنەوەی گرژییەکان و چارەسەرکردنی ئاشتییانەی دۆخی ناسریە و لێکۆڵینەوە و سزادانی ئەوانەی بەرپرسن لەو تووندوتیژییانە دەدات".  پاش نزیکەی هەفتەیەک لە گرژی و پێکدادانی نێوان خۆپێشاندەران و هێزە ئەمنییەکان لە شاری ناسریەی ناوەندی پارێزگای زیقار لە باشووری عێراق، کە بەپێی کۆمیسیۆنی باڵای مافەکانی مرۆڤ لە عێراق کوژرانی ٥ خۆپێشاندەر و برینداربوونی زیاتر لە ٣٠٠ کەسی لێکەوتەوە، مستەفا کازمی، سەرۆکوەزیرانی عێراق ناچار یەکێک لە داواکارییە سەرەکییەکانی خۆپێشاندەرانی ناسرییەی جێبەجێکرد، ئەویش گۆڕینی پارێزگاری زیقار بوو، بەڵام خۆپێشاندەرانی ناسریە عەبدولغەنی ئەسەدی، پارێزگاری نوێی زیقاریش رەتدەکەنەوە.