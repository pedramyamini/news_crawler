ئەمڕۆ چوارشەممە، مستەفا کازمی سەرۆکوەزیرانی عێراق بە سەرۆکایەتیی شاندێکی حکومی، کە لە ژمارەیەک وەزیر و ئەندامانی لیژنەی هاوئاهەنگیی عێراقی سعودیە پێکهاتوون سەردانی سعودیە دەکات، سەردانەکەش لەسەر بانگهێشتی شا سەلمان بن عەبدولعەزیز ئالسعودی شای سعودیەیە.  حوسێن عەللاوی، راوێژکاری سەرۆکوەزیرانی عێراق رایگەیاند، سەردانەکەی سەرۆکوەزیرانی عێراق، گرنگە و لە دۆخێکی تایبەت دایە، لە سەردانەکانی رابردووی ئەندامانی تیمی حکومی و ئەنجوومەنی هاوئاهەنگیی عێراقی - سعودی ئامادەکاریی و رێکخستنی بۆ کراوە.  بە گوتەی عەللاوی لەو سەردانەدا ژمارەیەک دۆسیە تاوتوێدەکرێن، کە جێگەی بایەخی هەردوو وڵاتن لەوانە؛ چۆنێتی رووبەڕووبوونەوەی قەیرانەکانی ناوچەکە و هاوئاهەنگی و پشتیوانیکردنی پلانی دەستەی گەشەپێدانی نیشمانی عێراق، کە خستوویەتیە بەردەم کۆمپانیا سعودییەکان و ئاسانکارییکردن بۆ کۆمپانیا سعودییەکان و دروستکردنی پرۆژەی هاوبەش.  لای خۆیەوە، عەبدولعەزیز شەممەری، باڵیۆزی سعودیە لە بەغدا رایگەیاندووە، سەردانەکەی سەرۆکوەزیرانی عێراق لەکاتێکی گرنگە و ژمارەیەک دۆسیەی سیاسی و ئەمنی و ئابووری تاوتوێ دەکرێن و ژمارەیەک رێککەوتنیش لە چەندین بواردا واژۆ دەکرێن.  باڵیۆزی سعودیە جەختیکردەوە لە گرنگیی پەیوەندی نێوان هەردوو وڵات و گوتیشی، خواستێک هەیە بۆ ئەوەی وڵاتەکەی دەروازە سنوورییەکانی لەگەڵ عێراق زیاد بکات، وێڕای دەروازەی سنووری عەرعەر، کە ئێستا لە کاردایە.  لەبارەی ئەنجوومەنی هاوئاهەنگیی نێوان عێراق و سعودیە، شەممەری رایگەیاند، کۆبوونەوەکانی ئەنجوومەنەکە بەردەوامن و بەم نزیکانەش کۆبوونەوەیەکی گرنگ لەنێوان سەرمایەدارانی هەردوو وڵات دەکرێت.