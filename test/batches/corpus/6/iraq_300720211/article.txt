عیسام حوسێن، ئەندامی رەوتی سەدر لە کاتی بەشداریکردن لە بوولتەنی کۆڕۆژی تەلەڤزیۆنی رووداو رایگەیاند، بەشێک لە پارتە سیاسییەکان بەر لە بڕیاری موقتەدا سەدر لەبارەی کشانەوەی لە هەڵبژاردن، رەخنەیان لە یاسای هەڵبژاردن هەبوو لەسەر ئەوەی کە ئەو یاسایە زیان بە بەرژەوەندییەکانیان دەگەیێنێت، کەچی پاش بڕیارەکەی رەوتی سەدر، سەرجەم ئەو پارتانە "کە ئێمە بە پارتەکانی دەسەڵات ناویان دێنین، قسەی دیکە دەکەن و پێشوازی لە هەڵبژاردن دەکەن و داوا دەکەن کە لەکاتی خۆیدا لە ١٠ - ١٠ - ٢٠٢١ بەڕێوە بچێت. "   عیسام حوسێن گوتی"یەکێک لە ئامانجەکانی بڕیاری بایکۆتکردنی هەڵبژاردن لەلایەن موقتەدا سەدرەوە، بۆ ئەوەیە کە رەخنەکان لەسەر هەڵبژاردن کەمترببنەوە و هەڵبژاردن دوانەخرێت و یاری بەیاساکەی نەکرێت، بۆیە لە چەند رۆژی داهاتوودا موقتەدا سەدر چەند بڕیارێک دەردەکات و بڕیارەکان دەبنە سوپرایز بۆ لایەنەکان".  ئەو ئەندامەی رەوتی سەدر ئاماژەی بەوەشکرد، لایەنە سیاسییەکان رووداوەکانی ئەمدواییەی شارەکانی باشووری عێراقیان لە دژی سەدر بەکارهێنا، رووداوەکانیش وەکو سووتانی نەخۆشخانە و کوشتنی خەڵک، "ناکرێت رووداوێک کە هۆکارەکەی لەناکاو بووە یان هۆکارەکەی هەڵەیەکی کارگێڕی بووە، بخرێتە ئەستۆی رەوتی سەدر".  بە بۆچوونی عیسام حوسێن، ئەو پارتانە ترسیان لە بەرەوپێشچوونی رەوتی سەدر هەیە لە هەڵبژاردنەکانی داهاتوو، بۆیە موقتەدا سەدر ئەو بڕیارەی دەرکرد داوای گۆڕینی ئەو جۆرە گوتارانەی کرد. "دەبێت وریا بن لە بەکارهێنانی ئەو جۆرە گوتارانەی کە کاریگەریی خراپیان لەسەر جەماوەر دەبێت لەوانەیە ئەمە وا لە خەڵک بکات لەگەڵ یەکدی شەڕ بکەن و تەنانەت خوێن بڕژێت".  ئەندامەکەی رەوتی سەدر دەشڵێت، "دوای کشانەوەی رەوتی سەدر لە هەڵبژاردنەکان، ئەو هێرشە میدیایە وەستا و تەنانەت رووداوەکانیش کەمبوونەوە، بۆیە دەکرێت ئێستا بڵێن ئەگەری هەیە رووداوەکان بەئەنقەست یا دەستێکیان لە پشت بووبێ، بەتایبەت کە دەگوترا وەزیری تەندروستی سەر بە رەوتی سەدرە".  لەبارەی ئەو حیزب و کەسایەتییانەی کە لە رابردوو جومگەکانی دەسەڵاتی حکومڕانی عێراقیان بەدەستەوە بووە، عیسام حوسێن دەڵێ: ئەو بیرکردنەوەیان لەکاتی دەسەڵاتدا داعش و قاعیدە و گەندەڵی دروستکرد، بۆیە ئەوان هیچ دەستکەوتێکیان نییە پێشکێشی دەنگدەرانیان بکەن، بەتایبەت لە شارەکانی باشوور، موقتەدا دەیەوێت راشکاوانە پێیان بڵێت، "بەسە چیدیکە ئەو شێوازە بەکار مەهێنن، ئەو قۆناخە بەسەرچوو"، ئەوەی لە ناسریە روویدا وەک شەڕ و پێکدادانی نێوان حیزبەکان یا سووتانی بارەگاکانیان ئەوان پەندیان وەرنەگرتووە.   ئەو ئەندامەی رەوتی سەدر لە زاری موقتەدا سەدرەوە دەڵێت، "ئەوانەی کە دەیانەوێت بگەنە دەسەڵات مێژوویەکی خراپیان لە بەڕێوەبردنی وڵاتدا هەیە، هەر ئەمەش وادەکات لەو کاتە سەید موقتەدا هەڵوێستێکی جیاوازی هەبێت لە هەڵوێستەکانی ئێستای، ئەو پارت و سەرۆک فراکسیۆنانە مێژوویەکی خراپیان هەیە و موقتەدا رێگە نادات جارێکی دیکە پاسەوانە کۆنەکان بگەنەوە دەسەڵات، بۆ ئەمەش سەید موقتەدا بژاردەی سیاسی و جەماوەری لەبەردەمدایە، هەڵوێستی جەماوەری و سیاسی دەبێت، ئێمە دڵنیاین کە ئەوانە ملکەچی جەماوەر نابن، ئەوانە پەیوەستن بە ئامانجی وڵاتانەوە، ئەو شتانە رێگرن لەبەردەمیان تاوەکو خزمەتگوزاریی پێشکێشی خەڵک بکەن، مەترسییەکەش ئەمەیە".     عیسام حوسێن ئاماژەی بەوەشکرد "لەو باڕەوەدام کە بەڕێز موقتەدا لە چەند رۆژی داهاتوودا داوی خوێندنەوەی دۆخەکە بۆچوونێکی جیاوازی هەبێت".