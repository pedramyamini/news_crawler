سەرچاوەیەك لە نووسینگەی راگەیاندنی پۆلیسی پارێزگای دیالە بە تۆڕی میدیایی رووداوی راگەیاند: "كەسێك بە تۆمەتی بازرگانیكردن بە ماددەی هۆشبەر لە بنكەی پۆلیسی مەفرەق لە پارێزگای دیالە بووە، بەڵام ئازادکراوە و هێشتاش دیارنییە چۆن ئازادکراوە".  ئەو سەرچاوەیەی پۆلیس ئاماژەی بەوەدا بە مەبەستی بەدواداچوون و ئاشكراكردنی هۆكاری ئازادکردنی تۆمەتبارەكە، بریكاری وەزیری ناوخۆ بۆ كاروباری پۆلیس، لیژنەیەكی لێكۆڵینەوەی پێكهێناوە و لە ماوەی ٧٢ كاژێری داهاتوو ئەنجامی لیكۆڵینەوەكان رادەگەیێنرێت.  پێشتر وەزارەتی ناوخۆی عێراق لە راگەیێندراوێكدا رایگەیاندبوو دوای بڵاوبوونەوەی هەواڵی بەردانی كەسێك كە لە بنكەی پۆلیسی مەفرەق لە پارێزگای دیالە كە بە تۆمەتی بازرگانیكردن بە ماددەی هۆشبەرەوە دەستگیركرابوو، فەریق عیماد محەممەد، جێگری وەزیری ناوخۆ بۆ كاروباری پۆلیس، فەرمانی كردووە هەموو رێكارە یاساییەكان لە بەرامبەر بنكەی پۆلیسی مەفرەق بگیرێتەبەر.