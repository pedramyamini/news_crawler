بەڕێوەبەرایەتیی بەرگریی شارستانیی عێراق، ئەمڕۆ شەممە، لە راگەیێندراوێکدا رایگەیاند: "تیمەکانمان ئەو ئاگرەیان کوژاندەوە کە ئەمڕۆ لە حاوییەکی ماددەی کارەبایی لە فڕۆکەخانەی موسەننا لە ناوچەی کەرخ لە بەغدا کەوتەوە؛ لە کاتێکدا حاوییەیەکی دیکە لە تەنیشتنی حاوییە گڕگرتووەکدا هەبوو تەقەمەنی و مووشەکی تێدا بوو، بەڵام تیمەکانمان ئاگرەکەیان کۆنترۆڵکرد بەبێ ئەوەی هیچ زیانێکی مرۆیی لێبکەوێتەوە. "  هەر لە راگەیێندراوەکەدا هاتووە: "تیمەکانی بەرگریی شارستانی سێ کرێکاریان لە نەخۆشخانەکە رزگارکرد و توانیان ئەو ئاگرەی کە لە دوو کەرەڤانەی نەخۆشخانەی حەبووبی کەوتەوە بکوژێننەوە، ئەو کەرەڤانانەش لە ماددەی سەندەویچ پەناڵ دروستکراون کە زوو گڕدەگرن و بەکارهێنانیان دژی رێنماییەکانی سەلامەتی و پاراستنە کە بەڕێوەبەرایەتیی بەرگریی شارستانی دەریکردوون. "  هاوکات بەڕێوەبەرایەتیی بەرگریی شارستانیی عێراق ئاماژەی بەوە کرد، "ئەو کەرەڤانانەی کە ئەمڕۆ لە نەخۆشخانەی حەبووبی گڕیان گرت یەکێکیان بۆ چارەسەرکردنی تووشبووانی شێرپەنجە تەرخانکراوە؛ ئەوەی دیکەشیان بۆ نووستنی کرێکارانی نەخۆشخانەکە تەرخانکراوە، بەڵام خۆشبەختانە رووداوەکە هیچ زیانێکی مرۆیی لێنەکەوتەوە و زیانە مادییەکانیش کەمن، لەگەڵ ئەوەش داوامان لە بنکەی پەیوەندیداری پۆلیس لە ناوچەکە کردووە لێکۆڵینەوە لە رووداوەکە بکات بۆ ئاشکراکردنی هۆکارەکانی. "  ئەم رووداوانە لە کاتێکدان لە ١٣ ـی تەممووزی ٢٠٢١ دا ئاگر لە بەشێکی نەخۆشخانەی ئیمام حوسێن لە شاری ناسرییە ناوەندی پارێزگای زیقار کەوتەوە؛ کە تایبەت بوو بە چارەسەرکردنی تووشبووانی ڤایرۆسی کۆرۆنا، رووداوەکەش بووە هۆی گیانلەدەستدانی ٦٤ کەس و برینداربوونی ٥٠ کەسی دیکە.  هەروەها لە ٢٤ ـی مانگی نیسانی ٢٠٢١ دا رووداوێکی هاوشێوە لە نەخۆشخانەی ئیبن ئەلخەتیب لە بەغدا روویدا و بەهۆیەوە ٨٢ کەس گیانیان لەدەستدا و ١١٠ کەسی دیکەش برینداربوون.