ئەمڕۆ پێنجشەممە ٠١ - ٠٧ - ٢٠٢١ پەرلەمانی عێراق کۆدەبێتەوە و چەند پڕۆژەیاسایەک دەخاتە دەنگدانەوە و خوێندنەوەش بۆ ژمارەیەکی دیکە دەکات. بانگهێشتکردنی وەزیری کشتوکاڵیش لە بەرنامەی کاری پەرلەمانە.  بەشار کیکی، جێگری سەرۆکی فراکسیۆنی پارتی دیموکراتی کوردستان لە پەرلەمانی عێراق بە تۆڕی میدیایی رووداوی راگەیاند، پەرلەمانی عێراق بڕیاریداوە ئەمڕۆ میوانداری محەممەد کەریم خەفاجی، وەزیری کشتوکاڵی عێراق بکات ' لەسەر ئەوەی بێڕێزی بە ژنە پەرلەمانتارێک کردووە و لە نووسینگەکەی دەریکردووە ' و دەڵێت "بەهیچ شێوەیەک قبووڵ ناکرێت بێڕێزی بە پەرلەمانتاران بکرێت. "  وەزارەتی کشتوکاڵ: وەزیری کشتوکاڵ تووشی کۆرۆنا بووە نایەتە کۆبوونەوە   محەممەد کەریم خەفاجی، وەزیری کشتوکاڵی عێراق داوای لێبووردن دەکات و ئامادەی کۆبوونەوەی ئەمڕۆی پەرلەمانی عێراق نابێت. لە کاتێکدا ئامادەبوونی وەزیری کشتوکاڵ لە بەرنامەی کاری ئەمڕۆی پەرلەمانە.  د. مەهدی جبووری، بریکاری وەزارەتی کشتوکاڵی عێراق بۆ کاروباری کارگێڕی، رۆژی چوارشەممە نووسراوی فەرمی بۆ ئەمینداریەتی پەرلەمانی عێراق کردووە، کە تێیدا ئاماژەی بە نووسراوی پەرلەمان کردووە لە ٢٩/٦/٢٠٢١ لەبارەی ئامادەبوونی وەزیری کشتوکاڵ لە کۆبوونەوەی رۆژی پێنجشەممە ١/٧/٢٠٢١ی پەرلەماندا.  بریکاری وەزارەتی کشتوکاڵ لە نووسراوەکەدا ئاماژەی بەوەکردووە، کە وەزیری کشتوکاڵ داوای لێبووردن دەکات و ناتوانێت ئامادەی کۆبوونەوەی رۆژی پێنجشەممەی پەرلەمان بێت، بەهۆی ئەوەی تووشی ڤایرۆسی کۆرۆنا بووە.  هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، کاژێری یەکی دوای نیوەڕۆی ئەمڕۆ پێنجشەممە ٠١ - ٠٧ - ٢٠٢١، پەرلەمانی عێراق کۆدەبێتەوە و دیارترین بەرنامەی کاری کۆبوونەوەکەش بریتییە لە:  - دەنگدان بە پێشنیازە یاسای پاڵەوانییەتی وەرزشی  - دەنگدان بە پڕۆژەیاسای پاراستنی فەرمانبەرانی مافپەروەر  - دەنگدان بە پڕۆژەیاسای تاوانی زانیارییەکان  - پرسیاری زارەکی لە وەزیری کشتوکاڵ  بڕیاردەری پەرلەمانی عێراق ئاماژەی بەوەشکرد، هەر لە کۆبوونەوەکەدا خوێندنەوە بۆ ژمارەیەک پڕۆژەیاسا دەکرێت لەوانە: خوێندنەوەی دووەم بۆ پڕۆژەیاسای جەژنی نیشتمانی کۆماری عێراق.   هەروەها خوێندنەوەی یەکەم بۆ پڕۆژەیاسای هەموارکردنی یاسای باری کەسی ژمارە ١٨٨ی ساڵی ١٩٥٩. خوێندنەوەی یەکەم بۆ پڕۆژەیاسای پەسندکردنی رێککەوتنی گواستنەوەی دەریایی نێوان عێراق و میسر.