ئەبو عەلی عەسكەری، بەرپرسی ئەمنیی كەتائیبی حیزبوڵڵا لە راگەیێندراوێكدا رایگەیاند: "هێزێكی حەشدی شەعبی كە ئێمە سەرپەرشتی و هاوكاریان دەكەین بە مەبەستی جێبەجێكردنی ئەركەكانیان و بەرگریكردن لە وڵاتەكەمان، بۆ ناوچەیەكی دەوروبەری بەغدا گواسترانەوە، ئەمەش هەنگاوێكی رۆتینییە و پێویست بە هاوئاهەنگی لەگەڵ هیچ لایەنێك ناكات".  بەرپرسی ئەمنی كەتائیبی حیزبوڵڵا لە روونکردنەوەکەیدا ئاماژەی بەوەداوە بە هۆكاری هونەری و ئەمنی ئاراستەی ئەو هێزە بۆ ناوەڕاستی بەغدا گۆڕدراوە.  بە گوتەی ئەبو عەلی، ژمارەیەك لە "گەنجە خوێنگەرمەكان"ی نێو هێزەكە بەبێ ئاگاداری ئەوان، ئەو هەلەیان قۆستووەتەوە بۆ ئەوەی داوای "مافی رەوا" بكەن، ئەبوو دەڵێت "ئەركی خوازیارانی چاكسازی و بەشداربووانی حكومەتە چاو بە پێویستییەكانی هەژاران و كەمدەرامەتان بخشێننەوە، تۆمەت بۆ كەس هەڵنەبەستن و لەنێو ئاوی لێڵدا راو نەكەن".   گرووپی رەبعەڵلا، کە دوێنێ پێنجشەممە بە جلی سەربازی و ئۆتۆمبێلی سەربازیی بێ تابلۆ بە شەقامەکانی بەغدا سووڕانەوە، بەیاننامەیەکی چوار خاڵیان خوێندەوە لە یەکێك لە خاڵەکانی داوای پێنەدانی بودجە بە هەرێمی کوردستان دەکەن.  بەرپرسی ئەمنی کەتائیبی حیزبوڵڵا لە روونکردنەوەکەیدا ئاماژەی بە پشکی هەرێمی کوردستان لە بودجەدا داوە و دەڵێت: "بەبێ رادەستكردنی داهاتی نەوت و دەروازە سنوورییەكان لەگەڵ رەچاوكردنی دەستنەبردن بۆ مووچەی گەلی كورد، هەرێمی كوردستان پشكی لە بودجەدا نابێت".  ئەبو عەلی هەروەها دەڵێت:  "ئەركی حكومەتە ئەوانەی گرێبەستەكانیان هەڵوەشاوەتەوە بیانگەڕێنێتەوە، كار بۆ بێكاران دابین بكات، بەشە خۆراكی مانگانە بگەڕێنێتەوە و نرخی دیناریش لە بەرامبەر دۆلار وەكو خۆى لێبكاتەوە".  نمایشەکەی چەکدارانی رەبعەڵڵا کاردانەوەی زۆری بەدوای خۆیدا هێنا. مستەفا كازمی، سەرۆكوەزیرانی عێراق گوتی: "ئامانج لە نمایشە سەربازییەكەی رەبعەڵڵا ئاڵۆزكردنی رەوشەكە و دوورخستنەوەی عێراقە لە رۆڵی راستەقینەی خۆی".  هەروەها موقتەدا سەدر، رێبەری رەوتی سەدر لە تویتێکدا داوای روونکردنەوەی لە حەشدی شەعبی کرد و رایگەیاند ئەگەر ئەو گرووپە سەر بە حەشدی شەعبین دەبێت سزایان بدات، ئەگەرنا دەبێت خۆیان لێ بێبەری بکات.  بەڵام دەستەی حەشدی شەعبی لە روونکردنەوەیەکدا رەتیكردەوە هیچ جوڵەیەكی سەربازیان لە بەغدا ئەنجامدابێت و رایگەیاند، هێزەكانیان بە فەرمانی فەرماندەی گشتیی هێزە چەكدارەكان و هاوئاهەنگی لەگەڵ فەرماندەیی ئۆپەراسیۆنە هاوبەشەكان جووڵەیان پێدەکرێت.