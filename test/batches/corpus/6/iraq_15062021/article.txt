مستەفا کازمی، سەرۆکوەزیرانی عێراق لە کۆبوونەوەی ئەمڕۆی ئەنجوومەنی وەزیراندا، باسی لە ساڵیادی فتوای عەلی سیستانی، مەرجەعی باڵای شیعە لە عێراق کرد کە وەک خۆی باسیکرد "پشتیوانییەکی گەورە" بوو بۆ بەدیهێنانی سەرکەوتن بەسەر داعشدا. هاوکات لە ساڵیادی دامەزراندنی حەشدی شەعبی لە حوزیرانی ٢٠١٤ دا، کازمی رایگەیاند، "حەشدی شەعبی رۆڵێکی گەورە و بەرچاوی هەبوو لەگەڵ هێزە چەکدارەکانی دیکە، بۆ بەدیهێنانی سەرکەوتن و پاراستنی یەکێتیی وڵات. "  لە بەشێکی دیکەی قسەکانیدا، سەرۆکوەزیرانی عێراق هۆشداری دایە وەزیرەکانی و گوتی: "بە هەموو شێوەیەک رەتیدەکەینەوە وەزارەتەکان بۆ بانگەشەی هەڵبژاردن بەکاربهێنرێن. ئەو حکومەتە پیشەییە، هەر کەسێک وەزارەتەکان بۆ مەبەستی هەڵبژاردن بەکاربهێنێت رووبەڕووی لێپرسینەوە دەبێتەوە".   کازمی زیاتر روونیکردەوە، سکاڵا هەیە لەسەر رێکاری بەشێک لە دەزگاکانی سەر بە وەزارەتی کار و کاروباری کۆمەڵایەتی کە گومانی مەرامی هەڵبژاردنیان لێدەکرێت، لەسەر حیسابی بژێوی هەژاران، ئەمەش لە رێگەی پشتیوانیکردن لە هەندێک بەربژێر، لە بەرامبەر بڕینەوەی مووچەی چاودێریی کۆمەڵایەتی، بۆیە لێکۆڵینەوە لەو سکاڵایانە دەکەن. گوتیشی، رێگە نادەن چینی هەژاران و بژێوی و مووچەکانیان بۆ مەرامی هەڵبژاردن بەکاربهێنرێن.   سەرۆکوەزیرانی عێراق ئاماژەی بەوەکرد، گرنگیی زۆر دەدەن بە دابینکردنی سەبەتەی خۆراک و دابەشکردنی بەسەر چینی هەژاران، کاری لە پێشینەی حکومەتیش سووککردنی کۆژانی چینی هەژاران و دابینکردنی ژیانێکی باشە بۆیان.