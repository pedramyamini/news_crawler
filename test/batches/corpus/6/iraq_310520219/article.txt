پێشتر رۆژنامەی واشنتن پۆستی ئەمریکی بڵاویکردەوە، بەپێی ئەنجامە سەرەتاییەکان، هێرشی مانگی نیسانی رابردووی سەر فڕۆکەخانەی هەولێر لەڕێگەی فڕۆکەی بێفڕۆکەوانی ئێرانی و لەلایەن گرووپە چەکدارەکانی عێراق ئەنجامدراوە.  عەبدولڕەحمان جەزائیری، فەرماندەی حەشدی شەعبی لە وەزارەتی بەرگریی عێراق بە تۆڕی میدیایی رووداوی راگەیاند، "ئێستا فڕۆکەی بێفڕۆکەوان تەنیا لەدەست حەشدی شەعبی یان سەرکردەکانی نییە؛ بەڵێ درۆنی ئێرانی هەیە کە زیاتر لە جارێک دژی داعش و پێگە سەربازییەکان بەکارهێندراوە. ئەمڕۆ کێشەی گەورە لەبارەی بوونی هێزەکانی ئەمریکا لە ناوچەی هەولێر هەیە، کە ناوچەیەکی عێراقییە. ئەمریکا، حەشدی شەعبیی کردووەتە ئامانج؛ بۆیە حەشدی شەعبی ئامادەباشیی کردووە. بەڵێ، فڕۆکەی درۆن لە ئێرانەوە هێندراوە و دراوەتە دەستەی حەشدی شەعبی بۆئەوەی بەکاریبهێنێت، ئەگەر رووبەڕووی هەر هێرش و پەلاماردانێک بووەوە، لەوانەش بەئامانجکردنی سەرکردە سەربازییەکانی حەشدی شەعبی. بەڵێ، ئەو فڕۆکە درۆنانە هەن. ئێرانییەکان و حەشدی شەعبی دانیان بەوەدا ناوە، بەڵام بۆ هێرشکردنە سەر فڕۆکەخانەکان بەکارنایەن. ئەو فڕۆکانە لە ئێرانەوە هێندراون تاوەکو بۆ لێدان لە بارەگاکانی ئەمریکا بەکاربهێندرێن".  ئەو فەرماندەیەی حەشدی شەعبی لە وەزارەتی بەرگریی عێراق ئاماژەی بەوەش کرد، "لیژنەی لێکۆڵینەوە لەبارەی هێرشەکەی سەر هەولێر پێکهێندراوە و یەکێک لە سەرکردە باڵاکانی نێو وەزارەتی بەرگریی عێراق لە پەیوەندیدایە لەگەڵ حەشدی شەعبی، ئەوەش بە مەبەستی لێپرسینەوە لەگەڵ بەشێک لە سەرکردەکانی حەشدی شەعبی. قەدەخەیە فڕۆکە بنێردرێتە سەر هەر فڕۆکەخانەیەکی عێراقی، ئەگەر بێتو ئەمریکای تێدابێت یان نا. فڕۆکەخانەی هەولێر، فڕۆکەخانەیەکی عێراقییە و هاووڵاتییانی سڤیل لەو رێگەیەوە گەشت دەکەن، بۆیە رێگە بە حەشدی شەعبی و هیچ لایەنێک نادەین ئەو کارە بکەن".  سەبارەت بە لێکۆڵینەوەی لەو هێرشەی کرایەسەر فڕۆکەخانەی هەولێر، عەبدولڕەحمان جەزائیری باسی لەوە کرد "لێکۆڵینەوە بەردەوامە. لە ماوەی ٤٨ کاژێردا راپۆرتێک لەلایەن حەشدی شەعبی، وەزارەتی بەرگری، سیستەمی سەربازی و دادگەی سەربازییەوە پێشکێش دەکرێت. بە هەموو شێوەیەک هەر پەلامارێک بۆسەر فڕۆکەخانەی هەولێر رەتدەکەینەوە و ئەمە جێگەی گفتوگۆ نییە. ئەوەی هەیە تەنیا دژایەتیی ئەمریکایە، ئەگەرنا هیچ دوژمنکارییەک نییە لەنێوان حەشدی شەعبی و سەرۆکوەزیران و سەرکردەکانی حەشد، بەڵام کێشەکە لەسەر بوونی هێزەکانی ئەمریکایە. ئەمڕۆ برایانی کوردستان لەسەر بوونی ئەمریکا لە کوردستان رەزامەندن، ئەمە دەبێتە هۆی ناکۆکی. بەڵێ، دەستوەردانی ئێرانی هەیە و پشتیوانیی دەستەی حەشدی شەعبی و چەکدارەکانیان دەکەن. هەروەها لە رۆژگاری داعشیشدا ئێران پشتیوانیی زۆری لە حەشدی شەعبی کردووە".  ئەو فەرماندەیەی حەشدی شەعبی راشیگەیاند، "رێککەوتن لەگەڵ لایەنی ئەمریکی هەیە کە لە ساڵانی ٢٠١١ و ٢٠١٤ لە سەردەمی هەردوو حکومەتی نووری مالیکی و حەیدەر عەبادی واژۆکراوە؛ رێککەوتنەکە سەبارەت بە بوونی ئەمریکا و پاراستنیانە لە کوردستان و ناوچەکانی رۆژئاوای عێراق و سنووری عێراق لەگەڵ سووریا. بۆیە گفتوگۆ لەگەڵ جەنەراڵەکانی ئەمریکا و فەرماندە سەربازییەکانی عێراق هەیە بۆ دوورخستنەوەی حەشدی شەعبی لە ناوچە سنوورییەکانی هەرێمی کوردستان بە دووریی ٤٠ بۆ ٥٠ کیلۆمەتر، بە دیاریکراوی لە پارێزگای نەینەوا و دهۆک. هێزەکانی پێشمەرگە لەو شوێنانە ٤٠ بۆ ٥٠ کیلۆمەتریان لەژێر کۆنترۆڵدا بێت، تەنانەت لە دەوروبەری هەولێری پایتەختی هەرێمی کوردستانیش بەو جۆرە دەبێت. رێککەوتن هەیە لەنێوان لایەنی کوردی و لایەنی عێراقی، بە دیاریکراوی لە بواری سەربازی و سیستەمی سەربازییەوە. بەمنزیکانە کۆبوونەوەیەکی بەرفراوان لەوبارەیەوە دەکرێت".  سەبارەت بە هێرشە بەردەوامەکانی تورکیا لە خاکی باشووری کوردستان، فەرماندەکەی حەشدی شەعبی رایگەیاند، "جومعە عناد، وەزیری بەرگریی عێراق رایگەیاندووە، دەبێت کۆتایی بهێندرێت بە هەر پێشێلکارییەک بۆسەر سنووری عێراقی - تورکی. ئەمڕۆ کێشەی پارتی کرێکارانی کوردستان و هاوشێوەکانی هەن. دەستوەردانی سیاسی هەیە کە رێگری دەکات لەوەی وەزارەتی بەرگریی عێراق دەستوەردانی سەربازی لەو بابەتەدا بکات. وەزیری بەرگریی عێراق رایگەیاندووە کە لەڕووی سەربازییەوە ئامادەن و دەتوانن شەڕ بکەن، بۆیە سوپای عێراق توانای وەڵامدانەوەی هەیە لە ناوچەکانی نێوان عێراق و تورکیا و پاراستنی ناوچەکە، بەڵام دەستوەردانی سیاسی هەیە لە پەرلەمان و لەنێوان پارتە سیاسییەکان، کە بەشێکیان پارتە کوردییەکانن کە رێگەنادەن سوپای عێراقی بچێتە سەر سنوور یان کارکردن بۆ دوورخستنەوەی هاتنەناوەوەی سوپای تورکیا بۆ ئەو ناوچانە".