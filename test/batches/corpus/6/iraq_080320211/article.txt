دەزگای هەواڵگریی عێراق، لە راگەیێندراوێکدا رایگەیاند: "لە پرۆسەیەکی هەواڵگریدا تیرۆریست عاشوور نعێمی، بەرپرسی پێشووی شانەی لەسێدارەدانمان لە رێکخراوی داعش لە ناوچەی دۆرە لە باشووری بەغدا دەستگیرکرد".  لە بەشێکی دیکەی راگەیێندراوەکەی دەزگای هەواڵگریی عێراقدا هاتووە: "ئەو تیرۆریستە بەرپرسی پێشووی شانەی لەسێدارەدان بوو لە فیرقەی یەرمووک لە ویلایەتی فەللوجەی داعش، بۆیە بە ' عاشووری سەربڕ ' ناسراوە، هاوکات لە دەیان تاوانی تیرۆریستی دژی خەڵکی سڤیل و هێزە ئەمنییەکان تێوەگلاوە".     لە لایەکی دیکەوە فەرماندەی پۆلیسی فیدراڵی دەستگیركردنی ٣ چەكداری داعش و دەستبەسەرداگرتنی بڕێك چەك و تەقەمەنی لە پارێزگای كەركووك راگەیاند.     بەپێی راگەیێندراوی فەرماندەیی پۆلیسی فیدراڵیی عێراق، بەپشت بەستن بە زانیاریی هەواڵگریی ورد و بەدواداچوونی بەردەوامی جموجووڵەكانی داعش، هێزێكی زرێپۆشی پۆلیسی فیدراڵی ٣ چەكداری داعشیان لە كەرتی بەرپرسیاریەتی لە پارێزگای كەركووك دەستگیركرد، كە بە گوێرەی مادەی ٤ی تیرۆر لەلایەن دادگا داواكراون.     وەكو لە راگەیێندراوەكەدا هاتووە: "لە ناوچەی ئەلسەد لە پارێزگای كەركووك، هێزێكی لیوای ٩ فیرقەی ٣ی پۆلیسی فیدراڵی بە هاوئاهەنگی لەگەڵ ژووری هەواڵگری، لە چوارچێوەی هەڵمەتێكی گەڕان و پشكنیندا دەستیان بەسەر چەکێکی جۆری RBG ٧، گوللەتۆپێك، ٤ موشەكی كاتیوشا و ٤ موشەكی فڕۆكەی بێفڕۆكەواندا گرت، هەمووشیان لەلایەن بەشی ئەندازەیی فیرقەی ٣ لەناوبردران. "     پێشتر شانەی راگەیاندنی ئەمنی رایگەیاند، بە هاوئاهەنگی هەواڵگریی فەرماندەیی ئۆپەراسیۆنەكانی ئەنبار، هێزەكانی سەر بە ژووری هەواڵگریی سەربازی لە فیرقەی ١٠، بە هاوكاری لەگەڵ فەوجی ٢ لیوای ٣٩ی پیادە، هەڵمەتێكی ئەمنیان بۆ لەناوبردنی بنكە و حەشارگەكانی داعش لە بیابانی سەرسار لە پارێزگای ئەنباردا کردووە و دەستیان بەسەر بڕێك چەك و تەقەمەنیدا گرتووە.