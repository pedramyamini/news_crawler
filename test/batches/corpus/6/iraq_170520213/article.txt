هێزی ئاسمانیی شاهانەی بەریتانیا دەڵێت، ١١ی ئایار هێزە ئەمنییە عێراقییەکان لە دووریی نزیکەی ٤٠ کیلۆمەتر لە باشووری رۆژئاوای موسڵ، رووبەڕووی ژمارەیەک چەکداری داعش بوونەوە.  هەروەها ئاماژە بەوەش دەکات، دوای ئەوەی هێزە عێراقییەکان کەوتوونەتە بەر گوللەبارانی چڕی چەکە بچووکەکانی چەکدارانی داعش، داوایان لە هێزەکانی هاوپەیمانیی نێودەوڵەتی کردووە پاڵپشتیی ئاسمانییان بۆ بنێرن.  هێزی ئاسمانیی شاهانەی بەریتانیا لەڕێگەی دوو فڕۆکەی جۆری تایفوون ئێف جی ئاڕ فۆڕەوە بەدەم داواکارییەکەوە چووە.  هێزە بەریتانییەکە باس لەوە دەکات، دوای هاوئاهەنگیکردن لەگەڵ لایەنی عێراقی، فڕۆکە جەنگییەکان بە دوو مووشەک چەکدارەکانی داعشیان بەئامانج گرتووە و ژمارەیەک چەکداری داعشیان کوشتووە.  دوای هێرشە ئاسمانییەکە، هێزە عێراقییەکان هێرشیان کردووەتەسەر چەکدارەکانی داعش و توانیویانە ئەوانەی کە مابوون، لەنێویان ببەن.