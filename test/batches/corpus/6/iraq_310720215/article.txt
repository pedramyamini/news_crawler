هادی عامری، ئەمڕۆ شەممە، ٣١ - ٧ - ٢٠٢١ لە ئاهەنگی بە فەرمی دەستپێکردنی بانگەشەی هەڵبژاردنی هاوپەیمانیی فەتح لە بەغدا بە ناونیشانی (عێراقمان دەپارێزین و بونیادی دەنێین) رایگەیاند، "داواکارم بە دڵسۆزییەوە لەوانەی کە لە هەڵبژاردن کشاونەتەوە بە بڕیارەکەیاندا بچنەوە، چونکە هیچ رێگەیەک بەردەست نییە بۆ چاکسازی تەنیا پشتبەستن بە رای گەلی عێراق و رێگەی سندووقەکانی دەنگدان نەبێت. "  عامری داوایەکی کرد و گوتی، "داواکارم لە برامان سەید موقتەدا سەدر بە بڕیارەکەیدا بچێتەوە، هەروەها پێویستە هەڵبژاردن لە وادەی دیاریکراوی خۆیدا لە ١٠ ـی ئۆکتۆبەری داهاتوو بە شێوەیەکی ئازاد، بێگەرد دوور لە هەڕەشەی پارە و چەک بەڕێوەبچێت، دەبێ عێراق لە گەندەڵی و گەندەڵکاران و تیرۆر بپارێزین. "  سەرۆکی هاوپەیمانیی فەتح ئاماژەی بەوەشدا، "هەڵبژاردن بژاردەی گەلە و تاکە رێگەیە بۆ گۆڕێنی رێرەوە هەڵەکان لەسەر بنەمای دیموکراسی، بەشداریی فراوانیش لە هەڵبژاردن وەک مەرجەعییەتی باڵای ئایینی داوای کردووە ئەرکە و پێویستە بۆ بونیادنانی نیشتمان و بەدیهێنانی دادپەروەری بۆ گەلەکەمان، بە حکومەتیش دەڵێم پێویستە شکۆی دەوڵەت بەدەستبهێنێتەوە و کەشی گونجاو دروست بکات بۆ بەڕێوەچوونی هەڵبژاردنی پێشوەخت لە وادەی خۆیدا، دەبێ حکومەت بە یەکسانی مامەڵە لەگەڵ هەموو لایەنە سیاسییەکاندا بکات، چونکە چارەسەری هەموو گرفتەکانی عێراق بە بەدەستهێنانەوەی شکۆی دەوڵەت و سەپاندنی یاسا و ئاسایش و لێپێچینەوە لەگەڵ کەسدانی کەمتەرخەم دەکرێت، جا هەرکێ بن ئەو کەسانە. "  تاوەکو ئێستا زیاتر لە ٢٠ حیزب و لایەنی سیاسی کشانەوەی خۆیان لە بەشداریکردن لە هەڵبژاردنی داهاتووی پەرلەمانی عێراق راگەیاندووە؛ کە بڕیارە لە ١٠ ـی ئۆکتۆبەری ئەمساڵدا بەڕێوەبچێت، دیارترینی ئەو لایەنانە رەوتی سەدرە بە رابەرایەتیی موقتەدا سەدر.  جومانە غەلای، گوتەبێژی کۆمیسیۆنی هەڵبژاردنەکانی عێراق بە تۆڕێ میدیایی رووداوی راگەیاند؛ کۆمیسیۆن دڵنیایی دەدات کە بەردەوامە لە ئامادەکارییەکان بۆ بەڕێوەچوونی هەڵبژاردنی داهاتوو؛ کشانەوەی لایەنە سیاسییەکانیش لە بەشداریکردن لە هەڵبژاردنی داهاتوو هیچ لە وادەی بەڕێوەچوونی هەڵبژاردنی داهاتوو ناگۆڕێت.  ماوەی کشانەوە لە هەڵبژاردنی داهاتووی پەرلەمانی عێراق لە ٢٠ ـی حوزەیرانی رابردوو کۆتاییهات؛ کۆمیسیۆنی هەڵبژاردنەکانیش دەڵێ؛ بە تێکڕا ٢٧٦ حیزب و ٤٤ هاوپەیمانی ئەمساڵ لە پرۆسەی هەڵبژاردنی پێشوەختی پەرلەمانی عێراق بەشدار دەبن.  هاوپەیمانی فەتح کە لە پێش هەڵبژاردنی ساڵی ٢٠١٨ دا پێکهێندرا، دواتر لەو هەڵبژاردنە بەشدار بوو و ٤٨ کورسی لە خولی چوارەمی پەرلەمانی عێراق بەدەستهێنا، دیارترین لایەنەکانی نێوی بریتین لە؛ رێکخراوی بەدر بە سەرۆکایەتی هادی عامری، بزووتنەوەی عەسائیبی ئەهلی حەق بە سەرۆکایەتی قەیس خەزعەلی، ئەنجوومەنی باڵای ئیسلامی بە سەرۆکایەتی هومام حەموودی، گردبوونەوەی سەنەدی نیشتمانی بە سەرۆکایەتی ئەحمەد ئەسەدی.