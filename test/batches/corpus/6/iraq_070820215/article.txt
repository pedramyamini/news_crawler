بەپێی نووسینگەی راگەیاندنی سەرۆکوەزیرانی عێراق، ئەمڕۆ شەممە، مستەفا کازمی، سەرۆکوەزیرانی عێراق سەرپەرشتی کۆبوونەوەی نێوان لایەنە سیاسییە نیشتمانییەکان کرد لە بەغدا؛ بە ئامادەبوونی محەممەد حەلبووسی، سەرۆکی پەرلەمان و فایق زێدان، سەرۆکی ئەنجوومەنی باڵای دادوەریی عێراق و ئامادەبوونی کۆمیسیۆنی هەڵبژاردنەکان و نوێنەری تیمی نێردەی نەتەوە یەکگرتووەکان لە عێراق (یونامی) بەڕێوەچوو.  نووسینگەی راگەیاندنی سەرۆکوەزیرانی عێراق لە راگەیێندراوەکەیدا باسی لەوە کردووە، "ئەو لایەنانە هاودەنگ بوون لەبارەی بەڕێوەچوونی هەڵبژاردن لە ١٠ ـی ئۆکتۆبەری ٢٠٢١ و پێداگیری خۆیان لەسەر ئەو وادەیە راگەیاند". دواتر کۆمیسیۆنی هەڵبژاردنەکان روونکردنەوەیەکی تێروتەسەلی سەبارەت بە ئامادەکارییە تەکنیکییەکان و تواناکانی بۆ ئەنجامدانی هەڵبژاردن لە وادەی خۆی لە ١٠ ـی ئۆکتۆبەری داهاتوودا پێشکەش کرد.  بەپێی راگەیێندراوی نووسینگەی راگەیاندنی سەرۆکوەزیرانی عێراق؛ کازمی لە کۆبوونەوەکەدا رایگەیاندووە، "حکومەت پێداگیرە لەسەر وادەی دیاریکراوی بەڕێوەچوونی هەڵبژاردن و توانای دابینکردنی کەشی گونجاوی هەیە بۆ بەڕێوەچوونی بەبێ هیچ کێشەیەک. "  مستەفا کازمی، سەرۆکوەزیرانی عێراق هەروەها لە کۆبوونەوەکەدا جارێکی دیکە داوای لەو لایەنە سیاسییانە کرد کە هەڵبژاردنیان بایکۆت کردووە لە بڕیارەکەیان پەشیمان ببنەوە. لەو چوارچێوەش کازمی پێشنیازی کرد لیژنەیەک لە لایەنە سیاسییە نیشتمانییەکان پێکبهێندرێت بۆ گفتوگۆکردن لەگەڵ ئەو لایەنانەی کە هەڵبژاردنیان بایکۆت کردووە؛ بۆ ئەوەی قایڵیان بکەن بە پاشگەزبوونەوە لە بڕیارەکەیان لەپێناو یەکخستنی هەوڵەکان لە قۆناخی داهاتوودا.  تاوەکو ئێستا زیاتر لە ٢٠ حیزب و لایەنی سیاسی کشانەوەی خۆیان لە بەشداریکردن لە هەڵبژاردنی داهاتووی پەرلەمانی عێراق راگەیاندووە؛ دیارترینی ئەو لایەنانەش رەوتی سەدرە کە مانگی تەممووزی ٢٠٢١ بایکۆتکردنی هەڵبژاردنی راگەیاند.  دوای بڕیارەکەی سەدر، هادی عامری، سەرۆکی هاوپەیمانیی فەتح کە باڵی سیاسیی حەشدی شەعبییە لە عێراق لە کۆتایی مانگی تەمووزی رابردوو رایگەیاند؛ پێویستە هەڵبژاردن لە وادەی دیاریکراوی خۆیدا لە ١٠/١٠/٢٠٢١ دا بەڕێوەبچێت و داواکارم لە سەدر بە بڕیاری کشانەوەی لە هەڵبژاردن بچێتەوە.  بەڵام جومانە غەلای، گوتەبێژی کۆمیسیۆنی هەڵبژاردنەکانی عێراق مانگی تەممووزی رابردوو بە تۆڕی میدیایی رووداوی راگەیاند؛ کۆمیسیۆن دڵنیایی دەدات کە بەردەوامە لە ئامادەکارییەکان بۆ بەڕێوەچوونی هەڵبژاردنی داهاتوو؛ کشانەوەی لایەنە سیاسییەکانیش لە بەشداریکردن لە هەڵبژاردنی داهاتوو هیچ لە وادەی بەڕێوەچوونی هەڵبژاردنی داهاتوو ناگۆڕێت.  ماوەی کشانەوە لە هەڵبژاردنی داهاتووی پەرلەمانی عێراق لە ٢٠ ـی حوزەیرانی رابردوو کۆتاییهات؛ کۆمیسیۆنی هەڵبژاردنەکانیش دەڵێ؛ بە تێکڕا ١٦٧ حیزب و ٢١ هاوپەیمانی ئەمساڵ لە پرۆسەی هەڵبژاردنی پێشوەختی پەرلەمانی عێراق بەشدار دەبن.