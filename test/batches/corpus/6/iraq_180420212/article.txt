کۆمیسیۆنی باڵای سەربەخۆی هەڵبژاردنەکان، ئامادەکارییەکانی دەستپێکردووە، بەپێی دوایین ئاماری کۆمیسیۆنەکە، تاوەکو ئێستا ٢٥٣ حیزب لە کۆمیسیۆن تۆمارکراون و ٣٢ هاوپەیمانیی سیاسیشی پەسندکردووە.  خەسرەو گۆران، بەرپرسی دەزگای هەڵبژاردنی پارتی رایدەگەیێنێت "ئێمە بڕوامان بە جەماوەری خۆمانە لە ناوچە کوردستانییەکانی دەرەوەی هەرێمی کورستان، جا کەرکووک بێت یاخود خانەقین یانیش شنگال".  لەم هەڵبژاردنەدا، باس لەوە دەکرێت، بزووتنەوەی گۆڕان و یەکێتیی نیشتمانیی کوردستان پێکەوە بەشداری بکەن. گفتوگۆ لەنێوان لایەنە سیاسییەکانی دیکە هەیە، لەنێویاندا کۆمەڵی دادگەری و یەکگرتووی ئیسلامی، کە سەرەتای ئەم مانگە بۆ ئەم مەبەستە کۆبوونەوە.  لایەنە سیاسییەکانی باشووری کوردستان بێجگە لە گفتوگۆ نێوخۆییەکان، لەگەڵ لایەنە سیاسییەکانی عێراقیش دەستیان بە گفتوگۆ کردووە، زۆرجار باس لە پێکهێنانی هاوپەیمانێتی لەنێوان کورد و عەرەب دەکرێت، لەنێویاندا هاوپەیمانیی نێوان پارتی و رەوتی سەدر.  بەرپرسی دەزگای هەڵبژاردنی پارتی لەوبارەیەوە دەڵێت "پارتی هەوڵدەدات قەبارەی خۆی بپارێزێت لە ئەنجوومەنی نوێنەرانی عێراق، ئەمجارەش وەکو هەموو جارەکانی دیکە. چاومان لە زیاترە، بەڵام چاومان لە کەمبوونەوە نییە".  تاوەکو ئێستا کۆمیسیۆنی باڵای سەربەخۆی هەڵبژاردنەکانی عێراق، سێ جار ماوەی تۆمارکردنی هاوپەیمانی و بەربژێرەکانی درێژکردووەتەوە، دوایین جاریش ماوەکەی بۆ ١ی ئایار درێژکردەوە.  تاوەکو ئێستا ٤٧٨ کەس وەکو تاک، ١٤٠ کەس لەڕێگەی پارتە سیاسییەکانەوە، چوار کەسیش لەڕێگەی هاوپەیمانییەکان، ٩ بەربژێری کوردی فەیلی، ٨ سابیئە، ٥ بەربژێری ئێزدی و ٧ کریستیان خۆیان بەربژێرکردووە.  هێمن ئەسکەندەر بەرپرسی مەکتەبی هەڵبژاردنی یەکگرتووی ئیسلامی کوردستان گوتی "سەبارەت بە ناوخۆی هەرێمی کوردستان بۆ هاوپەیمانی، دەستپێشخەریمان بۆ هەندێک هێزی سیاسی و کەسایەتی کردووە، وەکو: بزووتنەوەی گۆڕان و کۆمەڵی دادگەریی کوردستان و ئێستا چاوەڕێی وەڵامی ئەوانین، چونکە بۆ هەرێمی کوردستانیش وا باشە هێزەکانی ئۆپۆزیسیۆن و بەشێک لە کەسایەتییە ناڕازییەکان پێکەوە بە یەک لیست بەشداریی هەڵبژاردنەکان بکەن".  بڕیارە رۆژی ١٠ - ١٠ - ٢٠٢١ هەڵبژاردنی پێشوەختەی پەرلەمانی عێراق بەڕێوەبچێت. بەپێی ئامارەکانی کۆمیسیۆنی باڵای هەڵبژاردنەکانی عێراق نزیکەی ٢٥ ملیۆن کەس مافی دەنگدانیان هەیە، بەڵام بە بڕیارێکی كۆمیسیۆن، بەهۆی تەواونەبوونی ئامادەکارییەکان بۆ ئەنجامدانی هەڵبژاردن لە دەرەوەی وڵات، پرۆسەکە لە دەرەوە بەڕێوەناچێت. بەمەش ملیۆنێك عێراقی لە دەنگدان بێبەش دەبن.