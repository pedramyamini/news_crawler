نووسینگەی قاسم ئەعرەجی، راوێژکاری ئاسایشی نیشتمانیی عێراق لە راگەیێندراوێکدا بڵاویکردەوە لە دیداری قاسم ئەعرەجی راوێژکاری ئاسایشی نیشتمانیی عێراق لەگەڵ باڵیۆزی سعودیە باسی هیچ نێوەندەگیرییەکی نێوان ئێران و سعودیە نەکراوە، بەڵکو دووپاتکراوەتەوە لەسەر گرنگیی دیالۆگی نێوان وڵاتان.    رۆژی سێشەممە ٢١/٤/٢٠٢١، قاسم ئەعرەجی، راوێژکاری ئاسایشی نیشتمانی عێراق لە بەغدا لەگەڵ عەبدولعزیز شەممەری، باڵیۆزی سعودیە لە عێراق کۆبووەوە و چۆنێتی بەهێزکردنی پەیوەندییە هاوبەشەکانی نێوان هەردوو وڵاتیان تاوتوێکرد.  بەپێی راگەیێندراوێکی نووسینگەی قاسم ئەعرەجی، لە کۆبوونەوەکەدا گفتوگۆکراوە لەبارەی پەیوەندیی نێوان بەغدا و ریاز و گرنگی کرانەوە و نزیکبوونەوەی لەگەڵ هەموو لایەنەکان لە رێگەی دیالۆگێکی بنیادنەرانە و کاری هاوبەشدا.  هاوکات هەردوولا دوایین پێشهاتەکانی دۆخی سیاسی و ئاسایشی ناوچەکە و چۆنێتی کۆتاییهێنانی ناکۆکییەکانیان تاوتوێکردووە، بەشێوەیەک کە خزمەت بە بەرژەوەندیی وڵاتان و گەلانی ناوچەکە بکات، هەروەها جەختکراوەتەوە لەسەر دیالۆگ و لێکتێگەیشتن و دراوسێیەتی باش و بەهێزکردنی سەقامگیریی و گەشەپێدان و هاندانی وەبەرهێنان لە سەرجەم بوارەکاندا.  هەر لە دیدارەکەدا باسی گرنگیی سەقامگیریی زیاتر ناوچەکە لە رێگەی تێپەڕاندنی قەیرانەکان و چڕکردنەوە لەسەر بەرژەوەندیی هاوبەشی وڵاتان و گەلانی ناوچەکە.  بەم دواییانە پەیوەندییەکانی نێوان بەغدا و ریاز گەشەی بەخۆوە بینیوە، لەمیانەی سەردانەکەی مستەفا کازمی، سەرۆکوەزیرانی عێراق بۆ سعودیە، رۆژی چوارشەممە ٣١ - ٠٣ - ٢٠٢١ بە ئامادەبوونی مستەفا كازمی و محەممەد بن سەلمان، شازادەی جێنشینی سعودیە، عێراق و سعودیە پێنج رێككەوتننامەیان لە بوارە جیاجیاكاندا واژۆ كرد.