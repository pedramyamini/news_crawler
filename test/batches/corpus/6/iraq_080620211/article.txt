مستەفا کازمی، سەرۆکوەزیرانی عێراق لە کۆبوونەوەی ئەمڕۆ سێشەممەی ئەنجوومەنی وەزیرانی عێراق رایگەیاند، حکومەتەکەی لەگەڵ ئەوەی بارێکی قورسی بۆ ماوەتەوە و رووبەڕووی ئاڵنگاریی گەورە بووەتەوە، بەڵام هەنگاوی گرنگی لە رێگەی چاکسازی ناوە، وڵاتی لە رووی ئابووری و داراییەوە رزگارکردووە، پلان و ستراتیژیەتی داناوە بۆ ئەوەی دۆخی وڵات بکەوێتە سەر رێگای راست.   سەرۆکوەزیرانی عێراق ئاماژەی بەوەکرد، دوای تێپەڕبوونی ساڵێك بەسەر تەمەنی حکومەت و پێدانی متمانە لەلایەن پەرلەمانەوە، دووپات لەوەدەکەنەوە، کە عێراق دەتوانێت رۆڵی شارستانی لە جیهاندا بگێڕێت، کە عێراقی شارستانی، نووسین، یاسا و زانستە.  لەبارەی راپۆرتی ئەدای حکومەت کە بەمدواییانە بڵاوبووەتەوە، مستەفا کازمی باسی لەوەکرد، لە راپۆرتەکەدا زانیاری و خوێندنەوەیان بەو پەڕی شەفافییەت و ورد و روونەوە باس کردووە، کە تێیدا ئاماژە بە دەستکەوتەکانی یەک ساڵەی حکومەت کراوە. حکومەت بەو پەڕی شەفافییەت و بێلایەنییەوە کاری کردووە، دەستکەوتەکانی حکومەت لە مانگی ئایاری ٢٠٢٠ تاوەکو مانگی ئایاری ٢٠٢١ هەموو ئەوانەی لە سەروبەندی بەدەستهێنانە لە راپۆرتەکەدا نووسراوە.   هەر لە درێژەی قسەکانیدا، سەرۆکوەزیرانی عێراق راشیگەیاند، گەلەکەیان زۆری چەشتوە بە دەست "گەندەڵکار و بازرگانانی درووشمەکان و بێویژدانەکان کە ئەمڕۆ لێرە وەستاون باسی هەموو ئەوانە دەکەن کە بە دەستیان هێناون"، لەگەڵ ئەوانەشی بەدەستیان نەهێناوە، ئەوانەشی لەسەر رێگای بەدیهێنانی دەستکەوتەکانە.  مستەفا کازمی جەختی لەوەکردەوە، سەرکەوتووبوون لەوەی "دێوەزمەی جەنگ" لە عێراق دووربخەنەوە و سیاسەتی ناوخۆیان هاوسەنگە، هەروەها پەیوەندییەکی چالاک و هاوسەنگیان لەگەڵ سەرجەم دراوسێ و هێزە هەرێمی و نێودەوڵەتییەکاندا هەیە.