موقتەدا سەدر لە تویتەكەیدا نوسیوویەتی، "كارێكی جوانە كاتێك دەبینین حكومەت هەوڵەكانی چڕدەكاتەوە بۆ سنوورداركردنی هێزە داگیركارەكان لە عێراق. ئەمە خاڵێكی ئەرێنییە، بەڵام دەخوازم بە چەند تێبینییەكی گرنگ لەسەر ئەم بابەتە بووەستم، بەتایبەتی لەبارەی ئەو هێزەی لە عێراق بەمەبەستی مەشق و راهێنانكردنی هێزە عێراقییەكان دەمێننەوە. "  پەیامە هەشت خاڵییەکەی موقتەدا سەدر:  یەكەم: ئەو هێزە هیچکات مافی ئەوەی نییە دەست لە كاروباری نێوخۆی عێراق وەربدات.  دووەم: مانەوەی كاتی بێت و وادەی دەرچوونی دیاری بكرێت.   سێیەم: نابێت خاكی عێراق بكاتە گۆڕەپانی دەستدرێژیكردنە سەر هیچ وڵاتێك، بەتایبەتی وڵاتە دراوسێكان.   چوارەم: مانەوەی لەژێر ناوی داگیركەری نەبێت، بۆیە نابێت هیچ هێزێكی شەڕكەر بمێنێت و هەبێت.   پێنجەم: ئاسمانی عێراق وەك خاك و سنووری ئازادە، ئەو هێزە بەهیچ شێوەیەك نابێ دەستوەردانی تێدا بكات.  شەشەم: نابێ دیپلۆماتكارانیان و ژمارەیان ببێتە مایەی نیگەرانی كە گونجاو نەبێت لەگەڵ نەریتە دیپلۆماسییەكان.   حەوتەم: كۆتایی بە مانەوەی بهێندرێت لەنێو بنكە سەربازییەكان و بنكە و سەربازگەكانی رادەستی هێزە عێراقییەكان بكرێتەوە و گرنگە بنکە سەربازییەکان لەژێر چاودێری حكومەتی عێراقیدا بن.  هەشتەم: ئەگەر پابەندی ئەم خاڵانە بوو، پێویستە بەرەی بەرگریی نیشتمانپەروەریی عێراق بەهەموو شێوەیەك چالاكییە سەربازییەكانی بوەستێنێت. ئەركی سەرشانی حكومەتی عێراقە سزای ئەو لایەنە بدات كە پێشێلكاری دەكات چ لەنێوخۆی عێراق چ لەدەرەوە بێت. ئەگەر هێزە بیانییەكانیش پێشێلكاری بكەن، بەدووری نازانین لە داهاتوودا فەرمانی ئەنجامدانی چالاكی سەربازیی لە دژیان بدرێت.   حکومەتی عێراق بە سەرۆکایەتی مستەفا کازمی خوازیاری هەبوونی پەیوەندییەکی بەهێزە لەگەڵ ئەمریکا و هاوپەیمانە رۆژئاواییەکانی و بەشێک لە وڵاتانی عەرەبی، لەوانەش ئوردن و میسر و وڵاتانی ناوچەی کەنداو. بەڵام ئێرانیش رۆڵێکی کاریگەری لە عێراقدا هەیە.   رۆژی چوارشەممە ٧ی نیسانی ٢٠٢١ مستەفا كازمی، سەرۆكوەزیرانی عێراق سەرۆكایەتیی كۆبوونەوەی ئەنجوومەنی ئاسایشی نیشتمانیی كرد و دوایین پێشهاتە ئەمنییەکانیان لە وڵات تاوتوێ كردووە. بەپێی راگەیێندراوی نووسینگەی سەرۆكوەزیرانی عێراق، کازمی رایگەیاندووە، "لە دانوستاندنی ستراتیژیی نێوان عێراق و ئەمریكادا ژمارەیەك دۆسیەی سیاسی، ئابووری، تەندروستی، کولتووری و ئەمنی لەنێوان هەردوو وڵات تاوتوێ دەکرێن؛ هەروەها باس لە بوونی هێزەكانی هاوپەیمانیی نێودەوڵەتی دەکرێت كە بۆ بەرەنگاربوونەوەی داعش هاتوونەتە عێراق و رۆڵی كاریگەریان لەو بوارەدا هەیە".  مستەفا کازمی باسی لەوەش کردووە "زیادبوونی توانای هێزە ئەمنییەكانمان رێگەخۆشكەر بووە لە كشانەوەی نزیكەی ٦٠ % ی هێزی هاوپەیمانیی نێودەوڵەتی لە چەند مانگی رابردووی تەمەنی ئەو حكومەتەدا و ئەمەش واتای ئەوەیە عێراق دەتوانێت لە ماوەیەكی کورتدا چیدیکە پێویستی بە یەكە سەربازییەكانی وڵاتانی بیانی نەمێنێت و تەنیا پێویستی بە راهێنان، راوێژكاری و هاوكاریی لۆجستی و هەواڵگری دەبێت. "