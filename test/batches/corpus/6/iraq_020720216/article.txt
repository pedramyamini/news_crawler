شەوی رابردوو ٧ کاژێر کارەبا بڕا، ئەوەش ناڕەزایەتی و خۆپێشاندانی بەدوادا هات، درووشمی خۆپێشاندەران ئەمجارە باوەشێن و فانۆس بوو، دۆخی کارەبای عێراق لە کاتێکدا وایە کە لە ماوەی ١٨ ساڵی رابردوو ٥٠ ملیار دۆلار لە کەرتی کارەبا خەرجکراوە، کەچی تاوەرەکانی کارەبا لە وڵاتەکە بێکەڵکن و دەپچرێن، ئەمڕۆ بێکارەبایی و گەرما تاقەتپڕوکێنەرەکەی بەسرە وایکرد بەهای یەک قاڵب سەهۆڵ بگاتە ١٢ هەزار دینار کە خەڵکی بە نۆرە بۆی دەوەستان.  خۆپێشاندەران بە بەرزکردنەوەی فانۆس و باوەشین، لاینگرانی موقتەدا سەدر، لەسەر داوای رابەرەکەیان، نوێژی ھەینیان لەسەر شەقامەکانی مەدینە سەدری بەغدا کرد.  لە ٢٤ کاژێری رابردوودا بەھۆی تەقاندنەوەی تاوەرەکانی کارەبا و پچڕانی تەزووی کارەبا، نارەزایەتییەکان لە شەقامی عێراقی گەیشتە لوتکە، خەڵک نیگەران و بێزار بێ کارەبا لە ژێر پلەی گەرمای زیاتر لە پەنجا ژیان دەگوزەرێنن.   عەبدولرەزا حوسێن، خۆپێشاندەر دەڵێت، کارەبا نییە فانۆسمان ھێناوە، چونکە کارەبا نییە، گەڕاینەوە بۆ فانۆس گەڕاندمانیانەوە بۆ سەردەمی فانۆس.  خۆپێشاندەرێکی دیکە بە ناوی سەجاد عەبدولئەمیر دەڵێت، "بۆچی ماوەی ١٨ ساڵە ئێمە کارەبامان نییە، لەبەرچی بۆ ئێمە عێراقی نین ئەی شیعە نین حکومەتمان شیعەیە بۆچی فەلوجە و روومادی لە ئێمە باشتربن لەبەرچی بۆچی بەم شێوەیە غەدر لە مەدینە سەدردەکرێت؟ "  ساڵانە لە وەرزی ھاویندا بەتایبەتی کارەبای نیشتمانی دەبێتە کابوسی عێراقییەکان، ناڕەزایەتی و خۆپێشاندان نەیتوانیوە حکومەت ناچار بە دۆزینەوە رێگەچارەیەک بکات، چونکە گەندەڵی و بەھەدەردانی پارە لەو کەرتە زۆر گەورەیە.   شێخ کازم خەزعەلی، سەرپەرشتیاری خۆپێشاندانەکە دەڵێت، "زۆر بەداخەوە گەندەڵکاران گوێ لە قسەکانی سەید ناگرن ھەندێک دەڵێن، ' بۆچی سەید موقتەدا داوا دەکات وەزیری کارەبا لەکارەکەی دووربخرێتەوە؟' بەڵێ، داوای دوورخستنەوەی دەکات، چونکە وەزیر سەرکردایەتیی وەزارەتەکە دەکات، پێوستە پلانێکی ھەبێت و کۆنترۆڵی بەڕێوەبەرەکان بکات چارەسەرێکی پێ بێت بۆ باشکردنی دۆخی کارەبا".   لە دوای ٢٠٠٣ ـەوە ٥٠ ملیار دۆلار لە کەرتی کارەبا خەرجکراوە کە بەپێی ستانداردە نێودەوڵتییەکان دەبوو ئێستا عێراق خاوەنی پەنجا ھەزار مێگاوات کارەبا بووایە، بەڵام کەمتر لە نۆزدە ھەزار مێگاوات کارەبای ھەیە.