لە گفتوگۆی رۆژانەی تۆڕی میدیایی رووداو کە رۆژان ئەبوبەکر پێشکەشی دەکات، تەوەری ئەمجارە لەسەر پرسی مافی پێکهاتەکان و چۆنێتی بەشداریکرنی پێکهاتەکانی لە دادگای فیدراڵی عێراق بوو، بە بەشداری هەریەک لە خالیدە خەلیل، پەرلەمانتاری کوردی ئێزدی لە ئەنجوومەنی نوێنەرانی عێراق، فەرهاد کاکەیی، مامۆستای زانکۆ و کەسایەتیی کاکەیی و یونادەم یوسف کەننا، ئەندامی لیژنەی هەموارکردنەوەی دەستوور و سەرۆکی فراکسیۆنی رافیدەین لە پەرلەمانی عێراق.  بە بڕوای خالیدە خەلیل، پەرلەمانتاری کوردی ئێزدی لە ئەنجوومەنی نوێنەرانی عێراق  لە بەغدا ململانێیەکی سیاسی گەورە لەسەر پرسی دادگای فیدراڵی هەیە و ئەوان وەکو پێکهاتە "ناڕازین لەسەر شێوازی دانانی ئەندامانی ئەو دادگایە و پێویست ناکات شارەزایانی ئایینی ببنە ئەندامی دادگەی فیدڕاڵی و وەکو دادوەریش مافی دەنگدانیان هەبێت، ئەمە جێگەی مەترسییە بۆسەر عێراق و عێراق بەرەو دەوڵەتێکی ئایینی دەبات".  خالیدە خەلیل بە پێویستی دەزانێت پێکهاتەکانیش پشکیان لەنێو دادگەی فیدراڵیدا هەبێت دەڵێت: "کاتێک بابەتێک پەیوەست بێت بە پێکهاتە ئایینییەکان، چۆن و بە چ شێوازێک لەو دادگایە مافیان پێدەدرێت، بۆیە گەیشتنە ئەو ئەنجامەی کە دوو شارەزا یاساییەکە یەکێکیان مەسیحی بێت و ئەوەی دیکە تورکمان، دوو شارەزا ئایینییەکەش یەکێکیان شیعە و ئەوەی دیکە سوننە بێت، لەو نێوانەدا ئێمە وەکو ئێزدی زەرەرمەند دەبین، بۆیە یان دەبێت مافی دەنگدانیان نەبێت یانیش ئەگەر ئەو مافەیان هەبێت پێویستە ئێمەش وەکو پێکهاتەیەکی عێراق ئەو مافەمان هەبێت".  فەرهاد کاکەیی، مامۆستای زانکۆ و کەسایەتیی کاکەیی دەڵێت، "ئێمە ترسمان هەیە لەوەی دادوەرەکان شیعە بن و شارەزا ئایینییە ئیسلامییەکانیش شیعە بن، ئەمە وڵات بەرەو شیعەبوون دەبات، واتە مافی سوننەکان، ئێزدییەکان، مەسیحییەکان و خەڵکانی دیکە لەناو ئەو وڵاتە پێشێل دەکەن. ئێمە وەکو کاکەیی یان هەر پێکهاتەیەکی دیکە دەمانەوێت ئەو شارەزایانەی لەوێن لەو یاسایانەی کە پەیوەستە بە مافی ئەو خەڵکەوە ئەمانە حەدی فاسڵ بن و مافی ڤیتۆیان هەبێت، ئەگەر ئەمە بکرێت دەتوانین وڵاتێک بونیاد بنێین بەناوی عێراق، ئەگەرنا وڵات بەرەو تاکڕەوی دەچێت، تاکڕەویش بە دڵنیاییەوە دیکتاتۆریەتی لێدروست دەبێت".  بە بڕوای یونادەم یوسف کەننا، سەرۆکی فراکسیۆنی رافیدەین، عێراق بەرەو دەوڵەتێکی ئایینی دەڕوات و دەڵێت: "من لەناو پەرلەمان ئەو قسەیەم کرد و ئەوانیش نیگەران بوون بەو قسەیەی من، گوایە بەهیچ شێویەک مەبەستیان لە دروستکردنی دەوڵەتی دینی نییە، نموونە بەوە دەهێننەوە و دەڵێن، ' سەیریکەن، ئەوە مەلها هەیە و مەشروبات هەیە، بەڵام ئەوە دەوڵەتی مەدەنی نییە، دەوڵەتی مەدەنی پرەنسیپ و بنەمای خۆی هەیە".  یونادەم یوسف کەننا بۆ پاراستنی مافی پێکهاتەکان لەو دادگایە بە پێویستی دەزانێت، "شارەزای یاسایی رێگە نەدات هیچ یاسایەک دەرچووێندرێت کە دژبێت پرەنسیپە دیموکراتییەکان و مافی تاک و ئازادییەکان بێت".  سەرۆکی فراکسیۆنی رافیدەین لە پەرلەمانی عێراق پێیوایە: "ئەگەر تەنیا ئەندامانی کورد لە هۆڵی پەرلەمان بچنە دەرەوە ئەم یاسایە جێبەجێ نابێت و ناچار دەبن بگەڕێنەوە سەر هەمواری یاساکە، لە هەموارکردنەوەکە ئێمە کێشەمان نییە".