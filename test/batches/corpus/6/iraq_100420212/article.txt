ئەمڕۆ شەممە ١٠ - ٠٤ - ٢٠٢١ سەرۆککۆماری عێراق و وەزیری دەرەوەی وڵاتەکە لەگەڵ سکرتێری گشتیی کۆمەڵەی وڵاتانی عەرەبی کۆبوونەوە، بەپێی راگەیێندراوی سەرۆکایەتیی کۆماری عێراق رەوشی تەندروستی، بەتایبەتی پەتای کۆرۆنا و پێویستی یەکخستنی ھەوڵەکان بۆ بەرەنگاربوونەوەی تەوەرێکی دیکەی کۆبوونەوەکە بووە.  بەرهەم ساڵح لە دیدارەکەدا رایگەیاندووە، هەوڵەکانی عێراق بە ئاڕاستەی پشتیوانییە لە دیالۆگی جیددی لەپێناو یەکلاکردنەوەی کێشەکان و کەمکردنەوەی گرژی و په‌ره‌پێدانی هاریکاری بۆ چەسپاندنی ئاشتی و ئاسایش لە ناوچەکەدا، بەو پێیەی ئاسایش و سەقامگیری ناوچەکە بەشێکی گرنگە لە ئاسایش و ئارامی عێراق.  هەروەها سەرۆککۆماری عێراق جەختی لە بەهێزکردنی هاریکاریی بازرگانی و ئابووری و پشتیوانیکردن لە دەرفەتی وەبەرهێنان و گەشەپێدان کردووەتەوە، ھەروەھا باسی لە گرنگیی رۆڵی کۆمەڵەی وڵاتانی عەرەبی کرد لە ھێنانەکایەوەی ھاوئاهەنگیی ھاوبەشی نێوان وڵاتانی ئەندامی کۆمەڵەکە.  لەلایەکی دیکەوە ئەحمەد ئەبو غەیت، وردەکارییەکی تەواوی لەبارەی کارەکانی کۆمەڵەی وڵاتانی عەرەبی خستووەتەڕوو بۆ بەهێزکردنی هاریکاریی عەرەبی و چەسپاندنی ئاسایش و سەقامگیریی ناوچەکە، ھەروەھا جەختیکردەوە لە پشتیوانیی کۆمەڵەی وڵاتانی عەرەبی لە حکومەتی عێراق بۆ رووبەڕووبوونەوەی تیرۆر و بەهێزکردنی ئاسایش و ئارامی و پاراستنی سەروەریی عێراق و ئاسایشی ھاووڵاتیانی.     دیداری بەرهەم ساڵح و ئەحمەد ئەبو غەیت. وێنە: سەرۆکایەتیی کۆماری عێراق