وەفا شەممەری، پەرلەمانتاری عێراق رایگەیاند "بەدووری نازانین سیناریۆیەکی دیکەی گەورە هەبێت و قوربانییەکەشی خەڵکانی بێتاوانە لە سەنتەری چارەسەری کۆرۆنا لە ناسریە. بۆ پەردەپۆشکردنی پرۆژەکانی گەندەڵییەکی گەورە کە هەمان رۆژ لە وەزارەتی تەندروستی سووتێندرا. رووداوەکەی ناسریە بۆ ئەوە بووە، تاوەکو سەرنجەکان بکەونە سەر کارەساتەکەی ناسریە و ئاگرەکەی وەزارەتی تەندروستی لەبیربکرێت. بۆیە لەو سۆنگەیەوە داوای پێکهێنانی لیژنەیەکی پەرلەمانیی هاوبەش دەکەین  لەبارەی هەردوو رووداوەکە و پەیوەندی لەنێوان ئەو دوو رووداوە".  شەوی دووشەممە ١٢ - ٠٧ - ٢٠٢١ نەخۆشخانەی ئیمام حوسێن لە شاری ناسریە ئاگری گرت. بەپێی ئاماری وەزارەتی تەندروستیی عێراق، لەو رووداوەدا ٣٩ کەس گیانیان لەدەستداوە و ٢١ کەسیش بێسەروشوێنن، بەڵام کۆمیسیۆنی مافەکانی مرۆڤی عێراق دەڵێت، لەو رووداوەدا زیاتر لە ٩٠ کەس گیانیان لەدەستداوە.  مستەفا کازمی، سەرۆکوەزیرانی عێراق رایگەیاند، لیژنەیەکی باڵایان پێکهێناوە، لە ماوەی هەفتەیەکدا ئەنجامەکەی رادەگەیێنن. پەرلەمانی عێراق لە کۆبوونەوەی رۆژی سێشەممەدا گفتوگۆی لەسەر رووداوی ئاگرکەتنەوەکە کرد. ئەمڕۆش بۆ درێژەدان بە گفتوگۆکان، بانگهێشتی لیژنەی لێکۆڵینەوە و پارێزگاری زیقار کراوە.  ساڵح محەممەد عێراقی، ناسراو بە ' وەزیری موقتەدا سەدر '، رابەری رەوتی سەدر، داوا دەکات ئەحمەد خەفاجی، پارێزگاری زیقار لە پۆستەکەی دووربخرێتەوە.  حەسەن خەڵاتی، ئەندامی لیژنەی تەندروستی لە پەرلەمانی عێراق دەڵێت "دووبارەبوونەوەی ئەو کارەساتانە لە عێراق، بەڵگەیە لەسەر ئەوەی کەموکوڕییەکی گەورە هەیە و پێویستە چارەسەر بکرێت. ئێمە دوای رووداوەکەی نەخۆشخانەی ئیبن خەتیب، راسپاردەمان دەرکرد و دووپاتمان کردەوە لەسەر رێکاری خۆپارێزی گرنگ و بوونی تیمەکانی بەرگریی شارستانی و تیمەکانی ئاگرکوژێنەوە، هەموو ئەو رێکارانەی پەیوەست بە سەلامەتیی ئەوانەی خەوێندراون. بەداخەوە بە دڵنیاییەوە فەرامۆشکردن و کەمتەرخەمی هەیە. ئێستاش لیژنەکانی لێکۆڵینەوە کاری خۆیان دەکەن".  لیوا کازم بوهان، بەڕێوەبەری بەرگریی شارستانیی عێراق رایگەیاند، پێشتر بەڕێوەبەرایەتییەکەیان ئاماژەی بە دزەکردنی ئۆکسجینی نەخۆشخانەکە کردبوو، دەشڵێت، پێشبینی دەکەن رووداوی دیکە دووبارە ببێتەوە ئەگەر دۆخەکە بەم شێوەیە بەردەوام بێت.