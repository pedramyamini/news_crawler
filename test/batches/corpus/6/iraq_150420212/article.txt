د. بەرهەم ساڵح، سەرۆککۆماری عێراق لە تویتێکدا لە تۆڕی کۆمەڵایەتیی تویتەر رایگەیاند، دووبارەبوونەوەی کردنە ئامانجی دامەزراوەکان لە هەولێر و پێشتریش لە بەغدا و ناوچەکانی دیکە، "تاوانێکی تیرۆریستی سەرکۆنەکراوە"، کە ئاسایشی هاووڵاتییان دەکاتە ئامانج و ئاستەنگ بۆ هەوڵە نیشتمانییەکان دروستدەکات، کە لەبارەی پاراستنی سەقامگیریی وڵات و سەروەرییەکەی لە ئارادان.  سەرۆککۆماری عێراق جەخت لەوە دەکاتەوە، "پێویستە ریزەکان یەکبخرێن، بۆ پشتیوانیکردن لە دەزگا ئەمنییەکان لە سەپاندنی یاسا و پاراستنی هاووڵاتییان و بەرەنگاربوونەوەی تیرۆریستانی لە یاسا دەرچوو".  دەوروبەری کاژێر ٠٩: ٥٠ خولەکی شەوی ١٤ی نیسان هێرش کرایە سەر فڕۆکەخانەی هەولێر. دژە تیرۆری هەرێمی کوردستان رایگەیاند، هێرشەکە لەڕێگەی مووشەکێکەوە کراوە.  لەبارەی هێرشەکەی سەر فڕۆکەخانەی هەولێرەوە، مەسرور بارزانی، سەرۆکی حکومەتی هەرێمی کوردستان پەیامێکی بڵاوکردەوە و جگە لە سەرکۆنەکردنی دەڵێت "هەر گرووپێکی چەکدار کە لە چوارچێوەی هێزە ئەمنییە فەرمییەکانی عێراقدا نەبێت، دەبێت دەستبەجێ لە سنووری هەرێمی کوردستان بکشێنەوە".  سەرۆکی حکومەتی هەرێمی کوردستان دەڵێت " لە رۆژانی داهاتوودا لەگەڵ هاوبەشانمان لە عێراق و کۆمەڵگەی نێودەوڵەتی گفتوگۆ لەسەر رێکارەکانی جێبەجێکردنی ئەم هەنگاوە دەکەم".  هەروەها سه‌رۆكايه‌تيى هه‌رێمى كوردستان بە تووندی سه‌ركۆنه‌ى هێرشەکانی سه‌ر فڕۆكه‌خانه‌ى نێوده‌وڵه‌تيى هه‌ولێر و پێگه‌يه‌كى هێزەکانی توركيا له باشيك دەکات و رایدەگەیێنێت، "چه‌ندباره‌بوونه‌وه‌ى ئه‌م هێرشانه هه‌ڵوه‌سته‌يه‌كى جیددىی ده‌وێت و دەبێت سنوورێكى يه‌كجارييان بۆ دابنرێت".  لە راگەیێندراوێکی وەزارەتی ناوخۆی هەرێمی کوردستاندا لەبارەی هێرشەکەی سەر فڕۆکەخانەی هەولێر ئاماژە بەوە کراوە "دوای لێکۆڵینەوە و بەدواداچوونی دەزگا پەیوەندیدارەکان بۆ هۆکاری تەقینەوەی ئەمشەوی فڕۆکەخانەی نێودەوڵەتیی هەولێر، دەرکەوت هێرشەکە لەڕێگەی درۆنی TNT کراو بووە و ئاراستەی بنکەی هێزەکانی هاوپەیمانان کراوە لەناو فڕۆکەخانە".  هەر لەو راگەیێندراوەدا هاتووە، "خۆشبەختانە هیچ زیانێکی گیانی نییە و تەنیا زیانی ماددی بەر باڵاخانەیەک کەوتووە. لێکۆڵینەوەکانیش بەردەوامن بۆ دیاریکردنی سەرچاوە و شوێنی هاتنی درۆنەکە".