لە راگەیێندراوی سەرۆکایەتیی کۆماری عێراقدا هاتووە، لە دیدارەکەدا گفتوگۆ كراوە لەبارەی ئامادەكارییەكانی تایبەت بە هەڵبژاردن و جەخت لە پێویستیی بەڕێوەچوونی هەڵبژاردنەكە لە کاتی دیاریکراوی خۆیدا و فەراهەمكردنی پێداویستییەکان کراوەتەوە تاوەکو هەڵبژاردنێكی پاك و بێگەرد و دادپەروەرانە بەڕێوەبچێت.  وەکو لە راگەیێندراوەکەدا هاتووە، هەر لە کۆبوونەوەکەدا جەختکرایەوە لە یەکخستنی هەوڵ و تواناکان بۆ تەواوكردنی تۆماری بایۆمەتریی دەنگدەران، ئەوەش لەپێناو زامنكردنی بەشداریی بەرفراوانی خەڵک و گرتنەبەری رێوشوێنی یاسایی و پابەندبوونی نیشتمانیی نێوان هێز و لایەنە سیاسییەكان و بەهێزكردنی رۆڵی نەتەوە یەكگرتووەكان بۆ پشتیوانی و چاودێریكردنی پرۆسەی هەڵبژاردن.  سەرۆكکۆماری عێراق پێویستیی زامنكردنی بەڕێوەچوونی هەڵبژاردنێکی پاك و بێگەرد و دادپەروەرانەی لە تەواوی قۆناخە جیاجیاكان و گرنگیی فەراهەمكردنی ئاسایشی هەڵبژاردنەکەی دووپاتکردووەتەوە بۆ دابینكردنی ئاسایش و ئارامی لەپێناو ھێنانەدیی خواستی ئازادانەی خەڵک لە ھەڵبژاردنی نوێنەرەكانیان و دابینكردنی پاراستن و دەرفەتی یەكسان بۆ بەربژێران.  لە تەوەرێکی دیکەی کۆبوونەوەکەدا سەرۆككۆمار رایگەیاندووە، هەڵبژاردنی داهاتوو گرنگییەكی زۆری هەیە، بۆیە نابێت كاریگەریی لەسەر دروستبكرێت، ھەروەھا راشیگەیاندووە، رەخساندنی دۆخێکی لەبار بۆ ئەو دەستكەوتە بنەمایەكی سەرەكییە بۆ سەرخستن و درێژەدان بە كاروانی چاكسازیی بنەڕەتی.