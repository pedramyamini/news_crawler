محەممەد ئەمین فارس، ئەندامی لیژنەی کشتوکاڵ و ئاو و زۆنگاوەکان لە پەرلەمانی عێراق، بە تۆڕی میدیایی رووداوی راگەیاند "پەسندکردنی یاداشتنامەی ئاوی نێوان عێراق و تورکیا، لەلایەن پەرلەمان و حکومەتی تورکیاوە، وەکو وەزیری سەرچاوەکانی ئاوی عێراق رایگەیاند، تەنیا ئامادەیی دەربڕینە بۆ دانوستاندن و گەیشتن بە رێککەوتن، چونکە ئەو یاداشتنامەیە کە تایبەتە بە رووباری دیجلە، بەشە ئاوی عێراق لەو رووبارە دیاریناکات، بۆیە عێراق ناچارە هەوڵی دانوستاندن و رێککەوتن لەبارەی بەشە ئاوی خۆی لە رووباری دیجلە لەگەڵ تورکیا بدات، چونکە ئێستا ئەو بەشە ئاوەی کە لە دیجلەوە دەگاتە عێراق لە بەشی ئاوی عێراق کەمترە و رۆژانە دەگۆڕێت".  سەبارەت بە بەشە ئاوی عێراق لە رووباری فورات، ئەو ئەندامەی لیژنەی کشتوکاڵ و ئاو و زۆنگاوەکان لە پەرلەمانی عێراق ئەوەی خستەڕوو "رێککەوتنێکی کۆنی ساڵی ١٩٨٧ هەیە تورکیا پەسندی کردووە، بەپێی ئەو رێککەوتنە تورکیا ٥٠٠ مەتر سێجا ئاو لە چرکەیەکدا لە ئاوی فورات بۆ سووریا بەردەداتەوە، هەر رێککەوتنەکە دەشڵێت، دەبێت عێراق لەگەڵ سووریا رێکبکەوێت سەبارەت بە بەشە ئاوی خۆی لە رووباری فورات".  ئەمەش لەکاتێکدایە، مەهدی رەشید، وەزیری سەرچاوەکانی ئاوی عێراق یەکشەممە ١٤ ـی ئاداری ٢٠٢١، لە لێدوانێکی رۆژنامەوانیدا رایگەیاند "فەیسەڵ ئۆرۆغڵۆ، نوێنەری تایبەتی سەرۆکی تورکیا پێی راگەیاندین کە پەرلەمانی تورکیا ئەو یاداشتنامەی پەسندکرد، کە لە ساڵی ٢٠٠٩ وە راگیرابوو، هەر ئەو یاداشتنامەیە تورکیا پابەند دەکات بە پێدانی بەشە ئاوی عێراق بەشێوەیەکی دادپەروەرانە، بەمزووانەش دەست بە دیاریکردنی بەشە ئاوی عێراق لە تورکیاوە دەکەین".  هاوکات عۆن زیاب عەبدوڵڵا، گوتەبێژی وەزارەتی سەرچاوەکانی ئاوی عێراق بە تۆڕی میدیایی رووداوی راگەیاند "مەترسییەکان لە ئایندەی دووردا دەردەکەون، بەهۆی بەکارهێنانی ئاو لەلایەن هەموو وڵاتانەوە، لەگەڵ زیادبوونی پێویستی بۆ ئاو لە ئەنجامی زیادبوونی دانیشتووانی هەموو وڵاتانی ناوچەکە، سەرچاوەکانی ئاویش سنووردارن، بۆیە بە دڵنیاییەوە ئەوکات ئاو بەشی هەموو ناوچەکە ناکات، لەبەرئەوە ئێمە دەترسین تورکیای دراوسێمان هەموو پرۆژەکانی بەنداو و ئەوانی دیکە تەواوبکات و ئەو ئاوەشی کە دەمێنێتەوە و دەگاتە عێراق کەم دەبێت و کوالێتیشی باش نابێت".  رۆژی شەممە ١٣ ـی ئاداری ٢٠٢١، یەکەم کۆنگرەی نێودەوڵەتیی ئاو لە بەغدا بەڕێوەچوو کە دوو رۆژ بەردەوام بوو، لە کۆنگرەکەدا نوێنەرانی تورکیا، ئێران و سووریا بەشداربوون، لەپاڵ ئەوانیش نوێنەرانی نەتەوە یەکگرتووەکان، کۆمکاری عەرەبی و چەندین رێکخراوی نێودەوڵەتی بەشداربوون. ئامانجی سەرەکیی ئەو کۆنگرەیە بەنێودەوڵەتیکردنی پرسی ئاو بوو، بە ئاراستەی واژۆکردنی رێککەوتنێک لەنێوان عێراق و تورکیا، تێیدا ئەنقەرە دان بە بەشە ئاوی عێراق لە رووبارەکانی دیجلە و فورات بنێت.  ئەوەی عێراقی تووشی دڵەڕاوکێ کردووە، پێشبینیی کورتهێنانی ئاوی رووبارەکانی دیجلە و فوراتە لە دەیەی داهاتوودا، بەهۆی بەنداوی ئەلیسۆ و چەند بەنداوێکی دیکە، کە تورکیا بۆ گلدانەوە و گۆڕینی رێڕەوی هەردوو رووبارەکە دروستیان دەکات. لەپاڵ بەنداوەکان، گۆڕانی کەشوهەوا و زیادبوونی ژمارەی دانیشتووان ئاماژەن بۆ نزیکبوونی سەرهەڵدانی قەیرانی ئاو لە عێراق، وەزارەتی سەرچاوەکانی ئاوی عێراقیش دەڵێت، بەبێ رێککەوتن لەگەڵ وڵاتانی دراوسێ ئاوی گەیشتوو لەو وڵاتانەوە بۆ عێراق لە ساڵی ٢٠٣٥ نزیکەی ٣٠ % کەم دەبێت.