د. موسەنا ئەمین، ئەندامی پەرلەمانی عێراق بە تۆڕی میدیایی رووداوی راگەیاند، تاوەکو ئێستا لایەنە شیعەکان لەنێو خۆیاندا لەبارەی پرۆژەیاسای بودجەی ساڵی ٢٠٢١ ناکۆکن و نەگەیشتوونەتە رێککەوتن، هاوکات سوننەکانیش داواکارییان لەبارەی ناوچەکانیان هەیە لە پرۆژەیاسای بودجەدا، بۆیە ئەگەر لایەنە شیعەکان لەنێو خۆیاندا نەگەیشتنە رێککەوتن، ئەوا کۆبوونەوەی پەرلەمان ئەمشەو ناکرێت و بۆ سبەی دووشەممە دوادەخرێت.  ئەمەش لەکاتێکدایە کۆبوونەوەی سەرۆکایەتیی پەرلەمان و سەرۆکی فراکسیۆنەکان لەگەڵ وەزیرانی دارایی، نەوت و پلادانان بەردەوامە و گفتوگۆکان لەسەر دوو خاڵی سەرەکین. د. ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق بە تۆڕی میدیایی رووداوی راگەیاند، یەکەم بابەتی قەرزەکانە کە ٥ تریلیۆن و ٧٠٠ ملیار دینارە، هەندێک لایەنە جەخت لەوە دەکەنەوە، پێویست ناکات قەرز بکرێت، بەڵام وەزیرە پەیوەندیدارەکان جەخت لەسەر پێویستیی ئەو قەرزانە دەکەنەوە بۆ وەبەرهێنان و پرۆژەکانی پەرەپێدان و لیژنەی داراییش لەگەڵ وەرگرتنی ئەو قەرزەیە.  هەروەها بابەتێکی دیکە، وەکو د. ڤیان سەبری ئاماژەی پێکرد، نرخی بەهای دۆلارە بەرامبەر بە دیناری عێراقی، کە هەندێک کوتلەی سیاسی جەخت لەوە دەکەنەوە، نابێت نرخەکە بەم شێوەیە بێت و داوادەکەن دەستکاری بكرێت.  سەرۆکی فراکسیۆنی پارتی دیموکراتی کوردستان ئاماژەی بەوەش کرد، تاوەکو ئێستا دیارنییە ئەمشەو کۆبوونەوەی پەرلەمان بۆ دەنگدان لەسەر پرۆژەیاسای بودجەی ساڵی ٢٠٢١ دەکرێت یاخود نا.  هاوکات ئیخلاس دلێمی، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، پێکهاتەی شیعە لەسەر میکانیزمی قەرزی نوێ رێکنەکەوتوون و کێشە لەنێویاندا هەبوو، تاوەکو ئێستا ئەو کێشەیە بەردەوامە، ئێستا لە کۆبوونەوەدان لەگەڵ وەزیرە پەیوەندیدارەکانی وەکو وەزیری نەوت، زۆربەی ئەو قەرزانەش پەیوەستن بە کارەبا و لەسەر ئەمە کێشەیان هەبوو.