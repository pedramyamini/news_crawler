بەڕێوەبەرایەتیی شوێنەواری پارێزگای نەینەوا، ئەمڕۆ سێشەممە، لە راگەیێندراوێکدا رایگەیاند، "بە خەمێکی زۆر و دڵی پڕ باوەڕ بە ویستی خودا بەڕێوەبەرایەتیی شوێنەواری پارێزگای نەینەوا کۆچی دوایی عەلی حازم سومەیدەعی، بەڕێوەبەری پشکنین لە بەڕێوەبەرایەتیی شوێنەوار و کولتووری پارێزگای نەینەوا رادەگەیێنێت؛ خودا لێی خۆشبێت. "  سەبارەت بە وردەکاری هۆکاری دەستگیرکردنی ئەو بەڕێوەبەرە، سەرچاوەیەک کە نەیویست ناوی ئاشکرا بکرێت بە تۆڕی میدیایی رووداوی راگەیاند، "لیژنەی دادوەریی کە راسپێردراوە بۆ بەدواداچوونی ساختەکردنی بەڵگەنامەی زەوییەکانی پارێزگای نەینەوا عەلی حازم سومەیدەعی، بەڕێوەبەری پشکنین لە بەڕێوەبەرایەتیی شوێنەوار و کولتووری پارێزگای نەینەوای بە تۆمەتی ساختەکردنی بەڵگەنامەی چەند ناوچەیەکی شوێنەوار دەستگیر کرد. "  ئەم رووداوە دوای چەند رۆژێک هات لە دەستپێکردنی لێکۆڵینەوە لەلایەن کۆمیسیۆنی باڵای مافەکانی مرۆڤ لە عێراق لە رووداوی ئەشکەنجەدان و گیانلەدەستدانی چەند زیندانییەک لە بەڕێوەبەرایەتی بەرەنگاربوونەوەی تاوانەکان لە پارێزگای بەسرە لە باشووری عێراق.  دوابەدوای رووداوەکەی زیندانییەکەی بەسرە ئەنجوومەنی باڵای دادوەریی عێراق، یەکشەممە ١/٨/٢٠٢١، راگەیاند، "دژی هەر هەڵسوکەوتێکین ببێتە هۆی پێشێلکردنی مافەکانی مرۆڤ؛ یەکێک لەو هەڵسوکەوتانەش رووداوەکانی ئەشکەنجەدانی تۆمەتبارانی داواکراوە لە کاتی لێکۆڵینەوەدا لەلایەن بەشێکی کارمەندانی دەزگا ئەمنییەکان. "  ئەنجوومەنی باڵای دادوەریی عێراق ئەوەشی گوتبوو کە "ئەو هەڵسوکەوتە هەڵانە بە شێوەیەکی رەها رەتدەکەینەوە؛ دادگەش رووبەڕووی رووداوەکانی لەو شێوەیە بووەتەوە لە رێگەی گرتنەبەری رێکارە یاساییەکان بەرامبەر هەر کەسێک پەنای بۆ ئەشکەنجەدان بردبێت و مافەکانی مرۆڤی پێشێلکردبێت؛ بەپێی دەقی یاسای هەموارکراوی سزاکان ژمارە (١١١)ی ساڵی ١٩٦٩، کەیسی زۆریش هەن کە تێیاندا ژمارەیەک ئەفسەری پۆلیس سزادران بەهۆی بەزاندنی چوارچێوەی ئەرکەکانیان بە هەڵسوکەوتێک کە تاوانە و یاسا سزای بۆ داناوە. "