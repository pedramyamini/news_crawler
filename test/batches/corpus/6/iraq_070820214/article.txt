لە ناوچەی بنووک لە بەغدا لە دوای ٢٠٠٣ ـەوە ژمارەیەک خێزان لە شوقەکانی گەڕەکی قاهیرە نیشەجێبوونە، کە کۆمەڵگەیەکی نیشتەجێبوونە و هاوکات چەند خانووێکیش بە زیادەڕۆ لەو گەڕەکە دروستکراون، لە ماوەی رابردوودا چەندجارێک دانیشتووانی ئەو گەڕەکە لەلایەن هێزە ئەمنییەکانەوە ئاگادارکراونەتەوە خانووەکانیان چۆڵ بکەن و دوایین جاریش پێیانگوتراوە لە ماوەی سێ رۆژدا دەبێت شوێنەکانیان بەجێ بھێڵن، ئەگەرنا بە زەبری ھێز دەریان دەکەن.  ئەمڕۆ شەممە ٠٧ - ٠٨ - ٢٠٢١ هەڵکەوت عەزیز، پەیامنێری رووداو لە بەغدا رایگەیاند، پێش چەند رۆژێک وەزارەتی بەگریی عێراق دانیشتووانی گەڕەکی قاهیرە کە بەشێکە لە ناوچەی بنووک لە بەغدای ئاگادارکردووەتەوە کە شوێنەکانیان چۆڵ بکەن.  وەزارەتی بەرگری هۆشداری بە دانیشتووانی ئەو گەڕەکە داوە و دەڵێ، ئەو ناوچەیە و کۆمەڵگەی نیشتەجێبوونەکە موڵکی وەزارەتی بەرگرییە ئەگەر چۆڵی نەکەن، ئەوا بە زەبری هێز خانووەکانیان پێ چۆڵ دەکەن.  دانیشتوویەکی ئەو گەڕەکە، کە لە بنچەدا کوردە لەبارەی کێشەکەیان بە پەیامنێری رووداوی گوت: "ئێمە لە ساڵی ٢٠٠٣ وە لەو شوێنە نیشتەجێین، لە ٢٠٠٥ ـەوە تاوەکو ئێستا چەندینجار ئاگادار کراوینەتەوە کە ئەو شوێنە چۆڵ بکەین و دەڵێن ئەمە موڵکی بەرگری و داراییە، هەر لە سەردەمی حکومی ئەیاد عەلاوییەوە تاوەکو ئێستا هەموو جارێک داوامان لێدەکەین ئەو شوێنە چۆڵ بکەین".  ئەو ژنە کورد دەپرسێت: "بۆ کوێ بچین؟ من تاقە ژنێکم لەگەڵ دوو کچم، پیاوم نەماوە، دایک و باوکم مردوون و برایەکیشم هەبوو بە کۆرۆنا مرد". دەشڵێت: "کێشەمان نییە بەسەرچاو دەردەچین، بەڵام با قەرەبوومان بکەنەوە".  دانیشتوویەکی دیکەی ئەو گەڕەکە هەر لەبارەی کێشەکانیان قسەی بۆ پەیامنێری رووداو کردو گوتی: "شەش مانگ جارێک دێنە سەرمان و پێمان دەڵێن بڕۆنە دەرەوە، دەڵێن ئەگەر دەرنەچن، ئەوا بە هێز دەرتان دەکەین، باشە ئێمە بۆ کێ بچین؟ ".  بەپێی ئامارەکانی وەزارەتی پلاندانانی عێراق لە دوای ساڵی ٢٠٠٣ وە لە تەواوی عێراق سێ ملیۆن و ٥٠٠ هەزار کەس لە ٤٠٠ هەزار یەکەی نیشتەجێبوونی زیادەڕۆ نیشتەجێبوونە، یان خانووی زیادەڕۆیان دروستکردووە یان چوونە نێو ئەو شوقە و کۆمەڵگە نیشتەجێبووانەی کە موڵکی حکومەت بوون و چۆڵبوون و ئەوان دەستیان بەسەردا گرتووە.