نەجم جبووری، پارێزگاری نەینەوا لە کۆنگرەیەکی رۆژنامەوانیی هاوبەشدا لەگەڵ چەند بەرپرسێکی دیکەی پارێزگاکە لە شاری مووسڵ رایگەیاند: "گۆڕە بەکۆمەڵەکەی نزیک بەندیخانەی بادووش پێش ٢٥ رۆژ دۆزرایەوە و رووفاتی ١٢٣ کەسی لێ دەرهێندرا".  پارێزگاری نەینەوا راشیگەیاند: "تائێستا ناسنامەی خاوەن ئەو ئێسک و پروسکانەمان بۆ ئاشکرا نەبووە، نازانین ئاخۆ ئەوان زیندانییەکانی نێو بەندیخانەی بادووشن کە داعش لە ساڵی ٢٠١٤ دا کوشتنی، یاخود کەسانێکی دیکەی بێسەروشوێنکراون".  لە سەروبەندی دۆزینەوەی گۆڕە بەکۆمەڵەکە حکومەتی عێراق لە بەغدا و چەند پارێزگایەکی دیکە هەڵمەتێکی دەستپێکرد بۆ وەرگرتنی نموونەی خوێنی کەسوکاری قوربانیانی دەستی داعش لە بەندیخانەی بادووش بۆ بەراوردکردنی (DNA) یان لەگەڵ (DNA) یان ئەو ئێسک و پروسکانەی کە لە گۆڕە بەکۆمەڵەکەدا دۆزراونەتەوە.  لە ساڵی ٢٠١٤ دا دوای ئەوەی چەکدارانی داعش دەستیان بەسەر شاری موسڵدا گرت؛ هێرشیان کردەسەر بەندیخانەی بادووش لە نزیکی شارەکە. سەرچاوەکانی حکومەتی عێراق دەڵێن ئەوکات زیاتر لە ٦٠٠ زیندانی پیاوی تێدا بوون و زۆرینەیان شیعە بوون، چەکدارانی داعش لەگەڵ کۆنترۆڵکردنی بەندیخانەی بادووش لێکۆڵینەوەیان لەگەڵ زیندانییەکاندا کرد و دەگوترێت سوننەکانیان ئازادکردن و شیعەکانیشیان کوشتن.  بەپێی رێکخراوی نەتەوە یەکگرتووەکان رێکخراوی داعش نزیکەی ٢٠٠ گۆڕی بەکۆمەڵی لە عێراق لە دوای خۆی جێهێشتووە؛ ئەو گۆڕانە ئێسک و پروسکی نزیکەی ١٢ هەزار قوربانییان تێدایە.