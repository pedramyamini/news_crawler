جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق، ئەمڕۆ یەکشەممە، بە تۆڕی میدیایی رووداوی رایگەیاند: "تاوەکو ئێستا تەنیا ٢٠ بەربژێر بەهۆی ئەنجامدانی تاوان لە بەشداریکردن لە هەڵبژاردنی پێشوەختی پەرلەمانی عێراق دوورخراونەتەوە، هەروەها ٥ بەربژێری دیکە بەهۆی ئەوەی کارمەندی وەزارەتی بەرگریی عێراقن لە بەشداریکردن لە هەڵبژاردنی داهاتوو دوورخراونەتەوە، بەڵام بەربژێرە دوورخراوەکان دەتوانن تانە لە بڕیاری دوورخستنەوەیان بدەن و دەستەی دادوەری لە ماوەی ٢٠ رۆژدا بڕیار لە پەسندکردنی یان رەتکردنەوەی تانەکە دەدات".  گوتەبێژی کۆمیسیۆنی هەڵبژاردنەکانی عێراق گوتیشی: "پرۆسەی وردبینیکردن لەلایەن ١٥ دەزگاوە بۆ دڵنیابوون لە گونجاوی بەربژێرەکان بۆ بەشداریکردن لە هەڵبژاردنی داهاتوو بەردەوامە و رەنگە لە داهاتوودا بەربژێری دیکەش دووربخرێنەوە".  لە ماددەی ٨ی یاسای هەڵبژاردنی پەرلەمانی عێراق ژمارە ٩ی ساڵی ٢٠٢٠ دا هاتووە؛ دەبێ بەربژێر بۆ بەشداریکردن لەو هەڵبژاردنە یاسای دەستەی لێپرسینەوە و دادپەروەری نەیگرێتەوە، هەروەها دەبێ بەهۆی ئەنجامدانی تاوان و دەوڵەمەندبوون بە سامانی گشتیی بەشێوەیەکی ناڕەوا سزا نەدرابێت.  هەروەها لە ماددەی ٩ی هەمان یاسادا هاتووە؛ دەبێ بەربژێر لە کاتی خۆبەربژێکردنیدا کارمەندی هێزە چەکدارەکان، یان دەزگا ئەمنییەکان، یان ئەندامی ئەنجوومەنی پێشوو و ئێستای کۆمیسیارانی کۆمیسیۆنی هەڵبژاردنەکان؛ یاخود فەرمانبەری کۆمیسیۆنی باڵای سەربەخۆی هەڵبژاردنەکان نەبێت.