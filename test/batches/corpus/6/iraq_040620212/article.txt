مستەفا کازمی، سەرۆکوەزیرانی عێراق لە هەڤپەیڤینێکدا لەگەڵ میدیای ئێرانی دەڵێت، حکومەتی عێراق ئومێدوارە پەیوەندییەکانی نێوان وڵاتانی عەرەبی و ئێران، لەنێویشیاندا سعودیە و ئێران باشتربن و ئەگەریش داوای لێبکرێت بۆ ئەوەی رۆڵی نێوەندگیر بگێڕێت، ئەوا ئامادەیە ئەو کارە بکات، چونکە سەقامگیریی عێراق و ئابوورییەکەشی بەندە بە سەقامگیری و ئابووریی ناوچەکەوە.   کازمی لەبارەی بواری ئابووریی وڵاتەکەیشی قسەی کرد و گوتی، عێراق رووبەڕووی قەیرانێکی ئابووری بووەتەوە، ئەوەش بەهۆی ئەو پلانە خراپەی لە ماوەی زیاتر لە ١٧ ساڵی رابردوودا لە بەڕێوەبردنیدا پەیڕەوکرا. سەرۆکوەزیرانی عێراق ئاماژە بەوەش دەکات، گەندەڵیش رۆڵێکی کارای هەبووە لە خوڵقاندنی ئەو قەیرانەی ئێستای عێراقی گرتووەتەوە و نموونەیەکیش لەو بارەوە دەهێنێتەوە و دەڵێت، لە ماوەی ٤٠ رۆژی ساڵی ٢٠١٩ دا بانکی ناوەندیی عێراق لە رێگەی بانکەکان و کۆمپانیاکانی ئاڵوگۆڕی دراوەوە ٧.٩ ملیار دۆلاری خستە بازاڕەوە، بەڵام بەشی زۆری سپی کرایەوە یان بۆ کەسانی گەندەڵ رۆیشت.   لە بەشێکی دیکەی قسەکانیدا کازمی ئاماژەی بەوە دا، چارەسەرکردنی کێشە ئابوورییەکان پێویستی بە بوێرییە و ئەویش وەک سەرۆکوەزیران پرۆژەی پەڕەی سپی ئامادەکرد و لەگەڵ فراکسیۆنەکانیش تاوتوێی کرد. سەرۆکوەزیرانی عێراق لەو بارەوە گوتی، " ٩٦ % ی داهاتی عێراق پشتی بە نەوت دەبەست، بەڵام لەسەر بنچینەی پەڕەی سپی بۆ ٧٠ % تاوەکو ٧١ % کەمکرایەوە و زیاتر سوود لە کشتوکاڵ و پیشەسازی بەسترا. زەوینەی لەبار دەڕەخسێنین و قەرزیش دەدەین بۆئەوەی بتوانین ئابوورییەکەمان ببوژێنینەوە. "  یەکێکی دیکە لەو تەوەرانەی سەرۆکوەزیرانی عێراق قسەی لەبارەوە کرد هەڵبژاردنی عێراق بوو کە بڕیارە لە ١٠ ـی تشرینی یەکەمی ئەمساڵ بکرێت، کازمی لەو بارەوە گوتی، "عێراقییەکان زۆر پێویستیان بەم هەڵبژاردنەیە و بێمتمانەییەکی زۆریش لەنێوان لایەنە سیاسییەکان و خەڵکیدا هەیە. من لە رێگەی هەڵبژاردنەوە نەبوومە سەرۆکوەزیران، بەڵکو وەک ئەنجامی قەیرانێکی کۆمەڵایەتی دەسەڵاتم گرتەدەست. دەبێت هەڵبژاردن بەڕێوەبچێت".   هەروەها لەبارەی رژدی بوونی سەرۆکوەزیرانی عێراق لە بەڕێوەچوونی هەڵبژاردن رایگەیاند، "من هەر لە چرکەی یەکەمی بوون بە سەرۆکوەزیرانم ئاماژەم بەوە کرد، کاردەکەم بۆ ئەوەی لە ماوەی ساڵێکدا هەڵبژاردنێکی پێشوەخت، ئازاد و بێگەرد بەڕێوەبچێت و رۆژی ٦ی حوزەیرانی ٢٠٢١ یشم دیاریکرد. هەر بۆیە چۆن دەکرێت باس لەوە بکرێت کە من لە بەڕێوەچوونی هەڵبژاردنەکەدا رژد نیم؟ داواشمان لە ئەنجوومەنی ئاسایشی نێودەوڵەتی کرد بۆئەوەی چاودێری نێودەوڵەتی بنێرێت بۆئەوەی رەوایەتییەکی باشتر بدرێتە هەڵبژاردنەکە.   پێشتر چەندجارێک سەرۆکوەزیرانی عێراق ئاماژەی بەوە کردووە کە خۆی بۆ هەڵبژاردنەکان بەربژێر ناکات و لەو هەڤپەیڤینەشدا جەخت لەوە دەکاتەوە و دەڵێتم "بەدڵنیاییەوە خۆم بەربژێر ناکەم و مەبەستیشم ئەوەیە کە پەیامێکی روون بنێرم و بڵێم، ئەوەی بەلای منەوە گرنگە بریتییە لە ناسنامەی نیشتمانیی عێراق و دادپەروەریی بۆ هەموو لایەک. ئەگەر خۆم بەربژێر بکەم، کەواتە من رکابەرایەتی دەکەم، ئەوە لە کاتێکدایە کە دەسەڵات و پارەم لەبەردەستدایە و ئەوەش واتای ئەوەیە هەڵبژاردنەکە بێگەرد نابێت".   بەهۆی بنکە سەربازییەکان ئەمریکا لە عێراق و پێگەی بەهێزی ئێران لە وڵاتەکە، کشانەوەی سەربازانی ئەمریکا لە عێراق بابەتێکە کە ئێران لە رێگەی هێزە نزیکە عێراقییەکانیەوە بەردەوام هەوڵی بۆ دەدات بە تایبەت دوای کوشتنی قاسم سولەیمانی، فەرماندەی پێشووی فەیلەقی قودس سەرۆکوەزیرانی عێراق لەو بارەوە دەڵێت، "لە گەڕی دووەمی دیالۆگی نێوان ئەمریکا و عێراقدا دۆناڵد ترەمپ رازی بوو کە سەربازانی سوپای وڵاتەکەی عێراق بەجێبهێڵن و پێش ئەوەی لە نیسانی رابردوویشدا گەڕی سێیەمی دیالۆگی ستراتیژی بەڕێوەبچێت، زیاد لە ٦٠ % ی ئەمریکییەکانی نێو عێراق خاکی وڵاتیان بەجێهێشت. "   هەروەها مستەفا کازمی دەشڵێت، "بەم زووانەش کۆبوونەوەمان لەگەڵ لیژنەی تەکنیکی دەبێت، هەروەک لە گەڕی سێیەمی دیالۆگی ستراتیژییدا بڕیاری لەسەردرا و ئەرکی سەرەکیی ئەو لیژنەیەش دیاریکردنی کاتێکە بۆ ئەوەی تێیدا کاتێك بۆ کشاندنەوەی هێزە شەڕکەرەکان لە عێراق دابنرێت. بە دڵنیاییەوە لە مانگەکانی تەمموز یان ئابدا گەڕی چوارەمی دیالۆگی ستراتیژی بەڕێوەدەچێت".