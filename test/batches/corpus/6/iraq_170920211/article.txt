ئاستەنگەکانی ئەم توێژە کە بەپێی ئامارە فەرمییەکانی عێراق رێژەی زیاتر لە ١٠ % ی کۆی دانیشتووانەکەی پێکدەهێنن، تەنها لە دەنگدان چڕنابێتەوە، بەڵکو لە کارنامەی لیستەکان و بەربژێرەکانیش کەمترین ناوی ئەوانی تێدا جێ کراوەتەوە.  کۆمیسیۆنی نەتەوە یەکگرتووەکان بۆ کاروباری مرۆیی لە ساڵی ٢٠١٩ رایگەیاند، بەهۆی شەڕ و هێرشی گرووپە چەکدارەکان لە ماوەی نێوان ساڵانی ٢٠١٤ بۆ ٢٠١٨ عێراق بووەتە یەکێک لەو وڵاتانەی جیهان کە زۆرترین رێژەی خەڵکی خاوەن پێداویستیی تایبەتی تێدایە، بەپێی راپۆرتەکەی نەتەوە یەکگرتووەکان، ژمارەی خەڵکی خاوەن پێداویستیی تایبەت لە عێراق لە ساڵی ٢٠١٤ بە نزیکەی چوار ملیۆن کەس دەخەمڵێندرێت.  بەپێی ئامارەکانی وەزارەتی کار و کاروباری کۆمەڵایەتیی هەرێمی کوردستان، ٨٧ هەزار و ٤٤٧ خاوەن پێدوایستیی تایبەت لە هەرێمی کوردستان تۆمارکراون کە ٧٥ هەزار و ٤٠٦ کەسیان مووچەیان نییە و ١٢ هەزار و ٤١ کەس مووچەیان هەیە؛ بەشێک لە خاوەن پێداویستییە تایبەتەکانیش تۆمارنەکراون.  رێکخراوی چاودێریی مافەکانی مرۆڤ لە دوایین راپۆرتی خۆیدا کە رۆژی ١٦ی ئەیلوولی ٢٠٢١ بڵاویکردووەتەوە، لە بابەتی خاوەن پێداویستیی تایبەت و هەڵبژاردن سەرزەنشتی عێراق دەکات و دەڵێت، بەربەستی گەورە لەبەردەم بەشداریی ئەم توێژە بۆ بەشدارییان لە هەڵبژاردنی ١٠ی ئۆکتۆبەر داناوە کە بەهۆیەوە سەدان هەزار کەس لە مافی دەنگدان بێبەش دەکات.  لە راپۆرتە ٣٤ پەڕەییەکەیدا رێکخراوەکە داوا لە حکومەتی عێراق دەکات هەمواری بەشێك لە یاساکانی بکاتەوە و مافی دەنگدان بۆ هەمووان مسۆگەر بکات.  ئەنجوومەنی نوێنەرانی عێراق رێککەوتننامەی نێودەوڵەتیی تایبەت بە کەسانی خاوەن پێداویستیی تایبەتی لە ساڵی ٢٠١٣ پەسند کردووە کە بەپێی ماددەی ١٢ی رێککەوتننامەکە، دەبێت کەسانی خاوەن پێداویستیی تایبەت شیاوی یاساییان یەکسان بێت لەگەڵ کەسانی دیکە، هەروەها ماددەی ٢٩ی داوا لە وڵاتان دەکات رێز لە مافە سیاسییەکانی کەسانی خاوەن تایبەت بگیرێت، بەڵام هێشتا عێراق لە جێبەجێکردنی ئەم دەقانە کورتی هێناوە.  راپۆرتەکە ئاماژەی بەوەش داوە کە خاوەن پێداویستیی تایبەت جگە لەوەی بەربژێریان نییە، داوا لە نەتەوە یەکگرتووەکان و رێکخراوەکانی دیکەش دەکات خاوەن پێداویستیی تایبەت بکەن بە چاودێری سندوقەکانی دەنگدان و لە داهاتووشدا نوێنەری تایبەت بە خەڵکانی خاوەن پێداویستیی تایبەت هەبێت.