بەپێی ئەو سەرچاوە هەواڵگرییانە، ئێستا هەوڵدەدرێت پرسی دەستگیركردنی ئەندامانی ' تیمەکانی مەرگ ' بە تاوان هەژمار بكرێن نەك تیرۆر و دەڵێن: "دوو لە دیارترین فەرماندەكانی تیمەکانی مەرگ پێشتر فەرمانی دەستگیركردنیان بۆ دەركرابوو، بەڵام هێشتا دەستگیرنەكراون، دواتر لەژێر سەرپەرشتی كەتائیبی حیزبوڵڵا و گوشاری هێزە سیاسییەكانی نزیك لە تاران، گواسترانەوە بۆ ناوچەی جرف سەخڕ لە باشووری رۆژئاوای بەغدا، ژمارەیەك كۆمپانیای بازرگانی و سەرمایەدار هاوكاری دارایی ئەو تیمانە دەكەن. "  لە ناوەڕاستی مانگی رابردوو، مستەفا كازمی، سەرۆكوەزیرانی عێراق دەستگیركردنی ' چەتەكانی مردن ' ی راگەیاند، كە خەڵكی بەسرەیان ترساندبوو و ئەحمەد عەبدولسەمەدی رۆژنامەنوس و جینان مازی چالاكڤانیان كوشت. ئەو كات كازمی لە تویتێكدا گوتی: "چەتەكانی مردن كە خەڵكی بەسرەیان ترساندبوو و مەرگیان لە شەقامە خۆشەویستەكانی بڵاوكردبوەوە و كەسانی پاكیان دەكوشت، لەلایەن هێزە ئەمنییەكانمان دەستگیركران و بەشێوەیەكی دادوەرانەش دادگایی دەكرێن".  كازمی گوتیشی: "ئەمڕۆ بكوژانی جینان مازی و ئەحمەد عەبدولسەمەد، سبەینێش تۆڵەی بكوژانی ریهام و هاشمی هەموو ستەملێكراوان دەكەینەوە. "  بەگوتەی سەرچاوە هەواڵگرییەكەی عێراق، كە بۆ ماڵپەڕی حوڕەی عێراقی قسەی كردووە، دەستگیركراوان ٤ كەسن ئێستا لە زیندانن، هەوڵی زۆریش هەیە بۆ ئەوەی كەیسەكانیان بكرێتە تاوانی ئاسایی نەك بە تاوانی تیرۆر. ئەو سەرچاوەیە دەڵێت: "چەند لایەنێكی سیاسی بۆ ئەم مەبەستە گوشارەكانیان دەستپێكردووە، چونكە دەستگیركراوان كوشتن و تاوانی تیرۆریان بۆ بەرژەوەندیی ئەوان کردووە".  بەگوێرەی سەرچاوەیەكی دیكە، چەند لایەنێكی سیاسی نزیك لە ئێران گوشارەكانیان بۆ ئازادكردنی یەكێك لە دەستگیركراوان چڕكردوەتەوە، كە جگە لە كاركردن لە نێو تیمەکانی مەرگ، بەڵێندەریشە، دەڵێت "بازرگانێكی ناسراو بەناوی (أ. أ) لە بەسرە کار بۆ میلیشیاكانی كەتائیبی حیزبوڵڵا دەكات، دەستەبەری دانی كرێیی ئەو پارێزەرانە دەكات كە بەرگری لە دەستگیركراوانیان دەكەن. "  ئەو سەرچاوەیە باس لەوە دەکات: "تۆماری دەنگی لە نێو مۆبایلی یەكێك لە دەستگیركراوان كە پێی دەڵێن ئەبو جەنات دۆزراوەتەوە و چەندینجار قسەی لەگەڵ ئەو بازرگانە كردووە"، بێ ئەوەی وردەكاریی نێو تۆمارە دەنگییەكە ئاشكرا بكات.  بەپێی ئەو سەرچاوەیە: "ئەو بازرگانە پەیوەندی تۆكمەی لەگەڵ پەرلەمانتارێك بەناوی (خ. أ) هەیە كە سەر بە حیزبێكی ئیسلامی شیعی ناسراوە و لە كەسایەتیێكی دیاری نێو ئەو حیزبە نزیكە، كە پێشتر سەرۆكوەزیران بووە. "   ئەمە لە كاتێكدایە دەسەڵاتدارانی عێراق وردەكاریان لەبارەی دەستگیركراوان و ئەو لایەنانە بڵاونەكردوەتەوە كە پشتگیریان كردوون، بەرپرسێكی عێراق كە نەیویستووە ئاشكرا بكرێت بە ئاژانسی فرانس پرێسی راگەیاندووە: "هێزێكی هەواڵگریی ٤ گومانلێكراویان دەستگیركردووە كە سەر بە تۆڕێكی تاوانكاریین و لە ١٦ كەس پێكهاتووە، بەرپرسیارن لەو كردەوە تیرۆریستیانەی لە شاری بەسرە کراون و چالاكڤانانیان كردووەتە ئامانج، ئەو تاوانبارانەش دانیان بە تاوانەكانیاندا ناوە لەوانەش كوشتنی رۆژنامەنووسی عێراقی ئەحمەد عەبدولسەمەد و ژمارەیەك چالاكڤانی دیكە".  سەرچاوەكانی هەواڵگری جەختلەوەدەكەنەوە ئازادكردنی دەستگیركراوان ئێستا زۆر ئەستەمە، چونكە دانیان بە تاوانەكانی كوشتن و تیرۆردا ناوە، لەوانە تیرۆركردنی محەممەد مسبح وائیلی، پارێزگاری پێشووی بەسرە و پیاوێكی دیاری ئاینیی سوننە، بەڵام پێش جێبەجێكردنی فەرمانی دەستگیركردنیان دوو لە دیارترین فەرماندەكانی تیمەكانی كوشتن توانیان هەڵبێن.  یەكێك لەو تاوانبارانەش ناوی (أ. گ)ە، ئەوەی دیكەشیان ناسراوە بە سەید عەلا، بەپێی سەرچاوەكە بە هاوكاری بەرپرسێكی دیاری حەشدی شەعبی لە بەسرە بە ناوی (أ. ی. ب) هەردوو تۆمەتبارەکە توانیان بگەنە ناوچەی جرف سەخر.   ئەو سەرچاوەیە دەڵێت: "تۆماری دەنگی لە مۆبایلی یەكێك لە دەستگركراوان دۆزراوەتەوە تێیدا سەرمایەدارێكی عێراقی (أ. گ) ئاگادار دەكاتەوە مانگێك پێش دەستپێكردنی ئۆپەراسیۆنی دەستگیركردنی ئەندامانی تیمەكانی مەرگ یاداشتنامەی دەستگیركردنی لەدژ دەركراوە. "  سەرچاوەكەی حەشدی شەعبی زانیارییەكانی پەیوەست بە دەربازكردنی (أ. گ) بۆ جرف سەخڕ لە باشووری بەغدا بۆ مالپەڕی حوڕە عێراق پشتڕاستكردەوە كە لەژێر دەسەڵاتی میلیشیاكانی حیزبوڵڵا دایە و گوتی " (أ. گ) پێشتر سەر بە میلیشیای عەسائیبی ئەهلی حەق بوو، بەڵام دواتر چووە نێو میلیشیاكانی كەتائیبی حیزبوڵڵا. "  لە چەند ساڵی رابردوودا هەژموونی میلیشیاكانی نزیك لە ئێران لەسەر ئاستی سیاسی و ئەمنی لە عێراق هەڵكشاوە و خاوەنی چەندین سەرچاوەی ئابوورین كە مانگانە ملیۆنان دۆلاریان دەستدەكەوێت.  بەگوتەی سەرچاوە هەواڵگرییەكەی عێراق، ' تیمەکانی مەرگ ' هاوشێوەی مافیا نێودەوڵەتییەكانیانن، زۆربەیان بە تاوانی كوشتن و دزین داواكراون، بەڵام لە هەمانكاتدا بوونەتە مقاش بەدەستی میلیشیاكانی نزیك لە تاران و دەڵێت: "تیمەكانی مردن داواكانی ئەو میلیشیایانە جێبەجێ دەكەن، ئەگەر بیانەوێ كەسێك بكوژن بۆ ئەوەی خۆیان لە بەرپرسیاریێتی دەرباز بكەن. "  ئەو سەرچاوەیە دەڵێت: "ئەو تیمانە بە سەرپەرشتی میلیشیاكانی كەتائیبی حیزبوڵڵا دەستیان بەسەر سەکۆکانی یەكێك لە بەندەرە گرنگەكانی بەسڕەدا گرتوە و ئەو سەکۆیانە بۆ بازرگانیكردن بە جۆرەها چەك و مادەی هۆشبەر بۆ ناو عێراق و وڵاتانی ناوچەكە بەكاردێنن، جگە لەمە چەندین كەیسی دیكەیان لەدژ تۆماركراوە، بەڵام بەهۆی گوشار و هەڕەشەی باڵەكانی ئێران پەردەپۆش كراون، لەوانە هێنانی دراوی ساختە بە تایبەتی دۆلار. "  ئەو سەرچاوە هەواڵگرییە ئاماژە بەوەشدەكات "جگە لەوە، میلیشیاكانی كەتائیبی حیزبوڵڵا دەستیان بەسەر دوو سەکۆی بەندەرێكی دیكەی بەسرەدا گرتووە و هیچ كەسێك بوێری ئەوە ناكات لێیان نزیك ببێتەوە، چونكە كاری قاچاخچیێتی نەوت، چەك و مادەی هۆشبەری تێدا دەكەن. "  بەپێی سەرچاوە هەواڵگرییەكە، میلیشیاكانی نزیك لە ئێران لەوانەش عەسائیبی ئەهلی حەق و كەتائیبی حیزبوڵڵا زۆ جار بەشێوەیەكی راستەوخۆ مامەڵە لەگەڵ ئەو گرووپانە ناكەن، بەڵكو لە رێگەی كەسێكەوە لە بەرامبەر كردەوەكانیان پارەیان دەدەنێ، زۆربەشیان بازرگان و بەڵێندەری سەر بە هێزە سیاسییە عێراقییەكانن، لەوانە گرووپی كۆمپانیاكانی خەمائیل بۆ خزمەتگوزاری دەریایی، كە كار لەسەر پارەداركردنی چەند میلیشیاییەك دەكات لە عێراق و سەر بە هێزی پاسدارانی ئێرانە، بەڵام بە ئیدارەیەكی عێراقی. "  لە ئاداری رابردوودا ویلایەتە یەكگرتووەكانی ئەمریكا گرووپی كۆمپانیاكانی خەمائیلی خستە نێو لیستی سزاكانی، كە بارەگاكەی لە عێراقە و لە دەرەوەی بەندەری ئوم قەسر كاردەكات.  ئەو كات وەزارەتی گەنجینەی ئەمریكا رایگەیاند: "كۆمپانیای خەمائیل سەر بە هێزی پاسدارانە و لە رێگەی بەندەرەوە نەوتی ئێران دەفرۆشێت، ئەمەش پێشێلكردنی سزا سەپێندراوەكانی ئەمریكایە دژی تاران".  سەرچاوەیەكی دیكەی ئابووری میلیشیاكان كۆمپانیایەكی بەڵێندەرایەتییە كە كەسێك بەناوی (ب. م) بەڕێوەی دەبات.  سەرچاوە هەواڵگرییەكەی عێراق جەخت لەوە دەکاتەوە و دەڵێت: " (ب. أ. م) بەرپرسی یەكەی ئابوورییە لە میلیشیاكانی كەتائیبی حیزبوڵڵا و خاوەنی چەند كۆمپانیایەكە لە چەند ناوچەیەكی بەغدا. ئەو كۆمپانیایانە لەكەرتی خزمەتگوزاری نەوت، گواستنەوە، بەڵێندەرایەتی، بازرگانی گشتی، گەشت و گوزار و كۆمپانیاكانی خزمەتگوزاری لۆجستی لە هەردوو فڕۆكەخانەی بەغدا و بەسرە كاردەكات".  بەپێی سەرچاوەكە: "چەندین بازرگان و سەرمایەدار هاوكاری دارایی بۆ تیمەکانی مەرگ دابین دەكەن، لە رێگەی پێدانی بڕی ١٠ % تاوەكو ٤٠ % ی قازانجیان. "  (ن. م) لە بەسرە، (ت. خ) لە موسەننا و (أ. ل) لە میسان كار بۆ بەرژەوەندیی كەتائیبی حیزبوڵڵا دەكەن، هەروەها (أ. أ) لەگەڵ (ع. أ)ی برای لە ئوردن دادەنیشن ناوبەناو دێنەوە عێراق و پەیوەندیشیان لەگەڵ ئێران هەیە.  بەڵام هەر یەك لە (ج. م)، (ع. د) و (ف. ك) ئەو بازرگانانەن كە بۆ بەرژەوەندی عەسائیب كارەكەن و بە پارە هاوكاری تیمەكانی مەرگ دەكەن، زۆربەشیان كاری بازرگانی لە نێوان عێراق و ئێراندا دەكەن.