ئەبو كازم خاوەن نەمامگەیە، دەڵێت "قەرنەفل، بەیبی رۆز و سوڵتانیمان هەیە، نەمام و گوڵی دەرەوە و بەر سێبەرمان هەیە، هەروەها نەمامی میوەی پرتەقاڵ، لالەنگی، لیمۆ و نارنج، زۆربەی بەرهەمەكانمان عێراقین، سەبارەت بە گوڵ و نەمامی هاوردەكراویش تەنیا ئەو رووەكانە هاوردە دەكەین كە لە عێراق نین".  نەمامگەکانی عێراق ساڵ بە ساڵ دەوڵەمەندتر دەبن بە گوڵ و نەمامی تازە، بەشێکی زۆر لە گوڵ و نەمامەکان لە نێوخۆی وڵاتدا بەرهەمدێن، بەشێکیشیان بەتایبەتی ئەوانەی دانسقە و دەگمەنن، هاوردەن.  خاوەن نەمامگەیەکی دیکە بەناوی حەیدەر جەواد دەڵێت "رووەكی بەر سێبەر، گوڵ و داری جوانی و رووەكی تایبەت بە جوانكردنی پەرژینمان هەیە، ئێستا خواستێكی زۆر لەسەر گوڵی بەر سێبەر هەیە، چونكە زۆربەی خەڵك لە ماڵەوە باخچەیان نییە، بۆ قەرەبووكردنەوەشی گوڵ و رووەکی بەر سێبەر دەكڕن".  رازاندنەوەی ناو ماڵ بە گوڵ و گوڵزار کارێکی چێژبەخشە، بۆیە دانیشووانی بەغدا زیاتر بەدوای ئەو گوڵ و دارانەدا دەگەڕێن کە لەگەڵ کەشوهەوای شارەکەدا بگونجێت و بەرگەی گەرمای بەغدا بگرێت، هەروەها جوانییەکی زۆریش بە ماڵەکەیان بدات.  لە هەرێمی کوردستانیش خەڵکێکی زۆر خووی داوەتە کڕینی گوڵ و نەمام. بەپێی ئاماری بەڕێوەبەرایەتیی گشتیی باخداریی هەرێمی کوردستان، لە ماوەی هەشت ساڵی رابردوودا نزیکەی ٥٠ ملیۆن نەمام، دار و گوڵی سرووشتی لە توركیا، ئێران، هۆڵەندا، ئیتاڵیا، ئیسپانیا، كینیا و چەند وڵاتێكی دیكە هاوردەی هەرێمی كوردستان كراون.