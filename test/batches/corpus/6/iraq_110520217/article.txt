سەید عەلی موالی، کە خەڵکی سەماوەی ناوەندی پارێزگای موسەننایە، لە ماڵەکەی خۆیدا پێشوازی لە خەڵک دەکر و بانگەشەی ئەوەی دەکرد تووشبووانی کۆرۆنا و چەندان نەخۆشی دیکە وەک شەکرە و بڕبڕەی پشت  چاکدەکاتەوە. لە رێگەی بڵاوکردنەوەی دیمەنە ڤیدیۆییەکانیەوە لە تۆڕە کۆمەڵایەتییەکان خەڵکێکی زۆری بەخۆیەوە سەرقاڵ کردبوو و خەڵکێکی زۆریش بۆ چارەسەری روویان لە ماڵەکەی دەکرد و  قەرەباڵغییەکی زۆری دروستکردبوو.   ئەو کەسە بە گوتەی خۆی رۆژانە ١٥٠ بۆ ٢٠٠ تووشبووی کۆرۆنا سەردانیان کردووە و بە چەند خولەکێک چارەسەری کردوون.  رۆژی دووشەممە ئەو کەسە لەلایەن پۆلیسی موسەننا دەستگیرکرا، لەو بارەوە پۆلیسی موسەننا لە بەیاننامەیەکدا رایگەیاند، بە فەرمانی راستەوخۆی لیوا عەبد رەزا گاطع، فەرماندەی پۆلیسی پارێزگای موسەننا و دوای گەیشتنی زانیاری گوایە کەسێک بانگەشەی ئەوە دەکات تووشبووانی کۆرۆنا چارەسەر دەکات و رەتیدەکاتەوە کۆرۆناش هەبێت. دیمەنی ڤیدیۆیی لە تۆڕەکۆمەڵایەتییەکان بڵاودەکاتەوە و دەرمانی گیایی دەداتە خەڵک، بەبێ ئەوەی هیچ پێناسێکی پزیشکی هەبێت، کە ئەمەش پێچەوانەی یاسا و رێنماییەکانی وەزارەتی تەندروستییە. بۆیە دەستبەجێ تیمێک لە هۆبەی نەهێشتنی تاوانەکان پێکهێنرا، دوای وەرگرتنی رەزامەندی دادگا، چوونە شوێنەکەی و بەپێی ماددەی ٤٥٦ لە یاسای سزاکانی عێراقی دەستگیریان کردووە، لەکاتی دەستگیرکردنیش دەرمانی دەیدایە خەڵک.  هەر لەوبارەوە، ئەمڕۆ سێشەممە، ئەنجوومەنی باڵای دادوەریی لە راگەیێندراوێکدا بڵاویکردەوە، دادگای لێکۆڵینەوەی سەماوە قسەکانی سەید عەلی موالی پەسند و وەرگرتووە، دادگاکە رێکارەکانی بەرامبەر ئەو تۆمەتبارە گرتووەتەبەر بەپێی ماددەی ٣٦٨ لە یاسای سزادانی عێراق، بەو پێیەی ئەو کەسە خەڵکی هەڵخەڵاتاندووە و فێڵی لێکردوون، بەوەی دەتوانێت چارەسەری تووشبووانی کۆرۆنا و نەخۆشییەکانی دیکە بکات لە رێگەی گیاوە بەبێ ئەوەی هیچ رەزامەندییەکی فەرمی هەبێت.  ئەنجوومەنی باڵای دادوەریی دەشڵێت، ئەو تۆمەتبارە دیمەنی ڤیدیۆیی لە تۆڕە کۆمەڵایەتییەکان بڵاوکردووەتەوە بەبێ رەچاوکردنی هیچ خۆپارێزییەک.    بەپێی ماددەی ٣٦٨ ماوەی سزاکە لە سێ ساڵ زیاتر نییە بۆ هەر کەسێک بە ئەنقەست کارێک بکات و نەخۆشی مەترسیدار بڵاودەکاتەوە کە زیان بە ژیانی خەڵک بگەیێنێت.