ئەڵماس فازڵ، ئەندامی لیژنەی یاسایی لە پەرلەمانی عێراق بە رادیۆی رووداوی راگەیاند: "ئێمە دەمانەوێت بڕیارەکانی دادگەی فیدراڵی بە کۆدەنگی بێت. لەبەر ئەوەی ئەو بابەتانەی هەستیارن بە گشتگیری بڕیاریان لەسەر بدرێت. بۆ ئەوەی بتوانرێت هاوسەنگیی عێراق رابگیردرێت. ئەم پرۆژەیاسایەی دادگەی فیدراڵی دەبێت دوو لەسەر سێی ئەندامانی پەرلەمانی عێراق پەسندی بکەن. ئومێد زۆرە کە ئەمڕۆ پرۆژەیاساکە پەسندبکرێت. "  ئەو ئەندامەی لیژنەیی دارایی لەبارەی پرۆژەیاسای بودجەیشەوە دەڵێت: "پرۆژەیاسای بودجە چوار کێشەی سەرەکیی لەسەرە کە یەکێکیان بەشە بودجەی هەرێمی کوردستانە و، لایەنە شیعەکانیش لەنێو خۆیاندا لەسەر کۆمەڵێک بابەت رێکناکەون کە یەکێک لەوانە پشکی پارێزگاکانی عێراقە کە لە دەرەوەی هەرێمی کوردستاندان. "  بڕیارە رۆژی دووشەممە کاژێر ٠١: ٠٠ی دواینیوەڕۆ لە پەرلەمانی عێراق لەبارەی پرۆژەیاسای دادگەی فیدراڵییەوە کۆبوونەوەیەک بکرێت. ئەم پرۆژەیاسایە لەلایەن بەشێک لە فراکسیۆنە شیعەکانەوە بووەتە پێشمەرجی پەسندکردنی پرۆژەیاسای بودجەی ساڵی ٢٠٢١ ـی عێراق.  ئەمەل فازڵ ئاماژەی بەوە دا کە زۆرترین گرفت لەسەر شەش ماددە لەو یاسایەدا بوو کە بریتی بوون لە ماددەکانی ٢، ٣، ٨، ١٠، ١٢ و ٢١ کە زیاتر پەیوەندییان بەوەوە هەبووە کە ئەندامانی دادگەی فیدراڵی چەند کەس بن.  رۆژی یەکشەممە ٢٠٢١/٠٣/٠٨ چوار بڕگە یەکلایی بوونەتەوە و ئێستا دوو بڕگە ماون کە بڕگەکانی ٣ و ١٠ ن. بڕگەی سێ باس لەوە دەکات کە کێ ئەندامانی دادگەی باڵای فیدراڵیی عێراق بەربژێر بکات.   بە گوتەی ئەمەل فازڵ، ئاراستەکە زیاتر بەرەو ئەوەیە کە ئەنجوومەنی دادوەریی عێراق و هەرێمی کوردستان، وەزارەتی خوێندنی باڵای عێراق هەرێمی کوردستان، دیوانی وەقفی شیعی و هەرێمی کوردستان نوێنەرانی خۆیان پێشنیار بکەن.  دادگەی باڵای فیدراڵیی عێراق لە نۆ ئەندام پێک دێت کە سێیان شیعەن، دووانیان کوردن، دووانیان سوننەن، دووانەکەی دیکەیشیان تورکمان و کریستیانن.   ئەندامەکەی لیژنەی یاسایی پەرلەمانی عێراق دەڵێت: "ئێمە وەک کورد بەو پێشنیارانە رازیین، بەڵام زۆرینەمان بۆچوونمان وایە کە دەبێت بڕوانامەی ئەو بەربژێرانە لە یاسای گشتیدا بێت و خزمەتیان لە ١٥ ساڵ کەمتر نەبێت و لە ئاستی یەکدا بێت. سەرەڕای ئەوەی ئەم دادگەیە هاوسەنگیی عێراق رادەگرێت و کارەکانی یاسایین، دادگەیەکی سیاسییە. "  بە گوێرەی یاسای دادگەی فیدراڵی دەبێت دادگەکە بە ئامادەبوونی سەرۆک و هەموو ئەندامەکانی کۆ ببێتەوە. بڕیارە چوار قازیی شەرعی و دوو دادوەری دیکەی بۆ زیاد بکرێت کە بەوەیش دەبێتە ١٥ ئەندام. ئەمەل فازڵ ئاشکرای کرد، ماددەی ١٢ یش کە بۆچوونی جیاوازی لەسەرە، مەترسیی بۆ کوردیش هەیە.  دادگەی فیدراڵی بۆ دەرکردنی بڕیار پێویستی بە دەنگی هەموو ئەندامانی دادگەکەیە، بەڵام ئێستا بەهۆی نەخۆشکەوتنی یەکێکیان و کۆچی دوایی ئەندامێکی دیکەوە ناتوانن کۆبوونەوەکانیان بکەن.   دادگای فیدراڵیی عێراق لە ساڵی ٢٠٠٥ پێکهێندرا کە باڵاترین دادگایە لە عێراقدا. ١٠ ساڵە دادگەكە بە یاسایەكی تایبەت كاردەكات. دەسەڵاتی شیكردنەوەی دەستووری هەیە. دەسەڵاتی رەتكردنەوەی بڕیارەكانی پەرلەمانی هەیە و بڕیارەكانی قابیلی تێهەڵچوونەوە نین.