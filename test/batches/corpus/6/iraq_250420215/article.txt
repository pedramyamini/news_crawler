ئەمڕۆ یەکشەممە ٢٥ - ٠٤ - ٢٠٢١ ئەنجوومەنی وەزیرانی عێراق لەبارەی رووداوی ئاگرکەوتنەوە لە نەخۆشخانەیەکی تایبەت بە تووشبووانی کۆرۆنا لە بەغدا کۆبوونەوە، لە کۆبوونەوەکەدا چەند بڕیارێک دەرکرا، لیژنەیەک بۆ لێکۆڵینەوە لە رووداوەکە بە سەرۆکایەتیی وەزیری ناوخۆ پێکبێندرێت کە پێکهاتبێ لە وەزیری پلاندان، وەزیری داد، سەرۆکی دەستەی دەستپاکی و سەرۆکی دیوانی چاودێریی دارایی فیدراڵی.  هەروەها لە کۆبوونەوەکە بڕیاری ئەوە دراوە کە لێکۆڵینەوەکە پێنج رۆژ بخایێنێت و راپۆرتی لێکۆڵینەوەکەش لە بەردەم ئەنجوومەنی وەزیران بخوێنرێتەوە.  شەوی رابردوو لە بەغدا ئاگر لە نەخۆشخانەی ئیبن ئەلخەتیب کەوتەوە و چەند بووتڵێکی ئۆکسیجینی نەخۆشخانەکەش بەهۆی ئاگرەکەوە تەقینەوە.  وەزارەتی ناوخۆی عێراق ئاماری قوربانییانی رووداوەکەی نەخۆشخانەی ئیبن ئەلخەتیبی راگەیاند و ئاماژەی بەوە کردووە، ٨٢ کەس گیانیان لەدەستداوە و ١١٠ کەسیش برینداربوون.  هاوکات لیوا سەعد معەن، بەڕێوەبەری پەیوەندییەکان و راگەیاندن لە وەزارەتی ناوخۆی عێراق، بە ئاژانسی فەرمیی هەواڵەکانی عێراقی راگەیاند: "هەرچەندە لێکۆڵینەوەکان لە رووداوەکەی نەخۆشخانەی ئیبن ئەلخەتیب بەردەوامن و چاوەڕوانی ئەنجامەکانین، بەڵام بە دووری دەزانین رووداوەکە دەستی تاوانی لەپشتەوە بێت. "  سەبارەت بە وردەکاری رووداوەکە کە شەوی رابردوو روویدا، بەڕێوەبەرایەتی بەرگریی شارستانی عێراق، ئەمڕۆ، لە راگەیەندراوێکدا رایگەیاند: "شایەدحاڵەکان دەڵێن ئاگرەکەی نەخۆشخانەی ئیبن ئەلخەتیب، کە تایبەتە بە چارەسەرکردنی تووشبووانی ڤایرۆسی کۆرۆنا بە تەقینەوەی بووتڵێکی ئۆکسجین دەستیپێکرد، بەڵام زۆربەی قوربانییەکان بەهۆی نەمانی ئۆکسجین لە کاتی گواستنەوەیان بە ئامانجی رزگارکردنی ژیانیان بوونە قوربانی، لە کاتێکدا سیستمی ئاگرکوژێنەوە لە نەخۆشخانە سووتاوەکەدا نییە و سەقفی سانەوی نەخۆشخانەکە لە تەپەدوور دروستکراوە، بۆیە بووە هۆی زۆر خێرا تەشەنەکردنی ئاگرەکە. "