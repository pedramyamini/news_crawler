نووسینگەی سەرۆکوەزیران لە راگەیێندراوێکدا گوتی، لە کۆبوونەوەی نێوان کازمی و مەکگۆرکدا "باس لە هاوئاهەنگی لە چەندین بواری جیاجیادا کرا، لەوانە ئامادەکارییەکان بۆ بەڕێوەچوونی گەڕی داهاتووی گفتوگۆی ستراتیژیی نێوان عێراق و ئەمریکا. هەروەها گفتوگۆ لەسەر رێکارەکانی کشانەوەی هێزە شەڕکەرەکان لە عێراق و دەربازبوون بۆ نێو قۆناخێکی نوێی پێکەوە کارکردنی ستراتیژی کرا، تێیدا پەیوەندیی نێوان هەردوو وڵات بەرەوپێش ببرێت و ئاسایش و سەروەریی عێراقیش بەهێز بکرێت".  هاوکات جۆی هوود، یاریدەدەری وەزیری دەرەوەی ئەمریکا لەکاتی بەشداریکردنی لە کۆڕبەندێکی دەزگای واشنتن بۆ توێژینەوەی رۆژهەڵاتی نزیک رایگەیاند، لە چەند رۆژی داهاتوودا خولی چوارەمی دیالۆگی ستراتیژیی نێوان عێراق و ئەمریکا دەستپێدەکاتەوە.  هوود دەڵێت، گفتوگۆکان تەنیا لەبارەی رووبەڕووبوونەوەی گرووپە چەکدارەکان نابن، بەڵکو لەبارەی چۆنێتی هاوکاریکردنی عێراق لەڕووی پەروەردە، تەندروستی، ئاسایش، وزە و ئابووریش دەبن.  یاریدەدەری وەزیری دەرەوەی ئەمریکا رایگەیاند "ئەم کۆبوونەوانە لەپێناو ئەوەن کە پەیوەندییە دوو قۆڵییەکانمان لە هەموو بوارێکدا فراوان بکەین، بەڵام ئەگەر بابەتی میلشیاکان بگاتە نێو کۆبوونەوەکە، ئەوا هەموو میدیاکان سەرنج دەخەنە سەر ئەو یەک دوو رستەیە کە لیژنەی هاوبەش باسیان دەکات. من دەڵێم، پێویستە نەکەوینە ئەو تەڵەیەوە. با سەرنجتان لەسەر شتەکانی دیکە بێت کە ئێمە دەیکەین یان پێویستە بیانکەین، بۆئەوەی ئەم پەیوەندییە هاوبەشە ستراتیژیە بەهێز بکەین کە زۆر بەنرخە".  دوایین گەڕی گفتوگۆ ستراتیژیەکان لە مانگی نیسانی ئەمساڵ بەڕێوەچوو، تێیدا هەردوو وڵات رێککەوتن لیژنەی تەکنیکی پێکبهێنن بۆئەوەی ئامادەکاری بۆ کشانەوەی هێزەکانی ئەمریکا لە عێراق بکەن و تەنیا راهێنەر و راوێژکارە سەربازییەکان بمێننەوە.  لەبارەی هەڵبژاردنە پێشوەختەکانی عێراقیشەوە، یاریدەدەری وەزیری دەرەوەی ئەمریکا باس لەوە دەکات، ئەوان لە لایەنی دارایی و لەڕێگەی چاودێرەکانیشەوە هاوکاریی عێراق دەکەن، بۆئەوەی هەڵبژاردنێکی بێگەرد و دادپەروەرانە لە تشرینی یەکەم بکات و هۆشداریشی دا لە ئەگەری ساختەکاری لە هەڵبژاردنەکە.  جۆی هوود ئاماژەی بەوەش کرد "ئەگەر ئێمە لەڕێگەی چاودێریکردنەوە ببینین هەڵبژاردنەکە ساختەکاریی گەورەی تێدا کراوە، ئێمە راشکاوانە دەیڵێین. دەشڵێین ئەو حکومەتەی بەگوێرەی ئەنجامەکانی پێکهێنراوە، رەنگە شەرعی نەبێت. ئەگەر ئێمە ئەو شتە ببینین، ئێمە شەرمی لێ ناکەین. ئەو رۆژانە بەسەرچوون کە دەستنیشانبکرێت کێ چ شتێک لە عێراق بەڕێوەدەبات".  سەبارەت بە هەرێمی کوردستانیش، هوود ئاشکرایکرد، ئەمریکا ٢٥٠ ملیۆن دۆلاری بۆ بەرەوپێشبردنی کێڵگەی گازی سرووشتیی کۆرمۆر تەرخانکردووە بۆئەوەی هەرێمی کوردستان گازی سرووشتی لەجیاتی گازوایل و سووتەمەنیی ژەهراوی بۆ بەرهەمهێنانی وزە، بەکاربهێنێت.