عۆن زیاب، گوتەبێژی وەزارەتی سەرچاوەكانی ئاوی عێراق رایگەیاند "لەڕاستیدا مەترسییەكان لە ئایندەی دووردا دەردەكەون، بەهۆی بەكارهێنانی ئاو لەلایەن وڵاتانەوە، سەرەڕای زیادبوونی پێویستی بۆ ئاو بەهۆی زیادبوونی ژمارەی دانیشتووانی وڵاتانی ناوچەكە؛ سەرچاوەكانی ئاویش سنووردارن، بۆیە بەدڵنیاییەوە ئەوكات ئاو بەشی هەموو ناوچەكە ناكات، لەبەرئەوە ئێمە دەترسین توركیای دراوسێمان هەموو پرۆژەی بەنداوەکانی تەواو بكات، بەو هۆیەشەوە ئەو ئاوەی دەگاتە عێراق كەمدەبێتەوە".  حكومەتی ئێرانیش لە رۆژهەڵاتی كوردستان و لەسەر ئەو رووبارانەی دەڕژێنە هەرێمی كوردستانەوە چەندین بەنداوی دروستكردووە، ئەوەش وایکردووە ئەو ئاوەی دەگاتە هەرێمی کوردستان کەم ببێتەوە.  لە ١٣ و ١٤ی ئەم مانگە، یەکەم کۆنگرەی نێودەوڵەتیی ئاو لە بەغدا بەڕێوەچوو؛ لە کۆنگرەکەدا نوێنەرانی تورکیا، ئێران و سووریا بەشداربوون، ئەمەش جگە لە نوێنەرانی نەتەوە یەکگرتووەکان، کۆمکاری عەرەبی و چەندین رێکخراوی نێودەوڵەتی.  گرتنەوەی ئاوی ئەو رووبارانەی لە توركیا و ئێرانەوە دەڕژێنە نێو عێراق و هەرێمی كوردستانەوە، كاردانەوەی عێراقی لێكەوتووەتەوە، تاوەكو ئێستاش ئەو پرسە لەنێوان ئەو سێ وڵاتە یەكلایی نەكراوەتەوە، ئەمەش كاریگەریی نەرێنیی كردووەتە سەر كەرتی كشتوكاڵ و بوارەکانی دیکەی ژیان لە هەرێمی کوردستان و عێراقدا.