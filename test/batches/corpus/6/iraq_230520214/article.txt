ئێوارەی رۆژی یەکشەممە ٢٣ - ٠٥ - ٢٠٢١ ریاز حەلفی، بەڕێوەبەری گشتیی تەندروستی لە وەزارەتی تەندروستیی عێراق بە تۆڕی میدیایی رووداوی راگەیاند، گەیشتنی ڤاکسینی فایزەر بووەتە کارێکی رۆتینی و لە مانگی نیسانەوە هەموو یەکشەممەیەک کاروانی ئەو ڤاکسینە دەگاتە عێراق و بەپێی خشتەیەکیش بەسەر پارێزگاکان دابەشدەکرێت، بە پارێزگاکانی هەرێمی کوردستانیشەوە.  هەر لەوبارەیەوە، وەزارەتی تەندروستی و ژینگەی عێراق / کۆمپانیای گشتیی بەبازاڕکردنی دەرمان و کەرەستەی پزیشکی لە راگەیێندراوێکدا گەیشتنی کاروانێکی نوێی ڤاکسینی دژی کۆرۆنای جۆری فایزەری راگەیاند، دووپاتیشیکردەوە، دەستکراوە بە دابەشکردنی ڤاکسینەکە بەسەر سەرجەم ناوەندەکانی پێدانی ڤاکسین لە سەرجەم پارێزگاکاندا بە هەرێمی کوردستانیشەوە.  وەزارەتی تەندروستی و ژینگەی عێراق، لە راگەیێندراوی رۆژانەی تایبەت بە ڤایرۆسی کۆرۆنادا ئاماژەی بەوە کردووە، تاوەکو ئێستا ٥٢٧ هەزار و ١٥٩ کەس لە عێراق و هەرێمی کوردستان ڤاکسینی دژە کۆرۆنایان وەرگرتووە، کە ٨٥ هەزار و ٣١٨ یان لە هەرێمی کوردستانن.  سێ جۆری ڤاکسین گەیشتوونەتە عێراق، کە بریتین لە ئەسترازێنیکای بەریتانی - سوێدی، فایزەری ئەمریکی و سینۆفارمی چینی.