بەپێی راگەیێندراوی وەزارەتی دەرەوەی عێراق، ئەمڕۆ دووشەممە ٣/٥/٢٠٢١، نزار خەیروڵڵا، بریکاری پێشکەوتووی وەزارەتی دەرەوەی عێراق بانگهێشتی هەڵسوڕێنەری کاروباری باڵیۆزخانەی تورکیای لە بەغدا کرد و یاداشتێکی ناڕەزایی حکومەتی عێراقی پێدا، کە تێیدا بە تووندی نیگەرانی و سەرکۆنەی سەردانەکەی خولوسی ئاکار، وەزیری بەرگریی تورکیای بۆ نێو خاکی هەرێمی کوردستان کرد.   لە راگەیێندراوەکەدا هاتووە، وەزیری بەرگریی تورکیا بەبێ هاوئاهەنگی یان رەزامەندیی پێشوەختەی دەسەڵاتی پەیوەندیدار هاتووەتە نێو خاکی هەرێمی کوردستانەوە و بەشێوەیەکی نائاسایی دیدار و کۆبوونەوەی لەگەڵ هێزکانی تورکیا لە ناوچەکەدا کردووە.  نزار خەیروڵڵا سەرکۆنەی لێدوانی رۆژی هەینی رابردووی سلێمان سۆیلو، وەزیری ناوخۆی تورکیاشی کرد کە رایگەیاند، بنکەیەکی سەربازی لە بەرزاییەکانی مەتین لە سنووری پارێزگای دهۆک دادەمەزرێنن.   بریکاری وەزارەتی دەرەوەی عێراق رایگەیاندووە، حکومەتی عێراق ئەو پێشلکارییە بەردەوامانەی سەر سەروەری و خاک و ئاسمانی عێراق رەتدەکاتەوە کە لەلایەن هێزە سەربازییەکانی تورکیاوە دەکرێن و ئاماژە بەوەشدەکات، "بەردەوامیدانی ئەو سیاسەتە گونجاو نییە لەگەڵ پەیوەندیی دۆستایەتی و دراوسێیەتی باش و یاسا و نەریتە نێودەوڵەتییەکانی پەیوەست بەو بابەتە".  هەروەها بریکاری وەزارەتی دەرەوەی عێراق جەختی لەوە کردووەتەوە کە پێویستە تورکیا بزانێت کە پەنابردن بۆ چارەسەری سەربازی تاکلایەنە، چارەسەرێکی سەرکەوتوو نابێت بۆ چارەسەرکردنی ئاڵنگارییە ئەمنییە هاوبەشەکان.  رۆژی ٢٣ی مانگی رابردوو سوپای تورکیا ئۆپەراسیۆنێکی سەربازیی بۆسەر بەرزاییەکانی سنووری ئامێدی لە پارێزگای دهۆک بەناوی "ئۆپەراسیۆنی چنگ - هەورە برووسکە" دەستپێکرد.  هەروەها رۆژی هەینی وەزیری ناوخۆی تورکیا رایگەیاند، پلانیان هەیە بنکەیەکی سەربازی لە مەتین دابمەزرێنن و، گوتی: "ناوچەی مەتین هەروەک سووریا زۆر گرنگە، بۆیە بە گرنگی دەزانین بنکەیەکی سەربازی لەو ناوچەیە دابمەزرێنین، بەوەش کۆنترۆڵی تەواوی ناوچەکە دەکەین" و جەخت لەوەش دەکاتەوە، ئەو ناوچەیە هێڵی پەڕینەوەی گەریلاکانە بۆ قەندیل و پێویستە لەژێر کۆنترۆڵی سوپای تورکیادا بمێنێتەوە.  رۆژی یەکشەممەش وەزیری بەرگریی تورکیا سەردانی بەرزاییەکانی ناوچەی یەکمالەی لە شرناخی باکووری کوردستان کرد.   بە گوێرەی راگەیێندراوی وەزارەتی بەرگریی تورکیا، خولوسی ئاكار بە یاوەری فەریقی یەكەمی روكن یاشار گولەر، سوپاسالار و فەریقی یەكەم ئومیت دوندار، فەرماندەی گشتیی هێزەكانی وشكانیی، سەردانی لیوای دووی فەرماندەیی هێزەكانی سنووری كرد لە خاڵی سفری سنووری لە بەرزاییەكانی بیلیچ تەپە لە ناوچەی یەكمالە لە شرناخی باكووری كوردستان كە هاوسنوورە لەگەڵ هەرێمی كوردستان.  هەندێک لە سەرچاوە نافەرمییەکان لەبارەی سەردانەکەی وەزیری بەرگریی رایانگەیاندبوو، خولوسی ئاکار سەردانی بنکە سەربازییەکانی تورکیای لە هەرێمی کوردستان کردووە کە ئەوەش ناڕەزایەتیی وەزارەتی دەرەوەی عێراقی بەدواداهات.