بەپێی راگەیێندراوێکی ئەمیندارێتیی گشتیی ئەنجوومەنی وەزیرانی عێراق، حەمید نەعیم غزی، ئەمینداری گشتیی ئەنجوومەنەکە رۆژی دووشەممە ٢٦ - ٠٧ - ٢٠٢١، لەکاتی سەرپەرشتیکردنی کارنامەی لیژنەی پێشخستنی ناوچەی سەدر؛ جەختی لە پێویستیی هەڵبژاردنی دیزاینی زۆر نموونەیی بۆ پرۆژەی پێشخستنی ناوچەی سەدر لە بەغدا کردەوە، کە شایەنی ئاستی ناوچەکە و دانیشتووانی بێت. غزی ئاماژەی بەوە کرد "پرۆژەکە هاوکار دەبێت لە گۆڕینی ناوچەکە بەرەو دۆخێکی باشتر لە دۆخی ئێستای لەڕووی نیشتەجێبوون و ئاوەدانکردنەوە، بە لەبەرچاوگرتنی گەیاندنی تەکنەلۆجیای نوێ بەپێی پێوەرە جیهانییەکان بۆ ناوچەکە".  ئەمینداری گشتیی ئەنجوومەنی وەزیرانی عێراق راشیگەیاندووە "پرۆژەکە ژێرخانی تەواو بۆ ناوچەی سەدر دابین دەکات؛ لەگەڵ دامەزراوەی تەندروستی، پەروەردەیی، حەوانەوە و رێگەوبان و پرد کە شارە نوێیەکە بە ناوچەکانی دەوروبەری دەبەستنەوە، پرۆژەکە هەلی کاریش بۆ هەزاران دەستیکار و لێهاتوو لە ناوخۆ دابین دەکات".  بەپێی حکومەتی عێراق، پرۆژەی پێشخستن و ئاوەدانکردنەوەی ناوچەی سەدر لە بەغدا، کە بڕیارە لە دوو مانگی داهاتوودا دەست بە جێبەجێکردنی بکرێت؛ بریتییە لە دابینکردنی ژێرخان بۆ ناوچەکە کە پێگەی سەرەکیی لایەنگرانی رەوتی سەدری شیعەیە بە سەرۆکایەتیی موقتەدا سەدر و ناسراوە بەوەی چڕیی دانیشتووان تێیدا زۆر بەرزە، ژمارەی دانیشتووانیشی وەکو لایەنگرانی سەدر دەڵێن، نزیکەی چوار ملیۆن کەسە.  هەر لە چوارچێوەی پرۆژەکەدا بڕیارە لە ماوەی هەشت ساڵدا (٩٠ هەزار) یەکەی نیشتەجێبوون لە ناوچەی سەدر دروستبکرێن کە بەشێکیان بێ بەرامبەر دەدرێنە دانیشتووانی ناوچەکە، لەگەڵ رێکخستنەوەی خانووبەرە زێدەڕۆکان و دروستکردنی رێگەی نوێ لە ناوچەکە.  ناوچەی سەدر کە بە شادەماری پایتەختی عێراق ناودەبرێت، لە دوای کودەتاکەی عەبدولکەریم قاسم لە ساڵی ١٩٥٨ لە بەغدا دروستکرا و ناوی ناوچەی (سەورە)ی لێنرا، دواتر لە سەردەمی حکومەتەکەی عەبدولسەلام عارف ناوی (رافیدەین)ی لێنرا، دواتر لە سەردەمی دەسەڵاتی سەددام حوسێن ناوی (شاری سەددام)ی لێنرا، لەدوای رووخانی دەسەڵاتی سەددامیش لە ساڵی ٢٠٠٣ وە ناوی گۆڕا بۆ (ناوچەی سەدر یان شاری سەدر)، بەڵام جگە لە گرنگیدان بە گۆڕینی ناوی، دەسەڵاتە یەک لەدوای یەکەکانی پێشووی عێراق هەوڵێکی راستەقینەیان نەدا بۆ ئاوەدانکردنەوە و رێکخستنەوەی ناوچەی سەدر کە بە شاری زێدەڕۆیی نیشتەجێبوون ناسراوە، هەر لە ساڵانی پەنجاکانی سەدەی رابردووشدا لە گردبوونەوەی خەڵک و جووتیارانی هەژاری کۆچکردووی پارێزگاکانی باشووری عێراق بۆ بەغدا دروستبوو.  راگەیاندنی هەوڵی جێبەجێکردنی پرۆژەی پێشخستنی ناوچەی سەدر پێش چەند مانگێک لە وادەی بەڕێوەچوونی هەڵبژاردنی پێشوەختی پەرلەمانی عێراق دێت کە بڕیارە لە ١٠ی ئۆکتۆبەری ٢٠٢١ بەڕێوەبچێت؛ بۆیە بەشێکی دانیشتووانی ناوچەکە دەڵێن، پرۆژەکە تەنیا بانگەشەی هەڵبژاردنە.  سەبارەت بە گوژمەی پرۆژەی پێشخستنی ناوچەی سەدر؛ سەباح عەبدوللەتیف، راوێژکاری سەرۆکوەزیرانی عێراق بۆ کاروباری ئاوەدانکردنەوە بە راگەیاندنی فەرمیی عێراقی گوت "پرۆژەکە بە داهاتی رێککەوتنی عێراق لەگەڵ چین جێبەجێ دەکرێت و بریتییە لە دروستکردنی ٩١ هەزار یەکەی نیشتەجێبوون لە ناوچەی سەدر بە نزیکەی هەشت ملیار دۆلار".  لە مانگی نیسانی ٢٠٢١ دا موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی و سەرۆکی تیمی تەکنیکی واژۆکردنی رێککەوتنی عێراق لەگەڵ چین؛ بە تۆڕی میدیایی رووداوی راگەیاند، "رێککەوتنەکە نزیکە لە نەوت بەرامبەر ئاوەدانکردنەوە، چونکە عێراق رۆژانە نزیکەی ٩٠٠ هەزار بەرمیل نەوت بۆ چین هەناردە دەکات، بەپێی رێککەوتنەکە ١٠٠ هەزاری بۆ ئاوەدانکردنەوە تەرخان دەکرێت. رێککەوتنەکە بۆ ٢٠ ساڵە و بۆ دروستکردنی ئاوەڕۆ و بەنداو و رێگەیە، ئەوان سەقفێک دیاریدەکەن کە ١٠ ملیار دۆلارە، دواتر ئاژانسێکی زەبەلاحی حکومەتی چین بانکەکانی چین گەرەنتی دەکات، هەروەها دەکرێت پارەکە زیاد بکرێت، بودجەی ٢٠٢١ بڕێک پارەی لە سندووقی چینی وەکو شایستە بۆ عێراق دیاریکردووە بۆ دەستپێکردنی رێککەوتنەکە و ئێستا رێککەوتنەکە کارا کراوە".