لە راگەیێندراوێکی وەزارەتی دارایی عێراقدا ئاماژە بەوە کراوە "چەند ماڵپەڕێکی ئەلیکترۆنی و چەند کەناڵێکی تەلەڤیزیۆنی ڤیدیۆی هەڤپەیڤینێکی پێشووی تەیف سامی، بەڕێوەبەری گشتیی فەرمانگەی بودجەیان بڵاوکردەوە، هاوکات لەگەڵ بڵاوکردنەوەی راپۆرتێک کە لێدوانی هەڵبەستراوی تێدابوو، بە ئامانجی هاندانی رای گشتی".  بەپێی وەزارەتی دارایی عێراق "تەیف سامی، بەڕێوەبەری گشتیی فەرمانگەی بودجە و بریکاری وەزارەتی دارایی دڵنیایی دەدات کە ڤیدیۆ بڵاوکراوەکە پێش یەک ساڵ و لە رۆژی جیهانیی ئافرەتاندا گیراوە، دواتر بەبێ ئاگاداریی ئەو بڵاوکراوەتەوە، هەڤپەیڤینەکەش تایبەت بەو بۆنەیە بوو بۆ پێشاندانی ئەو ئاستەنگانەی کە رووبەڕووی ئافرەت دەبنەوە لە هەموو ئاستەکاندا، بۆیە تەیف سامی لەو هەڤپەیڤینەدا بە هیچ شێوەیەک باسی کەسایەتیی عادل عەبدولمەهدی، سەرۆکوەزیرانی پێشوو و محەممەد حەلبووسی، سەرۆکی پەرلەمانی نەکردووە".  بەڕێوەبەری گشتیی فەرمانگەی بودجە و بریکاری وەزارەتی دارایی، لە هەڤپەیڤینێکی ڤیدیۆییدا لەگەڵ ئاژانسی فرانس پرێس رایگەیاند "ئەوکاتەی کە هێرشم دەکەنە سەر، دەزانم ئەوان دەیانەوێت بەربژێرم بکەن، خەڵکێک داوایان لێکردم، هەڵبژاردن بەڕێوەیە، دەبیتە وەزیر، دەبیتە پارێزگاری بانکی ناوەندی، ماڵپەڕیان داناوە نازانم هی کێیە، من نازانم ناوی من بەکاردەهێنن، بەهۆی بەرزکردنەوەی پلە لۆمەم دەکەن، بەڵام ئەوە لای من نییە، ئەوان بەرپرسیارن و ئەوان دوایدەخەن، من تەنیا پۆستە رەوانە دەکەم، کێشەکە ئەوەیە کە دەگوترێت من بەڕێوەبەری گشتیی بودجەم، خەڵکی وا دەزانن پارە لای منە".  تەیف سامی لە هەڤپەیڤینەکەدا دەشڵێت "گەندەڵیم لە مامەڵەیەکدا بەدیکرد و بینیم فەرمانبەرەکە خاوەن مامەڵەکە دەڕوتێنێتەوە، راستەوخۆ فەرمانبەرەکەم گواستەوە، بۆیە هەمان رۆژ هەڕەشەم لێ کرا، راستەوخۆ هێرش دەکەنە سەرم، ناڵێن یاسا رێگە نادات، دەڵێن تەیف رێگە نادات و دەبێت تەیف دووربخەنەوە، من لە ساڵی ٢٠٠٨ ـەوە رووبەڕووی ئەمە دەبمەوە و تاوەکو دێت زیاتر دەبێت، ئەوان زیاتر سیاسەتڤانن و هەڵبژاردنیان لەپێشە، بۆیە ئەوە دەکەن، ئەوان وادەزانن لەبەرئەوەی بەڕێوەبەری گشتیی بودجەم، ئێستا ملیاردێرم، لەکاتێکدا من تەنیا مووچەکەم هەیە، گوشار هەیە، چونکە من ئافرەتم و سەر بە هیچ حیزبێک نیم، ئەگەر سەر بە حیزبێک بوومایە، مەحاڵ بوو کەس بتوانێت ناوم بهێنێت".