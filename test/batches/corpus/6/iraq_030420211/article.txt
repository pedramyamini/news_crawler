بەپێی راگەیێندراوێکی بەڕێوەبەرایەتیی هەواڵگریی سەربازی، پاڵپشت بە زانیاریی هەواڵگری ورد و بە هاوئاهەنگی لەگەڵ بەشی هەواڵگریی بارەگای پێشکەوتووی ئۆپەراسیۆنە هاوبەشەکان لە کەرکووک، هێزەکانی هۆبەی هەواڵگریی سەربازی یەکەی ٨ی سوپای عێراق بەهاوکاری لەگەڵ فەوجی یەک لە لیوای ٣٢ی پیادە، لە ناوچەی مەلا عەبدوڵڵای سەر بە قەزای دوبز لە سنووری پارێزگاری کەرکووک دەستیانگرتووە بەسەر ٣ مووشەک و ژمارەیەک گوللەی ئاڕ پیجی، ١٥ پارچەی زێرپۆش و چەند شتێکی دیکەدا.  ساڵی ٢٠١٧ عێراق سەرکەوتنی بەسەر داعشدا راگەیاند، بەڵام تاوەکو ئێستا رێکخراوەکە جموجووڵیان لە نێو خاکی عێراق ماوە، بەتایبەت لە چەند مانگی رابردوودا.  لە کۆتاییەکانی مانگی رابردوو دژەتیرۆری عێراق ئۆپەراسیۆنێکی لەژێر ناونیشانی "شێری ئامادە" دژی چەکدارانی داعش دەستپێکرد. هێزەکانی دژەتیرۆری عێراق لە زەوییەوە بە چەکی سووک و مامناوەند و لە ئاسمانیشەوە هێلیکۆپتەر و فڕۆکە جەنگییەکانی هاوپەیمانیی نێودەوڵەتی و هێزی ئاسمانیی عێراق، هێرشیان کردە سەر پێگەکانی داعش.  ئۆپەراسیۆنەکە لە چیای قەرەچوخ بەڕێوەچوو لەبارەی ئەنجامی ئۆپەراسیۆنەکە، تەحسین خەفاجی، گوتەبێژی فەرماندەی ئۆپەراسیۆنە هاوبەشەکانی عێراق رایگەیاند، لەلایەن هێزە ئەمنییەکانی عێراقەوە ١٨١ هێرشی ئاسمانی ئەنجامدراون و دەیان حەشارگەی داعش لەنێوبراون.