لەبەرنامەی گفتوگۆی رۆژنامەنووسی رادیۆی رووداودا بە بەشداریی هەریەکە لە عارف قوربانی، رۆژنامەڤان؛ مەریوان نەقشبەندی، بەڕێوەبەری پەیوەندییەکانی وەزارەتی ئەوقاف و کاروباری ئایینیی هەرێمی کوردستان؛ سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان؛ ئیڤان جانێ، مامۆستای زانکۆ و کەسایەتیی کریستیان و هادی حیسامی، رۆژنامەڤان باس لە کاریگەریی سەردانی پاپا فرانسیس بۆ عێراق و هەرێمی کوردستان کرا.  مەریوان نەقشبەندی، بەڕێوەبەری پەیوەندییەکانی وەزارەتی ئەوقاف و کاروباری ئایینیی هەرێمی کوردستان رایگەیاند: "ساڵانێک بوو کە پاپای ڤاتیکان بە نیاز بوو بێتە هەرێمی کوردستان، بە تایبەتی دوای داگیرکرانی ناوچە مەسیحییەکان لە دەشتی نەینەوا لە لایەن داعشەوە. ئەم سەردانە تێڕوانینی وڵاتانی جیهان بۆ هەرێمی کوردستان دەگۆڕێت. لەو دوو رۆژەدا دەیان پەیوەندیم لە کەسایەتی و رۆژنامەوانە ناودارەکانی ئەمریکا، بەریتانیا، ئوسترالیا، کەنەدا و ئەفریقای باشوورەوە بۆ کراوە. "  بەڕێوەبەری پەیوەندییەکانی وەزارەتی ئەوقاف ئاماژەی بەوە دا: "نەری ماینزا، یەکێک لە ئەندامانی کۆمیسیۆنی باڵای سەربەخۆی مافی مرۆڤ لە حکومەتی ئەمریکا و ساڵانە راپۆرت لەسەر ئازادیی ئایینی لە سەرتاسەری جیهاندا بۆ وەزارەتی دەرەوەی ئەمریکا دەنووسێت، پەیوەندیی پێوە کردم و زۆر بە گرنگییەوە پرسیاری لەسەر ئەو سەردانەی پاپا بۆ هەرێمی کوردستان دەکرد. "  رۆژی ٢٠٢١ - ٠٣ - ٠٥ پاپا فرانسیس، پاپای ڤاتیکان بە سەردانێک گەیشتە بەغدای پایتەختی عێراق و لەلایەن مستەفا کازمی، سەرۆکوەزیرانی عێراقەوە لە فڕۆکەخانەی بەغدا پێشوازیی لێ کرا و دوای سەردانێکی سێ رۆژە لە عێراق و هەرێمی کوردستان، گەڕایەوە رۆما.  هاوکات هادی حیسامی ئاماژەی بەوە کرد، "ئەو پەیامەی پاپا هەڵی گرتبوو لە نێوەڕۆکدا زۆر گەورە بوو. ئەم سەردانە پەیامێکی سیاسی بوو کە تاکە پەیام بوو بە شێوەیەکی کۆمەڵایەتی خرایەڕوو. ئەمە جۆریک لە هاوسۆزییەکی کۆمەڵایەتیی بەرجەستە کرد. کاتێک ئەو قوداسە گەورەیەی لە یاریگەی فرانسۆ هەریری رێکخست جیاواز بوو لەوەی عێراق، کە پاپا دڵنیایی لە ئایندەی چارەنووسی کریستیانەکان دا. بەوە پەیامی بۆ حکومەتی هەرێمی کوردستان نارد کە دەبێتە راگری هاوسەنگیی نێوان پێکهاتەکان. "  ئەو رۆژنامەڤانە ئاماژەی بەوە دا کە تاوەکو ئێستا هەرێمی کوردستان پەناگەی ئارامە بۆ کریستیانەکانی عێراق و بۆیان بووەتە کۆمەڵگەیەکی تەواوکاری.  هەر لە گفتوگۆکەدا ئیڤان جانێ، مامۆستای زانکۆ و کەسایەتیی کریستیان باسی لەوە کرد کە قسەکانی پاپا فرانسیس لە عێراق و هەرێمی کوردستان جیاواز بوون؛ لە عێراق جەختی لە لێبووردەیی و پێکەوەژیان کردەوە، بەڵام لە هەرێمی کوردستان دەستخۆشیی لە حکومەتی هەرێمی کوردستان کرد کە هەرێمەکە لە دوای ساڵی ٢٠٠٣ ـوە بووەتە پێگەیەک بۆ هەموو پێکهاتەکانی عێراق.  لای خۆیشیەوە عارف قوربانی باسی لەوە کرد، سەردانەکەی پاپا فرانسیس بایەخی بۆ هەرێمی کوردستان زیاتر بوو تاوەکو عێراق. گوتی، پرسی ئاوارەبوونی کریستیانەکان بۆ پێش داعش دەگەڕێتەوە و پاپا باش ئاگای لەوەیە. ئەو سەردانە هەرێمی کوردستان دەخاتە بەردەم بەرپرسیارێتییەکی گەورەترەوە. "هاتنی پاپا ئەوەی سەلماند کە ئەوە سیاسەتێکی دروست بوو کە حکومەتی هەرێمی کوردستان گرتبوویەبەر. پێویستە دەستوور بنووسرێتەوە و مافی پێکهاتەکانی تێدا بچەسپێنرێت. "  هەروەها سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان هیوای خواست ئەو سەردانەی پاپا ببێتە هاندەرێک کە کریستیانەکان وڵات جێنەهێڵن و بمێننەوە.   رۆژی شەممە ٢٠٢١ - ٠٣ - ٠٦ پاپا فرانسیس، پاپای ڤاتیکان لە نەجەف سەردانی عەلی سیستانی، مەرجەعی شیعەکانی عێراقی کرد. مەریوان نەقشبەندی ئاشکرای کرد: "من زانیاریم هەیە کە عەلی سیستانی رازی نەبووە هیچ بەرپرسێکی سیاسیی عێراق لەگەڵ پاپادا بچێتە ژوورەوە بۆ لای. "  لە ھەرێمی کوردستاندا هەشت ئایین و باوەڕی جیا بەپێی یاسای ژمارە ٥ ـی ساڵی ٢٠١٥ دانیان پێدا نراوە. كۆمەڵە ئایینی و ئایینزاكانی "کریستیانێتی، ئێزیدی، سابیئەی مەندائی، كاكەیی، شەبەك، فەیلی، زەردەشتی و هی دیكە" لە هەرێمی کوردستان هەن.  ئیڤان جانێ جەختی لەوە کردەوە کە کۆچکردنی کریستیانەکانی عێراق هەر بە هۆی قاعیدە و داعشەوە نەبوو، بەڵکو متمانەیان بە ئەمنیەت و ئاسایش لە عێراق نەمابوو. "هیچ پارێزگایەکی عێراقی نەبوو کە کرسیتیانی تێدا نەبێت، ئێستا پارێزگا هەیە کریستیانی تێدا نەماوە. هاتنی پاپا دوایین هیوایە بۆ مانەوەی کریستیانەکان بە تایبەتی لە دەشتی نەینەوا کە گرنگییەکی زۆری پێ دەدات".   ئەو کەسایەتییە کریستیانە گوتیشی: "تاوەکو ئێستا حکومەتی عێراقی نەیتوانیوە هیچ بۆ وێرانەکانی کریستیانەکانی نەینەوا بکات. ئێمە هێشتا خانوو و کەنیسەکانمان کاولن. "  بە گوتەی عارف قوربانییش، هاتنی پاپا فرانسیس بۆ عێراق نابێتە هۆی ئەوەی ئاوارە کریستیانەکانی دەرەوەی وڵات و هەولێریش بگەڕێنەوە بۆ شارەکانی باشوور و ناوەڕاستی عێراق و بۆ ئەوەی کریستیانەکانی دیکەی عێراق و هەرێمی کوردستان نەڕۆن، پێشنیاز بۆ حکومەتی هەرێمی کوردستانیش دەکات کە بیر لە دروستکردنی پارێزگایەک بۆ کریستیانەکان بکرێتەوە کە لە نزیک دەشتی نەینەوا بێت و لە سنووری جوگرافیای هەرێمی کوردستاندا بێت.  لە ساڵی ٢٠٠٣ ـدا ژمارەی کریستیانەکان لە هەرێمی کوردستان و عێراق ملیۆنێک و ٥٠٠ هەزار کەس بوون. لە ساڵی ٢٠١٤ دا ژمارەیان بوو بە ٤٠٠ هەزار کەس و کەمبوونەوە. لەو ژمارەیەش ١٠٠ هەزار کەسیان ئاوارە و پەنابەربوون، بەشێكیان بەرەو وڵاتانی دەرەوە کۆچیان کرد، ٩٠ی کریستیانەکانی دەشتی نەینەوایش روویان لە هەرێمی کوردستان کرد و داڵدەدران. ئێستاکەیش ژمارەیان کەمبووەتەوە بۆ نزیکەی ٣٨٠ هەزار کریستیان لە سەرتاسەری عێراقدا.