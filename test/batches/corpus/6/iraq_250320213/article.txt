شێروان میرزا، ئەندامی لیژنەی دارایی پەرلەمانی عێراق بە رادیۆی رووداوی راگەیاند "لە رۆژی شەممەی رابردووەوە کە کۆبوونەوەی پەرلەمان بۆ شەممەی داهاتوو دواخراوە، تاوەکو ئێستا نە بەرنامەی کار دابەشکراوە و نە هیچ شتێک دیارە. لەوانەیە پرۆژەیاسای بودجە بخرێتە بەرنامەی کارەوە کە چاوەڕێین ئەمڕۆ بەرنامەی کار داببەزێت. ئەگەر رۆژی شەممەیش نەبێت، ئەگەرێک هەیە بخرێتە دووشەممەی داهاتوو".  ئەو ئەندامەی لیژنەی دارایی پەرلەمانی عێراق لەبارەی رێککەوتن لەسەر پشکی هەرێمی کوردستان لە پرۆژەیاساکەدا، دەڵێت "لەدوای ئەوەی تاکلایەنە گۆڕانکارییان تێدا کردبوو، هیچ شتێکی نوێ نییە. هیچ گفتوگۆیەک نەکراوە و هیچ گۆڕانکارییەکیش نییە. ئەوەی کە هەیە، دوو ئەگەرە: دەقی حکومی کە هەرێمی کوردستان پێی رازییە، لەگەڵ ئەو رێککەوتنەی لەگەڵ لایەنە شیعەکان کراوە کە لەسەر پێشنیازی خۆیان بوو کە خرایە ناو پرۆژەیاساکەوە و لیژنەی یاسایی دەنگی لەسەر دا. دواتر تاکلایەنە دەستکاری کراوە کە ئەم دەستکاریکردنە گفتوگۆی لەسەر نەکراوە و پەسندنەکراوە و نەچووەتە شێوازێکی یاساییەوە".  شێروان میرزا ئاماژە بەوە دەدات، ئەگەر شیعەکان لە رێککەوتنەکە پەشیمان بوونەوە، یاخود پێشنیازێکیان هەیە یان دەیانەوێت هەمواری بکەن، دەبێت بیبەنەوە ناو لیژنەی دارایی و جارێکی دیکە لەوێ دەنگی لەسەر بدرێت، چونکە رێککەوتنەکە کە حکومەتی هەرێمی کوردستان پێی رازییە و کوردەکانی پەرلەمانی عێراق پێی رازین، لەناو لیژنەی داراییدا دەنگی لەسەر دراوە.  رێککەوتنەکە بەو شێوەیە بوو کە حکومەتی هەرێمی کوردستان لە کێڵگە نەوتییەکانی خۆی ٤٦٠ هەزار بەرمیل نەوت بەرهەمبهێنێت لەو، ژمارەیە کرێی کۆمپانیاکان لە بەرهەمهێنان و گواستنەوە جیابکرێتەوە و دواتر بەهای ٢٥٠ هەزار بەرمیل نەوت بە نرخی سۆمۆ بدرێتە حکومەتی عێراق، بەڵام لایەنە شیعەکان بەبێ کورد دوو دەستکارییان لە رێککەوتنەکەدا کردووە.  ئەو ئەندامەی لیژنەی دارایی دەڵێت "دەستکاریکردنەکە ئەوەیە کە دوو بڕگە لە ماددەی دووەم دەستکاریکراوە، یەکێکیان ئەوەیە حکومەتی هەرێمی کوردستان بەهای ٤٦٠ هەزار بەرمیل نەوت ئامادە دەکات، لەوەش کرێی هەموو کۆمپانیاکان و تێچووی نەوت دەردەکرێت و، جارێکی دیکە بەهای ٢٥٠ هەزار بەرمیل نەوت دەدرێتە سۆمۆ و حکومەتی عێراقی. لەڕاستیدا لێرەدا جیاوازییەکی وا لەنێوان رێککەوتنەکە و دەستکاریکردنەکەدا نییە، تەنیا ئەوەندەیە لە یەکەمیاندا دەڵێت ٤٦٠ هەزار بەرمیل نەوت بەرهەم دەهێنێت، لە دووەمیاندا دەڵێت بەهای ٤٦٠ هەزار بەرمیل نەوت ئامادە دەکات".  لەبارەی دەستکاریکردنی دووەمیشەوە گوتی "بەڵام بڕگەی ' هـ ' کە گۆڕنکاریی تێدا کراوە، لە رێککەوتنەکەدا دەڵێت، لەدوای ئەوەی ئەم رێککەوتنە خرایە بواری جێبەجێکردنەوە، ئەگەر جێبەجێ نەکرا، یانی ئەگەر حکومەتی هەرێمی کوردستان جێبەجێی نەکرد، ئەوا بەپێی یاسای کارگێڕیی دارایی ژمارە ٦ ـی ساڵی ٢٠١٩ مامەڵە بە ماددەی ٢٧ بڕگەی ٥ ـەم دەکرێت. واتە بڕی ئەو پارەیەی دەکەوێتە سەر هەرێمی کوردستان لە کۆی گشتیی پشکی هەرێمی کوردستان دەبڕدرێت و ئەوەی کە دەمێنێتەوە بۆی دەنێردرێت. دەستکاریکردنەکە بەم شێوەیەیە کە دەڵێت، ئەگەر جێبەجێ نەکرا، واتە حکومەتی هەرێمی کوردستان جێبەجێی نەکرد، ئەوا هەموو ئەو بڕە پارەیەی کە بۆ نەفەقاتی بەگەڕخستن و وەبەرهێنان بۆ هەرێمی کوردستان دەنێردرێت، هەمووی رادەگیرێت و دەبڕدرێت. تاوەکو ئێستا ئەم بڕگەیە ماوەتەوە کە ئەمە بڕگەی بنچینەیی رێککەوتنەکەیە".  شیروان میرزا پێیوایە ئەمە هیچ کێشە نییە، مادەم حکومەتی هەرێمی کوردستان رایگەیاندووە ئامادەیە رێککەوتنەکە وەکو خۆی جێبەجێ بکات، "بۆیە هیچ پێویست بەو ترس و دڵەڕاوکێیە ناکات کە ئەگەر هاتوو جێبەجێ نەکرا چی روودەدات".  دوای دەستکاریکردنەکە شاندی هەرێمی کوردستان لەگەڵ لایەنی شیعە کۆبوونەوە، بەڵام نەگەیشتنە رێککەوتن.  ئەندامەکەی لیژنەی دارایی پەرلەمانی عێراق دەڵێت "لەو بڕوایەدام کە رۆژی شەممە پرۆژەیاساکە نەخرێتە دەنگدانەوە و بخرێتە رۆژی دووشەممە. ئێمە لەبەردەم سێ ئەگەرداین: یان ئەوەتا شیعەکان لەم دەستکاریکردنە پەشیمان دەبنەوە و رێککەوتنەکە دەهێننە ناو پەرلەمان، یان ئەوەتا کورد بە دەستکاریکردنەکە رازی دەبێت، یان ئەوەیە لەنێوان ئەم دووانەدا لەسەر سیغەیەکی هاوبەش رێکدەکەوین".  شیروان میرزا جەخت لەوە دەکاتەوە کە بە لای ئەوانەوە گرنگە بڕێک پارە بۆ هەرێمی کوردستان بێت کە مووچەی فەرمانبەران دابین بکات و ئیدی بابەتی لێبڕین و پاشەکەوتی مووچە نەمێنێت. هەروەها دەشڵێت "ئەگەر بمانەوێت کێشەی نەوتی نێوان هەرێمی کوردستان و عێراق چارەسەر بکەین، ئەوە دەبێت یاسای نەوت و غاز بهێنینە پەرلەمان".  بەپێی ئەو زانیارییانەی دەست تۆڕی میدیایی رووداو کەوتووە، هەریەکە لە هاوپەیمانیی فەتح بە سەرۆکایەتیی هادی عامری، دەوڵەتی یاسا بە سەرۆکایەتیی نووری مالکی، هاوپەیمانیی نەسر بە سەرۆکایەتیی حەیدەر عەبادی لەو بەرەیەن کە لەگەڵ پەسندکردنی پرۆژەیاسای بودجەدا نین.  وا بڕیارە شەممەی داهاتوو پەرلەمانی عێراق بۆ دەنگدان لەسەر پرۆژەیاسای بودجەی ٢٠٢١ کۆببێتەوە. چاوەڕان دەکرێت بەر لە دانیشتنەکەی پەرلەمان، شاندی هەرێمی کوردستان بچێتەوە بەغدا بۆ گفتوگۆکردن لەسەر پشکی هەرێمی کوردستان لە بودجەدا.