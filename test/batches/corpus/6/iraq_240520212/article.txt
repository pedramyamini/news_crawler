مستەفا گۆران، پەیامنێری رووداو لە بەغدا رایگەیاند، کۆنفرانسەکە لە کاژێر ١٠: ٠٠ی بەیانی ئەمڕۆ دووشەممە ٢٤ - ٥ - ٢٠٢١ دەستیپێکرد، سەرجەم بانگهێشتکراون لە دادگەی فیدراڵی، ئەنجوومەنی باڵای دادوەری، پەرلەمان، ئەنجوومەنی وەزیران، دەستەی دەستپاکی حکومەتی عێراق و حکومەتی هەرێمی کوردستان و نوێنەری نەتەوەیەکگرتووەکان و نوێنەری یەکێتیی ئەوروپا لە کۆنفرانسەکە بەشدارن.  پرۆژەکە لەلایەن بەرنامەی پەرەپێدانی سەر بە نەتەوەیەکگرتووەکان لە عێراق بە هاوبەشی لەگەڵ یەکێتیی ئەوروپا رێکخراوە، یەکێتیی ئەوروپا بە بڕی ١٥ ملیۆن یۆرۆ پاڵپشتی پڕۆژەکە دەکات بە مەبەستی بەرەنگاربوونەوە و کەمکردنەوەی گەندەڵی لە عێراق.  بە گوتەی پەیامنێری رووداو یەکەمجارە پرۆژەیەکی لەمجۆرە لەلایەن بەرنامەی پەرەپێدانی سەر بە نەتەوەیەکگرتووەکان (UNDP) بۆ عێراق ئەنجام دەدرێت، بە گوتەی بەشداربووانی کۆنفرانسەکەش، ئەوانەی قسەیان بۆ پەیامنێری رووداو کردووە، پێیان هەوڵێکی باشە، گرنگە ئەگەر بێت و حکومەتی عێراق نیازی چاکسازی هەبێت لە دامودەزگاکانی حکومەت، دەتوانێت سوودی لێ ببینێت بۆ بەرەنگاربوونەوەی گەندەڵی.  بەڵام لە وەڵامی پرسیاری پەیامنێری رووداو لەسەر پرۆژەکە و هەوڵەکان بۆ بەرەنگاربوونەوەی گەندەڵی لە خەڵکی بەغدا، ئەوان بێئومێدن لەوەی گەندەڵی لە عێراق کۆتایی پێبێت، هۆکارەکەشی بۆ ئەوە دەگەڕێننەوە گەندەڵێ زۆربەی دامودەزگاکانی حکومەتی گرتووەتەوە. پێیانوایە ئەو پرۆژەیە سوودی نابێت و دەڵێن حیزبەکان کێشەی گەورەن بۆ ئەو وڵاتە و گەندەڵی گەورەش لەلایەن حیزبەکانەوە ئەنجام دەدرێت.  بەستنی ئەو کۆنفرانسە لە کاتێکدا کە دوێنێ یەکشەممە ٢٣ی ئایاری ٢٠٢١، د. بەرھەم ساڵح، سەرۆککۆماری عێراق رەشنووسی یاسای "گێرانەوەی پارە و سامانی دزراو و بە تاڵانبراوەکانی عێراقی بۆ دەرەوەی وڵات" ئاڕاستەی پەرلەمانی عێراق کرد.  بە گوتەی د. بەرهەم ساڵح، سەرۆککۆماری عێراق لە گوتارێکی ڤیدیۆیی پێنج خولەکیدا پێش واژۆکردنی رەشنووسی یاساکە رایگەیاند: "لەدوای ساڵی ٢٠٠٣ ـەوە عێراق ملیارەها دۆلاری لە داهاتی نەوت دەستکەوتووە، لەو بڕە نزیکەی ١٥٠ ملیار دۆلار بەگەندەڵی براوەتە دەرەوەی عێراق"، دەشڵێت: "گەندەڵی و تیرۆر پێکەوە گرێدراو و پێکەوە پەیوەند و هاوتەریبن، یەکێکیان بەردەوامیی بە ئەوی دیکە دەدات".