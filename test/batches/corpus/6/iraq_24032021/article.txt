چەند رۆژێکە پەرلەمانتارانی هاوپەیمانی فەتح و دەوڵەتی یاسا جەخت لەوەدەکەنەوە، کە ئەگەر نرخی بەهای دینار بەرامبەر دۆلاری ئەمریکی هەر بەم شێوەیە بمێنێتەوە،  دەنگ بە پرۆژەیاسای بودجەی  ٢٠٢١ نادەن و دەبێت ئەو نرخە کەم بکرێتەوە.  د. جەمال کۆچەر، ئەندامی لیژنەی دارایی لە پەرلەمانی عێراق بە (تۆڕی میدیایی رووداو)ی راگەیاند: "ئیرادەیەک لە نێو پەرلەماندا هەیە، کە نایەوێت ئەمساڵ عێراق بودجەی هەبێت، پێش وادەی هەڵبژاردن مستەفا کازمی، سەرۆکوەزیران نزیکەی ١٣٠ تریلیۆن دیناری لەبەردەستدابێت، ئەوانیش هیچیان نەبێت، کە ئەمە بە گەورەترین شکست بۆ خۆیان دەزانن، بۆیە هەوڵدەدەن بودجە تێنەپەڕێنن و ئێستا موزایەدەی جۆراوجۆر دەکەن، لەبارەی پشکی هەرێمی کوردستان و نرخی بەهای دیناری عێراقی بەرامبەر دۆلار".  ئەندامەکەی لیژنەی دارایی لە پەرلەمانی عێراق روونیکردەوە، پێش ئەوەی پرۆژەیاسای بودجە رەوانەی پەرلەمان بکرێت، حکومەت دەستکاریی نرخی دۆلار و بەهای دیناری کردووە، هێشتا بودجەش پەسندنەکراوە، ئەگەر  بودجەش پەسند نەکرێت، ئەوا هیچ لە بابەتەکە و نرخی دۆلار ناگۆڕێت، بەڵکو دەبێت ئەو بڕیارە وەزارەتی دارایی و بانکی ناوەندی عێراق بیدەن.  بەپێی ئەو زانیاریانەی دەست تۆڕی میدیایی رووداو  کەوتووە، هەریەک لە هاوپەیمانی فەتح بە سەرۆکایەتی هادی عامری، دەوڵەتی یاسا بە سەرۆکایەتی نووری مالیکی، هاوپەیمانی نەسر بە سەرۆکایەتی حەیدەر عەبادی لەوبەرەیەن کە لەگەڵ پەسندکردنی پرۆژەیاسای بودجە نین.  وا بڕیارە شەممەی داهاتوو پەرلەمانی عێراق بۆ دەنگدان لەسەر پرۆژەیاسای بودجەی ٢٠٢١ کۆببێتەوە. چاوەڕان دەکرێت بەر لە دانیشتنەکەی پەرلەمان، شاندی هەرێمی کوردستان بچێتەوە بەغدا بۆ گفتۆگۆکردن لەسەر پشکی هەرێمی کوردستان لە بودجەدا.