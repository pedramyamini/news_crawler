هەڵکەوت عەزیز، پەیامنێری رووداو لە بەغدا رایگەیاند، ئەمڕۆ سێشەممە ٢٩ - ٠٦ - ٢٠٢١ لە بەغدا بە ئامانجی سەرکۆنەکردنی هێرشەکەی ئەمریکا بە بەشداری سەتان کەس لە لایەنگر و چەکدارانی حەشدی شەعبی و ژمارەیەک لە سەرکردەکانی حەشدی شەعبی لەنزیک ناوچەی سەوزی بەغدا خۆپێشاندانێک بەڕێوەدەچێت.  لایەنگر و چەکدارێکی زۆری حەشدی شەعبی لەنزیک ناوچەی سەوزی بەغدا کۆبوونەتەوە، مەترسی ئەوە هەیە خۆپێشاندەران بچنە نێو ناوچەی سەوز، وەک چۆن لە رابردوودا هێرشکرایە سەر باڵیۆزخانەی ئەمریکا. هەر بۆیە رێوشوێنێکی زۆر تووندی ئەمنی لە ناوچەی سەوزی بەغدا لەلایەن هێزەکانی ئاڵتوونی و دژەتیرۆر گیراوەتەبەر و لە نزیک باڵیۆزخانەی ئەمریکا جێگیرکراون و هەموو ئەو دەرگایانەش داخراون کە دەچنەوە بۆ ناوچەی سەوز.  لە خۆپێشاندانەکەدا هەر یەک لە فالح فەیاز، سەرۆکی دەستەی حەشدی شەعبی و هادی عامری، سەرۆکی هاوپەیمانی فەتح و ژمارەیەک زۆر لە سەرکردەکانی حەشدی شەعبی بەشدارن.  خۆپێشاندەرانیش بە گوتنەوەی درووشمی جۆراوجۆر هەڕەشەی "خوێن بە خوێن" لە هێزەکانی ئەمریکا لە عێراق دەکەن و داوادەکەن بە زووترین کات هێزەکانی ئەمریکا لە عێراق بکرێنە دەرەوە. هاوکات هێزێکی زۆری حەشدی شەعبیش هاتوون بۆ ئەوەی نمایشی سەربازی ئەنجام بدەن.  رۆژی دووشەممە وەزارەتی بەرگریی ئەمریکا (پێنتاگۆن) رایگەیاند ژمارەیەک باڵەخانەی بارەگای "میلیشیاکانی پاڵپشتیکراو لەلایەن ئێرانەوە" لەسەر سنووری نێوان عێراق و سووریای کردووەتە ئامانج. ئەو گرووپەشی کراوەتە ئامانج هەر زوو هەواڵەکەیان پشتڕاستدەکردەوە و رایانگەیاند: لە هێرشەکەدا قوربانییان هەیە.  عێراق سەرکۆنەی هێرشەکەی ئەمریکای بۆ سەر بارەگایەکی حەشدی شەعبی کرد و گوتەبێژی فەرماندەی گشتیی هێزە چەکدارەکانی عێراق رایگەیاند: "عێراق دیسان رەتیدەکاتەوە ببێتە گۆڕەپانێک بۆ یەکلاییکردنەوەی کێشەکان و دەست بە مافی سەپاندنی سەروەریی خۆی لەسەر خاکی خۆی دەگرێت؛ لەگەڵ رێگەگرتن لە بەکارهێنانی خاکی وەک گۆڕەپانێک بۆ پەرچەکردار و دەستدرێژی، داوای هێورکردنەوە و خۆبەدوورگرتن لە هەموو جۆرە ئاڵۆزکردنێک دەکەین، دڵنیاییش دەدەین عێراق لێکۆڵینەوە دەکات و رێکار دەگرێتەبەر و پەیوەندی پێویست ئەنجامدەدات لە هەموو ئاستەکاندا بۆ رێگە گرتن لە روودانی ئەو جۆرە پێشێلکارییانە".  لیوای ١٤ی سەر بە حەشدی شەعبی لەبارەی هێرشەیەکەی بەرەبەیانی رۆژی دووشەممە ٢٨ - ٠٦ - ٢٠٢١ بەیاننامەیەکی بڵاوکردووەتەوە و رایگەیاند: کاژێر ٢: ٠٠ی بەرەبەیان بارەگاکانیان لەلایەن هێزەکانی ئەمریکا لە ناوچەی قائیم لەسەر سنووری عێراق و سووریا کراونەتە ئامانج، لەو کاتەی هێزەکانیان لە "ئەرکی پیرۆز"دا بوون.  لیوا ١٤ سەر بە کەتائیبی سەید شوهەدایە کە بەرپرسەکەیان ئەبو ئالاء وەلائییە. یەکێکە لەو گرووپانەی ئێران پاڵپشتیان دەکات. گرووپەکە لەدوای هێرشەکە بەیاننامەیەکی بڵاوکردەوە و رایگەیاند "لەمەودوا لەگەڵ ئەمریکا لە شەڕێکی کراوەدا دەبین".  کەتائیب سەیدشوهەدا گرووپێکی میلیشیای شیعەن لە ئایاری ٢٠١٣ دامەزرێندران بۆ ئەوەی شان بەشانی سوپای سووریا شەڕ بکەن. کەتائیب سەید شوهەدا هاوشێوەی کەتائیبی حیزبوڵڵا و بزووتنەوەی نوجەبایە، کە دوای سەرهەڵدانی داعش لە ٢٠١٤ بازنەی هێرشەکانی فراوانکرد و عێراقیشی گرتەوە، تاوەکو ٢٠١٧، توانا و هێزی ئەو گرووپە بە ٢٠٠٠ چەکدار مەزەندە دەکرا.  کەتائیبی سەید شوهەدا لەلایەن سوپای پاسدارانەوە پاڵپشتی کراوە و پشتگیری دارایی وەرگرتووە. بەر لە کوژرانیشی لەگەڵ قاسم سولەیمانی، فەرماندەی فەیلەقی قودسی سوپای پاسداران کاری کردووە، هاوئاهەنگی سەربازیشی لەگەڵ لق و پۆپەکانی حەشد هەبووە. دەگوترێت کەتائیب سەید شوهەدا گرووپێکە لەلایەن رێکخراوی بەدر و کەتائیب حیزبوڵڵا دامەزرێنراوە.   ئێران لە ٢٠٠٣ ـەوە هەژموونی خۆی لە عێراق لە رێگەی گرووپی شیعەی جیاوازەوە فراوانکردووە. چەندین چەکداری شیعەی لە سەردەمی حوکمڕانی سەدام حوسێن ساڵانێک لە تاراوگە لە تاران دەژیان. رێکخراوی بەدر یەکێکە لە گرووپە هەرە بەهێز و پڕ چەکەکەان کە لە ساڵی ١٩٨٢ لەلایەن تاراوگەنشینەکانی دژ بە سەدام دامەزرێنرا و سوپای پاسدارانیش پاڵپشتی لێدەکردن. ئێستا گرووپە میلیشیاکان لەنێو حەشدەوە بە دامەزراوەیی کراون، سەرکردەکەشیان دەسەڵاتێکی گەورەی لەنێو هاوکێشەی سیاسی لە عێراقدا هەیە.  ئەو هێرشەی ئەمریکا بۆ سەر گرووپەکەی حەشدی شەعبی لەکاتێکدایە، کە شەوی شەممە ٢٦ - ٦ - ٢٠٢١ بە درۆنی بۆمبڕێژکراو هێرش کرایە سەر باکووری رۆژهەڵاتی هەولێر.    هێرشەکەی سەر هەولێر. تەنیا سێ کیلۆمەتر لە کۆنسوڵخانە نوێیەکەی ئەمریکا دووربوو. دوای هێرشەکە کۆنسوڵخانەکە لە بەیاننامەیەکدا رایگەیاند: "ویلایەتە یەکگرتووەکانی ئەمریکا سەرکۆنەی ئەو هێرشە دەکات کە رۆژی شەممە لە رێگەی فڕۆکەی بێفڕۆکەوانەوە لە هەرێمی کوردستان ئەنجامدرا. ئەم هێرشە ئاماژەیەکی روونی پێشێلکارییە بەرامبەر سەروەریی عێراق".