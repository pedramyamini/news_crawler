کازم فەرتووسی، گوتەبێژی گرووپی سەید ئەلشوهەدا، رۆژی یەکشەممە ٠٨ - ٠٨ - ٢٠٢١ بە تۆڕی میدیایی رووداوی راگەیاند، "ئەو دانوستاندنانەی لەنێوان بەغدا و واشنتن بەڕێوەچوون و ئەنجامەکانیان لە ئاست داخوازیی عێراق نین؛ ئەو داخوازییەش بریتییە لە دەرچوونی هێزەکانی ئەمریکا لە عێراق، چونکە دەرچوونی هێزەکانی ئەمریکا بە گۆڕینی جلوبەرگیان بەدینایەت، بەڵکو دەبێت کشانەوەی هێزەکانی ئەمریکا و هێزە بیانییەکان لە عێراق بە تەواوی بێت؛ ئەگەریش ئەوە بەدینەیەت ئەوا وەڵامێکی گونجاومان دەبێت".  گوتەبێژی گرووپی سەید ئەلشوهەدا ئاماژەی بەوە کردووە، "ئێمە بەهۆی داواکاریی جەماوەرییەوە هێرشەکانمان دژی هێزە بیانییەکان لە عێراق رانەگرتووە، بەڵکو حکومەت نێوەندگیریی کردووە و داوای لێکردین دۆخەکە هێوربکەینەوە و چیدیکە هێزەکانی ئەمریکا نەکەینە ئامانج. سەرەڕای ئەوەش، بەرپرسانی ئەمریکا یاری بە دەستەواژەکان دەکەن و گوتاری خۆیان گۆڕی، چونکە دوا گوتاری ئەمریکا دانی بەوەدا نا کە هێزی شەڕکەری لە عێراق هەیە، کەچی حکومەتی عێراق پێداگر بوو لەوەی ئەو هێزانە لە عێراق نەماون. هیچ دەرفەتێک نییە بۆ مانەوەی هێزە بیانییەکان لە عێراق، هەر بۆیە داوا لە حکومەت دەکەین کاری راوێژکار و راهێنەرەکان لە بنکە سەربازییەکانی عێراق سنووردار بکات".  کازم فەرتووسی باسی لەوە کردووە، "هیچ دانوستاندنێک لەنێوان هێزەکانی بەرگری و هێزە بیانییەکان لە عێراق نییە، بەڵام حکومەتی عێراق داوای لە هێزەکانی بەرگری کردووە دۆخەکە هێور بکەنەوە و ئەمریکییەکان نەکەنە ئامانج تاوەکو ئەنجامەکانی دانوستاندن لەگەڵ ئەمریکا روون دەبنەوە. سەرەڕای ئەوەش هیچ پاساوێکی رەوا و یاسایی نییە بۆ مانەوەی هێزی بیانی لە هەموو خاکی عێراق لە باکوورەوە تاوەکو باشوور".  گەڕی چوارەمی دانوستاندنی ستراتیژی لەنێوان عێراق و ئەمریکا کۆتایی مانگی تەممووزی رابردوو لە واشنتن بە ئامادەبوونی مستەفا کازمی، سەرۆکوەزیرانی عێراق و شاندێکی باڵای یاوەری بەڕێوەچوو، کە نوێنەرانی هەرێمی کوردستانیشی تێدابوو. لەو گەڕەدا ئەمریکا بڕیاریدا تاوەکو ٣١ - ١٢ - ٢٠٢١ ئەرکی هێزەکانی لە عێراق لە شەڕکردنەوە بۆ مەشق و راوێژ و هاریکاریی هێزەکانی عێراق بگۆڕێت.  ماتیۆ تولەر، باڵیۆزی ئەمریکا لە بەغدا لە سەرەتای ئەم مانگەدا رایگەیاند، "لە راگەیێندراوی کۆتایی دانوستاندنی ستراتیژیدا رامانگەیاند هێزەکانی ئەمریکا لە عێراق دەگۆڕین و رێکیان دەخەینەوە، بەڵام ئەوە بە واتای کشاندنەوەیان نییە؛ بەڵکو ئەرکیان لە شەڕکردنەوە بۆ پێشکێشکردنی راوێژ و مەشقپێکردن دەگۆڕدرێت".  ئەمە لە کاتێکدایە، لە کۆتایی ساڵی ٢٠٢٠ دا دۆناڵد ترەمپ، سەرۆکی ئەو کاتی ئەمریکا فەرمانی دا ژمارەی هێزەکانی وڵاتەکەی لە عێراق و هەرێمی کوردستان بۆ ٢٥٠٠ سەرباز و راوێژکار و راهێنەری سەربازی کەمبکرێنەوە.