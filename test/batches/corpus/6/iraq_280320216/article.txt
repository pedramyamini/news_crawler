بەگوێرەی راگەیێندراوێکی گوتەبێژی بەرەی تورکمانی عێراقی، پاشنیوەڕۆی ئەمڕۆ ٢٨ی ئاداری ٢٠٢١ دەستەی راپەڕاندنی بەرەی تورکمانی عێراق بە سەرۆکایەتیی ئەرشەد ساڵحی کۆبوونەوەیەکی تایبەتییان لە بارەگای فەرمیی حیزبەکە لە کەرکووک کرد، کۆبوونەوەکە تایبەت بووە بە گۆڕانکاریی لە پۆستەکانی سەرۆکایەتیی بەرەی تورکمانی و پێدانی دەرفەت بە کادیرە گەنجەکان بۆ وەرگرتنی بەرپرسیارێتی زیاتر لەنێو حیزبەکەدا.    هەر بەگوێرەی راگەیێندراوەکە، لە کۆبوونەوەکەدا ئەرشەد ساڵحی دەستبەرداری پۆستی سەرۆک بووە، بەڵام وەکو سەرۆکی فراکسیۆنی بەرەی تورکمانی لە پەرلەمانی عێراق بەردەوامدەبێت.   هەروەها بەدەنگی ئەندامانی دەستەی راپەڕاندنی بەرەی تورکمانی بڕیاردرا، حەسەن توڕان، جێگری یەکەمی سەرۆکی بەرەی تورکمانی پۆستی سەرۆکی بەرەی تورکمانی وەربگرێت و ببێتە شوێنگرەوەی ئەرشەد ساڵحی. هاوکات هیشام بەیرەقدار، کرایە جێگری سەرۆکی بەرەی تورکمانی لە بری حەیدەر قەساب، کە پێشتر جێگری دووەمی سەرۆکی بەرەی تورکمانی بوو. هەیسەم هاشم موختارئۆغڵو - یش کرایە جێگری سەرۆکی بەرەی تورکمانی لە بری حەسەن توڕان، کە پێشتر جێگری یەکەمی سەرۆکی بەرەی تورکمانی بوو.    بەرەی تورکمانی عێراق لە ٢٤ی نیسانی ١٩٩٥ لە هەولێر دامەزرا. کۆنگرەی یەکەمی لە ساڵی ١٩٩٧ لە هەولێر بەست. تاوەکو ئێستا شەش کۆنگرەی بەستووە. دوو کۆنگرە لە هەولێر و چوار کۆنگرە لە کەرکووک، ئەرشەد ساڵحی، حەوتەمین سەرۆکی بەرەی تورکمانی بوو.