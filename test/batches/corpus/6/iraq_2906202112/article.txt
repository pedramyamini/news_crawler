سەلیم شوشکەیی، ئەندامی لیژنەی یاسایی لە پەرلەمانی عێراق بە تۆڕی میدیایی رووداوی راگەیاند، "لە کۆبوونەوەی ئەمڕۆی پەرلەمانی عێراق دەنگ لەسەر ئەندامانی دادگەی پێداچوونەوە فیدڕالی عێراق درا، کە ژمارەیان ١١ ئەندام بوو، بەداخەوە هیچ ئەندامێکی کوردی تێدا نەبوو".   ئەندامەکەی لیژنەی یاسایی ئاماژەی بەوەکرد، "دەنگدانە دوو کەموکوڕیی زەقی تێدابوو، یەکەمیان هەر ١١ ئەندامەکە پێکەوە بە یەک پاکێج دەنگیان لەسەر دراو، لەکاتێکدا پێویست بوو، یەک بە یەک دەنگیان لەسەر بدرێت. نەک هەموو پێکەوە. دووەم رەچاوی هاوسەنگیی نێوان پێکهاتەکانیان نەکرا، کە وەک لە دەستووری عێراقدا ئاماژەی بۆ کراوە، بۆیە بەبێ ئەوەی هیچ کوردێکی تێدابێت هەر ١١ ئەندامەکەی دادگای تەمیزی دەنگیان لەسەر درا. "  سەلیم شوشکەیی ئاماژەی بەوەکرد، "محەممەد حەلبوسی، سەرۆکی پەرلەمانی عێراق هەستی بەوەکرد کە ئەمە کارێکی گونجاو نییە و بەبێ بوونی هیچ ئەندامێکی کورد تێپەڕیوە، بەڵام ئاماژەی بەوەکرد، لەوبارەوە لیژنەیەک پێکدەهێنن. "