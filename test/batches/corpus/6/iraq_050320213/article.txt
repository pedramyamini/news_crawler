لە دیدارێكی تەلەفزیۆنیدا قەیس خەزعەلی، ئەمینداری گشتی بزووتنەوەی عەسائیبی ئەهلی ئەلحەق گوتی: "لە داهاتوودا بوونی هێزەكانی توركیا لەسەر خاكی عێراق زۆر لە بوونی هێزەكانی ئەمریكا سەختتر دەبێت".  بەگوتەی خەزعەلی: "توركیا هەوڵی داگیركردنی شنگال، تەلەعفەر، دەشتی نەینەوا و بەشێكی فراوانی پارێزگای كەركووك دەدات، هەروەها ئەردۆغان كار لەسەر سەپاندنی خۆی دەكات لە هەموو ئەو ناوچانەی پێشتر لەلایەن عوسمانییەكان داگیركرابوون".  قەیس خەزعەلی باسی لەوەش كرد، زانیارییان لەبارەی پلانی ئەردۆغان هەیە بۆ "داگیركردنی شنگال لە هاوینی داهاتوو" و دەڵێت: "ئامادەم چەك دژی داگیركاری توركیا هەڵگرم".  ئەمینداری گشتی عەسائیب توركیای بە دروستكردنی پارتی كرێكارانی كوردستان لە ' باكووری عێراق ' تۆمەتبار كرد و گوتی: "توركیا هەمیشە دەڵێت حكومەتی عێراق ئاگادارە لە پلانی هێرشكردنە سەر شنگال و لێدانی بنكەكانی پارتی كرێكارانی كوردستان".  خەزعەلی داوای لە مستەفا كازمی، سەرۆكوەزیرانی عێراق كرد دامەزراوەی سەربازی ئاسمانی بەهێزبكات بۆ رووبەڕووبوونەوەی توركیا، بە هەر شێوەیەك و لەهەر وڵاتێك بێت بە ئەمریكاشەوە سیستمی بەرگریی ئاسمانی بكڕێت.  لە ٢٢ی كانوونی دووەمی رابردوو، رەجەب تەیب ئەردۆغان، سەرۆك کۆماری توركیا رایگەیاند، ئەگەری هەیە وڵاتەكەی هێرش بكاتە سەر قەزای شنگال و گوتی: "من هەمیشە گوتومە لەپڕ شەوێك دەچینە شنگال"، ئاماژەی بەوەشكرد: "توركیا هەمیشە ئامادەیە بۆ جێبەجێكردنی ئۆپەراسیۆنی هاوبەش".