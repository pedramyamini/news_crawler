هەفتەی رابردوو موقتەدا سەدر لە تویتێکدا رایگەیاند، رەنگە بکوژرێت، بێ ئاماژەدان بەهۆکار و ئەو لایەنەی لە پشت هەوڵی کوشتنی دەبێت و گوتی، "من ئەو رۆژە گوتم کە رەنگە بکوژرێم یان بمرم یان شەهید بکرێم و بۆ گاڵتە وام نەگوتووە. کەس بیرنەکاتەوە بەم قسەیەم فریوتان دەدەم یان مەبەستم بانگەشەی هەڵبژاردنە، ئاگاداربن بەو شتانە هەڵتان نەخەڵەتێنن".   موقتەدا سەدر هاوشێوەی وەسیەتێک قسەی بۆ ئامادەبووان کرد و گوتی، "دەبێت دژی گەندەڵی بووەستنەوە، دەبێت دژی ئاساییکردنەوەی پەیوەندییەکان لەگەڵ ئیسرائیل بووەستنەوە؛ پێتان دەڵێم مەترسییەکە بۆ سەر منیش و بۆ سەر ئێوەش دەبێت. ئەگەر ئامادەن پێکەوە بچینە ژێرباری مەترسییەکە بۆ سەر من و بۆ سەر ئێوەش ئەوە بەخێرهاتن و پێکەوە لە بەرەیەکدا دەبین. ئەوکات من رێبەر نیم و وەکو سەربازێک دژی ئاساییکردنەوەی پەیوەندییەکان دەجەنگم و لەگەڵتان دەبم".  موقتەدا سەدر ئاماژەی بەوەشدا کە بە کوشتنی ئەو، هەوڵەکان چڕدەکرێنەوە بۆ دروستکردنی پەیوەندیی لەنێوان عێراق و ئیسرائیل و گوتی، "ئاگاداری ئەوەش بن، مەترسییەکە رۆژ دوای رۆژ زیاتر دەبێت، ئەگەر موقتەداتان لەدەستدا ئەوە ئاساییکردنەوەی پەیوەندیی نێوان ئیسرائیل و عێراق زۆر ئاسان دەبێت. هەرچەندە ئەم هۆشدارییە وەکو خۆبەگەورەزانین دەردەکەوێت، بەڵام ئەوە راستییەکەیە و پێتان دەڵێمەوە ئەگەر موقتەدا مرد یان کوژرا، ئەوە زۆر بە ئاسانی پەیوەندییەکان لەگەڵ ئیسرائیل ئاسایی دەکەنەوە".  لەبارەی هەوڵەکان بۆ چاکسازیی، رێبەری رەوتی سەدر گوتی، "با ئەوەشتان پێ بڵێم، ئیدی چاکسازیی نییە. بەداخەوە زۆر کەس هەن حەزیان لە بوونی گەندەڵییە. نابێت ئێمە ببینە بەشێک لەوان. ئێمە قوتابخانەی محەممەد سەدرین، ئێمە پەروەردەکراوی محەممەد سەدرین و ئەویش ئەوەی لێمان ناوێت و نە داوای دنیامان کردووە و نە پارە و نە هیچ، بەڵکو تەنیا داوای عاقیبەت خێری بۆ قیامەت دەکەین، داوا دەکەین لە خوا نزیک بین و سەرکەوتوومان بکات، چاکەخواز و سەرکەوتوومان بکات لە کارەکەمان".