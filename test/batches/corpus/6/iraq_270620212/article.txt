حوسێن رەقیب، لە لێدوانێکدا بە تۆڕی میدیایی رووداوی راگەیاند، "پرۆسەکە بە ئامادەبوونی دادوەر و بەشێک لە بەربژێرەکان بەڕێوەدەچێت، بۆ هەڵبژاردنی ئۆکتۆبەری ٢٠٢١ فراکسیۆنەکان ژمارەیان نابێت، بەڵکو تەنیا بەربژێرەکان ژمارەیان دەبێت و هەر پارێزگایەک بەجیا پرۆسەکەی تێدا بەڕێوەدەچێت، وەکو پێشتر نییە کە ناوەندی بوو و لە ئۆفیسی گشتییەوە لە بەغدا دەکرا. "  لەبارەی ژمارەی بەربژێرەکانیشەوە ئاماژەی بەوە کرد، "لە هەرێمی کوردستان ١٤٦ بەربژێر هەن خۆیان بۆ هەڵبژاردنی ئۆکتۆبەری ٢٠٢١ تۆمارکردووە، ٥٣ یان لە پارێزگای هەولێر و ٦٥ یان لە پارێزگای سلێمانی و ٢٨ یان لە پارێزگای دهۆکن. "  بڕیارە بەربژێرانی پارێزگاکانی هەرێمی کوردستان رکابەرایەتی بۆ بەدەستهێنانی ٤٦ کورسی بکەن کە ١٦ کورسییان پشکی هەولێرە لە ئەنجوومەنی نوێنەرانی عێراق و ١٨ یان پشکی سلێمانی و ١٢ یان هی دهۆکن.  لە عێراق هەشت هەزار و ٢٧٣ بنکەی دەنگدان هەن کە ٥٥ هەزار و ٤١ وێستگەیان تێدایە و هەر وێستگەیەک ٤٥٠ دەنگدەر دەنگی تێدا دەدات.  حوسێن رەقیب داوای لە مامۆستایانی زانکۆ لە زانکۆکانی هەرێمی کوردستان کرد ناوی خۆیان وەکو بەڕێوەبەری وێستگە و بنکەکانی دەنگدان تۆماربکەن.