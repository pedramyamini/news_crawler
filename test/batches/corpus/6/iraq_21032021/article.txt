بەرهەم ساڵح، سەرۆککۆماری عێراق ئاماژەی بەوە کردووە "جەخت له چارەسەرکردنێکی دەستوورییانەی ریشەیی کێشە هەڵپەسێردراوەکانی نێوان حکومەتی فیدراڵی و حکومەتی هەرێمی کوردستان ده‌که‌ینه‌وه، به‌جۆرێک مافی هاووڵاتيیان لەخۆبگرێت".  سەرۆککۆماری عێراق ھیوا دەخوازێت ئەم نەورۆزە "سەرەتای سازان و رێککەوتنێکی جێگیر بێت بۆ بەگژداچوونەوەی گەندەڵی و پاوانخوازی".  دەقی پەیامەکەی بەرهەم ساڵح، سەرۆککۆماری عێراق:  ئەم ڕۆژی ساڵی تازەیە نەورۆزە هاتەوە.. جه‌ژنێکی کۆنی کورده و به خۆشی و بەهاته‌وه  لەگەڵ یەکەم کڵپەی ئه‌م نه‌ورۆزه، گەرمترین پیرۆزبایی لە کۆمەڵانی خەڵکی کوردستان و هه‌موو کوردانی جیهان و گەلانی ڕۆژهەڵات دەکەم.  نەورۆز هێمای وه‌رچه‌رخانێکی مێژووییه کە تیایدا کۆتایی به سته‌م و زۆرداری هات و دادپەروەری و ئازادی بەسەر زوڵم و خوێنڕێژیدا سەرکەوت.  له‌م نه‌ورۆزدا وێڕای ئەوەی خێر و خۆشی بۆ یەک بەیەکی ڕۆڵەکانی گەل ده‌خوازین، له‌هه‌مان کاتدا دووبارە جەخت له چارەسەرکردنێکی دەستووریانەی ڕیشەیی کێشە هەڵپەسێردراوەکانی نێوان حکومەتی فیدراڵی و حکومەتی هەرێمی کوردستان ده‌که‌ینه‌وه، به‌جۆرێک مافی هاووڵاتيان لەخۆبگرێت.  ھیوادارین ئەم نەورۆزە سەرەتای سازان و ڕێککەوتنێکی جێگیر بێت بۆ بەگژداچونەوەی گەندەڵی و پاوانخوازی و سەرەتای ڕەخسانی دەرفەتی ڕاستەقینە بێت ھەتا ڕۆڵەکانی گەل لەسایەیدا ڕوەو ھەڵبژاردنێکی پاک و بێگەرد ھەنگاو بنێن و ھاووڵاتیان لەسەرانسەری وڵات بتوانن له خێروبێری وڵاتەکەیان و دور دڵه‌راوکێی بژێوی ژیان و مووچە، بە ژیانی شایستە بەخۆیان بگەن.  له‌گه‌ڵ یادکردنه‌وه‌ی نه‌ورۆزی ئه‌مساڵمان به‌وپه‌ڕی رێزه‌وه یادی شەهیدانمان ده‌که‌ینه‌وه کە بە خوێنی گەشی خۆیان پارێزگاریان له وڵاته‌که‌یان کرد، له‌هه‌مان کاتدا سڵاوی وه‌فاداری بۆ که‌سوکاریان ده‌نێرین و بۆ تەواوی تێکۆشەرانی ئەم پێناوە دەنێرین.  هەموو نه‌ورۆزێک بۆ گەلی کوردستان و گەلانی ناوچەکە و جیهان مایه‌ی سەرکەوتن و لێبوردەیی و پێکەوەژیان و ئاشتەوایی و خێر و ئاوه‌دانی بێت.