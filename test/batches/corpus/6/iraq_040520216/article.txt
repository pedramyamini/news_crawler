سەفا موسلیم، بڕیاردەری لیژنەی تەندروستی لە پەرلەمانی عێراق بە تۆڕی میدیایی رووداوی راگەیاند، ئەوەی لە نەخۆشخانەی ئیبن خەتیب روویداوە، بە تەنیا لە ئەستۆی د. حەسەن تەمیمی، وەزیری تەندروستیی دەستلەکارکێشاوە نییە، بەڵکو لە ئەستۆی لایەنی دیکەی دیاریکراویشە.  بڕیاردەری لیژنەی تەندروستی لە پەرلەمانی عێراق جەختی لەوە کردەوە، دوای دەستلەکارکێشانەوەی حەسەن تەمیمی، تاوەکو ئێستا هیچ ناوێک بۆ پۆستی وەزیری تەندروستی بەربژێر نەکراوە و ئەو پۆستەش پشکی هاوپەیمانیی سائیروونە.  هاوکات پێیوایە، دیاریکردنی وەزیری تەندروستی دەکەوێتە دوای جەژنی رەمەزان، چونکە پێش جەژن پەرلەمان کۆنابێتەوە، ئاماژەی بەوەش کرد، رەنگە وەزیری تەندروستی هەر دیاری نەکرێت، بەهۆی نزیکبوونەوەی وادەی هەڵبژاردن، هەروەها وەزیری نوێش ناتوانێت کار بکات لە ماوەی ئەو کاتە کورتەی تەمەنی حکومەت کە ماوە.  لای خۆیەوە، مەنال وەهاب، ئەندامی لیژنەی تەندروستی لە پەرلەمانی عێراق بە تۆڕی میدیایی رووداوی گوت، تاوەکو ئێستا هیچ ناوێک نییە بۆ پۆستی وەزیری تەندروستی بۆ شوێنی حەسەن تەمیمی. هەروەها لیژنەی تەندروستی لە پەرلەمان هیچ ناوێکی  نەخستووەتەڕوو، ئێستاش پێشبینیکردنیش لەبارەی ئەوەی کێ دەبێتە وەزیری تەندروستی راست نییە.  جەواد موسەوی، ئەندامی لیژنەی تەندروستی لە پەرلەمانی عێراق، کە هاوکات پەرلەمانتاری فراکسیۆنی سائیروونە، لە راگەیێندراوێکدا دەڵێت، لیژنەی تەندروستی لە پەرلەمان سێ ناو بەربژێر دەکات لە شوێنی د. حەسەن تەمیمی. ئەو کەسانەی دەستنیشان دەکرێن دوور دەبێت لە پشک پشکێنە. لیژنەکەیان سوورە لەسەر ئەوەی لە زووترین کاتدا، کەسێکی پیشەیی پێشکێشی سەرۆکوەزیران بکات.  بەپێی راگەیێندراوێکی نووسینگەی سەرۆکوەزیرانی عێراق، مستەفا کازمی، سەرۆکوەزیرانی عێراق رەزامەندیی دەربڕی لەسەر داوای دەستلەکارکێشانەوەی دکتۆر حەسەن تەمیمی، ئەوەش دوای دەرچوونی راپۆرتی تایبەت بە لیژنەی لێکۆڵینەوە لە رووداوی ئاگرکەوتنەوەکەی نەخۆشخانەی ئیبن ئەلخەتیب.  لە کۆبوونەوەی رۆژی سێشەممە ٠٤ - ٠٥ - ٢٠٢١ ئەنجوومەنی وەزیرانی عێراق راسپاردەکانی لیژنەی لێکۆڵینەوەی لەبارەی رووداوەی ئاگرکەوتنەوەکەی ئیبن ئەلخەتیبی پەسندکرد، کە بەپێی بڕیاری ژمارە ١٤٠ی ساڵی ٢٠٢١ ئەنجوومەنی وەزیران پێکهێنرابوو، کە راسپاردەکانی چەندین سزای رێکاری لە خۆگرتووە لەبارەی بەڕێوەبەری نەخۆشخانەکە، یاریدەدەری کارگێڕی، بەرپرسی بەرگریی شارستانی و دوورخستنەوە لە پۆستەکانیان.   هەروەها لە راپۆرتەکەدا هاتووە دابەزاندنی پلەی وەزیفی بەڕێوەبەری نەخۆشخانەکە، لەگەڵ دوورخستنەوەی بەڕێوەبەری گشتیی تەندروستیی رەسافە لە پۆستەکەیدا. هەروەها هەڵوەشانەوەی بڕیاری ژمارە ١٤٠ی ساڵی ٢٠٢١ی ئەنجوومەنی وەزیران لەبارەی سڕکردنی وەزیری تەندروستی و پارێزگاری بەغدا.  د. حەسەن نازم، گوتەبێژی ئەنجوومەنی وەزیرانی عێراق لە کۆنگرەی رۆژنامەوانی هەفتانەدا رایگەیاند، "کارەساتی زۆرمان بەسەردا تێپەڕی و رووبەڕووی عێراقییەکان بووەتەوە، بەڵام لیژنە لێکۆڵینەوەکان هیچی وایان نەکرد، وەزیرەکان دەستلەکاربکێشنەوە. ئەو حکومەتە بەرپرسیارتی ئەخلاقی لە ئەستۆ دەگرێت لە رێگەی وەزیرەکەیەوە د. حەسەن تەمیمی، کاتێک دەستلەکارکێشانەوەی خۆی پێشکێشکرد و ئەو بەرپرسیارییەتییە ئەخلاقییەی لە ئەستۆگرت. حکومەت لیژنەکانی دیکەی لێکۆڵینەوەمان بەبیر دەهێنێتەوە، کە تێیدا لە وادەی خۆیدا کارەکانیان تەواو کردووە لە رووداوەکانی دیکەدا لە بەسرە، ناسرییە و ناوچەکانی دیکەدا. بەڕێز حەسەن تەمیمی وەزیری تەندروستی لە رووی لایەنی ئیعتباری و ئەخلاقییەوە دەستلەکارکێشانەوەی پێشکێشکرد، بەپێی ئەو بەرپرسیاریەتییەی کە هەیەتی، بەرپرسیاریەتی لە ئەستۆگرت".  هاوکات محەممەد جابر عەتا پارێزگاری بەغدا رەتیکردەوە دەستلەکارکێشانەوەی پێشکێش کردبێت، ئەمەش دوای ئەوەی هەواڵی پێشکێشکردنی دەستلەکارکێشانەوەی لە ژمارەیەک میدیای عێراقی بڵاوبووەوە و گوتی هەواڵی دەستلەکارکێشانەوەی راست نییە.   شەوی ٢٤ ـی نیسانی ٢٠٢١ ئاگر لە نەخۆشخانەی (ئیبن ئەلخەتیب) لە بەغدای پایتەختی عێراق کەوتەوە. وەزارەتی ناوخۆی عێراق رایگەیاند، ژمارەی قوربانیانی ئاگرەکەی نەخۆشخانەی ئیبن ئەلخەتیب لە باشووری رۆژهەڵاتی بەغدا گەیشتووەتە ٨٢ کوژراو و ١١٠ بریندار.