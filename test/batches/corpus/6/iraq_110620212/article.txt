نووسینگەی راگەیاندنی سەرۆکوەزیرانی عێراق لە راگەیێندراوێکدا رایگەیاند: "مستەفا کازمی، سەرۆکوەزیران و فەرماندەی گشتیی هێزە چەکدارەکان، ئەمڕۆ هەینی، سەردانی ماڵی شەهیدی پاڵەوان نبراس فەرمان شەعبان کرد؛ کە دەستی غەدر لە چوارچێوەی هەوڵی لێدانی پاڵەوانانی هێزە ئەمنییەکانمان کوشتی".  هەر لە راگەیێندراوەکەدا هاتووە مستەفا کازمی سەرەخۆشی لە خێزانی ئەو شەهیدە کردووە و رایگەیاندووە، "عەقید نبراس و هاوڕێیانی قەڵای بەهێزبوون؛ کە دووژمنانی گەلەکەمانیان ترساندووە و هەر وا دەمێننەوە".  دوابەدوای تیرۆرکردنی عەقید نیبراس، دەزگای هەواڵگریی عێراق لە راگەیێندراوێکدا رایگەیاند: عەقید نبراس فەرمان فەیلی لەلایەن ژمارەیەک چەکدار کە ئۆتۆمبیلێکی جۆری پیکابیان پێبوو تەقەی لێکرا و گیانی لەدەستدا.  دەزگای هەواڵگریی عێراق ئاماژەشی کرد: عەقید نبراس کە بەڕێوەبەری هەواڵگریی ناوچەی رەسافە بوو لە بەغدا، پێش ئەوەی ببێتە یاریدەدەری بەڕێوەبەری چاودێری لە دەزگای هەواڵگریی عێراق بۆ ماوەیەک بەرگری کردووە و تەقەی لە هێرشکاران کردووە، بەڵام هێرشکارێکی دیکە لە ئۆتۆمبیلێکی دیکەوە بە چەکی کڵاشینکۆف تەقەی لێکرد و تیرۆری کردووە.