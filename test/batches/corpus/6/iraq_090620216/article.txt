رۆژی ٢٧ی ئایار، پەرستارێکی سوپای عێراق پەیوەندیی بە نەخۆشخانەی Role ٢ی بنکەی سەربازیی عەین ئەسەدەوە کرد لە پارێزگای ئەنبار و پێیانی راگەیاند، سەربازێکی عێراقی بە سەختی برینداربووە و بەرەو ئەوێ بەڕێوەیە بۆئەوەی چارەسەر وەربگرێت.  دواتر ئەو کۆمپانیا پزیشکییە ئەمریکییەی کە نەخۆشخانەکە بەڕێوەدەبات، ئامادەکاریی تەواوی کرد بۆ وەرگرتنی بریندارەکە تاوەکو ئەوکاتەی لەلایەن کۆمەڵێک سەرباز و ئەندامی سوپای عێراقەوە گەیێندرایە بنکەکە و رادەستی ئەو پزیشکە نەرویجییانە کرا کە لەژێر ناونیشانی "هێزی ڤایکینگ" لە عەین ئەسەد کار دەکەن.  دواتر پزیشکە نەرویجییەکان سەربازە عێراقییە بریندارەکەیان گەیاندە نەخۆشخانەی Role ٢ لە عەین ئەسەد و لەوێ نەشتەرگەریی بۆ کرا.  دواتر لەڕێگەی تیمێکی پزیشکیی سەربە "بەتالیۆنی فڕۆکەوانیی پاڵپشتیی گشتیـ"ـیەوە، نەخۆشەکە گوێزرایەوە بۆ نەخۆشخانەی Role ٣ لە بەغدا.  جێنیفەر ڤاندن بۆش، یەکێک لە پەرستارەکانی سوپای ئەمریکا لە بنکەی عەین ئەسەد دەڵێت، "هەموو کەسێک بەشی خۆی کاری کرد بۆئەوەی سەربازە بریندارەکە بگوازنەوە بۆ شوێنی دووەمی وەرگرتنی چاودێریی پزیشکی".  لە کاژێری یەکەمی مانەوەی لە نەخۆشخانەی Role ٢ی عەین ئەسەد، هەموو ئەو خوێنەی کە لەوێ بەردەستبوو، بە نەخۆشەکە درابوو.  لە کاژێرەکانی دواتردا، دەیان سەربازی ئەمریکی، سەربازی هاوپەیمانیی نێودەوڵەتی و بەڵێندەری سڤیل بەدەم داواکاریی نەخۆشخانەکەوە چوون، بۆئەوەی خوێن بە نەخۆشەکە بدەن، تاوەکو ژیانی لەدەستنەدات.  ستیڤن شۆنی، فەرماندەی هێزی مارێنزی ئەمریکا کە هاوکات بەرپرسێکی پزیشکیی نێو سوپایە، دەڵێت، ئەگەر خوێنی ئەو کەسانە نەبوایە، "نەماندەتوانی وەکو پێویست دۆخی تەندروستیی بریندارەکە سەقامگیر بکەین تاوەکو لێرە بیگوازینەوە".  کاتێک کە هەڵمەتی بەپەلەی خوێنبەخشین رادەگەیێندرێت، داوا لە هەموو سەربازە ئەمریکی و بەڵێندەرە سڤیلەکانی نێو بنکەی سەربازیی عەین ئەسەد دەکرێت کە ئەوانەی جۆری خوێنیان Oیە و پێشتر پشکنینیان کردووە، بچن خوێن ببەخشن.  ڤاندن بۆش دەڵێت، پێنج خوولەک دوای داواکارییەکە، خۆبەخشەکان لە دەرەوەی نەخۆشخانەی Role ٢ ریزیان بەست بۆئەوەی ژیانی سەربازە عێراقییەکە بپارێزن.  شۆنی هەروەها دەڵێت، نەخۆشخانەی Role ٢ لە ژمارەیەکی زۆری سەربازی دیکەوە پەیوەندیی پێگەیشت کە پرسیاریان دەکرد، چۆن دەتوانن هاوکاری پێشکێش بکەن و بۆ هیچیان گرنگ نەبوو کە ئایا سەربازەکە ئەمریکییە یان عێراقی.  شۆنی دەڵێن، "خۆبەخشەکان نەیاندەزانی ئەو کێیە و چی بەسەرهاتووە، تەنیا دەیانویست هاوکاریی بکەن".