موختاری ئەو گوندە ناوی شاکر مەحموود بووە و بە بنەچە عەرەبە. دوای کوشتنیشی چەکدارەکان ماڵەکەیان سووتاندووە و هەڵاتوون.   پێشتر لەم مانگەدا چەکدارانی داعش چوار سەربازیان بەناوەکانی ئیحسان قەحتان حەمزە، ئەحمەد حسێن عەباس، عەلی حسێن عەراک کوشت، هەروەها سەربازێکی دیکەش بە ناوی حوسێن هادی جاسم لەکاتی دابەزین لە ئۆتۆمبێلەکەی بەقەناس بریندار دەکرێت، فیشەک بەر سەری دەکەوێت و گیانی لەدەستدا.  لەبارەی جموجوڵی چەکدارانی داعشەوە ئەمڕۆ لیوا عەبدولخالق تەڵعەت، نوێنەری وەزارەتەکانی ناوخۆ و پێشمەرگە لە فەرماندەیی ئۆپەراسیۆنەکانی عێراق بە رادیۆی رووداوی راگەیاند: "چەکدارانی داعش زیاتر لە ناوچەکانی نێوان دیالە، کفری و کەرکووکدا جموجووڵیان زۆرە، ئەوەیش لەبەر بۆشایی ئەمنی لە نێوان عێراق و هەرێمی کوردستاندایە کە تاوەکو ئێستا ئەو لیژنە هاوبەشانەی لەنێوان پێشمەرگە و سوپای عێراقدا دروستکراون نەیانتوانیوە وەکو پێویست کارەکانیان بکەن. حکومەتی عێراق ئامادە نەبووە کە رێگە بدات هێزە هاوبەشەکان کارەکانیان بکەن کە ئەوەیش زیاتر مەبەستێکی سیاسیی لە پشتە. "  چەند مانگێکە جموجووڵی چەکدارانی داعش لە بەشێک لە ناوچەکانی عێراق زیادیان کردووە، نزیکەی دوو هەفتە پێش ئێستا لە سنووری قەزای خورماتوو، چەکدارانی داعش هێرشیانکردە سەر بنکەیەکی سوپای عێراق و بەهۆیەوە سەربازێک کوژرا و یەکێکی دیکەش برینداربوو.  بە هۆی چەکدارانی داعش لە سنووری کەرکووک چەندین گوندی کوردی چۆڵ بوون و تاوەکو دێت مەترسیی چۆڵکردنی گوندە کوردنشینەکان زیاتر دەبێت.  بەپێی داتاکانی وەزارەتی پێشمەرگە، بۆشایی ئەمنیی نێوان پێشمەرگە و سوپای عێراقی لە بەشێک لە ناوچە دابڕێنراوەکان دەگاتە ٤٠ کیلۆمەتر.  بەپێی ئەو ئاماری وەزارەتی پێشمەرگە لە سێ ساڵی رابردوودا تەنیا لە ناوچە کوردستانییەکانی دەرەوەی ئیدارەی هەرێمی کوردستان داعش ٩٧٠ هێرشی کردووە کە بەم شێوەیەیە:  ساڵی ٢٠١٨: ٤٥٦ هێرش کە بووەتە هۆی کوژران، برینداربوون و رفاندنی ١٧٤٢ کەس.  ساڵی ٢٠١٩: ٢٧٠ هێرش کە بووەتە هۆی کوژران، برینداربوون و رفاندنی ١٢٦٠ کەس.  ساڵی ٢٠٢٠: ٢٣٠ هێرش کە بووەتە هۆی کوژران، برینداربوون و رفاندنی  ٨١٢ کەس.  مانگی ١ی ئەمساڵی ٢٠٢١: نزیکەی ١٤ هێرش و ١٥٠ کوژراو و بریندار.  دوای هێرشەکانی داعش و کۆنترۆڵکردنی ناوچەکە لە ساڵی ٢٠١٤، ئاسایشی سنووری خورماتوو ئاسایی نەبووەتەوە، تەنیا ئەو ماوەیە نەبێت کە پێش رووداوەکانی ١٦ی ئۆکتۆبەری ٢٠١٧، پێشمەرگە ناوچەکەی دەپاراست. دوای نەمانی پێشمەرگە لە ناوچەکە، جارێکی دیکە داعش دەستی بە جموجۆڵ کردووەتەوە.