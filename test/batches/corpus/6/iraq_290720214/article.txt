نەسیم عەبدوڵڵا، ئەندامی هاوپەیمانیی فەتح رایگەیاند "هەڵبژاردن لە وادەی خۆی بەڕێوەدەچێت، سەبارەت بە کشانەوەش، ئەمە بابەتێکی نێو کوتلە سیاسییەکانە، هەندێک لە کوتلە سیاسییەکان پێیانوایە هەڵبژاردن لەم کاتەدا ئەو قورساییەیان ناهێڵێتەوە کە پێشتر هەیانبوو، هەندێکیش هەوڵدەدەن حکومەت هەروا بمێنێتەوە، چونکە وەزارەتیان بەدەستەوەیە و پێیانوایە لە داهاتوودا ئەم هەموو وەزارەتەیان لەدەست نامێنێت، بۆیە لە دەرەنجام ئەمە بۆچوونی کوتلە سیاسییەکانە، بەڵام لەڕووی مەبدەئییەوە ئەمڕۆ هەڵبژاردنی پێشوەختە تاکە دەرچەیە بۆ دەرچوون لەو قەیرانە سیاسییەی عێراق پێیدا تێدەپەڕێت".  جگە لە گوشاری شەقام و داواکاریی خۆپێشاندەران، وڵاتانی رۆڵگێڕ لە گۆڕەپانی سیاسیی عێراقیش تاوەکو ئێستا لەگەڵ بەڕێوەچوونی هەڵبژاردنی پێشوەختەن لە کاتی خۆیدا.  د.  محەممەد حوسام حوسێنی، ئەندامی مەکتەبی سیاسیی رەوتی حیکمە دەڵێت "کاریگەریی نێودەوڵەتیش هەیە لەسەر هەڵبژاردن، ئەو وڵاتانەی کە بە شێوەیەکی جیاواز رۆلیان لە گۆڕەپانی سیاسیی عێراقدا هەیە رێککەوتوون لەسەر خاڵێک، ئەویش هەڵبژاردنی پێشوەختە لە ١٠ی تشرینی یەکەم، ئەمانە هەمووی واتای ئەوەیە کە هەڵبژاردن لە کاتی خۆی ئەنجام دەدرێت و بڕیارەکە یەکلایی کراوە، بەڵام لە لایەکی دیکەوە پاڵنەری سیاسیی هەیە کە وایکردووە هەندێک لایەن پاشەکشە بکەن، ئەم بۆچوونانەش رێزلێگیراون".  هەرچەند هاوپەیمانێتییەکانی فەتح، نەسر، دەوڵەتی یاسا و حیکمە کە ١٣٤ کورسییان لەم خولەی پەرلەماندا هەیە لەگەڵ دوانەخستنی هەڵبژاردنن، بەڵام زۆربەی عێراقییەکان بەڕێوەچوونی هەڵبژاردن بەبێ موقتەدا سەدر کە بە ٥٤ کورسییەوە براوەی سەرەکیی هەڵبژاردنەکان بووە، بەدوور دەزانن.  ئەگەرچی زۆربەی لایەنە سیاسییەکانی عێراقی و کۆمیسیۆنی باڵای هەڵبژاردنەکانیش سوورن لەسەر ئەوەی هەڵبژاردن لەو وادەی دیاریکراوە، کە ١٠ی ئۆکتۆبەری ئەمساڵە، ئەنجام بدرێت، بەڵام کشانەوەی موقتەدا سەدر، ئەیاد عەلاوی و زیاتر لە ٢٠ حیزب و کەسایەتیی دیکە لە هەڵبژاردن و سارد و سڕی لە بانگەشەی هەڵبژاردن کە زیاتر لە ٢٠ رۆژە لەلایەن کۆمیسیۆنەوە رێگەپێدراوە، دەرخەری ئەوەن کە رەنگە هەڵبژاردن ئەنجام نەدرێت.