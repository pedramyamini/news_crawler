وەزارەتی ناوخۆی عێراق دەڵێت، هەوڵ دەدات کێشەیەکە چارەسەر بکات؛ ئەوەش بە کردنەوەی بەشی میدیایی نێو وەزارەتەکەی.  نبراس محەممەد، سەرۆکی بەشی چاودێریی میدیا لە وەزارەتی ناوخۆی عێراق دەڵێت، "لەم ماوەیەدا کارمان لە چەند بوارێك کردووە، لەنێویاندا ئەنجامدانی کاری مەیدانی و یەکەی تایبەتمان داناوە کە پەیوەندی راستەوخۆ لەگەڵ کەسی بەرپرس لە بڵاوکردنەوەی هەواڵە ساختەکە دەکەن و ئاستی مەترسی بڵاوکردنەوەی ئەو هەواڵانەی بۆ روون دەکەنەوە. "  چەکی میدیایی بەردەستی بەشی چاودێریی میدیا لە وەزارەتی ناوخۆی عێراق هەژمارەکەیەتی لە فەیسبووک، بەڵام لەکۆی ٢٥ ملیۆن بەکارهێنەری تۆڕەکۆمەڵایەتییەکان لە عێراق، کەمتر لە ٣٤ هەزار فۆڵۆوەری هەیە و تەماشای هەژماری بەشی چاودێریی میدیا دەکەن.   عەبدوڵڵا یەکێکە لەوانەی چاودێریی ئەو هەژمارەی فەیسبووک دەکات، ئەو قوتابییە و خەڵکی بەغدایە، دەڵێت، "یەکەم چرکە سات کە دەیخوێنمەوە یەکسەر بەدوای سەرچاوەکەیدا دەگەڕێم و بزانم کێ هەواڵەکەی بڵاوکردووەتەوە، هەرگیز بەخێرایی باوەڕ بە هەواڵەکە ناکەم. "  ئاراستەکان بە سوودی حکومەتی عێراق نین، چونکە کۆنترۆڵکردنی هەواڵە ساختەکان پێویستی بە هاوئاهەنگیکردنە لەگەڵ کۆمپانیا و ئەو سەرچاوانەی کە زۆرجار نادیارن یان خاوەن دەسەڵاتی فراوانی نێودەوڵەتن.  زۆرجار لە رێگەی تویتەریشەوە هەواڵی ساختە بڵاودەکرێتەوە.   لە ئابی ٢٠٢٠ هەواڵی دەستگیرکردنی کەسێکی سوننە لە پارێزگای زیقاری زۆرینە شیعەنشین بە ئۆتۆمبیلێكی بۆمبڕێژکراوەوە بڵاوبووەوە، لە تۆڕی کۆمەڵایەتیی فەیسبووکیش هەواڵی زۆر بڵاوکرایەوە کە گوایە دەستگیرکراوەکە شیعەیەکی سەر بە حەشدی شەعبی بووە؛ دواتر دەرکەوت هەردوو هەواڵەکە ساختەبوون.  لە پەرلەمانی عێراق پرۆژەیاسای تایبەت بە رووبەڕووبوونەوەی هەواڵە ساختەکان ئامادەکراوە، بەڵام هیومن رایتس وۆچ و چالاکڤانان زیاتر بە مەقەستی دەستڕۆیشتوانی دەوڵەت بۆ کپکردنی دەنگی ئۆپۆزیسیۆن و ناڕازی تەماشای دەکەن وەک لەوەی هەوڵێکی راستەقینە بێت بۆ پاککردنەوەی میدیا لە پڕوپاگەندە و هەواڵی نادروست.