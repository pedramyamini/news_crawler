رێکخراوە بەریتانییەکە دوای دروستکردنی، ئامێرەکەی بۆ تاقیکردنەوە ناردە کەمپێکی ئاوارەکان لە عێراق، بینی ئاوارەکان دڵیان پێی خۆشە و کارەکەی بۆ ئاسان کردوون.  ناڤ سەوهنی، بەرپرس لە پرۆژەی "وۆشین مەشین"، دەڵێت "ئەمە ئامێرێکی جلشۆرینی دەستییە و تەپەدۆرێک و چەند دارێکی بچووکی تێدایە. جلەکان دەخەینە نێوی و بە دەستی خۆت دەیسوڕێنی. ئەوەمان بردە عێراق و ئاوارەکانیش بەدڵیان بوو".  پرۆژەکە دوای ئەوەی ئامێرە جلشۆرەکانی سەرکەوتنی بەدەستهێنا بڕیاریدا ٧٥٠٠ ئامێری دیکە بەرهەمبهێنێت و بینێرێت بۆ ١٠ وڵات.  بەرپرسەکەی پرۆژەی "وۆشین مەشین" ئاماژەی بەوە کرد، "قسە لەگەڵ هەر خێزانێک بکەم، واتە بەڵێنیان پێدەدەم بۆئەوەی ژیانیان باشتر بێت. قسە لەگەڵ هەر خێزانێک بکەم، زیاتر پێی دەزانم کە خەڵک رێز و شکۆیان دەوێت؛ مەبەستیانە هێز و توانایان بەسەر ژیاندا هەبێت".  ئامێری جلشۆرینەکە یارمەتیدەرە بۆئەوەی ئاوارەکان زوو زوو جلیان بشۆن و ئاسان وشکیان بکەنەوە، پاکوخاوێنیی زیاتریش واتە دووربوون لە نەخۆشی کە هەمیشە مەترسییەکی گەورەیە لەسەر ئاوارە و کۆچبەران.  بەرپرسانی پرۆژەکەی شاری نیوپۆرتی وەیڵز پێیانوایە بەم کارەیان بارگرانییەکی گەورەیان لەسەر ئاوارەکان لابرد.