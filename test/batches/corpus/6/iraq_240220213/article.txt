ئێوارەی ئەمڕۆ ٢٤ - ٠٢ - ٢٠٢١ بەرهەم ساڵح لە رێگەی ڤیدیۆکۆنفرانسەوە بەشداری لە کۆربەندێکی پەیمانگەی بڕووکینگزی ئەمریکی لەبارەی پەیوەندییەکانی نێوان ئیدارەی نوێی ئەمریکا و وڵاتانی رۆژهەڵاتی نێوەڕاست کرد.   سەرۆککۆماری عێراق ئاماژە بەوە دەدات، عێراق بەهۆی پێگە جیۆسیاسی و پێکهاتە فرەنەتەوەییەکەی، لە بری ئەوەی ببێتە مەیدانی شەڕی گرووپە بەوەکالەتەکان، دەکرێت ببێتە خاڵی بەیەکگەیاندن و پێکەوە گرێدانی وڵاتانی ناوچەکە، بۆیە ئەوان گەڕانەوەی سەروەری بۆ عێراق بە کۆڵەکەیەکی سەرەکیی گەڕانەوەی سەقامگیری بۆ رۆژهەڵاتی نێوەڕاست دادەنێت.   لە بەشێکی دیکەی قسەکانیدا سەرۆککۆماری عێراق باسی لەوەش کرد کە لەم کاتەدا لەگەڵ مستەفا کازمی، سەرۆکوەزیرانی عێراق کاردەکەن بۆ ئەوەی بە پێکەوەکارکردن لەگەڵ نەتەوەیەکگرتووەکان و کۆمەڵگەی نێودەوڵەتی دڵنیایی بە عێراقییەکان بدەن کە هەڵبژاردنەکانی داهاتوو دادپەروەرانە و شەفافانە بەڕێوەدەچن.   لە ماوەی چوار دەیەی رابردوودا، عێراق بووەتە گۆڕەپانی چەندین ململانێ و شەڕی بەوەکالەتی چەندین لایەنی جودای ناوچەیی و نێودەوڵەتی. سەرۆککۆماری عێراق لەو بارەیەوە دەڵێت: "ئێمە هەوڵدەدەین پەرە بەو بیرۆکەیە بدەین کە هەبوونی عێراقێکی خاوەن سەروەری دەبێتە بەرژەوندیی هاوبەش لەنێوان دراوسێکانمان لە تەواوی رۆژهەڵاتی نێوەڕاست، واتە بۆ ئێران، تورکیا، سووریا و وڵاتانی عەرەبی".   قسەکانی سەرۆککۆماری عێراق لە کاتێکدایە کە بەشێک لە لایەنە شیعەکان داوای چوونە دەرەوەی هێزەکانی ئەمریکا دەکەن و ئەمریکاش ئێران بە پاڵپشتیکردنی ئەو لایەنە شیعانە تۆمەتباردەکات. مانگانە چەند جارێک هێرشە مووشەکییەکانی سەر ناوچەی سەوز و باڵیۆزخانەی ئەمریکا لە عێراق روودەدەن.  هەروەها شەوی دووشەممە ١٥ ـی شووبات، ١٤ مووشەک ئاراستەی هەولێر کران و بەهۆیەوە بەڵێندەرێکی مەدەنی کوژرا و هەشت بەڵێندەری مەدەنیی دیکە و سەربازێکی ئەمریکیش برینداربوون.  لە مەیدانی ئاژەڵانی هەولێریش دوو کەس برینداربوون، نەواف یەکێک بوو لەوانە کە ئەمڕۆ دووشەممە گیانی لەدەستدا. لە گەڕەکی نازنازیش کەسێک برینداربوو. لەسەر دۆخ و ناسنامەی بریندارە بیانییەکان تاوەکو ئێستا هاوپەیمانان هیچ زانیارییەکان بڵاونەکردووەتەوە. بریندارەکانی دیکەی هەولێریش ئێستا لە نەخۆشخانە نەماون و دۆخی تەندروستییان جێگیرە.  نێد پرایس، گوتەبێژی وەزارەتی دەرەوەی ئەمریکا لە کۆنگرەیەکی رۆژنامەڤانیدا رایگەیاند، ئەو مووشەکانەی لە هێرشەکەی سەر هەولێردا بەکارهێندران لە ئێران دروستکرابوون و لە لایەن ئێرانیشیەوە بۆ گرووپە هێرشکارەکە دابینکرابوو.  ئەو رووداوەی هەولێر هێندەی دیکە گرژییەکانی ئێران و ئەمریکای لەسەر خاکی عێراق تووند کردەوە و دەنگدانەوەیەکی زۆری جیهانی بەدوای خۆیدا هێنا، هاوکات سەرۆکوەزیران و سەرۆککۆماری عێراق داوا دەکەن هەموو لایەنەکان دوور بکەونەوە لە تووندوتیژی.