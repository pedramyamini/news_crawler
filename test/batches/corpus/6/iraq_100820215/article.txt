سەرچاوەیەکی ئاگادار کە نەیویست ناوی ئاشکرابێت بە تۆڕی میدیایی رووداوی رایگەیاند، ئەندازیار عەبیر سەلیم ناسر، سەرۆکی شارەوانیی کەربەلا لە کاتی سەرپەرشتیکردنی پرۆسەی لابردن و تێکدانی زێدەڕۆیی لە ناوچەی معمەلچی تەقەی لێکرا و گوللە بەر پشت و سکی کەوت و لەگەڵ کەسێکی یاوەری برینداربوون و رەوانەی نەخۆشخانە کران.  دوای گەیاندنی بۆ نەخۆشخانە لە یەکەی چاودێریی چڕ بەهۆی سەختیی برینەکەی عەبیر سەلیم ناسر گیانی لەدەستدا.  ئەو کەسەی تەقەی کردووە، بۆ شوێنێکی نادیار هەڵاتووە، تاوەکو ئێستا هیچ زانیارییەک لەبارەیەوە نییە.  سەرچاوەیەک لە پۆلیسی کەربەلا بە رووداوی راگەیاند، بکوژەکە تاوەکو ئێستا دەستگیرنەکراوە، هەروەها رەتیکردەوە کە منداڵێکی بکوژەکە دەستگیرکرابێت.    بەپێی سەرچاوەکەی پۆلیس، لەکاتی رووداوەکە هێزی ئەمنی لەو ناوچەیە بوون، بەڵام نەیانتوانیوە تۆمەتبارەکە دەستگیربکەن و، بەدواداچوون بۆ بکوژەکە بەردەوامە.