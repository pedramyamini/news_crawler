دوێنێ شەو کارەبای سەرانسەری عێراق بۆ ماوەی حەوت کاژێر بڕا. عێراق لە وەرزی هاوین پێویستی بە ٢٨ هەزار مێگاوات کارەبا هەیە، بەڵام ئێستا تەنیا دەتوانێت ١٧ هەزار مێگاوات بەرهەم بێنێت ئەویش بەهۆی زێدەڕۆیی و کۆنی سیستەمی گواستنەوە بەشێکی بەرچاوی بەفیڕۆ دەچێت و ناگاتە دەستی هاوبەشانی کارەبا.   رەنگە ژمارەیەکی زۆری عێراقییەکان ئێستا لە هەموو کاتێک زیاتر بیر لە هاوینەهەوارەکانی هەرێمی کوردستان بکەنەوە؛   چونکە لە لایەک پلەی گەرما سەرووی ٤٨ پلەی سیلیزیە و لە لایەکی دیکەش حکومەت نەیتوانیوە کێشەی چەندین ساڵەی نەبوونی کارەبا چارەسەربکات.  سەعد وەعد، دانیشتووێکی بەغدایە، ئەو چووەتە مەلەوانگە بۆ ئەوەی خۆی فێنک بکاتەوە و دەڵێت، "پلەی گەرما زۆر بەرزە و کارەباش وەک دەزانن هەر نییە و نەماوە. هاتووینەتە ئەم مەلەوانگەیە تاوەکو لە گەرما رزگارمان بێت و کاتیش بەسەربەرین، چونکە بەڕاستی بارودۆخی ژیان و گوزەرانمان زۆر قورس و ناخۆشە".  شەوی رابردوو جگە لە هەرێمی کوردستان، هەموو پارێزگاکانی عێراق بە بەغداشەوە زیاد لە ٧ کاژێر کارەبای نیشتمانییان بڕا و هەندێ بۆ داڕمانی سیستەمی کارەبای عێراقی دەگەڕێننەوە. مەهدی یاسر، دانیشتووی بەغدا دەڵێت، "پلەی گەرما لە عێراق زۆر بەرزە. کەشوهەوا گەرمە و کارەبا نییە؛ خانووەکانمان بچووکن. تەنانەت ئاویش نییە و زۆر جار دەبڕدرێت".  بەشی زۆری عێراقییەکان گیانیان هاتووەتە بن قوڕگیان؛ سەرۆکوەزیرانی عێراق دەڵێت، گەندەڵی و بەفیڕۆدانی دارایی هۆکاری سەرەکیی قەیرانی کارەبایە لە وڵات.  لە کانوونی یەکەمی ساڵی ٢٠٢٠، لیژنەیەکی پەرلەمانی عێراق ئاشکرایکرد، لە ساڵی ٢٠٠٣ وە زیاتر لە ٨٠ ملیار دۆلار خەرجی کارەبا کراوە بێئەوەی کەمترین چارەسەر بکرێت.  عێراق لەوپەڕی گەرمای وەرزی هاویندا پێویستی بە نزیکەی ٢٨ هەزار مێگاوات کارەبایە، بەڵام توانای ئەو وڵاتە لە باشترین حاڵەتدا لە ١٧ هەزار مێگاوات تێناپەڕێت.