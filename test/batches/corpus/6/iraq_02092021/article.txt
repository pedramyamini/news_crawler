سەرەڕای ئەم گوتانەی سەرۆکوەزیرانی عێراق، مەترسیی روودانی ساختەکاری لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ئەمساڵدا بە کارتی زیرەک و بایۆمەتری و ئامێری ئەلیکترۆنی بەڕێوەبچێت خاڵی هاوبەشی نێوان چەندین سەرکردەی شیعە و سوننە و شەقامە.  ئوسامە نوجەیفی، سەرۆکی پارتی لیلعێراق موتەحیدوون ئاماژە بەوە دەکات، "چەند فاکتەرێک هەن هێشتا تەواو نەکراون، لەو باوەڕەشداین ئەگەر بە رێژەیەکی زۆر تەواوبکرێن، دەکرێت هەڵبژاردن سەرکەوتوو بێت، بە رێژەیەکی قبووڵکراو و جێی رەزامەندیی گەل، باسی کۆنترۆڵکردنی چەکی کۆنترۆڵنەکراو دەکەم، لەگەڵ کارتی زیرەک کە پێویستە بۆ روونەدانی ساختەکاری لە هەڵبژاردن، هەروەها چاودێری نێودەوڵەتی، چونکە مسۆگەری دەکات کە ساختەکاری لە هەڵبژاردندا ناکرێت".  پێش چەند رۆژێکیش پارتی دیموکراتی کوردستان و حیزبی دەعوەی ئیسلامی، هاوکات لەگەڵ سەردانی شاندێکی حیزبەکە بە سەرۆکایەتیی نووری مالیکی بۆ هەرێمی کوردستان، لە راگەیێندراوێکی هاوبەشیاندا داوایان کرد ژینگەیەکی ئارام دابینبکرێت بۆ بەڕێوەچوونی هەڵبژاردن و پاراستنی دەنگی هاووڵاتییان لە ساختەکاری.  نووری مالیکی، سەرۆکی هاوپەیمانیی دەوڵەتی یاسا باسی لەوە کرد "مەترسییەکانمان لە ئەگەری ساختەکاریی کۆتاییان نەهاتووە؛ بۆیە تاوەکو ئێستا کۆبوونەوە دەکەین لەگەڵ لایەنە سیاسییەکان، کۆمیسیۆن، نەتەوە یەکگرتووەکان و لیژنەی ئەمنیی باڵای هەڵبژاردن، پێش چەند رۆژێکیش لەگەڵ بەڕێز سەرۆکوەزیران کۆبوونەوەمان هەبوو؛ چەند پرسێکی گرنگمان تاوتوێ کرد بۆ سەرخستنی پرۆسەی هەڵبژاردن کە گرنگترینیان مەترسیی ئەگەری روودانی ساختەکاریی ئەلیکترۆنییە".  مەترسییەکان لە ئەگەری روودانی ساختەکاری لە هەڵبژاردنی ئەمساڵ لە عێراق زیاتر لە هەڵبژاردنی ئەلیکترۆنیی ساڵی ٢٠١٨ وە سەرچاوەیان گرتووە، چونکە ئەو کات کۆمیسیۆنی هەڵبژاردنەکان رایگەیاند، رێژەی بەشداریکردنی دەنگدەران گەیشتە سەرووی ٤٤ %، کەچی بەشێکی زۆری لایەنە سیاسییەکان دەیانگوت، رێژەکە نەگەیشتە سەرووی ١٥ % و ساختەکاریی زۆر لەو هەڵبژاردنە کرا.