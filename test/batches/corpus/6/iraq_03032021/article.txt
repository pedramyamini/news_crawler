بەپێی نووسراوێکی نهێنی نووسینگەی سەرۆکوەزیرانی عێراق، پاڵپشت بە رەزامەندیی مستەفا کازمی، سەرۆکوەزیران و فەرماندەی گشتیی هێزە چەکدارەکان چەند بڕیارێک دراوە: یەکەم: راسپاردنی عەبدولغەنی عەجیل ئەسەدی بە ئەرکی پارێزگاری زیقار. پێدانی دەسەڵاتی ئیداری و دارایی و یاسایی بە حەمید رەشید فەلیح ساهی بۆ راییکردنی کاروبارەکانی دەزگای ئاسایشی نیشتمانی، تاوەکو ئەرکی عەبدولغەنی ئەسەدی تەواودەبێت.  دووەم: کۆتاییهاتنی راسپاردنی حەمید رەشید فەلیح ساهی لە ئەرکی پۆستی بەڕێوەبەری گشتیی هەواڵگری و بەرەنگاربوونەوەی تیرۆر (شانەی هەڵۆکان) لە وەزارەتی ناوخۆ.  سێیەم: گرێدانی بەڕێوەبەرایەتیی هەواڵگری و بەرەنگاربوونەوەی تیرۆر (شانەی هەڵۆکان) لەڕووی ئیداری و ئۆپەراسیۆنەکانەوە بە ئاژانسی هەواڵگری و لێکۆڵینەوە لە وەزارەتی ناوخۆ.  نزیکەی هەفتەیەکە لە شاری ناسریە خۆپێشاندان دەکرێت و کوژرا و بریندار لەنێو خۆپێشاندەران هەیە، کۆمیسیۆنی باڵای مافەکانی مرۆڤیش لە عێراق نیگەرانە لە دۆخی ناسەقامگیری پارێزگای زیقار و رایدەگەیێنێت: لە رێگەی تیمە تایبەتەکانییەوە چاودێری دۆخی گردبوونەوە و خۆپێشاندانەکانی پارێزگای زیقار دەکات.  لە کاتی خۆپێشاندانەکان مستەفا کازمی داوای لە دانیشتووان و هۆزەکانی زیقار کرد "بەشداربن لە هێورکردنەوەی دۆخەکە، تاوەکو دەرفەتی پێویست بدرێتە ئیدارەی نوێ بۆ ئەوەی ئەرکی خۆی ئەنجامبدات لە خزمەتکردنی دانیشتووانەکەی".