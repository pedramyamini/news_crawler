عەدنان کینانی، شارەزایەکی ئەمنی دەڵێت، "رەنگە لەلایەن هەندێک کەس کوژرابێت، کە لە نێو حیزبێک یاخود شوێنێک کاردەکەن، کە بەپێی ئەجێندایەکی هەواڵگریی هەوڵی تێکدانی ئاسایشی عێراق دەدەن. بۆیە هەوڵدەدەن لە رێگەی تیمەکانی مەرگ کەسە کاریگەرەکانی هەندێک جومگەی دیاریکراو لەنێو ببەن. لێرەدا پێویستە پرسیار بکرێت، کێ لە پشت ئەوانەیە، کە بە ئارەزووی خۆیان جموجۆڵ بکەن. ئەمە مانای وایە پشتیوانی دەکرێن. تەنانەت ئەگەر دۆخە بگاتە رادەیەکی دژواریش، ئەوا رەنگە دەستوەردان بکرێت بۆ ئەوەی ئەمانە ئازاد بکرێن".  رۆژی دووشەممە ٠٧ - ٠٦ - ٢٠٢١، عەقید نبراس فەرمان شەعبان فەیلی، یاریدەدەری بەڕێوەبەری چاودێری لە دەزگای هەواڵگریی نیشتمانیی عێراق، لەلایەن ژمارەیەک چەکدار کە ئۆتۆمبێلێکی جۆری پیکابیان پێبووە لە ناوچەی بەلەدیاتی رۆژهەڵاتی شاری بەغدا تەقەی لێکرا و کوژرا.  نەسیم عەبدوڵڵا، سیاسەتڤانێکی عێراقییە و دەڵێت، "بە دڵنیاییەوە رووداوی لەم شێوەیە شوێن پەنجەی رێکخراوی قاعیدە و رێکخراوە تووندئاژۆکانی لەسەر نییە، بەڵکو وێنەکە روونە، کردەوەی لەم شێوەیە سیاسییە، بەتایبەتی ئێمە لە هەڵبژاردن نزیک دەبینەوە. لە پشت هەڵبژاردنەوە ململانێی سیاسی هەیە لەنێوان کوتلە سیاسییەکان و هاوکات لەنێوان کوتلە سیاسییەکان و دەسەڵاتی جێەجێکردندا".  دەزگای هەواڵگریی نیشتمانیی عێراق دوای رووداوەکە رایگەیاند، عەقید نبراس لەماوەی ساڵانی خزمەتی دا بەوپەڕی دڵسۆزییەوە کاری کردووە و رۆڵێکی بەرچاوی هەبووە لە بەرەنگاربوونەوەی تیرۆر و تاوانی رێکخراودا، دەزگاکە بەڵێندەدات تۆڵە لە بکوژانی بکاتەوە، کە دەیانەوێت ئیرادەی دەوڵەت لەنێوببەن و ئەرکی رۆڵەکانیان لاواز بکەن. هاوکات لێکۆڵینەوەکانیش لە رووداوەکە بەردەوامن.