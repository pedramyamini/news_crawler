هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، بڕیارە کاژێر ٠١: ٠٠ی دوای نیوەڕۆی رۆژی سێشەممە ١٣ - ٠٧ - ٢٠٢١، پەرلەمانی عێراق کۆبوونەوەی ژمارە ٤ ـی ئاسایی وەرزی یاسادانانی دووەم لە ساڵی یاسادانانی سێیەمی خولی چوارەمی هەڵبژاردنی خۆی ئەنجامبدات.  بڕیاردەری پەرلەمانی عێراق ئاماژەی بەوە کرد، دیارترینەکانی بەرنامەی کاری سبەینێی پەرلەمان بریتین لە: دەنگدان لەسەر لیژنەی زانایان بۆ دیاریکردنی کۆمیسیۆنی باڵای مافەکانی مرۆڤ؛ تەواوکردنی دەنگدان لەسەر پێشنیازەیاسای پاڵەوانە وەرزشییەکان؛ دەنگدان لەسەر پێشنیازەیاسای پاراستنی فەرمانبەری مافپەروەر؛ دەنگدان لەسەر پرۆژەیاسای چوونی عێراق بۆ رێککەوتنێکی نێودەوڵەتی؛ دەنگدان لەسەر پێشنیازەیاسای هەمواری یەکەمی یاسای مافی مانەوەی بیانییەکان و دەنگدان لەسەر پێشنیازەیاسای سەندیکای پرۆگرامسازانی عێراق.  هۆشیار قەرداخ راشیگەیاند، هەر لە کۆبوونەوەکەدا خوێندنەوە بۆ ژمارەیەک پرۆژەیاسا دەکرێت، کە دیارترینیان بریتین لە: خوێندنەوەی دووەم بۆ پرۆژەیاسای هەمواری ٢١ ـەمی یاسای خاوەندارێتی؛ خوێندنەوەی یەکەم بۆ پرۆژەیاسای رێکخستنی کرێی خزمەتگوزارییەکان و خوێندنەوەی یەکەم بۆ پێشنیازەیاسای هەمواری یاسای پارێزەرایەتی.  ئەمەش لەکاتێکدایە، پێشتر لە بەشێک لە میدیاکاندا بەرنامەیەکی کاری پەرلەمان بڵاوکرایەوە، تێیدا ئاماژە بە بانگهێشتکردنی وەزیری دارایی لە دانیشتنی سبەینێی پەرلەماندا کرابوو، بەڵام دواتر ئەوە رەتکرایەوە.