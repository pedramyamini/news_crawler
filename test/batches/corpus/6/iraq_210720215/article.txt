پەیامەکەی عەممار حەکیم، سەرۆکی رەوتی حیکمەی نیشتمانیی عێراق لە هەژماری تایبەتی خۆی لە تێلیگرام بڵاوکراوەتەوە و تێیدا هاتووە، "بەدیهێنانی ئاشتەوایی لە ناوچەکە و تەواوی جیهان لەسەر بنچینەی مامەڵەی وڵاتان بە پێوەرە نێودەوڵەتییەکان و بە هاوئاهەنگیکردن لەسەر بنەمای پەیوەندیی دوولایەنە و بەرژەوەندییە هاوبەشەکان دەبێت. عێراقیش وەک وڵاتێکی سەربەخۆ کە خاوەن سەروەریی تەواوی خۆیەتی، هەر هەوڵێک بە مەبەستی خۆسەپاندن و دروستکردنی کەتوار تێیدا بنرێت، بەدڵنیاییەوە ئەنجامەکەی شکست دەهێنێت".   لە بەشێکی دیکەی پەیامەکەی عەممار حەکیمدا هاتووە، "داوا لە وڵاتانی دراوسێ دەکەین بەو جۆرە مامەڵە لەگەڵ عێراق بکەن کە خاوەنی سەروەریی تەواوی خۆیەتی. رێگە نادەین بە هیچ بیانوویەک و لەهەر دۆخێکدا بێت، پێشێلی سەروەرییەکانی بکرێت یان دەستدرێژی بکرێتە سەر خاکەکەی".   پەیامەکەی عەممار حەکیم لەکاتێکدایە، تورکیا و ئێران وەک دوو وڵاتی دراوسێ زۆر رێز لە سەروەریی عێراق ناگرن و زۆرجار بۆردوومان و تۆپباران بۆ سەر ئەو ناوچە سنووریانەی هەرێمی کوردستان ئەنجام دەدەن کە هێزە نەیارەکانیانی تێدایە.   لە کۆتایی نیسانی رابردووەوە سوپای تورکیا ئۆپەراسیۆنی بۆ سەر بەرزاییەکانی سنووری ئامێدی لە پارێزگای دهۆک دەستپێکردووە و ئەوەش زیانی بە ماڵ و موڵکی هاونیشتمانیان گەیاندووە.   دەقی پەیامەکەی عەممار حەکیم:  بەدیهێنانی ئاشتەوایی لە ناوچەکە و تەواوی جیهان لەسەر بنچینەی مامەڵەی وڵاتان بە پێوەرە نێودەوڵەتییەکان و بە هاوئاهەنگیکردن لەسەر بنەمای پەیوەندیی دوولایەنە و بەرژەوەندییە هاوبەشەکان دەبێت. عێراقیش وەک وڵاتێکی سەربەخۆ کە خاوەن سەروەریی تەواوی خۆیەتی، هەر هەوڵێک بە مەبەستی خۆسەپاندن و دروستکردنی کەتوار تێیدا بنرێت، بەدڵنیاییەوە ئەنجامەکەی شکست دەهێنێت. داوا لە وڵاتانی دراوسێ دەکەین بەو جۆرە مامەڵە لەگەڵ عێراق بکەن کە خاوەنی سەروەریی تەواوی خۆیەتی. رێگە نادەین بە هیچ بیانوویەک و لە هەر دۆخێکدا بێت، پێشێلی سەروەرییەکانی بکرێت یان دەستدرێژی بکرێتە سەر خاکەکەی.