کەریم نووری، بریکاری وەزارەتی کۆچ و کۆچبەرانی عێراق لە لێدوانێکی تایبەت بە تۆڕی میدیایی رووداو رایگەیاند "تەنیا لە کەمپی ھۆل ٧٠ ھەزار ئاوارەی لێیە و نزیکەی ٣٠ ھەزاریان عێراقین، ئێمە وەکو وەزارەت پەیوەستین بە ئامادەکردنی خواردن و خواردنەوەی تەواو بۆ سەرجەم ئاوارە عێراقییەکان لە ھەر شوێنێک بن".  سەبارەت بە گێڕانەوەشیان بۆ عێراق، کەریم نووری رایگەیاند، ئەمە پرسێکی ئەمنییە و دوای لێکۆڵینەوەی ئەمنی دەگەڕێندرێنەوە، کە ئێستا ٩٤ خێزان لە کۆی ٥٠٠ خێزان لەدوای لێکۆڵینەوەیەکی چڕی ئەمنی لە کەمپی ھۆل گەڕێندراونەتەوە بۆ کەمپی جەدعا.  بریکاری وەزارەتی کۆچ و کۆچبەرانی عێراق ئەوەشی خستەڕوو، "چەند بژاردەێکمان لەبەردەمدایە، یان مانەوەیان لە کەمپی ھۆل کە دەبێتەھۆی سەرھەڵدانەوەی داعش، یانیش گەڕانەوەیان بۆ عێراق دوای لێکۆڵینەوەی ئەمنی".