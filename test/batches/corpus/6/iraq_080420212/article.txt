بەپێی راگەیێندراوێکی سەرۆکایەتیی کۆماری عێراق، لەمیانی واژۆکردنی یاساکەدا لە رۆژی ٠٨ - ٠٤ - ٢٠٢١ د. بەرهەم ساڵح، سەرۆککۆماری عێراق جەختیکردەوە، پەسندکردنی یاساکە بۆ زامنکردنی پێداویستییە گرنگەکانی خەڵکە، هەروەها بۆ دابینکردنی شایستە داراییەکانی گشت مووچەخۆران و خانەنشینانی عێراق و ھەرێمی کوردستان و خەرجییە پێویستییەکانی حکومەتە، بەجۆرێک، دادپەروەریی کۆمەڵایەتی بۆ تەواوی خەڵکی عێراق بھێنێتەدی.  سەرۆککۆماری عێراق پێویستیی جێبەجێکردنی چاکسازیی دارایی و ئابووری و پشتیوانیکردن لە کەرتە ئابوورییە جیاوازەکانی دووپاتکردەوە، تاوەکو پشتیوانی بکات لە گەشەپێدان و پێشکەوتنی وڵاتدا. ھاوکات د. بەرھەم ساڵح ئاماژەی بەوەش کرد، پەسندکردنی بودجەی گشتی هەنگاوێکی گرنگە بە ئاراستەی پاراستنی مافە رەواکانی خەڵک و مووچەخۆران.  لە راگەیێندراوی سەرۆکایەتیی کۆماری عێراقدا ئەوە خراوەتەڕوو، سەرۆککۆمار جەختیکردەوە لە پشتیوانیی رۆڵی دەزگا پەیوەندیدارەکان بۆ جێبەجێکردنی بڕگەکانی بودجەی گشتی و یەکخستنی هەوڵی ھەمووان بە ئاراستەی ھێنانەدیی پێداویستییە گرنگەکانی هاووڵاتییان و بونیادنانەوەی عێراق و گرتنەبەری باشترین رێوشوێن بۆ پشتیوانی لە توێژی کەمدەرامەتەکان و رەخساندنی دەرفەتی کار بۆ گەنجان و درێژەدان بە چاکسازی و بەگژداچوونەوەی گەندەڵی.  دوای نزیکەی سێ مانگ گفتۆگۆ و دانوستاندن، پەرلەمانی عێراق شەوی ٣١ - ٠٣ - ٢٠٢١ پرۆژەیاسای بودجەی ساڵی ٢٠٢١ی عێراقی بە زۆرینەی دەنگی ئەندامانی پەسندکرد. دواتر سەرۆکایەتیی پەرلەمانی عێراق، رۆژی سێشەممە ٠٦ - ٠٤ - ٢٠٢١ پاڵپشت بە ماددەی ٧٣، بڕگەی سێیەمی دەستووری عێراق، یاسای بودجەی گشتیی فیدراڵیی ساڵی ٢٠٢١ی رەوانەی دیوانی سەرۆکایەتیی کۆمار کرد، بەمەبەستی پەسندکردنی یاساکە.   ئەوکات سیروان سیرینی، ئەمینداری گشتیی پەرلەمانی عێراق هەواڵەکەی بۆ تۆڕی میدیایی رووداو پشتڕاستکردەوە و رایگەیاند، بە نووسراوی فەرمی یاسای بودجە رەوانەی سەرۆکایەتیی کۆمار کراوە بۆئەوەی پەسندبکرێت و دواتر لە رۆژنامەی وەقائیعی عێراقی بڵاوبکرێتەوە و بکەوێتە واری جێبەجێکردنەوە.  حکومەتی عێراق لە ٢٨ - ١٢ - ٢٠٢٠ پرۆژەیاسای بودجەی ساڵی ٢٠٢١ی رەوانەی پەرلەمان کرد.