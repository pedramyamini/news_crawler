کۆبوونەوەکە سێ تەوەر لە خۆی دەگرێت، بیلاڕووسیا، پەیوەندییەکان لەگەڵ وڵاتانی ئەمریکای باشوور و پرسی سێیەمیش پەیوەندیی بە عێراق و ستراتیژیی ئەوروپاوە لە عێراق هەیە.   بۆ ئەو مەبەستەش فوئاد حوسێن، وەزیری دەرەوەی عێراق بانگهێشتی لوکسەمبۆرگ کراوە. بەپێی ماڵپەڕی یەکێتیی ئەوروپا، فوئاد حوسێن کۆبوونەوەیەکی لەگەڵ وەزیرانی دەرەوەی یەکێتییەکە دەبێت و تێیدا بۆچوون و زانیاری ئاڵوگۆڕ دەکەن.  ئەو پرسانەی ئەوروپا کە وەک ستراتیژ لە عێراق دایناون هاوئاهەنگییە لەگەڵ حکومەتی وڵات بۆ بوارەکانی هاریکاریی مرۆیی، سەقامگیری و چاکسازیی ئەمنی و سیاسی.   بەڵام داواکاریی سەرەکیی عێراق لە ئەوروپا ئێستا دەرهێنانیەتی لە لیستی وڵاتانی مەترسیدار بۆ شووشتنەوەی پارە.   تاوەکو ئێستا چەندجارێک عێراق خراوەتە لیستی وڵاتانی شووشتنەوەی پارە، لە ساڵی ٢٠١٢ عێراق خرایە نێو لیستەکە، ئەو کات شەشەم وڵات بوو لە ئاستی جیهان بۆ شووشتنەوەی پارە. دواتر لە ساڵی ٢٠١٨ لەنێو لیستەکە دەرهێنرا، بەڵام عێراق سوودی لەو دەرفەتە نەبینی، جارێکی دیکە لە شوباتی ٢٠١٩ خرایەوە نێو لیستەکە. بەریتانیاش دوای چوونە دەرەوەی لە یەکێتیی ئەوروپا لە ساڵی ٢٠٢١ عێراقی لە لیستەکە دەرهێنا.  بەگوێرەی سەنتەری ئیمارات بۆ سیاسەت، چەند هۆکارێک هەن وایانکردووە یەکێتیی ئەوروپا پێی وابێت عێراق بووەتە شوێنێکی مەترسیدار بۆ شوشتنەوە پارە. ئەو سەنتەرە دەڵێت، لە دوای ساڵی ٢٠٠٣ ەوە ٣٠٠ بۆ ٥٠٠ ملیار دۆلار لە بواری وەبەرهێنان لە عێراق تەرخانکراوە، بەڵام پارتە سیاسییە دەسەڵاتدارەکان سوودمەندێکی گەورە بوون و بەشێکی زۆری پارەکەش لە رێگەی گرێبەست و تەندەری ساختەوە بەفیڕۆدراوە.   خاڵێکی دیکە، قاچاخچێتیکردنە بە نەوت لە عێراق، کە بەپێی توێژینەوەی ئەو سەنتەرە ئیماراتییە، رۆژانە لەنێوان ١٠٠ هەزار بۆ ٢٥٠ هەزار بەرمیل بە قاچاخ دەبرێ و لە ٢٠١٤ ەشەوە بۆ ماوەی چەند ساڵێک بووە پاڵپشتییەکی دارایی بۆ داعش و ئاماژە بەوەش دەکات، گرووپەکانی نزیک لە ئێران سوودی لێوەردەگرن.   بەگوێرەی سەنتەرەکە، قاچاخچێتیکردن بە ماددەی هۆشبەر بەتایبەت لە پارێزگای بەسرە و کۆنترۆڵکردنی دەروازە سنوورییەکان لەلایەن گرووپە چەکدارەکانەوە، دوو سەرچاوەی دیکەی شوشتنەوەی پارەن، بۆیە بەگشتی بەهۆی دەروازەکانەوە، ساڵانە لەنێوان ٥ بۆ ١٠ ملیار دۆلار بەفیڕۆ دەدریت.    ئەوروپا هێشتا پابەندە بە هاوکاریکردنی عێراق لە بواری مرۆیی و چاکسازیی سیاسییەوە، بەڵام عێراق، وەک چۆن لە تەممووزی رابردوودا لە رێگەی ئەڵمانیاوە داوای دەرهێنانی لەو لیستە کرد، چاوەڕێ دەکرێت هەمان داواکاری هەبێت و پرسەکەش ببێتەوە یەکێک لە بابەتەکانی کۆبوونەوەکەی فوئاد حوسێن و وەزیرانی دەرەوەی یەکێتیی ئەوروپا.