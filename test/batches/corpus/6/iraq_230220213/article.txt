حەسەن تەمیمی، وەزیری تەندروستی و ژینگەی عێراق بە ئاژانسی هەواڵی فەرمیی عێراقی راگەیاند "پێكوتەكەیش لە هەموو پارێزگاكانی عێراق بێبەرامبەر بە هاووڵاتییان دەدرێت. "  لەبارەی بەرزبوونەوەی رێژەی تووشبوون بە كۆرۆنا، وەزیری تەندروستیی عێراق گوتی: "ئێمە لە بەرزبوونەوەی رێژەی تووشبوونی منداڵان بە ڤایرۆسی كۆرۆنا نیگەرانین. سەرجەم بڕیارەكانی تایبەت بە كۆرۆنایش دوور لە لایەنی سیاسی دەگیرێنەبەر. "  هاوکات رۆژی سێشەممە ٢٠٢١/٠٢/٢٣ وەزارەتی تەندروستیی عێراق ئاماری ٢٤ كاژێری رابردووی تایبەت بە ڤایرۆسی كۆرۆنای بڵاوكردەوە و رایگەیاند، چوار هەزار و ١٨١ تووشبووی دیكەی كۆرۆنا تۆماركراون و ١٦ تووشبوویش مردوون.  بەپێی راگەیێندراوی وەزارەتی تەندروستی لە ماوەی ٢٤ كاژێری رابردوودا، دوو هەزار و ٥٩٢ تووشبوویش چاكبوونەتەوە.  لەسەرەتای بڵاوبوونەوەی كۆرۆنا لە ئاداری ساڵی ٢٠٢٠ ـەوە تاوەكو ئێستا ٦٧٥ هەزار و ٩٨٢ كەس لە عێراق تووشی كۆرۆنا بوون، لەو ژمارەیەیش ٦٢٣ هەزار و ٣٣٧ تووشبوو چاكبوونەتەوە، ١٣ هەزار و ٣٣١ تووشبوویش مردوون.