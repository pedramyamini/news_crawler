د. بەرهەم ساڵح، سەرۆککۆماری عێراق ئەمڕۆ دووشەممە ٢٦ - ٠٤ - ٢٠٢١ لە کۆشکی سەلام لە بەغدا پێشوازیی لە محەممەد جەواد زەریف، وەزیری دەرەوەی ئێران کرد. بەپێی راگەیێندراوی سەرۆکایەتیی عێراق، لە دیدارێکدا کە فوئاد حوسێن، وەزیری دەرەوەی عێراق ئامادەی بوو بە گرنگییەوە باس لە پەیوەندییە دووقۆڵییەکانی نێوان هەردوو وڵاتی دراوسێ کرا، "کە پەیوەندییەکی گرنگ و قووڵە هەردوو وڵات بەیەکەوە دەبەستێتەوە لە بوارەکانی پەیوەندیی کۆمەڵایەتی و ئایینی و رۆشنبیری و جوگرافی، ھەروەک چۆن لێکتێگەیشتنی هاوبەشە کە هەردوو گەلی دۆست بەیەکەوە گرێ دەدات"، جەختیان لەوەش کردووەتەوە کە ئەم پەیوەندییە بەھێزە سوودی بۆ هەردوو وڵات و تەواوی ناوچەکە دەبێت.  لە راگەیێندراوی سەرۆکایەتیی کۆماری عێراقدا ئاماژە بەوە کراوە، لەو دیدارەدا دووپاتکرایەوە لە گرنگیی بەھێزکردنی هاریکاریی دووقۆڵی و بەکارخستنی رێککەوتننامە و لێکتێگەیشتنەکان کە رێککەوتنی لەبارەوە کراوە لە بوارە جیاجیاکاندا.  لە بەشێکی دیکەی دیدارەکەدا د. بەرهەم ساڵح باسی لەوە کردووە، سیاسەتی کرانەوە کە عێراق کاری لەسەر دەکات لەسەر ئاستی ناوچەکە و نێودەوڵەتی ئامانج لێی بونیادنانی پەیوەندییەکی هاوسەنگە، ھاوکات پاڵپشتییەکی گرنگیشە لە هەوڵەکان بۆ کەمکردنەوەی گرژی و قەیرانەکان، راشیگەیاند "پاراستنی سەقامگیری و سەروەریی عێراق بنەمایەکی گرنگە بۆ بەرقەرارکردنی ئاشتی لە تەواوی ناوچەکەدا، ھەروەک سەکۆیەکە بۆ ھێنانەکایەوەی سیستەمێکی کاری جیددی بە ئاراستەی ھێنانەدیی ئاسایش و ئارامی و پەرەپێدانی ئابووری و پاراستنی ژینگە و دەرفەتی گەشەپێدانی هاوبەش، بەجۆرێک خزمەت بە بەرژەوەندییە ھاوبەشەکانی وڵاتان و تەواوی گەلانی ناوچەکە بکات".  تەوەرێکی دیکەی دیدارەکەی سەرۆککۆماری عێراق و وەزیری دەرەوەی ئێران لەسەر ئەوە بووە کە ناوچەکە رووبەڕووی چەندین کێشە و ئاڵنگاری بووەتەوە، بۆیە پێویستە کار و هەماهەنگیی هاوبەش و دیالۆگی جیددی بکرێت لەپێناو تێپەڕاندنی ناکۆکییەکان و کۆتاییهێنان بە ململانێ و گرژییەکان و رووبەڕووبوونەوەی ئاڵنگارییە ئابووری و تەندروستییەکان لە چوارچێوەی رێزگرتن لەیەکدی و بەرژەوەندیی هاوبەش و پاراستنی سەروەریی وڵاتان.  هەر لەو راگەیێندراوەی سەرۆکایەتیی کۆماری عێراقدا هاتووە، وەزیری دەرەوەی ئێران "سڵاو و رێزی حەسەن رووحانی، سەرۆکی ئێرانی گەیاندە سەرۆک بەرهەم، هەروەها ماتەمینیی سەرۆکی ئێرانی بۆ کارەساتی ئاگرکەوتنەوەی نەخۆشخانەی ئیبن خەتیب گەیاندە گەلی عێراق و هیوای خواست گەلی عێراق ھەمیشە لە ئارامی و ئاشتی دا بێت".  لە کۆتایی دیدارەکەشدا سەرۆککۆماری عێراق "سڵاوی خۆی لەڕێگەی وەزیری دەرەوەی ئێران ئاراستەی سەرۆک حەسەن رووحانی و گەلی ئێران کرد و هیوای خۆشگوزەرانی و ئارامیی زیاتری بۆ گەلی ئێران خواست".