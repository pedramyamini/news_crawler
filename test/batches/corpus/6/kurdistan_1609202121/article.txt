جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکان رایگەیاند، "کۆمیسیۆنی باڵا، بە هاوئاهەنگی لەگەڵ وەزارەتی کۆچ و کۆچبەرانی عێراق لیژنەیەکمان پێکهێنا بە سەرۆکایەتیی دادوەر فەیاز یاسین، بۆ سەرژمێرکردنی ئەو ئاوارانەی لە کەمپەکاندا نیشتەجێن. سەرۆکی لیژنە و ئەندامە پسپۆڕەکان سەردانی یەکە بەیەکەی تەواوی کەمپەکانیان کرد. ئەو ئاوارانەی مافی دەنگدانیان هەیە تۆمارکران. دەرکەوت ژمارەی ئەو ئاوارانەی مافی دەنگدانیان هەیە، ١٢٠ هەزار و ١٢٦ کەسن. کارتی بایۆمەترییان بۆ ئامادەکراوە و پرۆسەی دابەشکردنیشی بەسەر ئەم ئاوارانە بەردەوامە بۆئەوەی دەرفەتی بەشداریکردنیان پێ بدرێت لە هەڵبژاردنەکاندا. لەنێو کەمپەکانیاندا وێستگەی دەنگدانیان بۆ دادەنرێت و وێستگەکانیش رۆژی ٨ی ئۆکتۆبەر بۆ دەنگدانی تایبەت دەرگاکانی دەکاتەوە و پێشوازییان لێدەکات و بە کارتی بایۆمەتری و ناسنامە، مافی دەنگدانیان دەبێت".  بەڵام، ژمارەی ئاوارەکان زۆر لەوە زیاترە، تەنیا لە هەرێمی کوردستان، ناوەندی هاوبەشی رووبەڕووبوونەوەی قەیرانەکان، ٦٦٤ هەزار ئاوارەی تۆمارکردووە، کە زۆرینەیان خەڵکی پارێزگاکانی ناوەڕاست و باشووری عێراقن و لە هەرێمی کوردستان لەنێو شارەکاندا دەژین. کەچی وەزارەتی کۆچ و کۆچبەران وەکو ئاوارە تۆماری نەکردوون، بۆیە ئەگەر دەنگ بدەن، دەبێت بگەڕێنەوە پارێزگاکانی خۆیان.  جگە لەوەش، نزیکەی ١٠٠ هەزار دەنگدەری کوردی کەرکووک لە دەرەوەی شارەکە دەژین. زۆریان لە هەولێرن، بە تایبەتی لە بنەسڵاوە و دارەتوو. لە هەڵبژاردنەکانی رابردوودا کۆمیسیۆن، سندوقی دەنگدانی بۆ دادەنان، بەڵام لەم هەڵبژاردنە ئەوە نەکراوە و دەبێت بچنەوە کەرکووک بۆئەوەی دەنگ بدەن. هاوکات، ئاوارەکانی ١٦ی ئۆکتۆبەر کە ناتوانن بچنەوە کەرکووک، ئەوانیش وەکو ئاوارە تۆمار نەکراون. چارەنووسیان بە نادیاری ماوەتەوە و دیارنییە کە دەتوانن دەنگ بدەن و بەشداربن لە هەڵبژاردنەکان یاخود نا.  ٨٨ % ی ئاوارەکان کارتی بایۆمەتریی دەنگدانیان وەرگرتووە. لە عێراق و هەرێمی کوردستاندا ٢٧ کەمپی ئاوارە هەن، ٣٠٩ وێستگە و ٨٦ بنکەی دەنگدانیان بۆ دادەمەزرێت. بنکەکانی هەرێمی کوردستان بۆ ئاوارەکان بەم شێوەیە:  بڕیارە رۆژی ١٠ی ئۆکتۆبەر هەڵبژاردنی پێشوەختە لە سەرانسەری عێراق و هەرێمی کوردستان بە بەشداریی ١٠٩ حیزب و ٢٢ هاوپەیمانی بەڕێوەبچێت. نزیکەی ٢٥ ملیۆن کەس مافی دەنگدانیان هەیە و سێ هەزار و ٥٢٣ بەربژێر لە ٨٣ بازنەی هەڵبژاردندا رکابەری دەکەن بۆ بەدەستهێنانی ٣٢٩ کورسیی پەرلەمان.