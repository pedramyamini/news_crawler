وەزارەتی تەندروستی و ژینگەی عێراق رۆژی یەکشەممە ٣٠ی ئایاری ٢٠٢١ لە راگەیێندراوی رۆژانەیدا ئاماژەی بەوەش کردووە، چوار هەزار و ٣٦٥ تووشبووی دیکەی پێشووی کۆرۆنا چاکبوونەتەوە، تاوەکو ئێستاش ٥٨٧ هەزار و ٧٢٨ کەس لە عێراق و هەرێمی کوردستان پێکوتەی دژە کۆرۆنایان وەرگرتووە.  لە راگەیێندراوەکەی وەزارەتی تەندروستیی عێراقدا ئاماژە بەوەش کراوە، هەر لەو ماوەیەدا "لە هەرێمی کوردستان ٥٩٢ تووشبووی دیکەی کۆرۆنا دەستنیشانکراون، ٦٤٥ تووشبووی دیکەی پێشوو چاکبوونەتەوە و سێ تووشبووی دیکەش گیانیان لەدەستداوە".  تاوەکو ئێستا ملیۆنێک و ١٩٧ هەزار و ٨٢ تووشبووی کۆرۆنا لە عێراق و هەرێمی کوردستان دەستنیشانکراون؛ ملیۆنێک و ١١١ هەزار و ٤٦٦ لەو تووشبووانە چاکبوونەتەوە، واتە ٩٢.٨ % ی تێکڕای تووشبووان، هەروەها ٦٩ هەزار و ٢٦٥ تووشبووی کۆرۆناش هێشتا چارەسەر وەردەگرن، ٤٥١ لەو تووشبووانەش لەژێر چاودێریی چڕدان، ١٦ هەزار و ٣٥١ تووشبووی کۆرۆناش گیانیان لەدەستداوە.