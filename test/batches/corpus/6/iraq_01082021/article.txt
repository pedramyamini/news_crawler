جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ یەکشەممە، بە تۆڕی میدیایی رووداوی راگەیاند: "ئەنجوومەنی کۆمیسیارانی کۆمیسیۆنی هەڵبژاردنەکان دڵنیایی دەدات، کە ١٠ی ئۆکتۆبەری ٢٠٢١ وادەی نەگۆڕە بۆ بەڕێوەچوونی پرۆسەی دەنگدانی گشتیی هەڵبژاردن؛ لەو چوارچێوەشدا کاغەزی دەنگدانی تایبەت و گشتی لە دوا قۆناخی ئامادەکردندایە"  جومانە غەلای ئاشکرای کرد کۆمیسیۆن لە ٥ی ئابی ٢٠٢١ دەست بە دابەشکردنی کارتی بایۆمەتری دەنگدەران دەکات؛ بۆیە داوا لە دەنگدەران دەکات لەو رۆژە و بەدواوە سەردانی ناوەندەکانی تۆمارکردن بکەن بۆ وەرگرتنی کارتی بایۆمەتری دەنگدان.  تائێستا کۆمیسیۆن ٢ ملیۆن و ٣٠٠ هەزار کارتی بایۆمەتری بەدەست گەیشتووە، بە تایبەتی ئەو دەنگدەرانەی کە تۆماری خۆیان نوێکردووەتەوە و دەنگدەرانی لە دایکبووی ساڵانی (٢٠٠١، ٢٠٠٢، ٢٠٠٣)یان تێدایە.  سەرەڕای ئامادەکارییەکانی کۆمیسیۆن بۆ هەڵبژاردنی پێشوەخت و سووربوون لەسەر بەڕێوەچوونی هەڵبژاردن لە وادەی خۆیدا، بەڵام تائێستا زیاتر لە ٢٠ حیزب و لایەنی سیاسی کشانەوەی خۆیان لە بەشداریکردن لە هەڵبژاردنی داهاتووی پەرلەمانی عێراق راگەیاندووە؛ دیارترین ئەو لایەنانەش رەوتی سەدرە بە رابەرایەتی موقتەدا سەدر.  بەپێی ئاماری کۆمیسیۆنی هەڵبژاردنەکانی عێراق ١٦٧ حیزب کە ٥٨ حیزبیان لە چوارچێوەی ٢١ هاوپەیمانییەکاندان، بەشداری هەڵبژاردنی داهاتووی پەرلەمانی عێراق دەکەن.