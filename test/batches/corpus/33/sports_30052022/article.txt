بەیانییەکی زوو سەتان هەزار هاندەر، لە مەدریدی پایتەختی ئیسپانیا چوونە شوێنە جیاوازەکانی شارەکەیان، بۆ ئەوەی پێشوازی لە پاڵەوانانی ئەوروپا بکەن و بەشداری لە ئاهەنگی بردنەوەی نازناوەکەدا بکەن.  لەنێو پێشوازییەکی گەورەدا سپی پۆشەکانی پایتەخت گەیشتنەوە مەدرید، لە گوڕەپانی بەنێوبانگی سێبێلیس ئاهەنگگێڕان دەستیپێکرد، مارسێلۆ جامە دوو گوێیەکەی بۆ هاندەرانی ریال مەدرید نمایشکرد، ئەوانیش ڤیدیۆ ئەو ساتە مێژووییەیان تۆمارکرد.  یاریزانەکان لە پاسەکە دابەزین، سەما و ئاهەنگ بەدرێسی ژمارە چواردەوە ناوچەکەی پڕ کرد لە خۆشی و میوزیک.  بەپێی میدیای ئیسپانیا، لە گوڕەپانی سێبێلیس ٢٠٠ هەزار هاندەر ئامادەی ئاهەنگەکەی یانەی شاهانە بوون.  دوای سێبێلیس ریال مەدرید ئاهەنگەکەی بردە سانتیاگۆ بێرنابیۆ، لەوێش هەزاران هاندەری دیکە چاوەڕێی گەیشتنی پاڵەوانەکان بوون.  یەکەم کەس کارلۆ ئەنچێلۆتی راهێنەر هاتە نێو ئاهانگەکە، بەدوای ئەویشدا هەموو یاریزانەکان هاتن، ئاهەنگگێران دەستیپێکرد، جامەکە نمایشکرا و مارسێلۆی کاپتنی یەکەمی ریال مەدریدیس دوای ١٥ ساڵ یارییکردن بەدرێسی یانەکەوە لەنێو ئاهەنگ و خۆشیدا ماڵئاوایی لە یانەکە کرد.