تەقینەوەکە بەیانیی ئەمڕۆ سێشەممە ١ - ٩ - ٢٠٢٠ روویداوە و لەلایەن کەسێکی خۆکوژەوە بە ئۆتۆمبێلێکی پیکاب هەوڵی داوە بچێتە نێو شاری کەرکووک، بەڵام بەهۆی رێگری لەلایەن هێزەکانی پۆلیس، کەسەکە خۆی تەقاندووەتەوە.  بازگەی مریەم بەگ دەکەوێتە باشووری کەرکووک و نێوان حەویجە و ناوەندی شاری کەرکووک، بازگەکە سەر بە هێزەکانی پۆلیسی فیدراڵییە.  بەپێی ئەنجامە سەرەتاییەکان بەهۆی تەقینەوەکەوە پێنج کارمەندی پۆلیسی فیدراڵی برینداربوون و ئافرەتێکیش گیانی لەدەستداوە، هاوکات زیانێکی زۆر بەر شوێنی تەقینەوەکە کەوتووە.  فیرقەی ٦ ـی پۆلیسی فیدراڵی لە بڵاوکراوەیەکدا ئاماژە بەوە دەکات، ئەو تەقینەوەیە و کۆمەڵێک کردەی خۆکوژی هەن کە دەیانەوێت لە دەرەوەی کەرکووکەوە بێنە نێو شارەکە، هاوکات زانیاری وردی هەواڵگریشیان هەبووە سەربارەت بەو رووداوە خۆکوژییانەی کە ئەنجام دەدرێن، بۆیە پێشوەختە رێگریان کردووە و لە بازگەکانیش پشکنینەکانیان تووندوتۆڵ کردووە.  وەک فیرقەی ٦ ـی پۆلیسی فیدراڵی دەڵێت، ئەوان رێگرییان کردووە لەوەی ئەو ئۆتۆمبێلە کە ئەو خۆکوژەی تێدابووە، بچێتە نێو شاری کەرکووک، بۆیە هەر لەنێو بازگەکە خۆی تەقاندووەتەوە.