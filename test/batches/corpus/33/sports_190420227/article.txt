راهێنەری هەردوو یانەکەی شاری میلانۆ لە کۆنگرەی رۆژنامەڤانی بەر لە یارییەکەدا قسەیان بۆ رۆژنامەڤانان کردووە، ئەمە پۆختەی لێدوانەکانیانە:  سیمۆنی ئینزاگی، راهێنەری یانەی ئینتەرمیلان:  لە گرنگی ئەم رووبەڕووبوونەوە بۆ ئێمە تێدەگەم، ئێمە سێ سەرکەوتنمان بەسەریەکەوە بەدەستهێناوە و بۆ یارییەکە ئامادەین.  ئێمە لەم یارییەدا سەرکەوتنمان دەوێت، چونکە ئامانج گەیشتنە بە یاریی کۆتایی جامی ئیتاڵیا، لە یاریی یەکەمدا دەمانتوانی ئەنجامێکی باشتر بەدەستبێنین، بەڵام ساتەکان یەکلاکەرەوەن، بۆیە دەبێت باش یاری بکەین و کاتە گونجاوەکان هەڵبژێرین بۆ گۆڵکردن.  جامی ئتاڵیا و سێریا ئەی دوو پاڵەوانێتی جیاوازن، جارێ گرنگییەکە بەم یارییە دەدەین، بەڵام دوای یارییەکە و بە چاوپۆشین لە ئەنجامەکەی هەموو بیرکردنەوەمان دەخەینە سەر یاریی رۆما لە سێریا ئەیدا.  ئایا لاوتارۆ یەدەگ دەبێت؟ من هەمیشە بە گومانم، دەبێت وریا بین و باشترین یاریزانەکانمان هەڵبژێرین بۆ یاریکردن.  ستیفانۆ پیۆلی، راهێنەری یانەی میلان:  چەند یەکگرتوو بیت ئەوەندە هەلی بردنەوەی یارییەکانت باشترە، دوێنێ خواردنێکی خۆشمان بە ئامادەبوونی خێزانی یاریزانەکان خوارد، رۆژێکی باشبوو، ئەگەرچی یارییەکە گرنگترە.  گوشارمان لەسەرە؟ دەبێت هەموو یارییەکان ببەینەوە ئەگەر بمانەوێت تاوەکو کۆتایی بەردەوام بین، من تیپێک دەبینم کە زۆر بەپەرۆشە.  پێموانییە یاریی پێشکۆتایی جامی ئیتاڵیا کاریگەری بەسەر هەلی بردنەوەی نازناوی سێریا ئەیەوە دەبێت، بێگومان ئەنجامی ئەم یارییە زۆر گرنگە، چونکە دەتگەینێتە یاریی کۆتایی، بەڵام نازناوی سێریا ئەی شتێکی دیکەیە.  بە چاوپۆشین لەوەی کارەکان لە خولدا چۆن بەڕێوەدەچن، دەبێت ئێمە هەوڵ بدەین لە هەموو یارییەکاندا سەرکەوتن بەدەستبێنین و تاوەکو کۆتایی بجەنگین.