دەریا سلێمان کچە خوێندکارێکی پارێزگای دهۆکە و رۆژی ١٢ی ئاب هاوشێوەی خوێندکارانی پۆلی ١٢ ئەنجامەکانی وەرگرتەوە و ئاماژە بەوە دەکات، ئێستا ئیدی "ماندووێتیم دەرچوو".  هەرچەندە دەریا لە قۆناخێکی هەستیاردا بوو، بەڵام هەوڵیداوە ژیانێکی ئاسایی هەبێت و باسی لەوە کرد، گرنگە بۆ خوێندکار بە گەڕان و چوونەدەرەوە پشوویەک بە خۆی بدات، بەتایبەت کە قوتابیانی پۆلی ١٢ دۆخێکی دەروونیی ناجێگیریان هەیە.  سەبارەت بە تۆڕە کۆمەڵایەتییەکان، ئەو خوێندکارە بە رووداوی گوت "سناپچات و ئینستاگرامم هەبوو، بەڵام کاریگەریی لەسەر خوێندنەکەم نەبوو، چونکە لە کاتەکانی پشوومدا بۆ ماوەی ١٥ خولەکێک بەکارمدەهێنا".  ئەو یەکەمەی کوردستان رۆژانە ٧ بۆ ٨ کاژێر خەریکی خوێندن بووە، بەڵام لە رۆژانی تاقیکردنەوە بۆ ماوەی ١٧ کاژێر خوێندوویەتی؛ ئیستا دەڵێت ئاواتی ئەوەیە لە بەشی پزیشکی گشتی وەربگیرێت و بتوانێت برەو بە کەرتی تەندروستی بدات.  باوکی دەریا گوتی، لەبەرئەوەی هاوژینەکەی مامۆستایە، توانیویەتی هەر لە سەرەتاوە لە قۆناخەکانی سەرەتایی و ناوەندی کچەکەیان رابهێنن کە کەسێک بێت حەز بە سەرکەوتن بکات. هاوکات دایکی دەریا گوتی، خوێندن بە تەنیا مەرجی سەرکەوتن نییە، بەڵکو خێزان دەبێت کەشێکی گونجاو دروستبکات، لەوانە چوونەدەرەوە و گەڕان.  لەگەڵ دەستپێکی پشووەکانی بەهار، ئەمساڵ بەهۆی بڵاوبوونەوەی ڤایرۆسی کۆرۆناوە قوتابخانەکان داخران، بەو جۆرە قوتابیان وەکو جاران نەیاندەتوانی سوودمەندبن لە خوێندنی ناو پۆل و رێنمایی مامۆستاکانیان. لەگەڵ ئەوەشدا باوکی دەریا دەڵێت، هەرچەندە ئەو پەتایە "ترسێکی زۆری" لای کچەکەیان دروستکردبوو، بەڵام خۆشبەختانە توانیویانە دۆخێکی گونجاو دروستبکەن، بۆئەوەی کچەکەیان لە خوێندن بەردەوامبێت.