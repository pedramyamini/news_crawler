ناوەندی راگەیاندن و چاپه‌مه‌نی هێزەکانی پاراستنی گەل - هەپەگە دەڵێت، ئەو گەریلایانە لە ناوچەی ئاڤاشین لە رۆژی ١٢ی ئایاری ٢٠٢١ لەمیانی شەڕ و پێکدادان دژی سوپای تورکیا گیانیان لەدەستداوە.   ناسنامەی گەریلاکان بەم جۆرەن: رەمەزان دەمیر کە نازناوی ئاگر بزۆکە و لەدایکبووی جۆڵەمێرگ بوو، ئامەد ئارسلان کە نازناوی ئاگرین کارەر بووە و لەدایکبووی مووش بووە، فورات ئۆزسوجو کە نازناوی جانشێر ئاڤاشین بووە و لەدایکبووی ئامەد بووە، کوبرا کڵچ کە نازناوی ڤیان بۆتان بووە و لەدایکبووی سێرت بووە و نوروڵڵا چاکار کە نازناوی سیپان خەڵات و لەدایکبووی وان بووە.   رۆژی ٢٣ی نیسانی ٢٠٢١ سوپای تورکیا ئۆپەراسیۆنێکی بەناوەکانی "چڕنووکی هەورە برووسک" لە زاپ، مەتین و ئاڤاشین لە خاکی هەرێمی کوردستان بە پاساوی رووبەڕووبوونەوەی گەریلاکانی پەکەکە دەستپێکرد.   بەگوێرەی ئامارە فەرمییەکانی تورکیا، لە دەستپێکی ئۆپەراسیۆنەکەوە  ١٢٣ گەریلا گیانیان لەدەستداوە و ١٢ سەرباز کوژراون.  بەپێی ئامارەکانی هەپەگەش تاوەکو ئێستا ٢٤٢ سەربازی تورکیا کوژراون و ٣٩ گەریلاش گیانیان لەدەستداوە.