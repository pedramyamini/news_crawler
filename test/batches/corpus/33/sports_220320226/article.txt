حکومەتی بەریتانیا رەخنەی تووندی ئاراستەی شێخ مەنسووری خاوەنی یانەی مانچێستەر سیتی، بەهۆی دەرکەوتنی لە کۆبوونەوەیەکدا لەگەڵ بەشار ئەسەد، سەرۆکی سووریا لە کاتێکدا ئەسەد سەردانی ئیماراتی کردبوو و لەگەڵ بەرپرسانی ئیماراتدا کۆبووبووەوە.  سەرچاوەکانی بەریتانیا دەڵێن، حکومەتی وڵات لەپاش دەرکەوتنی شێخ مەنسوور و ئەسەد پێکەوە لە ئیمارات، بیر لەوە دەکاتەوە هاوشێوەی یانەی چێڵسی کە بەهۆی رۆمان ئابرامۆڤیچی خاوەنییەوە سزای تووندی بەسەردا سەپێنراوە، ئەو یانەیەش سزا بدات کە موڵکی ئیماراتییەکانە.  گوتەبێژی وەزارەتی دەرەوەی بەریتانیا، لەبارەی کۆبوونەوەی شێخ مەنسوور و ئەسەدەوە، رایگەیاند ئەو جۆرە کۆبوونەوانە "هەلی ئاشتی" لە سووریادا لە نێو دەبات.  کریس براینت، پەرلەمانتاری بەریتانیا لەبارەی ئەو کۆبوونەوەیەوە گوتی، ئێستا ئیدی پرسیار دەکەین لەبارەی ئەوەی ئاخۆ مەنسوور کەسێکی شیاو و گونجاوە بۆ ئەوەی خاوەنداریەتی یانەیەکی تۆپی پێ لە وڵاتەکەماندا بکات؟  هەفتەی پێشوو، بەشار ئەسەد، سەرۆکی سووریا لە یەکەم سەردانیدا بۆ ئیمارات دوای ١١ ساڵ لەبەرپابوونی جەنگی نێوخۆیی لە وڵاتەکەی، لەگەڵ چەندین کەسایەتی و بەرپرسی ئەو وڵاتەدا کۆبووەوە، لە نێویاندا، شێخ مەنسوور کە جێگری سەرۆکوەزیرانی ئیماراتە و هاوکات خاوەنی یانەی مانچێستەر سیتی ئینگلیزیییە.