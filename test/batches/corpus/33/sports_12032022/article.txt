میدیای ئیتاڵیا بڵاویکردەوە، لوکاکو لە چێڵسی هەست بە نائارامی دەکات و دەیەوێت لە یانەکە بڕوات، بەتایبەت کە نەیتوانیووە ئاستێکی بەرز پێشکێشبکات و یانەکەیشی بەهۆی ئەوەی لەلایەن رۆمان ئەبرامۆڤیچەوە خاوەنداریەتی دەکرا رووبەڕووی سزای زۆر بووەتەوە و ئەمەش بووەتە هۆکاری ئەوەی یاریزانە زیاتر بیر لە رۆیشتن بکاتەوە.  لوکاکو بۆ گەڕانەوە بۆ ئینتەرمیلان کێشەیەکی دێتە پێش، ئەویش ئەوەیە کە مووچەیەکی بەرز لە چێڵسی وەردەگرێت کە دەگاتە ١٢.٥ ملیۆن یۆرۆ، بەڵام ئەگەر بیەوێت بگەڕێتەوە ئینتەرمیلان دەبێت مووچەکەی تاوەکو ٧.٥ ملیۆن یۆرۆ کەمبکاتەوە، ئەگە ئەمە نەکات ناتوانێت لە خولی ئیتاڵیا یاری بکاتەوە.  لەلایەکی دیکەوە میدیای ئیسپانیا دەڵێت " لوکاکو لە پلانەکانی یانەی بارسێلۆنادایە، بۆ ئەوەی لە ئەگەری شکستهێنان لە گواستنەوەی ئێرلینگ هالاند، ئەو یاریزانە بباتە ریزەکانی بۆ بەهێزکردنی هێڵی پێشەوەی یانەکەی.  بەهۆی سەپاندنی چەند سزایەکی قورس بەسەر یانەی چێڵسیدا، چەند یاریزانێک پەیوەندییان بە بەڕێوەبەری کارەکانیان کردووە، بۆ ئەوەی رێگەیەک بۆ رۆیشتن لە یانەکە بدۆزنەوە، یەکێک لەو یاریزانانەش رۆمێلو لوکاکۆیە.  لوکاکو لە ساڵی ٢٠٢١ لە یانەی ئینتەرمیلانی ئیتاڵییەوە بە گرێبەستێکی گرانبەها، بە ٩٧.٥ ملیۆن پاوەند پەیوەندیی بە یانەی چێڵسییەوە کرد، بەڵام یاریزانەکە سەرکەوتوو نەبوو و دەیەوێت یانەکە بەجێبهێڵێت.