یارییەکە کاژێر ١٨: ٣٠ بەکاتی باشووری کوردستان بەڕێوەدەچێت، مانچێستەر سیتی پێشەنگی ریزبەندی پرێمەرلیگە و ٧٣ خاڵی هەیە، لیڤەرپوول لە پلەی دووەمی ریزبەندی خولەکەیە و ٧٢ خاڵی هەیە، جیاوازییەکە تەنیا یەک خاڵە و ئەمە ئەو یارییە کە کورد گوتەنی " ئێسقانی تێدا دەشکێت ".  مانچێستەر سیتی بەبردنەوە لە ئاتلێتیکۆ مەدرید لە دەرەوەی یاریگەی خۆی لە چامپیۆنزلیگدا و لیڤەرپوولیش بەبردنەوە لە بێنفیکا هاتووە بۆ ئەم یارییە، ٩٠ خولەکی پڕ رکابەری نێوان هەردوو یانە یەکلایدەکاتەوە کامیان سەر تۆپی یانەکانی ئینگلتەرا دەبن و کامیان رێگاکەی روونتر دەبێت بەرەو نازناوی خولە مەزن و بالکێشەکەی ئەوروپا و جیهان.  لەسەردەمی نوێی پرێمەرلیگدا، هەردوو یانە ٤٩ یارییان بەرامبەر یەکدی کردووە، مانچێستەر سیتی تەنیا ١١ جار لە لیڤەرپوولی بردووەتەوە، ٢٠ یاری لە بەرژەوەندی سوور پۆشەکان کۆتاییهاتووە و ١٨ یاریش هەردوو یانە یەکسانبوون، بەڵام لەو ٢٠ بردنەوەیەی لیڤەرپوول بەرامبەر مانچێستەر سیتی تۆماریکردوون تەنیا ٩ بردنەوەیان لە دەرەوەی یاریگەی خۆی بووە.  ئەوەی هاندەرانی مانچێستەر سیتی دڵخۆش دەکات، ئەوەیە کە لە دوایین ٤ یارییدا یانەکەیان بەرامبەر لیڤەرپوول نەدۆڕاوە، ئەمڕۆش هەمووان چاوەڕێی ئەوەن تیپەکەی پێپ بەرامبەر کڵۆپ براوەبێت و هەر خۆی بە پێشەنگی پرێمەرلیگ بمێنێتەوە.  ئەمڕۆ هیچ دەنگێک لە دەنگی یارییە پڕ جۆش و خرۆشەکەی پرێمەرلیگ بەرزتر نییە، ئەم دوو یانە گەورەترین، دیارترین و پڕ رکابەریترین یانەی ئینگلتەران، ژمارەکان لەلایەن ئەمانەوە دەشکێن، رکابەرییەکەش هەر لەلای ئەمانەوە یەکلادەبێتەوە، ئاخر ئەوان خاوەنی دوو قوتابخانەی تۆپی پێن لە ئیسپانیا و ئەڵمانیا.  لیڤەرپوول لە دوایین چوار یارییدا بەرامبەر مانچێستەر سیتی بردنەوەی تۆمار نەکردووە، دوو یەکسانبوون و دوو دۆڕانی هەبووە.  لیڤەرپوول لە دوایین ١١ یارییدا لە یاریگەی ئیتیحاد نەیتوانیوە بەرگری لە گۆڵەکەی بکات و لە هەموو ئەو یارییانەدا گۆڵی لێکراوە.  ئەمە یاریی ژمارە ٢٣ ـی نێوان پێپ گواردیۆلا و یۆرگن کڵۆپ، هەریەکەیان ٨ یارییان بردووەتەوە و لە ٦ یارییدا یەکسانبوون.  مانچێستەر سیتی لە دوایین ٩ یارییدا لە یاریگەی خۆیدا ٨ یاریی بردووەتەوە، تەنیا لە یارییەکدا دۆڕاوە، کە ٣ - ٢ بەرامبەر تۆتێنهام بوو لە شوباتی رابردوودا.  مانچێستەر سیتی کەمترین گۆڵی لەم وەرزەدا بەلێدانی سەر تۆمارکردووە، تەنیا یەک گۆڵی کردووە، بەڵام لەم وەرزەدا یانەکە لە ١٨ یارییدا گۆڵەکەی پاراستووە، تەنیا لیڤەرپوول ئەو ژمارەیەی هەبووە.  فیل فۆدین لە دوایین ٣ یارییدا بەرامبەر لیڤەرپوول گۆڵی تۆمارکردووە، تاکە یاریزان کە لە ٤ یاریی لەسەریەک بەرامبەر لیڤەرپوول گۆڵی تۆمارکردبێت جەیمی ڤاردیی هیرشبەری لێستەر سیتییە.  ریاز مەحرز سێیەم یاریزانی یانەی مانچێستەر سیتییە لە ٦ یاریی لەسەریەک لە یاریگەی خۆیدا گۆڵ بکات، دوای هەریەکە لە ئاو روسلێر لە ١٩٩٤ و ئەلڤارۆ نیگرێدۆ لە ٢٠١٣.  ئەگەر لیڤەرپوول یارییەکەی ئەمڕۆ بباتەوە، بۆ یەکەمجارە لە دوای مانگی ١٠ ـی ساڵی رابردووە دەچێتە پێشەنگی ریزبەندی پرێمەرلیگ.  لیڤەرپوول لە دوایین ١٠ یارییدا لە پرێمەرلیگدا بردنەوەی تۆمارکردووە، لەو ١٠ یارییدا ٨ یاری گۆڵی لێنەکراوە.  لیڤەرپوول بە ریکۆردێکی تایبەتدا تێدەپەڕێت، کە ٨ یاریی لەسەریەک لە دەرەوەی یاریگەی خۆی لەسەرجەم پاڵەوانێتییەکاندا بردنەوەی تۆمارکردووە و لە دوایین ١٩ یارییشدا لە نیوەی یەکەمدا هیچ گۆڵێکی لێنەکراوە.  یاریزانە یەدەگەکانی لیڤەرپوول لەم وەرزەی پرێمەرلیگدا ٨ گۆڵیان تۆمارکردووە، تەنیا یاریزانەکانی مانچێستەر یونایتد ١٠ گۆڵیان تۆمارکردووە.  محەممەد سەڵاح لە دوایین ٣ یارییدا بەرامبەر مانچێستەر سیتی لە پرێمەرلیگدا گۆڵی کردووە و ئەمڕۆ دەیەوێت بکاتە چوار یاری، دوایین یاریزان ئەمەی کردبێت جەیمی فلۆید هاسلبانک بوو لە ٥ یاریی لەسەریەک لە ٢٠٠٠ تاوەکو ٢٠٠٣ ئەم ریکۆردەی تۆمارکرد.