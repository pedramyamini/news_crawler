چاڤی لە کۆنگرەی رۆژنامەڤانی بەر لە یارییەکەی رۆژی پێنجشەممە گوتی " پێویستە لەسەرمان ئارام بین، کەم خاڵی نەرێنیمان لە بەرگریدا لەگەڵ تۆپ هەبێت، پێویستە بە باشترین شێوە رکابەری بکەین، کە یاریی چوون بەربەستی بۆ دروستکردین. "  راهێنەری بارسێلۆنا دەڵێت " راستە لە یاریی چووندا لە یاریگەی ئەوان باش یاریمان نەکرد، بەڵام بابزانین سبەی چی روودەدات، پێویستە سوود لە رووبەری یاریگە وەربگرین، ئەمڕۆ باش راهێنانمان کردووە و لە رووی هێرشبەری و تەکتیکییەوە کاری باشمان کردووە. "  لەبارەی پیکێ و ئەگەری یارییکردنی چاڤی بە رۆژنامەڤانانی گوت " بەشداریکردنی لەسەر هەستی ئەو ماوە، بێگومان ئەو دەیەوێت یاری بکات، چونکە یارییکردنی خۆشدەوێت، بەڵام ئەگەر بە رێژەی ١٠٠ % ئامادەنەبێت ئەستەمە یاری بکات. "  چاڤی دەربارەی فاتیش قسەیکرد و گوتی " ئەویش بەشداریکردنی لە یارییەکاندا لەسەر هەستەکانی وەستاوە، بەشداریی لە راهێنانە بە کۆمەڵەکاندا کردووە، بەڵام هیچ کاتێکی کۆتایی دیاریی نەکراوە بۆ یارییکردنی. "  راهێنەری بلاوگرانا لەبارەی یاریی گەڕانەوەی یۆرۆپالیگ لە قۆناخی هەشت دەڵێت " بەڕێوەچوونی یارییەکە لە یاریگەی خۆماندا یەکێک لە کلیلەکانی کردنەوەی یارییەکە دەبێت، هەوڵدەدەین ئەوە بکەین کە هاندەران شانازی پێیەوە بکەن و بۆ یارییەکە پێویستیمان بەوانە. "  لە بەشێکی دیکەی قسەکانیدا راهێنەری بارسا رایگەیاند " سەرکەوتن بە مانای چوونە پێشەوەیە، بارسێلۆنا دەیەوێت چامیپۆنزلیگ بباتەوە، بەڵام ئێستا بارودۆخەکە وایە کە لەم پاڵەوانێتییەن، ئێمە بۆ یۆرۆپالیگیش بەپەرۆشین، دوێنێ لە ماڵەوە سەیری چامپیۆنزلیگمان دەکرد. "  چاڤی باسی یانەکانی ئیسپانیای لە چامپیۆنزلیگدا کرد و گوتی " ئەوەی دوێنێ روویدا نیشانەی ئەوەیە کە لالیگا لە پرێمەرلیگ دوور نییە، دوو یانەی ئیسپانی لە قۆناخی پێشکۆتایی چامپیۆنزلیگن و ئەمشەو یەکێکی دیکەشیان یاریی هەیە، لالیگا هەمیشە پڕە لە رکابەری، ئامانجی ئێمە ئەوەیە وەرزی داهاتوو لە چامپیۆنزلیگ بین. "  دەربارەی رووبەڕووی ئینتراخت فرانکفۆرت چاڤی گوتی " یارییەکە بۆ ئەوان گرنگترین یاری مێژووە، پێویستە هاندەران لەگەڵمان بن و دڵنیام پاڵپشتیمان دەکەن. "  دەنگۆی زۆر لەبارەی پەیوەندیکردنی لیڤاندۆڤسکی بە یانەی بارسێلۆنا بڵاوکراونەتەوە، رۆژنامەڤانان پرسیاریان لە چاڤی کرد و ئەویش لە وەڵامدا گوتی " لە پرسیارەکە دەگەم، بەڵام ئێستا کاتێکی گونجاو نییە بۆ قسەکردن لەبارەی ئەوەوە، ئەو یاریزانێکی نایابە، هەموو بیرکردنەوەی ئێمە جارێ لەسەر یارییەکەی سبەیە. "  بارسێلۆنا لە یاریی چوونی یۆرۆپالیگدا لە قۆناخی هەشت بە ١ - ١ لەگەڵ ئینتراخت فرانکفۆرت یەکسانبووە، رۆژی پێنجشەممە کاژێر ٢٢: ٠٠ لە یاریگەی خۆیدا یاریی گەڕانەوە دەکات.