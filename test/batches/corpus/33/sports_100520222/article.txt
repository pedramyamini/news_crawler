لە یەکێک لە سەیرترین رووداوەکانی پاڵاوتنەکانی مۆندیالدا، لە مانگی ٩ ـی ساڵی رابردوودا، بەرپرسانی بەرازیل دوای چەند خولەکێک لە دەستپێکردنی یاریی بەرازیل و ئەرجەنتین لە ساوپاولۆ، چوونە نێو یاریگە و دوایانکرد چەند یاریزانێکی ئەرجەنتینی لە یارییەکە دەربکرێن بە پاساوی ئەوەی دەبێت کەرنتینە بکرێن، بەڵام ئەرجەنتینییەکان بەوە رازی نەبوون و ئامادە نەبوون یارییەکە تەواو بکەن.  دواتر فیفا بڕیاریدا یارییەکە دووبارە بکرێتەوە، لە کاتێکدا هەردوو هەڵبژاردەکە پێشوەختە وەک یەکەم و دووەمی پاڵاوتنەکانی ئەمریکای باشوور گەیشتینان بە مۆندیال مسۆگەرکردبوو.   بەگوێرەی ماڵپەڕی فەرمی فیفا، هەردوو یەکێتیی تۆپی پێی بەرازیل و ئەرجەنتین داوایان کردبوو یارییەکە نەکرێتەوە، بەڵام فیفا داواکەیانی رەتکردووەتەوە و ناچاریان دەکات یارییەکە بکەن.  دوای بڕیاری فیفا، کە دەبێت یارییەکە بکرێت، یەکێتیی تۆپی پێی ئەرجەنتین لای دادگای ناوبژیوانیی وەرزشیی (کاس) تانەی لە بڕیارەکەی فیفا دا و نایەوێت یارییەکە بکرێت، بەڵام ئەو داواکارییەش رەتکرایەوە، کە پێشتریش داواکارییەکی هاوشێوەی بەرازیلیش رەتکراوەتەوە.  لە مۆندیالی ٢٠٢٢ ـی قەتەردا، هەڵبژاردەی بەرازیل لە قۆناخی کۆمەڵەکاندا یارییەکانی بەرامبەر سویسرا، سربیا و کامیرۆن دەکات، هەڵبژاردەی ئەرجەنتینیش لە کۆمەڵەکەیدا هەریەک لە هەڵبژاردەکانی مەکسیک، پۆڵەندا و سعودیە هەن.