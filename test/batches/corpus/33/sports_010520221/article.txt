پێرێز دوای یەکلاکردنەوەی نازناوی لالیگا کە ٥٠ ـەمین نازناوی بوو وەک سەرۆکی ریال مەدرید بیباتەوە گوتی " پیرۆزبایی لە هاندەران دەکەم بۆ بردنەوەی نازناوەکە و دڵخۆشم بەوەی بووین بە پاڵەوان. "  سەرۆکی ریال مەدرید لەبارەی گواستنەوەی ئێمباپێ و وەڵامی پرسیاری هاندەران لەبارەی ئەو یاریزانەوە گوتی " من هەمیشە لەسەرەخۆم، هیچ شتێک نییە بیڵێم، سپی بۆ هەموو یاریزانێک گونجاوە. "  فلۆرێنتینۆ لەبەشێکی دیکەی قسەکانیدا گوتی " ئێستا هەموو بیرکردنەوەمان لەسەر بردنەوەی خولی یانە پاڵەوانەکانی ئەوروپایە، دوای کۆتاییهاتنی وەرز باس لە وەرزی داهاتوو دەکەین. "  سەرۆکی ریال مەدرید دەڵێت " چوارشەممە شەوێکی ئەفسوناوی دەبێت، ئێمە بەرامبەر مانچێستەر سیتی پێویستیمان بە گۆڵە و هەموو یاریزانەکان چاوەڕێی ئەوەن لەو رۆژەدا یاری بکەن. "  پێرێز باس لە کەریم بنزیما و ئەگەری بردنەوەی باڵۆن دۆر دەکات و دەڵێت " چامپیۆنزلیگ ببەینەوە و نەبەینەوە باڵۆن دۆر بۆ بنزیمایە، هیچ کەسێک نییە گومان لەوە بکات. "  ئەم قسانەی سەرۆکی یانەی ریال مەدرید دوای ئەوە دێت، یانەی ریال مەدرید بەبردنەوەی لە ئیسپانیۆل نازناوی ٣٥ ـەمینی لالیگای بردەوە و رۆژی چوارشەممەش لە یاریی گەڕانەوەی قۆناخی پێشکۆتایی چامپیۆنزلیگدا رووبەڕووی مانچێستەر سیتی دەبێتەوە، کە یاریی چوون بە ٤ - ٣ لە بەرژەوەندی یانەی مانچێستەر سیتی کۆتاییهاتووە.