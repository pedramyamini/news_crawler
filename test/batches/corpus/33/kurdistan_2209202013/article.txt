فاخیر سمکۆ رەشید، پارێزەری سدقی کەریم خان بە تۆڕی میدیایی رووداوی راگەیاند، دوای رووداوەکەی رێستۆرانتی هۆقەباز لە هەولێر و کوشتنی دیپلۆماتکارێکی کونسوڵخانەی تورکیا و دوو کەسی دیکە، هێزە ئەمنییەکان ٧ کەسیان دەستگیرکرد، "کە دوو لەوانە بەناوەکانی (مەزڵووم محەممەد زەکی) و (عەبدولرەحمان شاهین) تۆمەتباری سەرەکی رووداوەکە بوون و بڕیاری لەسێدارەدانیان بۆ دەرچووە".  لەبارەی تۆمەتبارەکانی دیکەش ئەو پارێزەرە گوتی: "پێنج کەسەکەی دیکە، هەریەک لە (سدقی کەریم خان مەحموود)، (ئەیوب ئیبراهیم مەلا)، (ئیسماعیل خەلیل محەممەد)، (رەجەب باقی عەبدولکەریم) بە تۆمەتی داڵدەدانی تۆمەتبارەکان دەستگیرکرابوون لەگەڵ کەسێکی دیکە، کە ئەو کەسە زوو ئازاد کرا و هیچ پەیوەندییەکی بە رووداوەکەوە نەبوو".  فاخیر سمکۆ لەبارەی سزای تۆمەتبارەکانیش دەڵێت، دادگا بڕیاری لەسێدارەدانی بۆ هەریەک لە (مەزڵووم محەممەد زەکی) و (عەبدولڕەحمان شاهین) دەرکرد، دادگای تاوانی ٢ی هەولێر سزای دوو ساڵ زیندانیشی بەسەر چوار تۆمەتبارەکەی دیکەدا سەپاند، "بەڵام ئێمە تەمیزمان کردەوە، چونکە پێمانوابوو هەریەک لە سدقی کەریم خان مەحموود، ئەیوب ئیبراهیم مەلا بێتاوانن و هیچ پەیوەندییەکیان بە بکوژەکان و رووداوەکەشەوە نییە".  دادگای تەمیز دوایین بڕیاری لەبارەی تۆمەتبارەکان دەرکرد. ئەم پارێزەرە گوتیشی: "دوای ساڵێک و دوو مانگ مانەوە لە زیندان و پێداچوونەوە بە دۆسیەکە، دادگای تەمیزی هەرێمی کوردستان رۆژی ١٥ - ٩ - ٢٠٢٠ بڕیاریدا هەریەک لە تۆمەتباران (ئیسماعیل خەلیل محەممەد)، (رەجەب باقی عەبدولکەریم) بە دوو ساڵ زیندانیکردن و بەپێی ماددەی ٢٧٣ لە یاسای سزادانی عێراقی سزابدرێن، (سدقی کەریم خان مەحموود) و (ئەیوب ئیبراهیم مەلا)ش ماددەکەیان گۆڕدرا بە ٢٤٧ لە یاسای سزادانی عێراقی و ماوەی زیندانییەکەیان تەواوکردبوو کە ساڵێک بوو، بۆیە ئازاد کران".  رۆژی ١٧ - ٧ - ٢٠١٩ لە رێستۆرانتی هۆقەباز لە شاری هەولێر هێرشێکی چەکداری کرایە سەر عوسمان کۆسە، دیپلۆماتکار لە کۆنسوڵخانەی تورکیا و لەگەڵ دوو کەسی دیکە کوژران، دواتر هێزە ئەمنییەکان ٧ کەسیان بە تۆمەتی ئەنجامدانی تاوانەکە دەستگیرکرد.