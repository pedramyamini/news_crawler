ئەمشەو لە یاریی چوونی قۆناخی هەشتی یۆرۆپالیگدا، یانەی بارسێلۆنا دەبێتە میوانی یانەی ئینتراخت فرانکفورتی ئەڵمانی و یارییەکە کاژێر ٢٢: ٠٠ بە کاتی باشووری کوردستان بەڕێوەدەچێت.  چاڤی هێرناندێز، راهێنەری یانەی بارسێلۆنا، لە کۆنگرەی رۆژنامەڤانی بەر لە یارییەکەدا قسەی بۆ رۆژنامەڤانان کرد و دووپاتیکردەوە "هەڵەیەکی گەورە دەکەین ئەگەر بە کەمتەرخەمییەوە یاری بکەین، ئەمڕۆ لە تۆپی پێدا شتێک نییە بەنێوی کەمتەرخەمی، بەڵکو پێویستە هەمووان بە باشی کاربکەن و ئاستی رکابەریان هەڵبسەنگێنن و بە باشی خۆیان بۆ یارییەکان ئامادە بکەن".  ئەو هەروەها گوتی "دەبێت هەڵوێستمان بەو شێوەیە بێت و بەهێزەوە یاری بکەین بۆ ئەوەی ببەینەوە، بەبێ ئەم بیرکردنەوەیە تیپەکانی دیکە بەسەرماندا زاڵ دەبن".  راهێنەری بارسێلۆنا لە بەردەوامی قسەکانیدا، گوتیشی "بەختێکی باشمان نییە کە بەرامبەر یانەیەکی وەک ئینتراخت فرانکفورت یاری دەکەین، چونکە تیپێکی باشە و لە رووی توانای جەستەییەوە زۆر باشە، یارییەکە زەحمەت دەبێت".  سەبارەت بە داهاتووی عوسمان دێمبێلیش پرسیاریان لێکرد؟ ئەویش لە وەڵامدا گوتی "چەندینجار گوتوومە تیپەکەمان لەپێناو ئێستا و داهاتوویدا کاردەکات، عوسمان یاریزانێکی گرنگە بۆ ئێمە، تیپەکەمان بە بوونی ئەو بەهێزترە، دەمەوێت لەگەڵماندا بمێنێتەوە، هیواخوازم بڕیاری مانەوە بدات".  چاڤی لە کۆتایی قسەکانیدا، دووپاتیشیکردەوە کە ئاراوخۆ و گاڤیش دوو یاریزانی گرنگن بۆ تیپەکەی و هیوای خواست ئەوانیش گرێبەستەکانیان لەگەڵ بارسێلۆنا نوێبکەنەوە.