لەو یارییەدا کە لەسەر یاریگەی سانتیاگۆ برنابیۆ بەڕێوەچوو، ریال مەدرید تەنیا پێویستی بە خاڵێک بوو بۆ ئەوەی نازناوی لالیگا بباتەوە، بەڵام ٣ خاڵی بەدەستهێنا و بەفەرمی بووە پاڵەوانی ئەم وەرزەی لالیگا، بەمەش ژمارەی نازناوەکانی لالیگای گەیاندە ٣٥ نازناو.  ریال مەدرید بە گۆڵەکانی رۆدریگۆ ٢ گۆڵ، ئاسینسیۆ و کەریم بنزیما یارییەکە و نازناوەکەی بردەوە.  ریال مەدرید بەم سەرکەوتنە ژمارەی خاڵەکانی گەیاندە ٨١ خاڵ، بەجیاوازی ١٧ خاڵ لەگەڵ سێڤییای دووەمی ریزبەندیی. ئیسپانیۆلیش ٣٩ خاڵی هەیە و پلەی ١٣ ـی ریزبەندیی گرتووە.  دوای یارییەکە مەدریدییەکان، بە یاریزانان و هاندەرانیانەوە، کە سەدان هەزار هەواداری یانەی شاهانە بەشدارییان تێداکرد، ئاهەنگی سەرکەوتنیان لە گۆڕەپانی بەنێوبانگی سێبێلێس لە ناوەڕاستی شاری مەدرید گێڕا.