جودی لوکۆکی، یاریزانی هەڵبژاردەی کۆنگۆی دیموکرات و یانەی تڤێنتی ئانشخێدەی هۆڵەندی لە تەمەنی ٢٩ ساڵیدا کۆچی دواییکرد، هەرچەند یانەکانی ئەو یاریزانە هیچیان ئاماژەیان بە هۆکاری کۆچی دواییکردنەکەی نەکردووە، بەڵام راپۆرتە رۆژنامەڤانییەکان دەڵێن " یاریزانەکە لەشەودا بەشێوەیەکی دڕاندانە کوژراوە. "  لوکۆکی سەرەتای یارییکردنی لە تیپی لاوانی یانەی ئایاکس بووە، دوای ئەوەی لەگەڵ خانەوادەکەی بەهۆی شەڕەوە لە کۆنگۆ چوونە هۆڵەندا، بەهۆی ئەوەی ئاستێکی بەرزی هەبووە هەر زوو تواناکانی بوونەتە جێگەی سەرنجی هەمووان و بەو هۆیەشەوە لە ماوەیەکی کەمدا یاریزانەکە دەرکەوت.  لە ٢٠١٠ تاوەکو ٢٠١٤ یاریزانەکە لە تیپی یەکەمی یانەی ئایاکس یارییکردووە، پاشان چووەتە یانەکانی کامبور، زولە، لودوگۆرێتس رازگراد، یەنی مالاتیاسپۆر و تڤێنتی ئانشخێدە.  یاریزانەکە لە مانگی شەشی ساڵی رابردوو پەیوەندیی بە تڤێنتی کردووە، بەڵام بەهۆی پچڕانی بەستەرەکانی ئەژنۆی تووشی پێکانێکی قورس بوو و هیچ یارییەکی بۆ یانەکە نەکردووە.  یانەی تڤێنتی لە راگەیێنراوێکدا کۆچی دواییکردنی یاریزانەکەی راگەیاندووە و دەڵێت " تووشی شۆک بووین بە بیستنی ئەم هەواڵە سامناکە، تڤێنتی هاوخەمی خۆی بە خانەوادە و نزیکەکانی ئەو یاریزانە رادەگەیێنت و لەدەستدانی ئەو خەسارەتێکی گەورەیە. "  لەسەر ئاستی هەڵبژاردەکان، لوکۆکی سەرەتا بۆ هەڵبژاردەی خوار ١٩ ساڵ و خوار ٢١ ساڵی هۆڵەندا یارییدەکرد، بەڵام دوای ئەوە بڕیارییدا بۆ هەڵبژاردەی کۆنگۆی دیموکرات یاری بکات و تەنیا ٣ یاریی نێودەوڵەتیی بۆ وڵاتەکەی ئەنجامداوە.