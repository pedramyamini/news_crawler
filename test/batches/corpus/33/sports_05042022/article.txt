وۆدز کە یەکێکە لە بەنێوبانگترین وەرزشوانانی جیهان، لە وەتەی مانگی دووی ساڵی ٢٠٢١ لە یاریگەکانی گۆڵف دوورکەوتووەتەوە و بەشداری لە هیچ پاڵەوانێتییەکی فەرمیدا نەکردووە، بەهۆی ئەو پێکانە قورسەی لە ئەنجامی رووداوێکی هاتوچۆدا تووشی بووبوو.  تایگەر وۆدز بۆ دووەم رۆژ بەسەریەکەوە لە ئۆگۆستا ناشیۆنال مەشقەکانی ئەنجامدا، ئەو دەیەوێت خۆی بە باشی ئامادە بکات بۆ ئەوەی هەفتەی داهاتوو بەشداری لە پاڵەوانێتی ماستەرز ٢٠٢٢ ـدا بکات.  لە مەشقەکاندا هەریەک لە چارلی کوڕی وۆدز و جاستن تۆماسی هاوڕێی، کە حەوتەمی ریزبەندیی جیهانە، یاوەری تایگەر وۆدز دەکەن.  بەر لە چەند رۆژێک ناوی وۆدز لەنێو ئەو ٩١ یاریزانەدا بوو، کە ناویان لە لیستی سەرەتایی یاریزانە دەستنیشانکراوەکان بۆ بەشداریکردن لە پاڵەوانێتی ماستەرز ٢٠٢٢ تۆمارکراوە و بڕیارە رۆژی ٧ ـی ئەم مانگە دەستپێبکات.  یاریزانانی گۆڵفی جیهانی دڵخۆشن بە گەڕانەوەی تایگەر وۆدز بۆ نێو رکابەرییەکانی گۆڵف، بۆ نموونە برۆکس کۆپکای یاریزانی گۆڵفی ئەمریکی، سەبارەت بە گەڕانەوەی وۆدز گوتی "زۆر دڵخۆشم کە دەبینم وۆدز تەندروستی باشە و دەتوانێت یاریی گۆڵف بکاتەوە، ئێمە و یارییەکەش پێویستیمان بەوە، هەمووان پێویستییان بەوە، تەنانەت هاندەرانیش".