لە رکابەرییەکانی گەڕی پێشکۆتایی خولی نایابی کوردستان، یانەی هەولێر لە دەرەوەی یاریگەی خۆی بەرامبەر یانەی هەندرێن یارییکرد، یانەکە پێویستی زۆری بەبردنەوەی یارییەکە هەبوو بۆ ئەوەی هیوای بۆ مانەوە لە خولەکەدا بە زیندوویی بهێڵێتەوە، بەڵام ئەوە رووینەدا.  نیوەی یەکەمی یارییەکە بەیەکسانبوون بەبێ گۆڵ کۆتاییهات، لە نیوەی دووەمدا موسعەب هەژار، گۆڵێکی بۆ یانەی هەندرێن تۆمارکرد، ئەم یاریزانە بۆ تیپی لاوانی هەولێر لە خولی عێراقدا یارییدەکات و لە خولی کوردستانیشدا هەولێری لە خولەکە بێبەشکرد و ناچاری کرد بۆ خولی پلە یەکی کوردستان دابەزێت.  دابەزین هەولێر دوای ئەوە یەکلابووەوە، کە زاخۆ لە دەرەوەی یاریگەی خۆی بردنەوەیەکی گەورەی تۆمارکرد و بە ٢ - ٠ لە یانەی چەمچەماڵی بردەوە و هەردوو یانەی سۆران و شەقڵاوەش بە ١ - ١ یەکسانبوون.  ئەمە یەکەمجارە یانەی هەولێر لە مێژووی دروستبوونییەوە تاوەکو ئێستا، لەو کاتەوەی خولی کوردستان ئەنجامدەدرێت بۆ خولی پلە یەکی کوردستان دادەبەزێت، کە پێشتر سێ نازناوی خولی نایابی بردووەتەوە.  ئەنجامی یارییەکانی ئەمڕۆی خولی نایابی کوردستان  سۆران ١ - ١ شەقڵاوە، هەندرێن ١ - ٠ هەولێر  چەمچەماڵ ٠ - ٢ زاخۆ، دەربەندیخان ١ - ١ سەیدسادق  سیروانی نوێ ١ - ١ برایەتی، ئارارات ٠ - ١ دهۆک  پێشمەرگەی هەولێر ٠ - ٠ شێروانە