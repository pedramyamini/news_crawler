راهێنەری هەڵبژاردە پاڵەوانەکەی جیهان لە مۆندیالی رابردوودا، دەیەوێت پارێزگاری لە نازناوەکە بکات، کە دوای ئەنجامدانی تیروپشکی مۆندیال، کە دوێنی لە دەوحەی پایتەختی قەتەر بەڕێوەچوو، بۆچوونی خۆی لەسەر کۆمەڵەکەیان نیشاندا و گوتی "دەبێت وریا و هۆشیار بین لە کۆمەڵەکەماندا و نابێت بە چاوی کەم سەیری هیچ هەڵبژاردەیەکی مۆندیال بکەین".  هەڵبژاردەی کەڵەشێرەکانی فەرەنسا، لە قۆناخی کۆمەڵەکانی مۆندیال، لە کۆمەڵەی چوارەمدا یارییەکانی بەرامبەر هەڵبژاردەکانی دانیمارک، تونس و پاشکۆی ئاسیا و ئەمریکای باشوور دەکات.  دیدێ دیشامپ، گوتی "رووبەڕووبوونەوەمان لەگەڵ دانیمارک زۆر بەهێز دەبێت، پێموایە ئەوان دەرفەتیان بۆ دەڕەخسێت بەباشی لێکۆلینەوە لەبارەمانەوە بکەن، چونکە بەر لە مۆندیال دووجار لە نەیشنلیگدا یارییان لەگەڵ دەکەین".  ئەو دووپاتیکردەوە "دانیمارک یانزدەمی ریزبەندیی فیفایە و گەیشتە پشکۆتایی یۆرۆی ٢٠٢٠ ".  راهێنەری هەڵبژاردەی فەرەنسا، زیاتر گوتی "سەبارەت بە تونسیش، ئێمە هەمیشە زۆر رێز لە هەر رکابەرێکمان دەگرین، هەستکردن بە متمانەی لە رادەبەدەر رەتدەکەمەوە".  لە کۆتایی قسەکانیشدا، دیدێ بەشێوەیەکی ناڕاستەوخۆ ویستی بە هەمووان بڵێت ئێمە ئامانجمان گەیشتنە بە یاریی کۆتایی و دووبارە بردنەوەی نازناوەکە، کاتێک گوتی "دەکرا بارودۆخەکە زەحمەتتر بووایە، بەڵام من هەمیشە ئارامم و لە مۆندیالدا هەنگاو بە هەنگاو دەچینە پێشەوە".