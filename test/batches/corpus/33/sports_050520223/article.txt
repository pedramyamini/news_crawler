دوای ئەوەی لیڤەرپوول لە قۆناخی پێشکۆتاییدا لە ڤیاریالی بردەوە و خۆی گەیاندە یاریی کۆتایی چامپیۆنزلیگ، محەممەد سەڵاح لە لێدوانێکدا رایگەیاند هیوادارە لە یاریی کۆاتییدا رووبەڕووی ریال مەدرید ببنەوە، کە هێشتا یاریی یەکلاکەرەوەی نێوان مانچێستەر سیتی و ریال مەدرید ئەنجام نەدرابوو.  پاش ئەوەی ریال مەدرید لە مانچێستەر سیتی بردەوە و خۆی گەیاندە یاریی کۆتایی، کە بڕیارە لە ٢٨ ـی ئەم مانگە لە پاریسی پایتەختی فەرەنسا لە نێوان ریال مەدرید و لیڤەرپوولدا بکرێت، کاسێمیرۆ لە لێدوانێکدا وەڵامی سەڵاحی دایەوە.  کاسێمیرۆ لەو بارەیەوە بە میدیاکانی بەرازیلی گوت "هەر کەسێک ئەوە هەڵدەبژێرێت کە حەزی لێیە".  هەروەها گوتی "ئاشکرایە، کە بەداخەوە سەڵاح لە یاریی کۆتایی ٢٠١٨ ـی چامپیۆنزلیگدا تووشی پێکان بوو، بۆیە لەوانەیە ئارەزوو بکات ئەو یارییە دووبارببێتەوە، بەڵام بەدڵنیاییەوە هەر یارییەک چیرۆکێکی جیاوازی هەیە".  یاریزانی بەرازیلیی یانە ئیسپانییەکە، لە بەردەوامی وەڵامەکەی بۆ محەممەد سەڵاحی ئەستێرەی میسریی یانەی رێدز، گوتی "لیڤەرپوول کاروانێکی گەورە و بەهێزی هەبوو تاوەکو گەیشتە یاریی کۆتایی، بۆیە پێویستە زۆر رێزیان لێبگرین، دەشزانین کە یارییەکی زۆر زەحمەت دەبێت".