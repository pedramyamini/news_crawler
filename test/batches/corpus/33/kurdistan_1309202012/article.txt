کەریم عەلی، ئەندامی ئەنجوومەنی پارێزگای سلێمانی لە فراکسیۆنی گۆڕان بە تۆڕی میدیایی رووداوی راگەیاند، گەرمیان رۆژانە نزیکەی ٥٠ هەزار بەرمیل نەوتی لێ دەردەهێنرێت، بەڵام "تاوەکو ئێستا داهاتەکەی خزمەتی گەرمیانی پێنەکراوە و دانیشتووانی گەرمیان تەنیا دووکەڵەکەی دەبینن".   بەپێی یاسای ژمارە دووی ساڵی ٢٠١٥ ـی سندووقی داهاتە نەوتی و گازییەکان کە بە پترۆ دۆلار ناسراوە، لە هەر بەرمیلێک دەبێت دوو دۆلار بۆ ناوچەکە خەرجبکرێت، بە گوتەی کەریم عەلی، "تەنانەت ئەو بڕە پارەیەش سەرف نەکراوە بۆ ناوچەکە".  بەپێی بەدواداچوونی رووداو، لە گەرمیان دوو کێڵگەی بەرهەمهێنانی نەوت هەن، یەکەمیان حەسیرەیە و ئەوی دیکە چیاسوورخە، لە کێڵگەی حەسیرە رۆژانە نزیکەی ٢٥ هەزار لیتر نەوت بەرهەمدەهێنرێت. کێڵگەی نەوتی چیاسوورخیش کە کۆمپانیایەکی تورکی سەرپەرشتی دەکات، مانگێک دوای بڵاوبوونەوەی کۆرۆنا لە هەرێمی کوردستان کارەکانیان وەستاندووە.   لەکاتێکدا کەریم عەلی گوتی، گەرمیان رۆژانە نزیکەی ٥٠ هەزار بەرمیل نەوتی لێ دەردەهێنرێت، بەڵام بەپێی بەدواداچوونەکانی رووداو بڕی ئەو نەوتەی لە گەرمیان بەرهەمدەهێنرێت، ناگاتە ئەو بڕەی کەریم عەلی ئاماژەی پێکردووە.    دوو کۆمپانیاش لەو سنوورە کاری گواستنەوەی سووتەمەنی دەکەن کە کۆمپانیاکانی بلاک بۆڵ و چیف ئۆیەڵن و هەردووکیان گرێبەستیان لەگەڵ وەزارەتی سامانە سرووشتییەکان هەیە.  کەریم عەلی دەڵێت، هەزاران دۆنم زەوی گرانبەهای قەزای کەلار بەناوی پرۆژەی نیشتەجێبوون و وەبەرهێنانەوە دراون بە کەس و کۆمپانیاکان و داهاتێکی زەبەلاحیان لێ دەستدەکەوێت و نزیکەی ١٠ هەزار یەکەی نیشتەجێبوون دروستدەکرێت "تاوەکو ئێستا هیچ کەمدەرامەتێک سوودمەند نەبووە و بە نرخێک دەدرێتە خەڵك کە بۆ دەیان ساڵی دیکە دەبێت قەرزداری ئەو کۆمپانیا و کەسانە بن".  بە گوتەی ئەو ئەندامەی ئەنجوومەنی پارێزگای سلێمانی، زیاد لە ٤٠ گوندی گەرمیان بێ کارەبان "ئەمەش لەکاتێکدا ئەو گوندانە لانکەی شۆڕش بوون و خاوەنی چەندین شەهید و ئەنفالکراون"، دەشپرسێت ئایا بۆ هەوڵنەدرا کارەبا بگەیێندرێتە دانیشتووانی ئەو گوندانە کە ئێستا شەوانە بەتاریکی ژیان بەڕێدەکەن؟  دەروازەی پەروێزخان لە سنووری گەرمیاندایە و بەپێی گوتەی بەرپرسانی دەروازەکە داهاتی مانگانەی نزیکەی ٢٥ ملیار دینارە، کەریم عەلی باس لەوە دەکات، هیچ بڕە پارەیەکی بۆ خزمەتکردنی گەرمیان خەرج ناکرێت، لە کاتێکدا بە هەزاران گەنجی بێکار لەگەرمیاندا هەن.