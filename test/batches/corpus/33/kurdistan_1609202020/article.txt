ئەو عەرەبانە خۆیان بە خاوەن ماف دەزانی و کوردیش بە داگیرکەر، چەند نووسراوێکی دادگاکانیشیان بەدەستەوەبوو کە بڕیاری بۆ دەرکردبوون.  فارس شاهد، هاووڵاتیی عەرەب دەڵێت "داوای چارەسەری بەپەلە دەکەین، تاوەکو درێژە نەکێشێت ئەم کارە، ئێمە خاوەن مافین، خاوەن بڕیاری دادوەرین، حکومەت ئامادەنییە بڕیاری دادگا جێبەجێ بکات، بۆیە داوا لە سەرۆکوەزیران دەکەین ئەمە بە زوویی چارەسەر بکات".  بەشێک لە عەرەبەکان چەند رۆژێکە هاتوونەتەوە پەلکانە و هێشتا لە ناوچەکە ماون. کوردانی رەسەنی پەلکانە کە سێ ساڵە لەژێر گوشارێکی زۆردان، رێگریدەکەن لە هاتنەوەی بەدووەکان، داواکارن حکومەتی هەرێمی کوردستان و سەرکردایەتیی کوردی کێشەکانیان چارەسەربکەن و رێگری بکەن لە شەپۆلێکی دیکەی تەعریبکردنەوە.  ئەحمەد عەزیز، جووتیاری کوردی پەلکانە دەڵێت "ئێمە دژی عەرەب نین، ئێمە دژی داگیرکار و بەدووین، ئێمە داواکاریمان لە سەرۆک و بەرپرسانی کورد هەیە، وەکو کورد نەک وەکو حیزب، بێنە سەر خەت، دوو قسەیە، یان پێمان بڵێن چۆڵی بکەن و جێی بهێڵن، یان بۆ پشتیان لە کەرکووک کردووە".  نوێنەرانی کورد لە کەرکووک بۆچارەسەری ئەم کێشانەی زەوی و زار راپۆرتێکیان ئاراستەی سەرۆکوەزیرانی عێراق کردووە.  جەمال شکور، ئەندامی پەرلەمانی عێراق رایگەیاند "راپۆرتێکی گشتگیرمان ناردووە بۆ بەڕێز کازمی لەسەر کێشەی زەوییە کشتوکاڵییەکان کە لە رابردوودا چۆن ئەو بڕیارانەی ئەنجوومەنی وەزیران دەرچوون، بەتایبەت بڕیاری ژمارە ٢٩ی ئەنجوومەنی وەزیران لە ساڵی ٢٠١٢ کە تاوەکو ئێستا جێبەجێنەکراوە و کەمتەرخەمی هەبووە لە وەزارەتەکانی خوارەوە، بەڕێز کازمی بەڵێنی ئەوەی داوە کە ئەو لیژنەیە پێکهاتووە و بە یاسایی کێشەکان چارەسەربکرێت".  تەواوی سنووری کەندێناوە لە ٤٢ گوند پێکدێت، جگە لە چەند گوندێکی کە لەژێر کۆنترۆڵی پێشمەرگەیە، ئەوانەی کەوتوونەتە سنووری سوپای عێراقەوە ماوەی سێ ساڵە مەترسیی تەعریبکردنەوەیان هەیە.