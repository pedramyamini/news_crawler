یارییەکە لە واندا میترۆپۆلیتانۆ بەڕێوەدەچێت، هەریەکە لە دەیڤد ئالابا، مارسێلۆ، دانی سێبایۆس، ئیسکۆ، گارێس بەیڵ و ئیدین هازارد بەشداری لە یارییەکەدا ناکەن.  بەبڕیاری کارلۆ ئەنچێلۆتی بۆ یارییەکەی ئەمشەو ئاندرێ لونین لە شوێنی تیبوا کۆرتوا بەشێوەی سەرەکی یارییدەکات، لەکاتێکدا ریال مەدرید نازناوی ئەم وەرزەی یەکلاکردووەتەوە، بەڵام بۆ ئاتلێتیکۆ مەدرید سێ خاڵی یارییەکە زۆر گرنگە، بۆ ئەوەی لە گەیشتن بە خولی یانە پاڵەوانەکانی ئەوروپا دوورنەکەوێتەوە.  ئاتلێتیکۆ مەدرید لە واندا میترۆپۆلیتانۆ بردنەوەی بەرامبەر ریال مەدرید نییە و دەیەوێت دوای ٤ یاریی بەبێ بردنەوە لە یاریگەکەیدا بردنەوە تۆماربکات.  بەر لە یارییەکە دیێگۆ سیمیۆنی گوتی " رێزی ریال مەدرید دەگرین وەک پاڵەوان، بەڵام زیاتر رێزی هاندەرانمان دەگرین، دروستکردنی رێڕەوی رێزلێنان کلتووری ئیسپانییەکانە و لای ئێمەی ئەرجەنتینی ئەمە نییە. "  هەردوو یانە ١٦٩ یارییان لەسەر ئاستی ئیسپانیا ئەنجامداوە، ریال مەدرید ٩٠ یاریی بردووەتەوە، ٣٩ جار ئاتلێتیکۆ مەدرید سەرکەوتنی بەدەستهێناوە و ٤٠ یاری بەیەکسانبوون کۆتاییهاتووە.  یارییەکە بۆ کەریم بنزیما یارییەکی مێژوویی دەبێت، لەئەگەری تۆمارکردنی گۆڵێک لە یارییەکەدا، کەریم دەبێتە خاوەنی ٣٢٣ گۆڵ و لەگەڵ رائۆل گۆنزالێس یەکساندەبێتەوە و دەبێتە دووەم گۆڵکاری مێژوویی یانەی ریال مەدرید دوای کریستیانۆ رۆناڵدۆ، کە دۆن ٤٥٠ گۆڵی بۆ یانەی شاهانە تۆمارکردووە.