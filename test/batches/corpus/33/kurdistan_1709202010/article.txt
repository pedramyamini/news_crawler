ئاری ئەحمەد، بەڕێوەبەری ئاوی هەولێر بە تۆڕی میدیایی رووداوی راگەیاند "بۆریی سەرەکیی ١٥٠٠ ملیمە شکاوەکەی پرۆژەی ئاوی ئیفراز سێ لەلایەن تیمەکانمانەوە بەتەواوی چاککرایەوە. خەریکی پڕکردنەوەی شوێنەکەین، دوای تێستکردنی بۆریەکە، ئەگەر کێشەی نەبێت، کاژێر ١١: ٠٠ بۆ ١٢: ٠٠ی شەو ئاو دەگەڕێتەوە ناو تۆڕەکانی ئاوی ئەو شوێنانەی تووشی کێشەی کەمئاوی بوون".  بەهۆی کارکردن لە پرۆژەی دووسایدکردنی رێگەی نێوان هەولێر - گۆپاڵ، رۆژی ١٤ی ئەیلوولی ٢٠٢٠ بۆریی ئاوی ئیفراز سێ کە قەبارەکەی مەتر و نیوێکە و کێشی نزیکەی هەشت تۆنە، شکا. بۆیە چەند گەڕەکێکی هەولێر، لەوانە گەڕەکەکانی شۆڕش لە شەقامی ٦٠ مەترییەوە تاوەکو رێگەی کەرکووک و شەقامی ١٢٠ مەتریی هەولێر و بەشێکی کەسنەزان، بێئاو بوون.  رۆژی شەممە ٢٣ - ١١ - ٢٠١٩ بۆریی سەرەکیی پرۆژەی ئاوی ئیفراز سێ لەنێوان رێگەی فڕۆکەخانەی نێودەوڵەتیی هەولێر - عەینکاوە شکا؛ بەهۆی شکانیەوە گەڕەکەکانی باکوور و رۆژهەڵاتی هەولێر وەکو هەولێری نوێ، حەسارۆک، راپەڕین، گوڵان و فەرمانبەران تاوەکو ئیسکان تووشی کێشەی کەمئاوی و بڕانی ئاو بوون.  پرۆژەی ئاوی ئیفراز سێ لە رۆژێکدا ٢٠٠ ملیۆن لیتر ئاو بۆ هەولێر دابیندەکات.