دوو تۆمەتبارەکە لەلایەن بەشی پۆلیسی نەهێشتنی تاوان - نووسینگەی رۆژهەڵات لە پۆلیسی هەولێر دەستگیرکراون و ناویان (ش. ع. ق.) و (ح. ع. ی.)ـە. بەپێی راگەیێندراوی پۆلیس، لە چەند گەڕەکێکی جیاوازی شاری هەولێر، بە ماتۆڕسکیل مۆبایلی زیرەکیان دزیوە و لە دەستی منداڵان رفاندوویانە.  ئەو دوو کەسە بە تۆمەتی دزینی ١١ مۆبایلی زیرەک دەستگیرکراون، دانیان بە تاوانەكەیاندا ناوە، "بۆیە پەڕاوی لێكۆڵینەوەیان بۆ رێكخراوە و بە بڕیاری دادوەر و بەپێی ماددە (٤٤٦) لە یاسای سزادان، راگیران و دراونەتە دادگە".  پۆلیسی هەولێر، هاونیشتمانییان ئاگادار دەكاتەوە، هەر كەسێك دزیی هاوشێوەی لێ كراوە و مۆبایل لە منداڵەكانی دزراوە، بە مەبەستی تۆماركردنی سكاڵا، سەردانی بەشی پۆلیسی نەهێشتنی تاوان - نووسینگەی رۆژهەڵات بكات.