مۆندیالی پێشوو کە لە رووسیا بەڕێوەچوو، هەڵبژاردەی ئازۆری دوای ٦٠ ساڵ، بۆ یەکەمجار نەگەیشتە مۆندیال، ئێستاش هەمان ترس بەرۆکی ئیتاڵییەکانی گرتووە پاشئەوەی نەیانتوانی لە کۆمەڵەی سێیەمی پاڵاوتنەکاندا پێشەنگی کۆمەڵەکەیان بگرن و ئەو شوێنەیان بۆ هەڵبژاردەی سویسرا چۆڵکرد.  ئیتاڵییەکان گەرچی بەجۆرێک لە ترسەوە لەو دوو یارییە دەڕوانن کە لە پاشکۆدا ماویانە، بەتایبەت لە ئەگەری بڕینی یاری یەکەمدا بەسەرکەوتوویی کە بەرامبەر مەسەدۆنیایە، ئەوکات دەکەونە بەرامبەر براوەی یاری نێوان پۆرتوگال و تورکیا و ئەوەش ئەرکێکی ئاسان نییە، بەڵام هاوکات ئەوان دڵیان بەوە خۆشە شکستی نەگەیشتنە مۆندیالی رابردوو، وانەی گەورەی بەوان داوە و لە نێوان هەردوو مۆندیالەکەشدا، ئەوان نازناوی یۆرۆیان بردووەتەوە.  رۆبێرتۆ مانچینی راهێنەری ئیتاڵیا، گەرچی لە یۆرۆ و پاڵاوتنەکانیدا تیپێکی هێرشبەرانەی تۆقێنەری دروستکردبوو، بەڵام ئێستا یەکێک لە کێشەکانی بریتین لە کەمبەرهەمیی هێرشبەرەکانی و لە کۆی هەشت یاری پاڵاوتن، تەنیا ١٣ گۆڵیان تۆمارکردووە.   ئەمجارە ئەوەی لە هەموو شت پێویستترە بۆ ئیتاڵیا، بردنەوەیە و بردنەوەش تەنیا لە رێگەی گۆڵ تۆمارکردنەوە بەدەست دێت.