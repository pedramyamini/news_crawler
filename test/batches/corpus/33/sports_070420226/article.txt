ئەمشەو لە یاریی چوونی قۆناخی هەشتی یۆرۆپالیگدا، یانەی بارسێلۆنا دەبێتە میوانی یانەی ئینتراخت فرانکفورتی ئەڵمانی و یارییەکە کاژێر ٢٢: ٠٠ بە کاتی باشووری کوردستان بەڕێوەدەچێت.  چاڤی هێرناندێز، راهێنەری یانەی بارسێلۆنا، لە کۆنگرەی رۆژنامەڤانی بەر لە یارییەکەدا قسەی بۆ رۆژنامەڤانان کرد و گوتی "بارسێلۆنا خاوەن راهێنەرێکی زۆر باشە، بە گەڕانەوەی چاڤی ئەو یانەیە وەک جارانی لێهاتووەتەوە، وەک ئەو سەردەمەی لەگەڵ پێپ گواردیۆلادا لە لوتکەدا بوو".  راهێنەری یانە ئەڵمانییەکە پەسنی یاریزانانی بارسێلۆناشی دا، بەتایبەتیش پێدری و گوتی "بارسێلۆنا کۆمەڵێک یاریزانی بەتوانای هەیە، کە بێگومان پێدری یەکێکە لە بەهرە باشەکانی تۆپی پێی ئیسپانیا، گۆڵێکی جوانی بەرامبەر سێڤییا تۆمارکرد و جارێکی دیکە دووپاتیکردەوە کە یاریزانێکی جیاوازە، ئاست و شێوازی یاریکردنی زۆر گونجاوە بۆ بارسێلۆنا".  لەبارەی تیپەکەی خۆیشەوە، ئۆلیڤەر گلاسنێر گوتی "پێدەچێت لەسەر ئاستی تاکدا لە دۆخێکی باشدا بین، هەموو یاریزانەکانم بۆ ئەم یارییە ئامادەن، تەنیا کریستۆڤ لینز نەبێت، ئەوانەی دیکە ئامادەن و تێڕوانینیان بۆ یارییەکە زۆر باشە".  راهێنەری یانەی ئینتراخت فرانکفورت، لە کۆتایی قسەکانیدا، گوتیشی "ئێمە هەموو یارییەکمان بە ئامانجی بردنەوە دەکەین، چونکە بەپەرۆشین بۆ سەرکەوتن".