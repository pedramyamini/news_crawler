رۆژنامەی زە سەنی بەریتانی رایگەیاند، کریستیانۆ رۆناڵدۆ بە هاوڕێکانی لە مانچێستەر یونایتد راگەیاندووە، لەگەڵ یانەکە بەردەوامدەبێت، دوای ئەوەی ئێریک تێن هاگ، داوایکرد لە یانەکە نەڕوات.  سەرچاوەیەکی نزیک لە مانچێستەر یونایتد دەڵێت " کەس لە مانچێستەر یونایتد هێندەی رۆناڵدۆ هەست بەبێهیوای ناکات، دوای ئەوەی سەرنەکەوتن بۆ خولی یانە پاڵەوانەکانی ئەوروپا، بەڵام لەگەڵ ئەوەشدا یاریزانەکە لە یانەکە ناڕوات و دەمێنێتەوە، بۆ ئەوەی هاوکاری یانەکە بکات، جارێکی دیکە بگەڕێنەوە بۆ چامپیۆنزلیگ و رکابەری لەسەر بردنەوەی نازناوەکانی وەرزی داهاتوو بکەن. "  بەپێی سەرچاوەکە رۆناڵدۆ بە هاوڕێکانی گوتووە " راهێنەری نوێ رای جیاوازی هەیە، من هەستێکی زەحمەتم نابێت و پەشیمان نیم لەگەڕانەوە بۆ ئۆڵدترافۆرد. "  لەلایەکی دیکەوە دەیڤد بێکهام، ئەستێرەی بەنێوبانگی ئینگلیزی و پێشووی مانچێستەر یونایتد رێنوێنی رۆناڵدۆ دەکات لە یانەکە بمێنێتەوە و دەڵێت " زۆر روونە کە رۆناڵدۆ لە ماوەی ١٥ ساڵی رابردوودا هاوشانی لیۆنێل مێسی باشترین یاریزانی جیهانە، هیوادارم ئەو لە مانچێستەر یونایتد بمێنێتەوە، چونکە ئەمە بۆ هاندەران زۆر گرنگە، بۆ منیش بەهەمان شێوە گرنگە، هەموومان دەزانین کە ئەم یانەیە لای ئەو چی دەگەیێنێت. "  دەیڤد بێکهام لەبەشێکی دیکەی قسەکانیدا کە بۆ سکای سپۆرت کردوویەتی  دەڵێت " ئێستاش رۆناڵدۆ دەتوانێت باشترین پێشکێشبکات، گۆڵ تۆماربکات و ئاسیست بکات، ئەمە ئەو کارەیە کە رۆناڵدۆ دەیکات، تەنانەت لەم تەمەنەشدا دەتوانێت بیکات. "  لە کۆتایی قسەکانیدا بێکهام گوتی " هیوادارم رۆناڵدۆ بۆ ساڵێک یان دوو ساڵی دیکە لە مانچێستەر یونایتد بەردەوامبێت. "