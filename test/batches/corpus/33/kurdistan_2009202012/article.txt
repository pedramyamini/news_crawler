لەیلا مەعرووف زادە، پەرستار و قوربانی کیمیابارانکردنی سەردەشتە دەڵێت "چووم بۆ نەخۆشخانەکە، هەمووان یەکتر دەناسن، ئەوانەی لەوێ بوون هەمووان ناسراون، هەموویان دانیشتووانی سەردەشت بوون، کەسوکاری یەکتربوون، کەسێک لەوێ هاواری کرد و گوتی لەیلا، بۆ خاتری خودا وەرە یارمەتیم بدە، ئەوان دەڕشانەوە، بەشێکیان جەستەیان سوور ببوو".  کیمیابارانکردنی سەردەشت لە ساڵی ١٩٨٧ یەکێکە لە لێکەوتەکانی جەنگی هەشت ساڵەی نێوان عێراق و ئێران، ئەو هێرشە گیانلەدەستدانی ١٣٢ دانیشتووی سەردەشتی لێکەوتەوە.  محەممەد ئەسەدپوور، قوربانییەکی دیکەی کیمیابارانکردنی سەردەشتە، دەڵێت "تاوەکو ئەمڕۆ هەندێک جار هەست بە گوشاری زۆر لەسەر سییەکانم و سنگم دەکەم، بەڕادەیەک شەوان ناتوانم بنووم، بنباڵم و بەشەکانی خوارەی جەستەم دەخوورێن، بەتایبەت لە وەرزی هاویندا، بەهۆی گەرما".  ساڵح عەزیزپوور، سەرۆکی کۆمەڵەی قوربانیانی سەردەشت رایدەگەیێنێت سەردەشت بەتەواوی سڤیل بوو، شەڕ و پێکدادان لەنێو شارەکەدا نەبوو، تەمەنی قوربانیان لە نێوان ٣ مانگ تاوەکو ٧٠ ساڵ بوو، هەموویان سڤیل بوون.  رۆژان قادری، سەرۆکی تۆڕی تەندروستی سەردەشت لەبارەی قوربانییانی رووداوەکە دەڵێت "زۆرینە لە دەستی وشکبوون و ئاوکردنی چاوەکان، هەوکردنی چاو و پێست، خوورانی پێست، رزانی پێست، هەناسەسواری و بە ئەستەم جووڵەکردن دەناڵێنن".  سەرباری زۆریی ژمارەی قوربانیان، کەچی كۆماری ئیسلامیی ئێران تەنیا ١٥٠٠ كەسی لە قوربانیانی کیمیابارانکردنی سەردەشت بە برینداری چەكی كیمیایی قبووڵكردووە، لە کاتێکدا ژمارەی بریندارەکان لەنێوان ٤٥٠٠ بۆ ٨٥٠٠ بریندارە.