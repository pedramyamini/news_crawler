بێکهام لە پانێلێکدا لە دەوحە قسەیکرد و گوتی " ئێستا تەمەنم ٤٦ ساڵە، بەڵام هەستدەکەم هێشتا دەتوانم پێڵاو لەپێ بکەم و لە مۆندیالدا یاری بکەم، هەستدەکەم توانای ئەوەم هەیە لە خولی ئینگلتەرا یان خولی ئیسپانیا یاری بکەم و هەرکاتێک بچمە نێو یاریگە دەمەوێت پێڵاو لەپێ بکەم و یاری بکەم. "  دەیڤد زیاتر لەبارەی مۆندیالەوە قسەیکرد و گوتی " یاریزانان و هاندەران مۆندیالی داهاتووی قەتەریان خۆشدەوێت و هاندەران لە قەتەر چێژ لە یارییەکان وەردەگرن، لە قەتەر خواردنی خۆش هەن، پێشوازییەکی گەرم لەلایەن خەڵکەوە هەیە و ئەو شتە جیاوازانەی لەوێ هەن لە پاڵ تۆپی پێدا چێژێکی زیاتر دەبەخشن. "  لەبارەی ئەوەی کێ بە رکابەری ئینگلتەرا دەزانێت بۆ بردنەوەی مۆندیال؟ بێکهام گوتی " کاتێک بیر لە مۆندیال دەکەیتەوە، ئۆتۆماتیکی دەبێت باس لە بەرازیل، ئەرجەنتین و فەرەنسا بکەیت، ئەمانە وڵاتی گەورەن و زۆر نازناویان بردووەتەوە، وڵاتێکی دیکەش کە چێژ لە یارییکردنی وەردەگرم دانیمارکە. "  ئەستێرەی پێشووی ئینگلتەرا باسی هاری کەین دەکات و دەڵێت " هاری کەین سەرکردە و گۆڵکاری ئێمەیە، بەهۆی ئەو ئاستەی پێشکێشیدەکات بۆ ئێمە زۆر گرنگە. "