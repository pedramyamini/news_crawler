عەبدوڵڵا وەرتی، ئەندامی مەکتەبی سیاسیی بزووتنەوەی ئیسلامی کوردستان بە تۆڕی میدیایی رووداوی راگەیاند، لیژنەی ئامادەکاری کۆنگرەی ١٢ی بزووتنەوەی ئیسلامی کوردستان دەستی بە ئامادەکارییەکان بۆ بەستنی کۆنگرە کردووە و مەترسییەکانی کۆرۆنا تۆزێک کەمببنەوە بە دڵنیاییەوە کۆنگرە دەبەستن و هەموو جومگە سەرەکییەکانی حیزبیش بەر گۆڕانکاریی دەکەون.  لەبارەی مەیلی رابەری گشتیی حیزبەکەشەوە بۆ خۆبەربژێرکردنەوە، عەبدوڵڵا وەرتی گوتی: "عیرفان عەبدولعەزیز، رابەری گشتیی بزووتنەوەی ئیسلامی بڕیاریداوە خۆی بۆ پۆستەکە بەربژێر نەکاتەوە و کۆنگرە کەسێکی دیکە هەڵدەبژێرێت".  بزووتنەوەی ئیسلامی لە کوردستان / عێراق، بزووتنەوەیەکی سیاسیی پەروەردەیی جیھادیی ئیسلامییە و لە سەر پێڕەوی ئەھلی سوننەت و جەماعەت کار دەکات بۆ چەسپاندنی فەرمانڕەوایی شەریعەتی ئیسلام و مافە ئیسلامییەکان لە کوردستاندا.  بزووتنەوەکە ساڵی ١٩٨٧ لە لایەن کۆمەڵێک پیاوی ئایینی بە سەرکردایەتی مەلا عوسمان عەبدولعەزیز لە ئێران راگەیێندرا. بزووتنەوەی ئیسلامی یەکەم حیزبی ئیسلامیی چەکدارە کە لە باشووری کوردستان راگەیێندراوە و تاوەکو ئێستاش ١١ کۆنگرەی بەستووە.