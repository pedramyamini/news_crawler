ئەمشەو لە یاریی کۆتایی ئاراستەی سێیەمی پاشکۆی پاڵاوتنەکانی ئەوروپا بۆ مۆندیالی ٢٠٢٢ ـی قەتەر، هەڵبژاردەی پۆرتوگال میوانداری هەڵبژاردەی مەسەدۆنیای باکوور دەبێتەوە، بۆ ئەوەی لەنێوانیاندا براوەی بلیتێکی مۆندیال دیاری بکرێت.  لە کۆنگرەی رۆژنامەڤانی بەر لە یارییەکەدا، بلاگویا میلێڤسکی، راهێنەری هەڵبژاردەی مەسەدۆنیای باکوور، قسەی بۆ رۆژنەماڤانان کرد و گوتی "ئێمە بۆ گەشت نەهاتووینەتە ئێرە، بۆ بردنەوە هاتووین".  ئەو لەبارەی یارییەکەوە زیاتر گوتی "نامەوێت بەدیاریکراوی باسی هیچ یاریزانێکی پۆرتوگال بکەم، چونکە ناچارم باسی زۆر یاریزانی ئەو هەڵبژاردەیە بکەم، ئێمە زۆر رێز لە دەستکەوتەکانی پۆرتوگال دەگرین، لەگەڵ ئەوەشدا ئێمە وەک گەشتیار نەهاتووینەتە ئێرە، بەڵکو هاتووین هەموو کۆششەکانمان بخەینەگەڕ و یارییەکە بیبەینەوە".  راهێنەری مەسەدۆنیای باکوور، لە بەردەوامی قسەکانیدا، گوتی "پێموایە کەس بڕوای بەوە نەبوو کە مەسەدۆنیا وەک وڵات و وەک هەڵبژاردەی نیشتیمانی دەگاتە ئەم ئاستە، بە بەراورد بە هەڵبژاردەکانی دیکەی نێو کۆمەڵەکەمان".  بلاگویا میلێڤسکی، دووپاتیشیکردەوە "ئێمە زۆر بچووکین، بۆیە کەس بڕوای نەدەکرد مەسەدۆنای دەگاتە ئەم ئاستە و دەتوانێت یاریی کۆتایی لە پاشکۆی پاڵاوتنەکانی مۆندیالدا دەکات، بۆیە ئەم دەرفەتە لەدەستنادەین، ئێمە لە دۆخێکی باشداین و پەیامەکەم ئەوەیە کە چێژ لە یارییەکە و لە یاریکردن بەرامبەر هەڵبژاردەیەکی گەورە وەربگرین".