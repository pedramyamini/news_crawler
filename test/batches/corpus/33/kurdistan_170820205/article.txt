رووداوەکە کاژێر ٠٧: ٢٠ خولەکی ئەمڕۆ دووشەممە ١٧ - ٠٨ - ٢٠٢٠ روویداوە، شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، ئەو کەسە ناوی (ب، ن، ح) تەمەنی ١٨ ساڵە و لە رەگەزی نێرە دانیشتووی شاری رانیەیە، لەکاتی پشکنین لە پزیشکی دادوەری دەرکەوتووە کە شوێنەواری پەت بە ملی ناوبراوەوە هەیە.  گوتەبێژی پۆلیسی راپەڕین دەڵێت "لەلایەن هێزە ئەمنییەکانەوە ناوبراو لە ناوپارکی دەروازەی شاری رانیە بە هەڵواسراوی لەژێر یەکێک لەئامێری یاریکردنەکان دۆزراوەتەوە و پاشانیش گەیەنراوەتە نەخۆشخانە و پزیشکی دادوەری رانیە. بۆ زانینی هۆکاری راستەقینەی رووداوەکە ئاخۆ ناوبراو خۆی هەڵواسیوە یاخود هەڵواسراوە لێکۆڵینەوە دەستیپێکردووە. "  تەرمی گەنجەکە بەڕێکراوە بۆ پزیشکی دادوەری سلێمانی "بەمەبەستی زانینی هۆکاری راستەقینەی مردنەکەی" پۆلیس مەلەفی لێکۆڵینەوەی بۆ رووداوەکە کردووەتەوە و لێکۆڵینەوەش لە رووداوەکە بەردەوامە.