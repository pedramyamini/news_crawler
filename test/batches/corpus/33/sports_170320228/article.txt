موحسین بایراک، ملیاردێرە کوردەکەی باکووری کوردستان، دوای ئەوەی رۆمان ئەبرامۆڤیچ بڕیارییدا یانەی چێڵسی بفرۆشێت، وەک رکابەرێکی بەهێز بۆ کڕینەوەی یانە ئینگلیزییەکە دەرکەوت و ئامادەیە پارەیەکی زۆریش بۆ بەدیهێنانی ئامانجەکەی خەرجبکات.  موحسین بایراک لە بووڵتەنی کاژێر ١٥: ٠٠ ـی تۆڕی میدیایی رووداودا بەشدارییکرد و گوتی " ٢٤ ـی شوبات گفتوگۆکانمان لەگەڵ رۆمان ئەبرامۆڤیچ دەستپێکرد کە هاوڕێی ئێمە، هێشتا بابەتەکە بەتەواوی لە میدیادا بڵاونەکرابووە کە یانەکە دەفرۆشێت ئێمە ئامادەیی خۆمان پێشاندا بۆ ئەوەی یانەکە بکڕینەوە، دوای ئەوە لە وڵاتەکانی دیکە کڕیاری ئەو یانەیە زیادبوون. "  بایراک بە تۆڕی میدیایی رووداوی گوتی " ئێمە جگە لە تورکیا لە ٥ بۆ ٧ وڵاتی گەورەدا کاردەکەین، ١٢ هەزار کرێکارمان هەیە، لە چوار بۆ پێنج بواری جیاوازدا و خانەوادەکەشم گەورەیە و داهاتێکی زۆرمان هەیە و کارێکی زۆرباشدەکەین، ئەمەش بووەتە هۆکاری ئەوەی کارەکانمان زۆرباشبن. "  لە وەڵامی پرسیارێکی پەیامنێری رووداودا کە بۆچی دەیەوێت چێڵسی بکرێت؟ موحسین بایراک گوتی " لە پێناو بەرەوپێشبردنی تورکیا و کارەکانی وەبەرهێنان دەمەوێت ئەو کارەبکەم، جگە لەوەش من خۆم هاندەری ئەو یانەیەم و ئەگەر ئەو یانەیە بکڕین کارەکانمان زۆر زیاتر بەرەو پێشەوە دەچێت و ناوبانگی ئێمەش زیاتر لە جیهاندا بڵاودەبێتەوە و زیاتر بەرەوپێشەوە دەچین. "  بایراک لە بەشێکی دیکەی قسەکانیدا گوتی " من زازام، من کوردم و لە تورکیا کاردەکەم، گەنجانی کورد با کاربکەن و کە ئەوەیان کرد دەبنە خاوەنی هەموو شتێک، ئێمە ٣٠ ساڵە هاتووین بۆ ئیستەنبووڵ و بۆ کارکردن هاتین، ئەم کارەی کە ئێستاش دەیکەین ئێمەی گەیاندووەتە ئاستێکی جیهانی. "  ئەگەر موحسین بایراک یانەکەی کڕیووە چی بۆ کورد دەکات و هیچ شتێکی کوردی بۆ یانەکە زیاددەکات؟ بایراک لە وەڵامدا گوتی " ئێمە بەشێوەیەکی بەرفراوان بە یاریزانی لاوی کورد و تورکیا دەدەین، لە جیهاندا کەسانی زۆرباش لەگەڵ ئێمە کاردەکەن و تا پێمانبکرێت کورد یان تورک دەخەینە سەرکار، کوردستانیش بۆ ئێمە گرنگییەکی زۆری هەیە. "  لە بارەی ئەوەی کە چەند پارە پێشکێشدەکات بۆ کڕینی یانەی چێڵسی؟ ملیاردێرە کوردەکە دەڵێت " کاتێک زانیان من دەمەوێت یانەکە بکڕم دۆناڵد ترەمپ و چەند ملیاردێرێکی دیکەی جیهان گوتیان ئێمەش دەمانەوێت بکڕین، لە ١٤ ـی ئاداردا رۆمان ئەبرامۆڤیچ کارەکانی لە بەریتانیا راگیرا، ئێمە بەفەرمی داوای کڕینی یانەکەمان کرد، ئەگەر ئەو شەوە دەستبەسەر سامانی ئەبرامۆڤیچدا نەگیرابا، رۆژی ١٤ ـی مانگ من دەبوومە خاوەنی یانەی چێڵسی، بەریتانیاش دەیەوێت یانەکە لەلایەن ئینگلیزەکان بمێنێتەوە. "  موحسین بایراک دەڵێت " ٢.٢ ملیار پاوەندی پێشکێشکردووە بۆ ئەوەی یانەی چێڵسی بکڕێتەوە، کارەکە ئێستا لەلای دەوڵەتە، بەڵام ئێمە میللەتێکی بەبەخت نین، لەکاتێکدا لەگەڵ ئەبرامۆڤیچ رێککەوتبووین، بەڵام ئێستا چۆن لەگەڵ حکومەتی بەریتانیا بگەینە رێککەوتن، بەڵام رۆژی چوارشەممە بەفەرمی دەستەوارەکەمان پێشکێشی حکومەتی بەریتانیا کردووە و داواکارییەکەمان قبوڵکراوە و هەفتەی داهاتوو گفتوگۆی لەبارەوە دەکرێت و پشتبەخوا یانەکە وەردەگرین. "  موحسین بایراک، سەرۆکی کۆمپانیای بنیاتنان و وەبەرهێنانی ئەی بی گرووپ هۆڵدینگی تورکییە، کە یەکێکە لە دەوڵەمەندترین سەرمایەدارەکانی تورکیا و خانەوادەکەی بە یەکێک لە گرنگترین و ناسراوترین خانەوادەکانی ئەو وڵاتە دادەنرێت، ئەو سەرۆکی هۆزی موتکییە، کە یەکێکە لە گەورەترین هۆزەکانی کوردانی باکووری کوردستان لە پارێزگای بەدلیسی باکووری کوردستان.