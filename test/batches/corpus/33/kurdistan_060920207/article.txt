هەڤاڵ ئەبوبەکر، پارێزگاری سلێمانی لەو نووسراوەدا کە ئەمڕۆ ٦ - ٩ - ٢٠٢٠ دەرچووە و ئاراستەی هەموو یەکە کارگێڕی و بەڕێوەبەرایەتییە گشتییەکان و فەرمانگەکانی سنووری پارێزگای سلێمانی کراوە، سەبارەت بە کاتی دەوامکردن، لە خاڵی یەکەمدا جەختدەکاتەوە کە هەفتانە لە رۆژی یەکشەممە تاوەکو پێنجشەممە دەوامی فەرمی دەبێت.  نووسراوەکە سێ خاڵە و لە خاڵی دووەمدا پارێزگاری سلێمانی روونیکردووەتەوە، کە دەسەڵاتیان داوەتە سەرۆکی یەکە کارگێڕییەکان، بەڕێوەبەرە گشتییەکان و بەڕێوەبەری دامودەزگاکان:  - پاڵپشت بە وەزارەتە پەیوەندیدارەکانی خۆیان پابەندی کاژێری دەوامکردنی رۆژانە بن.  - رێژەی دەوامکردنی فەرمانبەران بەپێی پێویستی فەرمانگەکان و بەپێی ژمارەی میلاکەکانیان بەشێوەی نۆرە (تناوب) دەبێت، بەمەرجێک نەبێتە هۆی وەستانی کاری فەرمانگەکان و دواکەوتنی مامەڵەی رۆژانەی هاووڵاتنیان.  لە خاڵی سیێەمی نووسراوەکەی پارێزگاری سلێمانیدا ئەوەش هاتووە، کە دەوامکردن لە هەموو فەرمانگەکاندا بە رەچاوکردن و پابەندبوون بە رێکارە تەندروستی و خۆپارێزییەکانی پەتای کۆرۆناوە دەبێت.     رۆژی پێنجشەممە ٢٠٢٠/٠٩/٠٣ حکومەتی هەرێمی کوردستان راگەیێندراوێکی بڵاوکردەوە و رایگەیاند، دەوامی فەرمانبەرانی حکومەت لە رۆژی یەکشەممەوە تاوەکو پێنجشەممە لە کاژێر ٠٨: ٠٠ ـی بەیانی تاوەکو ٠٣: ٠٠ ـی دوای نیوەڕۆ بەردەوام دەبێت و لەکاتی دەوامیش دەبێت پابەندبن بە رێنماییە تەندروستییەکان.