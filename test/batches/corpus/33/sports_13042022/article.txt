لە یاریی گەڕانەوەی قۆناخی هەشتی چامپیۆنزلیگدا، ڤیاریال لەسەر یاریگەی ئالیانز ئەرێنا بووە میوانی بایرن میونشن و بە ئەنجامی ١ - ١ لەگەڵیدا یەکسانبوو، و بە کۆی ئەنجامی هەردوو یارییەکە بلیتی چوارگۆشەی زێڕینی بەدەستهێنا، کە لە یاریی چووندا بە گۆڵێکی بێبەرامبەر سەرکەتنی بەسەر یانە باڤارییەکەدا بەدەستهێنابوو.  یارییەکە بە گۆشاری ئەڵمانییەکان و بە بەرگری ئیسپانییەکان دەستیپێکرد و بە درێژایی ٤٥ خولەکی نیوەی یەکەمدا، کوڕانی ئونای ئێمری توانیان خۆڕاگربن و نەهێڵن کوڕانی ناگێلسمان هیچ گۆڵێک بکەن.  نیوەی دووەم بە هەمان سیناریۆ دەستیپێکرد، بەڵام رۆبێرت لیڤاندۆڤسکی لە دوای ٧ خەلەک لە دەستپێکردنی گێمی دووەم سوودی لە هەڵەیەکی بەرگریکارانی ڤیاریال وەرگرت و گۆڵی یەکەمی بۆ بایرن تۆمارکرد.  دوای ئەو گۆڵە باڤارییەکان سووربوون لەسەر تۆمارکردنی گۆڵی دووەم بۆ ئەوەی بیانگەینێتە قۆناخی پێشکۆتایی، بەڵام پێچەوانەی ئەوە روویدا، کاتێک ساموێل چۆکوێزی هێرشبەری نایجیری لە هێرشێکی هەڵگەڕاوەدا توانی تۆڕی مانوێل نویەر بهەژێنێت.  یارییەکە ١ - ١ کۆتاییهات و بلیتە زێڕینەکە بەر ڤیاریال کەوت و باڤارییەکانیش بێئومێد لە ماڵەوە دانیشتن.