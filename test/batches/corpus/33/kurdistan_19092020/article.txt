بەشێک لە هاونیشتمانیانی هەولێر لە گەڕەکە جیاوازەکانەوە پەیوەندی بە رووداوەوە دەکەن و دەڵێن، بێئاون. ئاری ئەحمەد، بەڕێوەبەری ئاوی هەولێر بە تۆڕی میدیایی رووداوی  راگەیاند، دوای چاکكردنەوەی بۆری ئاوی ئیفرازی سێ كە بەهۆی  كاركردن لە رێگەی هەولێر - گۆپاڵەوە شكابوو، ئاو بۆ سەرجەم  گەڕەكەكان دەگەڕێتەوە. گوتیشی "شەوی رابردوو ٩٥ % ـی كێشەی ئاو  چارەسەربوو، ئەمڕۆش ئاو دەگاتەوە سەرجەم گەڕەکەكان؛ واتە ١٠٠ %  كێشەكە چارەسەر دەبێت".   بەڕێوەبەری ئاوی هەولێر باسی لەوەشكرد، كێشەیەكی دیكەیان ئەوەیە  تاوەكو ئێستا بەشێك لە هاوبەشەكانی ئاو لە هەولێر كە نزیكەی ٣٥ %  هاوبەشانی ئاون پێوەری ئاویان نییە و ئەوەش وا دەكات كە  ئاوێكی زۆر بەفیڕۆ بدرێت. بۆ ئەو مەبەستە "لەم مانگەوە هەر كەسێك پێوەری  ئاوی نەبەستبێت مانگانە ١٠٠ هەزار دیناری وەک كرێی ئاو لێوەردەگیرێت".    لە شاری هەولێر ٢٤٨ هەزار هاوبەشی ئاو هەیە و لەو ژمارەیە تەنیا   ١٦٨ هەزاریان پێوەری ئاویان هەیە.   رۆژی ١٤ - ٨ - ٢٠٢٠ بۆریی ئاوی ئیفراز سێ کە قەبارەکەی مەتر و نیوێکە و کێشی نزیکەی ٨ تۆنە شکا، بۆیە چەند گەڕەکێکی هەولێر لەوانە گەڕەکەکانی شۆڕش واتە لە شەقامی ٦٠ مەترییەوە تاوەکو رێگەی کەرکووک و شەقامی ١٢٠ مەتریی هەولێر و بەشێکی کەسنەزانن بێ ئاو بوون.  پرۆژەی ئاوی ئیفرازی سێ لە رۆژێکدا ٢٠٠ ملیۆن لیتر ئاو بۆ هەولێر دابیندەکات.