جۆتکار میرزا، خوێندکارە و دەڵێت، "لە خولەکاندا خوێندکار کەمترن و مامۆستا گوێیان لێدەگرێت و شتیان بۆ دووبارە دەکاتەوە، بەڵام لە قوتابخانەدا پێڕاناگات".  جوودی حسۆ، خوێندکارێکی دیکەیە و دەڵێت، "دەچمە قوتابخانەی کوردی و لە ئەکادیمیا بە عەرەبی دەخوێنم بۆ ئەوەی زیاتر فێرببم و ٢٠٠ هەزار لیرە دەدەمە پەیمانگە".  لە رۆژئاوای کوردستان دوو سیستەمی پەروەردە هەیە: هی حکومەتی سووریا بە زمانی عەرەبی کە لەبەر زۆریی ژمارەی خوێندکاران و کەمیی مووچە مامۆستاکان گرنگی بە خوێندکاران نادەن و، هی بەڕێوەبەرایەتیی خۆسەر بە زمانی کوردی کە تاوەکو ئێستا هیچ لایەنێک دانی پێدا نەناوە.  معەممەد ساڵح عەبدۆ، هاوسەرۆکی دەستەی پەروەردە لە بەڕێوەبەرایەتیی خۆسەر بە تۆڕی میدیایی رووداوی راگەیاند، "پێویست بە خولەکان ناکات و پەیمانگەکان لەلایەنی زانستییەوە راست نین".  لە جزیرەی رۆژئاوای کوردستان دوو هەزار و ١٠٧ قوتابخانە لەژێر دەسەلاتی بەڕێوەبەرایەتیی خۆسەردان و تەنیا ١٧٩ قوتابخانە لەژێر دەسەڵاتی حکومەتی سووریادان و ٤٠ % ـی خوێندکاران دەچنە قوتابخانەکانی حکومەت.