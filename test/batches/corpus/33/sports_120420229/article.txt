راهێنەرە هۆڵەندییەکە، هەفتەی رابردوو رایگەیاند ماوەیەکی زۆرە تووشی شێرپەنجەی پرۆستات بووە، بەڵام نەیویستووە بە یاریزانەکانی بڵێت، بۆ ئەوەی کار نەکاتە سەر ئاست و ئەنجامەکانی هەڵبژاردەی هۆڵەندا بۆ ئەوەی کاریگەری لەسەر رێگەی ئەوان بۆ گەیشتن بە مۆندیال دروست نەکات.  لە نوێترین هەڤپەیڤینیدا ڤان خال دەڵێت " من بەهەموو شتێکدا تێپەڕیم، ٢٥ جار چارەسەری تیشکم وەرگرت، دواتر دەبووایە ٥ بۆ ٦ مانگ چاوەڕێ بکەم بۆ ئەوەی بزانم چارەسەرەکە سەرکەوتوو دەبێت یان نا، بەڵێ بەکردەیی سەرکەوتوو بوو. "  راهێنەری هەڵبژاردەی هۆڵەندا لەکاتی ئاشکراکردنی نەخۆشییەکەی کاردانەوەی زۆری لە جیهاندا دروستکرد، هەڵبژاردەی هۆڵەندا، هەڵبژاردەی ئەڵمانیا، یانەکانی بایرن میونشن، بارسێلۆنا، ریال مەدرید و چەندین ئەستێرە لەسەر ئاستی جیهان هاوسۆزیان بۆ راهێنەرەکە دووپاتکردەوە و لە رێگەی پەیامی جیاوازەوە پاڵپشتیان بۆ لویس راگەیاند.  هەڵبژاردەی هۆڵەندا گەیشتووەتە مۆندیالی ٢٠٢٢ ـی قەتەر، پێشتر ڤان خال گوتی " سوورم لەسەر ئەوەی لە مۆندیالدا لەگەڵ هەڵبژاردەکە بم و ئامانجی ئێمە بەدەستهێنانی ئەنجامێکی باش و بردنەوەی نازناوی مۆندیالە. "  مانگی حوزەیرانی داهاتوو رکابەرییەکانی نەیشنسلیگ دەستپێدەکات، هۆڵەندا بەرامبەر بەلجیکا، وێلز و پۆڵەندا یارییدەکات و لویس ڤان خال سەرکردایەتی پێکهاتەی پرتەقاڵییەکان دەکات.