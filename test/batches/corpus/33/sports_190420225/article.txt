ئەمشەو کاژێر ٢٢: ٠٠ بە کاتی باشووری کوردستان، لە یارییەکی دواخراوی گەڕی ٣٠ ـی پرێمەرلیگدا، یانەی لیڤەرپوول لەسەر یاریگەی ئانفێڵد میوانداری یانەی مانچێستەر یونایتد دەکات.  رالف رانگنیک، راهێنەری یانەی مانچێستەر یونایتد، لە کۆنگرەی رۆژنامەڤانی بەر لە یارییەکەدا، دووپاتیکردەوە کە ئەوان دەتوانن لە لیڤەرپوول ببەنەوە و گوتی "بەگوێرەی ئەنجامەکانی هەفتەی رابردوومان هێشتا لە رکابەریداین لەسەر چوار پلەکانی یەکەم، بۆیە لەپێناو مانەوە لەم رکابەریەدا پێویستە هەموو یارییەکانمان ببەینەوە، سەرەتاش لەم یارییەوە دەستپێبکەین".  راهێنەرە ئەڵمانییەکەی یانەی شەیتانە سوورەکان، زیاتر گوتی "ئێمە دەزانین کە ئەگەر ئاستمان باشتر بکەین و بە ئاستێکی بەرز یاری بکەین، هێشتا دەرفەتی ئەوەمان هەیە لەم یارییەدا ٣ خاڵ لە لیڤەرپوول وەربگرین، بۆیە لەو یارییەدا ئەوە ئامانجمان دەبێت".  ئەو گوتیشی "پێویستیمان بەوەیە هاوسەنگی نێوان هێڵەکانمان بپارێزین، دەبێت لە کاتی بەرگریدا لە باشترین ئاستماندا بین و لە هێرشبردینش مەترسی بخەینە سەر گۆڵەکەیان".  سەبارەت بە بوونی تین هاگ بە راهێنەری مانچێستەر یونایتد؟ رانگنیک گوتی "هیچ شتێک لەو بارەیەوە نازانم، ئەوە پەیوەندی بە یانە و کارگێڕییەکەیەوە هەیە، ئەگەر شتێک هەبێت بۆ راگەیاندن یانەکە راستەوخۆ رایدەگەینێت".  سەبارەت بە برۆنۆ فێرناندێزیش، کە تووشی رووداوی هاتووچۆ بووبوو، رالف گوتی "ئەو دوای رووداوەکە مەشقەکانی کردووە، هیچ ئازاری پێنەگەیشتووە و بۆ یارییەکە ئامادە دەبێت".