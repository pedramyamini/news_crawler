حەسەن زەوادی، ئەمینداری گشتیی لیژنەی باڵای پڕۆژەکان و کلتوور، کە لایەنی بەرپرسە لە جێبەجێکردنی پڕۆژەکانی تایبەت بە پاڵەوانێتیی جامی جیهانی ٢٠٢٢ لە قەتەر، دووپاتیکردەوە کە میوانداریکردنی مێژوویی مۆندیال لە لایەن قەتەرەوە، دەرفەتێکی باش دەڕەخسێنێت، بۆ ئەوەی ئاستی هاوکاری و هەماهەنگیی نێوان وڵاتە بەشداربووەکانی مۆندیال بەرفراوانتر بکات و گەل و نەتەوەکان لە یەکدی نزیکبکاتەوە.  ئەمینداری گشتیی لیژنەی باڵای پڕۆژەکان و کلتوور لە چالاکییەکی تایبەتدا کە بۆ نوێنەری شاندە دیبلۆماسییەکان رێکخرابوو، ئەم قسانەی کرد و بە تێروتەسەڵی باسی ئامادەکارییەکانی وڵاتەکەی بۆ مۆندیال کرد، کە بڕیارە لە ماوەی نێوان ٢١ ـی مانگی ١١ تاوەکو ١٨ ـی مانگی ١٢ ـی ئەمساڵ لە دەوحە بەڕێوەبچێت.  زوادی لە کاتی قسەکردن بۆ نوێنەری شاندە دیبلۆماسییەکانی ٦٠ وڵات، گوتی "ئەم مۆندیالە جیاوازە، کە جاری یەکەمە لە نیشتیمانی عەرەبی و ناوچەکە دەکرێت، دەبێتە مینبەرێکی باش بۆ زیاتر ناساندنی نیشتیمانی عەرەب و قەتەر بە جیهان، هەروەها بۆ رەخساندنی دەرفەتی ئەوە بۆ جیهان بۆ ئەوەی بە تەواوی لە مانای راستەقینەی میوانداری لای  و عەرەب و قەتەرییەکان تێبگەن".  لەو چالاکییەدا، ئەندازیار یاسر جەمال، بەڕێوەبەری گشتیی لیژنەی باڵای پڕۆژەکان و کلتوور بەشداری کرد و وتارێکی پێشکێشی ئامادەبووان کرد، کە تێیدا گوتی "لە ماوەی ١١ ساڵی رابردوودا قەتەر بە بەردەوامی کاریکردووە بۆ دروستکردن و ئامادەکردنی ٨ یاریگەی مۆندیالی و شوێنەکانی مەشقی هەڵبژاردەکان، وەک ئامادەکارییەک بۆ رێکخستن و میوانداریکردنی مۆندیالێکی سەرسوڕهێنەر".  جەمال دووپاتیکردەوە کە قەتەر هەموو شتێکی کردووە لەپێناو ئەوەی مۆندیالێکی سەرکەوتوو پێشکێش بکات و گوتیشی "هەموو ئاسانکارییەکانیش کراون بۆ ئەوەی یاریزانان و هاندەران ئاسوودە بن، لە میترۆی نوێ، رێگا خێراکان و پاسی کارەبایی".