ئەگەر ئەو رۆژانی داهاتوو پاش چەندین کاژێر لە کارکردنی تاقەتپڕووکێن لە ستامفۆردبریج، ئێوارە گەڕایەوە ماڵەوە، نە هاوژینەکەی دەرگای لێدەکاتەوە و نە کچەکانی ورد ورد بەڕاکردن بەرەو پیری دەچن. ئەوە چیرۆکی ئەو پیاوە رووخۆشە ئەڵمانییە لێهاتووەیە کە ساڵانێکە هەمووان ئیرەیی بەتواناکانی و بەژیانە ئارامەکەی دەبەن، بەڵام ئەو خۆشییەکانی ژیانی لە ماوەی رابردوودا، وەک داشەکانی دۆمینە یەک بەدوای یەکدا کەوتن.  وێنەکە دڵخۆشکەرە، رووداوەکە ١٠ مانگ بەر لە ئێستایە، لەنێو یاریگەی پۆرتۆ دو دراگاو، چێڵسی یاری کۆتایی چامپیۆنزلیگ لە مانچێستەر سیتی دەباتەوە، خانمێک بەرەو لای هاوژینەکەی رادەکات و بەدڵخۆشییەوە لە ئامێزی دەگرێت. ئەو دوو هاوژینە، تۆماس توخێل و سیسی هاوژینیەتی. بەڵام ئەمەیان وێنەیەکی دیکەیە، دڵتووندکەر، چێڵسی بەرامبەر برینتفۆرد بە ٤ گۆڵ بەرامبەر گۆڵێک دەدۆڕێ، دوێنێ ئێوارە، کاتێکی کەم بەسەر دۆڕانەکەدا تێدەپەڕێت و ئەو دووانە جیابوونەوەیان لەیەکدی رادەگەیێنن.  رووداوەکە دەبێتە لاپەڕەیەکی دیکەی دراما ناخۆشەکانی ژیانی توخێل لەمساڵدا. لاپەڕەکان بەدابەزینی ئاستی چێڵسی و لەدەستدانی خاڵەکان دەستپێدەکەن، دەگەنە وێستگەی تەقینەوەی جەنگی نێوان رووسیا و ئۆکراینا، توخیل و یانەکەی و هاوژینەکەی هەزاران کیلۆمەتر لە گۆڕەپانی شەڕەکەوە دوورن، بەڵام تارماییەکەی بەرۆکیان دەگرێت و حکومەتی بەریتانیا چێڵسی لە هەموو داهاتێک بێبەشدەکات و وشکی دەکاتەوە، تۆخێل لەبری باسکردن لە شێوازی یاریکردنی تیپەکەی، دەکەوێتە باسکردن لەوەی لە یانەکەدا پارە نییە بۆ کڕینی بەنزین بۆ پاسی گواستنەوەی یاریزانان.  رووداوەکان خێراتر دەبن، لەناکاو هەواڵی جیابوونەوە سەرهەڵدەدات، چێڵسی دەدۆڕێت و کەس بیانوویەکی راستەقینەی بۆ دۆڕانەکە پێ نییە، تۆخیل و سیسی جیادەبنەوە و کەس نازانێ پێشتر چی روویداوە، تەنیا ئەوە نەبێت نزیکەکانی ماڵباتەکە دەڵێن، هەموو رێگەکان لە نێوان ئەو دووانەدا بەبنبەست گەیشتن ئیدی کاتی دەستلێکبەردانە.  سیستی هاوژینێکی ئاسایی نەبوو بۆ توخێل، ئەو هەمیشە پایەیەک بوو لە پشتی هاوژینەکەیەوە، دڵخۆشی دەدایە و کەشی ئارامی بۆ سەرکەوتن بۆ دەڕەخساند، هانی دەدا و پشتگیری دەکرد و دەبوو هاوبەشی سەرکەوتنەکانی، بەڵام ئێستا ئەوانە هەموو بوونە رابردوو. پاش ١٣ ساڵ هاوژینی و دوو کچۆڵە، ئیدی ئێستا توخێل دەبێ بەتەنیا رووبەڕووی ئاڵنگارییەکانی ژیانی ببێتەوە، ئاڵنگارییەکانی گەیاندنەوەی چێڵسی بەلووتکە و پەڕاندنەوەی یانەکەی بەرەو قۆناخی داهاتووی چامپیۆنزلیگ، لە بەرامبەر تیپێکدا گەرچی باش یاری ناکات، بەڵام هێندەی ساڵەکانی تەمەنی هاوسەرگیری توخێل، نازناوی پاڵەوانیەتییەکەی بەدەستهێناوە.