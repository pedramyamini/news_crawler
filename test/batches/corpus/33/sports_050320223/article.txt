ئەلیکساندەر زیچینکۆ و ئاندرێ یارمۆلینکۆ داوای بەرگرییان لە بەرامبەر هێرشی رووسیا کرد. ئەو یاریزانە ئۆکراینییانەی لە خولەکانی ئەوروپا یاریدەکەن، پێکەوە ٥٠٠ هەزار یۆرۆیان بۆ هاوکاریی سوپای وڵاتەکەیان لە جەنگەکەدا تەرخانکرد.  جەنگ هات و ئارامییەکانی لەنێوبرد، جەنگ هات و رۆژە جوانەکانی ژیانی کردە رابردوو. بۆ ئێستا ئەوە دەنگی فیشەک و تەقینەوە گەورەکانن یاریگەکان و سەرپای ئۆکراینایان تەنیووە. ئەو هاندەرانەی بۆ سەرکەوتنە وەرزشییەکان ئاهەنگیان دەگێڕا، ئێستا لە ژێرزەمین و پەناگەکاندا بەترسەوە گوێ بۆ دەنگی دوایین تەقینەوەکان و دوایین ئەو فیشەکان هەڵدەخەن، کە جەستەی هاووڵاتییەکی وڵاتەکەیان دەپێکێت و ژیانی لێدەستێنێتەوە.  کە ئێوە نەهێڵن وەرزش بکەین، ئێمە ناهێڵین بەئاسانی داگیرمان بکەن، ئەمە لەوانەیە گونجاوترین دروشمی وەرزشڤانە ئۆکراینییەکان بێت لە رۆژانی شەڕدا.  پێشەنگی وەرزشڤانە ئۆکراینییە چەکهەڵگرتووەکان، ڤیتالی کلیچکۆی بۆکسێنەری پێشوو بوو. ئەو کە پێشتر پارێزگاری شاری کیێڤی پایتەختبوو، بووە پێشەنگی ئەو جەنگاوەرانەی هێڵەکانی بەرگرییان لە شارە ٣ ملیۆن مرۆڤییەکە داڕشت، ئەو بەرگی سەربازیی پۆشی، دەڵێ، بەردەوام مەشقی سەربازی دەکەم، وەک ئەفسەرێکی دێرین خۆم بەبەرپرسی بەرگری شارەکە دەزانم، دەتوانم بڵێم باش فێری تەقەکردن بووم.  ڤیتالی لە بەرەی بەرگریدا تەنیا نییە، ڤلادیمێری برای زۆر نزیک لەوەوە هەمان هەنگاو دەنێت. ڤیتالی کە پاڵەوانی پێشووی بۆکسێنە، پەیوەندی بە سوپای یەدەگی وڵاتەوە کرد، چووە ریزی بەرگریکەران لە ناوچەی بیلگۆردۆ - دنیسترۆڤسکی لە نزیک شاری ئۆدیسا.  بۆکسێنەرێکی دیکە ئەلیکساندەر ئۆسیکی پاڵەوانی کێشی سووکە، ئەو بە چەکێکی سەرشانییەوە دەرکەوت و چووە نێو سەنگەرەکانی بەرگریکردن لە پایتەخت.  ئۆسیکی دەڵێ نامەوێ کەس بکوژم، بەڵام کە هاتنە سەر شارەکەم ناچارم بەرگری لە خۆشەویستانم بکەم.  ڤاسیل لۆماچینکۆی بۆکسێنەر و پاڵەوانی جیهان، بەهەمان شێوە گەڕایەوە وڵاتەکەی بۆ پەیوەندیکردن بە سوپا و بەشداریکردن لە شەڕی بەرگریدا.  لۆماچینکۆی تەمەن ٣٤ ساڵان، لە سەرەتای هێرشی رووسیادا بۆ سەر وڵاتەکەی، روویکردە یۆنان، بەڵام بەڕێگەیەکی سەختدا خۆی گەیاندەوە ئۆکراینا و چووە نێو سوپای وڵاتەکەی.  لۆماچینکۆ بەرگی سەربازیی پۆشی و رایگەیاند، هاوکارە بۆ دروستکردنی بەتالیۆنی بیلگۆردۆ دنیستەر لە وڵاتەکەیدا و ئامادەی شەڕکردنە پاشئەوەی خێزانەکەی بەسەلامەتی گەیاندووەتە دەرەوەی وڵات.  تێنسزانەکان بەشێکی دیکە لە سیمبولە وەرزشییەکانی بەرگریکردنن لە ئۆکراینا، سێرگی ستاخۆڤسکی، پەیامێکی لە تویتەرەوە بڵاوکردەوە، بەدەم گریانەوە گوتی، من ئەزموونی سەربازیم نییە، بەڵام دەزانم دەمانچە بەکاربهێنم، هیوادارم ناچارنەبم بەبەکارهێنانی.  ئیلینا سڤیۆلینای خانمە تێنسزان، لە کاتی رووبەڕووبوونەوەی ئاناستاسیا بۆتاپۆڤای رووسی، تیشێرتێکی زەرد و تەنوورەیەکی شینی هاوشێوەی ئاڵای وڵاتەکەی پۆشی، ئەو یارییەکەی لە هاوتا رووسییەکەی بردەوە، لە کاتێکدا جەماوەر ئەویان چەپڵەباران دەکرد، گوتی، سەرجەم پاداشتی بردنەوەکانم دەکەمە دیاری بۆ سوپای وڵاتەکەم.  یاریزانانی گۆڕەپان و مەیدانیش لەسەر هەمان رێچکە هەنگاو دەنێن، سێرگی پۆبکا، ئەفسانەی بازدان بەدارتیرە و سەرۆکی لیژنەی ئۆڵۆمپی ئۆکراینا، لە پەیامێکدا گوتی، دەبێ جەنگ راوەستێ، دەبێ مرۆڤایەتی باڵادەست بێت.  وەرزشوانە ئۆکراینییەکان بەپارە، بەهەڵوێستی توند و بەپەیامی توند، سەرکۆنەی رووداوەکانی وڵاتەکەیان دەکەن، بەڵام دیمیترۆ پیدرۆچینی، پاڵەوانی پێشبڕکێکانی راکردن لە ساڵی ٢٠١٩، لە سۆشیال میدیا وێنەیەکی خۆی بەجلێکی سەربازییەوە لە شاری چێرنۆبڵەوە بڵاوکردەوە و گوتی شانازم بەوەی بوومە ئەندامی سوپای نیشتمانی.  جەنگی رووسیا کە رۆژانە رۆحی دەیان ئۆکرانی دەچنێتەوە، جیاکاری لە نێوان وەرزشڤانان و کەسانی ئاسایی، منداڵ و گەورەدا ناکات، تائێستا سەرچاوە فەرمییەکانی ئۆکراینا گیانلەدەستدانی سێ وەرزشوانی وڵاتەکەیان راگەیاندووە، کە دوویان یاریزانی تۆپی پێ بوون و لە نێو ئەو سێ وەرزشوانە کوژراوەدا، دوو وەرزشڤانیان لە کاتی شەڕی رووبەڕووی سوپای رووسیادا کوژراون.