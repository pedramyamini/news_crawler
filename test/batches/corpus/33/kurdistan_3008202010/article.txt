فەهیم عەبدوڵڵا، سەرۆکی ئەنجوومەنی پارێزگای دهۆک لە کاتی بەشداریکردنی لە بوڵتەنی کاژێر ١٣: ٠٠ی رووداودا رایگەیاند دەمێکە هیچ گۆڕانکارییەک لە پۆستە ئیدارییەکانی پارێزگای دهۆک نەکرابوو، ساڵی رابردوو  بیر لە گۆڕینی ژمارەیەک بەڕێوەبەری گشتی لە پارێزگای دهۆک کرایەوە، کاریشی لەسەر کرا، بەڵام کۆڕۆنا ئاستەنگی بۆ ئەو گۆڕانکارییە دروستکرد.  ئەمڕۆ یەکشەممە ئەنجوومەنی پارێزگای دهۆک بۆ دەنگدان لەسەر جێگرێکی پارێزگاری دهۆک کۆبووەوە، کە سێ کەس سیڤییان پێشکەش کردبوو، پۆستەکەش درایە کریستیانێکی پارێزگاکە.  فەهیم عەبدوڵڵا دەڵێت: "مەسیحییەکانی سنووری پارێزگای دهۆک پێکهاتەیەکی کاریگەر و رەسەنن. جێی خۆشحاڵی هەموومانە بۆ ئەوەی بەشدارییەکی کارایان لە بەڕێوەبردنی ئیدارەی خۆجێی پارێزگای دهۆک هەبێت".  بە گوتەی سەرۆکی ئەنجوومەنی پارێزگای دهۆک ئەمە دوایین گۆڕانکاریی ئیداری نابێت و هەر ئەم هەفتەیە ژمارەیەک گۆڕانکاریی دیکە دەکرێن و سێشەممەی داهاتووش ئەنجوومەن بۆ دەنگدان لەسەر شەش بەڕێوەبەری گشتی کۆدەبێتەوە.  فەهیم عەبدوڵڵا ناوی ئەو بەڕێوەبەرایەتییە گشتیانەی ئاشکراکرد کە بەڕێوەبەرەکانیان دەگۆڕدرێن و گوتی: "هەر ٦ بەڕێوەبەرە گشتییەکە لەسەر پشکی پارتی دیموکراتی کوردستانن، کە بریتین لە بەڕێوەبەرایەتییەکانی کشتوکاڵ، کارەبا، تەندروستی، ئەوقاف، رۆشنبیرین، بەڵام شەشەمیانم لەبیر نەماوە".  ژمارەیەک لە بەڕێوەبەرە گشتییەکانی سنووری پارێزگای دهۆک بە دەست یەکگرتووی ئیسلامین کە لەو کاتەی ئەو پۆستانەیان وەرگرتووە، گۆڕانکارییان تێدا نەکراوە. فەهیم عەبدوڵڵا دەڵێت: "پۆستەکانی یەکگرتووی ئیسلامی ئەمڕۆ بوونەتە بابەتی رۆژ و جێگەی پرسیار، ئەگەر بەردەوامبن پێویستە گۆڕانکاری لەوانیشدا بکرێت، هەرچەند ئەمە پشکی ئەوانە و پێویستە ئەوانیش بڕیار بدەن و هاوئاهەنگیش لەگەڵ لایەنە بەرپرسیارەکان بکەن".  سەبارەت بە ناوی بەربژێرەکان، فەهیم عەبدوڵڵا گوتی: "وەکو ناو جارێ زووە باسی ناوەکان بکەین، چونکە زۆرجار پێش ئەوەی رێکارەکان بگیرێنەبەر، گەلێک قسە و کاردانەوەی لێدەکەوێتەوە. بەڵام هەموو ئەو کەسانەی بەربژێرکراون بۆ ئەو پۆستانە کەسانی پسپۆر و تایبەتمەندن، وەکو دەڵێن ئەهلی کارەکەن. هیوادارین بتوانن لە ئاست بەرپرسیاریێتی خۆیاندا بن و خزمەتی خەڵکی پارێزگای دهۆک بکەن".  جیا لە پێکهاتەی کریستیان لە دهۆک، کە پۆستی جێگری پارێزگار بەو پێکهاتەیە دەدرێت، پێکهاتەی ئێزدیش هەن. سەبارەت بە پێدانی پۆست بە ئێزدییەکان، سەرۆکی ئەنجوومەنی پارێزگای دهۆک گوتی: "بێگومان بیر لەو بیرۆکەیە کراوەتەوە، پۆستێکی گرنگیش لەنێو ئەو پۆستانەدا بۆ برا ئێزدییەکان تەرخانکراوە".  لە بارەی ئەو پۆستەی دەدرێتە ئێزدییەکان، سەرۆکی ئەنجوومەنی پارێزگای دهۆک گوتی: "پێموابێت پۆستی بەڕێوەبەری گشتیی گەشتوگوزار بۆ برا ئێزدییەکان دەبێت".