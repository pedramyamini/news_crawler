چین کۆمەڵێک مەدالیای دیکەی خستە سەر هەژماری خۆی لە پاراڵیمپیکدا، کە تاوەکو ئێستا لە پێشەنگە و وەرزشوانانی زۆرترین مەدالیایان بەدەستهێناوە.  لەسەر ئاستی پیاوان، چینیانگ وانگ لە پێشبڕکێی خلیسکانی سەربەفر بۆ ماوەکانی ناوەڕاست  پلەی یەکەم و مەدالیای زێڕی بردەوە.  لەسەر ئاستی خانمانیش لە پێشبرکێی پێشبڕکێی خلیسکان بە دانیشتنەوە بۆ ماوەکانی ناوەڕاست، هۆنگ چیۆنگ یانگ مەدالیایەکی زێڕی دیکەی بۆ چین زیادکرد.  لە هەمان پێشبڕکێدا و لەسەر ئاستی پیاواندا، چۆنگۆ ماوی چینی بووە خاوەنی مەدالیای زێڕ.  لە رکابەرییەکانی سەر شەختەشدا، لە هەشتەم رۆژی پاراڵیمپیکدا، سەرکەوتن هەر بۆ چینییەکان بوو، کە لە هۆکی سەر شەختەدا، هەڵبژاردەی چین ٤ - ٠ لە هەڵبژاردەی کۆریای باشووری بردەوە و بووە خاوەنی مەدالیای برۆنز.  لە یاریی کۆتایی یاریی کێرلینگ لەسەر کورسی، چینییەکان لە سوێدیان بردەوە و مەدالیای زێڕی ئەو پێشبڕکێیەشیان کردە بەشی خۆیان.  ئەوەی جێگەی سەرنجە لەم پاراڵیمپیکەدا ئەوەیە کە وەرزشوانانی ئۆکراینا سەرەڕای ئەوەی ئێستا بەسەر وڵاتەکەیاندا دێت، ئاستێکی بەرز پێشکێش دەکەن و تاوەکو ئێستا لەدوای چینییەکان زۆرترین مەدالیایان بردووەتەوە.