فەرمانگەی لێکۆڵینەوە لە دەستەی دەستپاکی عێراق، ئەمڕۆ سێشەممە ١٥ - ٠٩ - ٢٠٢٠ راگەیێندراوێکی بڵاوکردەوە و دەڵێت "دادگەی تایبەت بە کەیسەکانی گەندەڵی لە کەرکووک، بەپێی ماددەی ٣٤٠ ـی یاسای سزاکان، فەرمانی ئامادەبوونی پارێزگاری کەرکووک و بەڕێوەبەری باڵەخانەکانی قوتابخانەکانی کەرکووک لە پێشی دادگەکە، دەرکرد".  فەرمانی بانگهێشتکردنی پارێزگاری کەرکووک و بەڕێوەبەری باڵەخانەکانی قوتابخانەکان "بەهۆی بەفیڕۆدانی سامانی گشتییە لە پرۆژەی بونیادنانی ژمارەیەک قوتابخانە، کە پێشتر پارچەکانی دروستکراون، کە درابوونە کۆمپانیایەکی بیانی بە گوژمەی ٥٧ ملیار و ٨٩٤ ملیۆن و دینار، ئەو کەیسە پارێزگاری پێشووی کەرکووکیش دەگرێتەوە".  فەرمانگەی لێکۆڵینەوە لە دەستەی دەستپاکی عێراق راشیگەیاند، دادگەی تایبەت بە کەیسەکانی گەندەڵی لە کەرکووک، بەهۆی کەیسی قوتابخانەکان، فەرمانی قەدەخەکردنی گەشتکردن و دەستگیرکردنی بۆ ٢٣ فەرمانبەر لە پارێزگای کەرکووک و بەڕێوەبەرایەتی گشتیی پەروەردە دەرکرد.  دەستەی دەستپاکی عێراق لە کۆتایی مانگی ئابی ٢٠٢٠ رایگەیاند، کەیسێکی گەندەڵیمان لە بونیادنانی ٢٥ قوتابخانە لە پارێزگای کەرکووک ئاشکراکرد، کە کۆمپانیایەکی بیانی جێبەجێیانی کردووە و ژمارەی قوتابخانەکانی لە ٢٥ وە بۆ ١٨ قوتابخانە کەمکردووەتەوە و تەنانەت دیزاین و رووبەری قوتابخانەکانیشی گۆڕیوە، بە پێچەوانەی گرێبەستەکان و بەبێ رەزامەندی وەزارەتی پلاندانان.