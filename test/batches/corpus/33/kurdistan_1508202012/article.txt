لە بەرنامەی "مژار"ی رادیۆی رووداو بە میوانداریی هەر یەک لە موحسن دۆسکی، پەرلەمانتار و بڕیارده‌ری لیژنه‌ى ڕۆشنبیری لە پەرلەمانی کوردستان، هندرێن ئەحمەد، سکرتێری ئەنجوومەنی سەندیکای رۆژنامەنووسانی کوردستان و رەحمان غەریب، بەڕێوەبەری سەنتەری میترۆ باسی پرۆژە یاسای "رێکخستنی میدیای ئەلیکترۆنی" و ناوەڕۆکەکەی کرا.  ژمارەیەک نووسەر، رۆژنامەڤان، ئەکادیمی و یاساناس راگەیێندراوێکیان بڵاوکردووەتەوە و دەڵێن، "ئەو پرۆژەیە كە ناوەڕۆكەكەی ئێستا ئاشكرا دەبێت، پێناچێت بۆ رێكخستنی میدیای ئەلیكترۆنی بێت، بەڵكو هەوڵێكە بۆ بەرتەسككردنەوەی ئازادییەكان و بێدەنگكردنی هاووڵاتییان تاوەكو نەتوانن لە تۆڕە كۆمەڵاییەتییەکاندا رەخنە و تێبینی و سەرنجی خۆیان لەبارەی رووداوەكان و گرفت و كەموكوڕی و گەندەڵییەكانی حكومڕانییەوە دەرببڕن".  موحسن دۆسکی، بڕیارده‌ری لیژنه‌ى رۆشنبیری لە پەرلەمانی کوردستان باسی لەوە کرد، هەڵەتێگەیشتنێک لەو بابەتەدا هەیە. ئەو پرۆژە یاسایەی ئەوان ئامادە و پێشکەشیان کردووە باس لە رێکخستنی میدیای ئەلیکترۆنی دەکات، بەڵام خەڵکی بە سۆشیال میدیا تێگەیشتووە و گوتی، "میدیای ئەلیکترۆنی زۆر لە سۆشیال میدیا جیاوازە. میدیای ئەلیکترۆنی ئەو سایت و ماڵپەڕ و پەیجانە دەگرێتەوە کە هی دامەزراوەیەکی فەرمین".  لەبارەی ناوەرۆکی پرۆژەیاسایەکەوە بڕیارده‌ری لیژنه‌ى رۆشنبیری لە پەرلەمانی کوردستان ئاماژەی بەوە دا، "لە هەرێمی کوردستان چەندین یاسا هەن، بەڵام هەستمان بەوە کردووە بە گشتی بەرەڵاییەک لە میدیادا هەیە".  ئەو پەرلەمانتارەی فراکسیۆنی پارتی ئەوەشی گوت، "ئێمە یاسای ژمارە ٦ ـی ساڵی ٢٠٠٨ یاسای قەدەخەکردنی خراپبەکارهێنانی ئامێرەکانی پەیوەندیکردنمان هەیە و تاوەکو ئیستاش لە دادگاکان کاری پێدەکرێت. هەروەها یاسای ژمارە ٣٥ی ساڵی ٢٠٠٧ مان هەیە، کە یاسای رۆژنامەگەریی کوردییە و لە راستیدا میدیای ئەلیکترۆنی بەشێکە لە رۆژنامەگەری. لە ماددەی ١٤ی پرۆژەیاسای رێکخستنی میدیای ئەلیکترۆنیدا کە دێینە سەر سزاکان ئاماژەمان بە ماددەی ٩ی یاسای رۆژنامەگەری کردووە. هەمان سزا بەسەر سەرپێچیکارانی میدیای ئەلیکترۆنیدا دەسەپێنرێت. هەروەها یاسای ژمارە ٣ی ٢٠٠٦ی تیرۆر لە هەرێمی کوردستان، لە پرۆژەیاسی میدیای ئەلیکترۆنی لە هەندێک لە بڕگەکانی باس لەو یاسایەش کراوە. دەمانەوێت لە رێگەی ئەو یاسایەوە میدیای ئەلیکترۆنی رێکبخەین. لە زۆربەی وڵاتانیش ئەو جۆرە یاسایە هەیە، وەک لە رووسیا و لە سوێد و لە عێراق لە ساڵی ٢٠١١ ـەوە پرۆژەیاسایەک خوێندنەوەی یەکەمی بۆ کراوە، بەڵام تاوەکو ئیستا دیار نییە چی لێهاتووە".  هاوکات لە بەرنامەکەدا رەحمان غەریب، بەڕێوەبەری سەنتەری میترۆ بۆ داکۆکی لە ئازادیی رۆژنامەنووسی باسی لەوە کرد، ئەوان تێبینییان لەسەر پرۆژەیاساکە هەیە، چونکە شوێنی تێدایە خەڵکی ئاسایی دەگرێتەوە کە لە ماڵەکەیدا شتێک بڵاودەکاتەوە و بە بۆچوونی ئەو یاساکە کاری رۆژنامەڤانی و ریکلام و سایتی زانیاریی تێکەڵ کردووە.  بەڕێوەبەری سەنتەری میترۆ رایگەیاند، "گرنگترین خاڵی یاساکە کە بەلای ئێمەوە بۆ ئازادیی رۆژنامەنووسی و بۆ ئازدیی رادەربڕین زۆر زۆر ترسانەکە، ئەوەیە ئاماژەی بەوە کردووە کە لە هەندێک باردا لەکاتی بڵاوکردنەوەی ماددەیەکی مدیایی بەپێی خاڵەکانی ٢ و ٤ی ماددەی چوارەمی یاسای ژمارە ٣ی ٢٠٠٦ی یاسای بەرەنگاربوونەوەی تۆقاندن "تیرۆر" بە تاوانی تیرۆر لە هەرێمی کوردستان هاتوون و قەدەخە کراون. سەرنووسەری وێبسایت و خاوەنی ئەکاونت و لاپەڕەکانی تۆڕە کۆمەڵایەتییەکان سزاکانی هەمان ئەو یاسایە دەیانگرێتەوە کە ئەو یاسایە گرتنی بۆ ماوەی ١٥ ساڵی تێدایە. واتە ئەگەر گەنجێک ئاگای لە خۆی نەبێت شتێک بڵاو بکاتەوە و بەوە پێناسە بکرێت لە ئادابی گشتی دەرچووە و بۆ ئاسایشی نەتەوەیی و کۆمەڵایەتی هەڕەشەیە، دەتوانێت یاسای تیرۆر لە دژی کەسەکە بەکار بهێنێت. چونکە ئەم یاسای تیرۆرە لە رەشنووسی یاساکە (یاسای رێکخستنی میدیای ئەلیکترۆنی) بە دەق هاتووە. کە مامەڵەی یاسای تیرۆری لەگەڵ دەکرێت و ئەمە پێچەوانەی ئازادیی رادەربڕین و ئازادیی رۆژنامەگەری و تەنانەت ئەو یاسایانەشە کە خۆمان دەرمانکردوون و پێچەوانەی یاسای رۆژنامەگەریشە. بۆیە وەکو سەنتەری میترۆ قسەی جیددییمان لەسەر ئەو یاسایە دەبێت".  لەبارەی تێبینییەکانی سەندیکای رۆژنامەنووسان لەسەر ئەو پرۆژەیاسایە هندرێن ئەحمەد، سکرتێری ئەنجوومەنی سەندیکای رۆژنامەنووسانی کوردستان گوتی، "هەموومان لەسەر ئەوە کۆکین کە پرسێکمان هەیە پێویستی بە رێکخستنەوەیە. دەمێنێتەوە سەر شێوەی رێکخستنەوەکە و قۆناخەکەی. سەندیکای رۆژنامەنووسان بە بەردەوام لەگەڵ ئەوەدایە تەواوی ئازادییەکان بۆ هەموو میدیایەک لە کوردستان بە هەموو شێوەکانیەوە دەستەبەر ببێت".  سکرتێری ئەنجوومەنی سەندیکای رۆژنامەنووسانی کوردستان ئەوەشی گوت، "ئەو پرۆژەیەی ئێستا بەڕێزان لە لیژنەی رۆشنبیریی پەرلەمان پێشکەشیان کردووە، ئاراستەی یاسادانەری کوردستان پیشان دەدات کەوا بۆ هەر بوارێک یاسایەک دەربکات، بۆ نموونە ماوەیەک بەر لە ئێستا یاسای ریکلام دەرچوو.  بۆیە با ئەم پرۆژانە تەنها لە پێناوی ژمارەی زۆری یاساکان نەبێت بە قەدەر ئەوەی بە هەموو لایەکمان کار لەسەر بەهێزیی ئەو یاسایانە و جێبەجێکردنیان بکەین. یاسای ژمارە ٣٥ی رۆژنامەنووسی لە کوردستان تاوەکو ئێستا لە هەندێک دادگاکان لە شیکردنەوەی ماددەکانی کێشەی بۆ دروست دەبێت. لە کاتێکدا زۆر روون و ئاشکرایە و یەکێکە لە یاسا باشەکان. ئێستاش دەبێت سەندیکا بۆ هەر هەموارێک کە پێویست بکات لەگەڵ هاوکارەکانی دیکەی گفتوگۆی لەبارەوە بکات".  هندرێن ئەحمەد جەختی لەوە کردەوە، "دەبێت زۆر بە وردییەوە مامەڵە لەنێوان میدیای ئەلیکترۆنی وەکو دەزگایەکی میدیایی و ئەکاونتێکی کەسی بکەین. دەبێت جیاوازی بکەین لەنێوان رۆژنامەنووس لە دەزگایەکی میدیایی لەگەڵ کەسێک کە لە ئەکاونتی کەسیی خۆی رای خۆی دەنووسێت، ئەوەش دەبێتە کێشەیەکو دەچێتە دادگا وەکو رۆژنامەنووس مامەڵەی لەگەڵ دەکرێت".  سکرتێری ئەنجوومەنی سەندیکای رۆژنامەنووسانی کوردستان ئاشکرای کرد، "لەکاتی گفتوگۆ لەسەر پرۆژەیاسای ریکلام لەلایەن لیژنەی رۆشنبیریی پەرلەمانەوە رێگە نەدراوە ئامادەبووانی کۆبوونەوەکە راوبۆچوونی خۆیان بدەن و لە پرۆژەکەدا گفتوگۆ نەکراوە".  هەروەها رەحمان غەریب، بەڕێوەبەری سەنتەری میترۆ باسی لەوە کرد، "پرۆژەیاسای رێکخستنی میدیای ئەلیکترۆنی دوای ٣١ی تەمموزی ٢٠٢٠ دوای خوێندنەوەی یەکەمی نێردراوە بۆ هەندێک رێکخراوی کۆمەڵگەی مەدەنی و هەندێک لە دامەزراوەی راگەیاندن پرۆژەیاساکەیان بە دەست گەیشتووە و هەندێکیش هێشتا بە دەستیان نەگەیشتووە. بۆچوونی ئێمە وایە ئەو رەشنووسی یاسایە دەبێت بڵاو بکرێتەوە و رای گشتیی لێ ئاگادار بێت، چونکە تەنیا پەیوەندیی بە میدیاکاران و دامەراوەکانی راگەیاندنەوە نییە، بەڵکو پەیوەندیی بە خەڵکیشەوە هەیە".