ئەبوبەکر هەڵەدنی، پەرلەمانتاری فراکسیۆنی یەکگرتوو لە پەرلەمانی کوردستان لەکاتی بەشدارکردنی لە هەواڵەکانی نیوڕۆژ لە کاژێر ١٢: ٠٠ رایگەیاند، "ئەو بزووتنەوەیە لە قۆناخی راوێژ و راگۆڕینەوەدایە، هەرچەندە هێشتا خۆم بڕیاری چوونە نێو بزووتنەوەکەم نەداوە، بەڵام بنەمای دامەزراندنی بزووتنەوە سیاسییەکە بۆ تێپەڕاندنی دۆخی چەقبەستووی هەرێمی کوردستانە".  هەڵەدنی پێکهێنانی بزووتنەوەکە وەکو هەوڵێک بۆ چارەسەری دۆخی کوردستان لێکدەداتەوە و دەڵێت، "ناکرێت قەدەرمان لەوە خراپتر بێت کە تێیکەوتووین، بۆیە ئەرکی هەموو ئەوانەیە هەست بە بەرپرسیارێتی دەکەن بەرامبەر ئەو دۆخە بێنە دەنگ. نابێت دەستەبژێر بێدەنگ بێت و تەنیا تەماشاکار بێت".  هەڵەدنی راگەیاندنی بزووتنەوە سیاسییەکە دەبەستێتەوە بە جێگیربوونی وادەی هەڵبژاردنی پێشوەختەی عێراق و دەڵێت، فاکتەری هەڵبژاردنەکانی عێراق رۆڵ لە راگەیاندنی بزووتنەوەکەدا دەبینێت، بەڵام هەوڵەکان بەردەوامن و گفتوگۆ لە ناوچەی جیاوازەوە لەو بارەوە کراون.  پەرلەمانتارەکەی یەکگرتوو دەڵێت، "لە ئێستاشەوە ئامادەکاری بۆ هەڵبژاردنی پەرلەمانی کوردستان دەکەین کە دوو ساڵ و سێ مانگی ماوە. گرنگ ئەوەیە ئەو فۆرمەی حوکمڕانی شکستیهێناوە و خەریکە قەوارەکەشمان لەدەست بدەین. پیرۆزی و خەبات و سیمبولەکانمان لەژێر هەڕەشەدان، لەبەر ئەو هۆکارانەش هەوڵەکانی پێکهێنانی بزووتنەوەکە بە چڕی دەستیپێکردووە".  رووداو پرسیاری لە هەڵەدنی کرد کێن ئەوانەی لەگەڵ بزووتنەوەکەدان؟ ئەو دەڵێت، "خەڵکی جیاواز لە نێو بزووتنەوە سیاسییەکەدان، کەسانی ئەکادیمی، ئەوانەی پەرۆشی ئەو دۆخەن، هەندێکی دیکەش کارەکتەری نێو هێزە سیاسییەکانی دیکەن. هەموومان مکوڕین لەسەر ئەوەی نابێت چیدیکە ئەو دۆخە وا بەردەوام بێت و بە دیارییەوە دابنیشین".  هەڵەدنی پێیوایە "دەسەڵات بێباک، ئۆپۆزیسیۆن لاواز و شەقامیش بێدەنگ"ـە و گوتی ناتوانێت ناوی هیچ کەسایەتییەک بڵێت، بەڵام بەلای ئەوانەوە ئەوە گرنگە کە ئەو کەسانە متمانەپێکراون و ئامانجیان ئەوەیە پرۆژەیەکی رزگاری بێت و پێی وایە، بۆ خەڵك و بۆ ئەزموونی هەرێمی کوردستانیش باشە.  هەڵەدنی لەگەڵ راگەیاندنی بەرەیەکی جەماوەرییە و دەڵێت، "ئەو بەرە یان بزووتنەوە سیاسییە چەند کارێكی لەبەردەمە لەوانە: دەزگای لەبەردەست بێت بۆ ئەوەی بە گەورەیی بێتە نێو خەڵك، نەک وەکو هەندێک حیزبی بچووک کە نەیانتوانی دارێک لەسەر بەرد دابنێن. خاڵی دووەم ئەو بزووتنەوە سیاسییە گفتوگۆ لەگەڵ ئەمریکا و هاوپەیمانانی هەرێمی کوردستان بکات بۆ ئەوەی لە رزگارکردنی هەرێمی کوردستان لەو دۆخە هاوکاربن".  پەرلەمانتارەکەی یەکگرتوو باسی لەوە کرد کە بڕوای بە تیۆریی پیلانگێڕی نییە، ئەوانەی سەرکردایەتیی ئەو بزووتنەوەیە دەکەن دەبێت متمانەیان بە یەکدی بێت، دڵسۆزی بێنیاز بن، کەسانی پسپۆڕ و ئەکادیمیی باش هەن بۆ ئەوەی دۆخەکە بەرەو باشتر ببەن.