بەپێی دوایین زانیارییەکان، کۆمپانیاکە قۆناخی وردبینی لیستی دارایی تەواوکردووە و پارێزەرەکانی سەرقاڵی ئامادەکردنی کۆپی یەکەمی گرێبەستی کڕینەوەی یانەکەن.  بەپێی هەواڵی میدیای ئیتاڵیا، ئینڤیستکۆرپ رۆژی هەینی کڕینەوەی یانەی میلان بەرامبەر ١.١٨ ملیار یۆرۆ رادەگەیێنێت، ٣٠٠ ملیۆن یۆرۆ لە خەزێنەی یانەکەدا دەبێت بۆ گواستنەوەی یاریزانان لە هاوینی داهاتوودا، بۆ رێکخستنەوە و بەهێزکردنی زیاتری تیپەکە.  راپۆرتە رۆژنامەڤانییەکان ئاماژە بۆ ئەوە دەکەن، کۆمپانیا موبادلە رۆڵێکی گەورەی بینیوە، لە پرۆسەی کڕینەوەی یانەی میلان لەلایەن کۆمپانیا ئینڤستکۆرپەوە، لەکاتێکدا کۆمپانیا ئیماراتییەکە ٢٠ % پشکەکانی کۆمپانیای ئینڤیستکۆرپی هەیە.  پێشتر باڵیۆزخانەی بەحرەین لە بەریتانیا لە بڵاوکراوەیەکدا، پێشکێكشردنی دەستەوارەیەکی بۆ کڕینەوەی یانەی میلانی ئیتاڵی راگەیاند.  ئینڤیستکۆرپ دەیەوێ هاوشێوەی زۆر سەرمایەدار و بزنسمانی دیکەی ناوچەکە، خاوەنداریەتی یانەیەکی گەورەی تۆپی پێی ئەوروپی بەدەستبهێنێت و وەبەرهێنانی تێدا بکات. ئەو کۆمپانیایە بەحرەینییە و بارەگای سەرەکی لەو وڵاتەیە، خاوەنی ٤٠ لقی جیاوازە لە سەرانسەری جیهاندا و سەرمایەکەی ٤٢ ملیار دۆلارە.   ئینڤیستکۆرپ لەلایەن تورکمانێکی خەڵکی کەرکووکەوە دامەزرێنراوە کە ئەمیر قیردارە. ئەو لە ماڵباتێکی تورکمانی کەرکووک گەورەبووە دواتر بووەتە سەرمایەدارێکی گەورە و ساڵی ٢٠٠٥ پلەی ٢٠٦ی لە ریزبەندی گەورەترین سەرمایەدارەکانی جیهاندا بەدەستهێناوە.