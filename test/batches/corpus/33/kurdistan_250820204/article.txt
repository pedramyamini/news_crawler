بەگوێرەی راگەیێنراوێک کە رۆژی دووشەممە ٢٤ی ئابی ٢٠٢٠ لەلایەن ناوەندی راگەیاندنی هەپەگە بڵاوکراوەتەوە، رۆژی ٢٠ی ئابی ٢٠٢٠ کاژێر ٠٨: ٣٠ خولەک بە درۆنی بۆمبڕێژکراو هێرشیان کردووەتەوە سەر بنکەی سەربازی "سیرە" لە ناوچەی شیلادزێی  سەر بە شارۆچكەی ئامێدی لە پارێزگای دهۆک.   هەپەگە دەڵێت: "لە هێرشەکەدا درۆنە بۆمبڕێژکراومان بەشێوەیەکی سەرکەوتووانە ئامانجەکانیان پێکاوە و ژمارەیەکی زۆر سەربازیان کوشتوون و بریندار کردوون".  پێشتر وەزارەتی بەرگریی تورکیا لە هەژماری تایبەتی خۆی لە توویتەر رایگەیاند: "بەشێوەیەکی سەرکەوتووانە رێگریکراوە لە هەوڵی هێرشێكی رێکخراوی پەکەکە لە باکووری عێراق".  بەگوێرەی توویتەکەی وەزارەتی بەرگریی تورکیا، دوو فڕۆکەی نموونەی - Maket - پەکەکە کە بۆمبڕێژکرابوون هەوڵیانداوە هێرش بکەنە سەر یەکە سەربازییەکانیان لە باشووری کوردستان، بەڵام لەلایەن سەربازانەوە هەستی پێکراوە و خراونەتەخوارەوە.   تاوەکو ئێستا یەکینەکانی پاراستنی گەل (هەپەگە) کە باڵی سەربازیی پارتی کرێکارانی کوردستانە هیچ روونکردنەوەیەکی لەو بارەیەوە بڵاونەکردووەتەوە.  هەفتەی رابردوو وێنەی چەند درۆنێک کە لە دەڤەری ئامێدی کەوتوونەتەوە خوارەوە، لە تۆڕە کۆمەڵایەتییەکان بڵاوکرانەوە، بەڵام هێشتا روون نییە کە ئایا درۆنەکان ئەو درۆنانەن کە تورکیا باسیان دەکات، یان درۆنەکان هی تورکیان و لەلایەن پەکەکەوە خراونەتە خوارەوە.