سێرجی بوبکا، ئەندامی لیژنەی ئۆڵیمپی نێودەوڵەتی، وەرزشوانە ئۆکراینییەکانی نێو ئۆکرانیا و ئەوانەی لە دەرەوەش دەژین، بەسەرکردەوە لە چوارچێوەی کۆششەکانی لیژنەی نێوبراو بۆ پشتگیریکردن لە وەرزشوانانی ئەو وڵاتەی بەدەست جەنگەوە دەناڵێنێت.  بوبکا کە سەرۆکی لیژنەی ئۆڵیمپی ئۆکرایناشە، سەردانی وەرزشوانانی وڵاتەکەی کرد بۆ دڵنیابوون لە بارودۆخیان لە کاتی جەنگدا و بۆ ئەوەی بزانێت پێداویستییەکانی مەشقەکانیان لە چ ئاستێکدان.  سێرجی بوبکا، تەمەن ٥٨ ساڵان، لە هەمانکاتدا سەرۆکی یەکێتیی گۆڕەپان و مەیدانی نێودەوڵەتییە و یەکێکە لە ئەفسانەکانی مێژووی خۆهەڵدان بە دارتیرە، ٦ جار مەدالیای زێڕی لە پاڵەوانێتی جیهاندا بەدەستهیناوە و مەدالیای زێڕی ئۆڵیمپیادی ١٩٨٨ ـی سیئولیشی لەملکراوە.  بوبکا لە بەردەم وەرزشوانانی ئۆکراینادا جەختی لەسەر ئەوە کردەوە کە پێویستە و زۆریش گرنگە وەرزشوانانی وڵاتەکەی بەشداری لە سەرجەم پێشبڕکێ و پاڵەوانێتییە نێودەوڵەتییەکاندا بکەن و سروودی نیشتیمانیی ئۆکراینا لە سەرانسەری ئەوروپا و جیهاندا بگووترێتەوە.