ئەمساڵ جووتیاران نیگەرانن لە هەرزانبوونی نرخەکان چوونکە نزیکەی دە لیرە لە ساڵی رابردوو کەمترە. جووتیاران یەک کیلۆ فستەق بە دەورووبەری ١٥ لیرەی تورکی ساخ دەکەنەوە لەکاتێکدا هەمان فستق لە بازاڕەکاندا بە ١٢٠ لیرەی تورکی دەفرۆشرێت.  باخە فستقەکانی شارۆچکەی ئیسڵاحیەی سەر بە دیلۆکی باکووری کوردستان، ناوچەیەکی پڕاوپڕە لە هەوای پاک و بێگەرد، تا چاو بڕ دەکات بە درێژایی بناری چیای ئامانۆس سەوزایی باخەکانی فستقە.  یەعقوب کۆچ، خاوەن باخی فستق دەڵێت "ئەمە فستقێکە کوالێتییەکەی نمرە یەکە و ماڵی پاقلاوەیە، لە هەوارێکدا روواوە کە نوقمی سەوزاییە و فێنکە. واتا ئەمە بەرهەمێک نییە لە گەرمیدا پێگەیشتبێت".  خاوەن باخەکانی فستقی عەنتاب دەڵێن، ئەمساڵ نرخەکان بە جۆرێک دابەزیون کە تەنانەت لە کاری کۆکردنەوەی بەروبوومیشدا باخەوانان نیگەرانن. ئەمساڵ نرخی کیلۆیەک فستقی عەنتاب بە ١٥ لیرەیە کە دەکاتە ٢ دۆلار و ٦ سەنت و بەو نرخە لە باخداران وەردەگیرێت.  یەعقوب کۆچ وەک جووتیارانی دیکە نیگەرانە لەو نرخانە و دەڵێت: "لانیکەم ئەو فستقەی ساڵی رابردوو بە ٢٠ - ٢٥ لیرە دەفرۆشرا، ئەمساڵ بە ١٥ لیرە دەفرۆشرێت. ئەو فستقەی لە مارکێتەکاندا بە ١٢٠ لیرە دەفرۆشرێت، تەنیا بە ١٥ لیرە لە خاوەن باخەکان وەردەگیرێت".   لە ناوچەکانی کایاباشی و هاسانلۆک تێکڕا نزیکەی ٥٠٠ تۆن فستق بەرهەم دێت و ئەو فستقەی لە بناری چیای ئامانۆس بەرهەم دێت کوالێتییەکەی جیاوازە و کریاری تایبەتی هەن.  باخدارانی دیلۆک دەڵێن، پێویستە حکومەت بەدواداچوون بۆ نرخەکان بکات، چونکە ئێستا زۆرترین قازانج دەچێتە گیرفانی بازرگانانێک کە کەمترین ماندووبوونیان لە کارەکەدا هەیە، بەڵام کەمترین قازانج دەچێتە گیرفانی باخداران کە زۆرترین ماندووبوون بە بەرهەمەکەوە دەچێژن.  بەپێی ئاماری یەکێتیی هەناردەکارانی باشووری رۆژهەڵاتی ئەنادۆڵ، لە ١٠ مانگی یەکەمی ٢٠١٩ فستقی عەنتاب هەناردەی ٩٣ وڵات کراوە و بڕی ١١١ ملیۆن و ٦٤٢ هەزار دۆلار داهاتی هەبووە. هەر بەپێی هەمان ئامار ئیتاڵیا، ئەڵمانیا و رووسیای سپی پێشەنگی هاوردەکارانی فستقی عەنتابن.