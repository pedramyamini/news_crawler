بارسێلۆنا بەسەرکردایەتی ئالێکسیا پوتێیاس دەیەوێت بۆ دووەم وەرز لەسەریەک نازناوەکە بباتەوە، لەکاتێکدا وەرزی رابردوو بۆ یەکەمجار بووەتە پاڵەوان، بۆ ئەوەش چاوەڕواندەکرێت ١٥ هەزار هاندەری یانەکە بچنە شاری تۆرینۆ.  بارسێلۆنا دوای بردنەوەی نازناوی لالیگا، لەبەردەم نووسینەوەی مێژوویەکی دیکەدایە، لەکاتێکدا لە ٤٥ یاریی رابردوودا تەنیا یەک یارییان دۆڕاندووە و لە دوایین ٤ وەرزیشدا سێیەمجارە دەگاتە یاریی کۆتایی پاڵەوانێتییەکە.  ئەوەی تایبەتە بە لیۆن، یانەکە پاشای پاڵەوانێتییەکەیە و بەبردنەوەی ٧ نازناو خاوەنی زۆرترین نازناوی چامپیۆنزلیگی خانمانە، لە دوایین ٦ وەرزیشدا یانە فەرەنسییەکە ٥ جار بووەتە پاڵەوان.  لیۆن جگە لەوەی لە پاڵەوانێتییەکەدا مێژوویەکی گەورەی هەیە، بەرامبەر بارسێلۆناش ئەنجامەکانی جێگەی دڵخۆشین، لە سێ یارییدا کە بەرامبەر یەکدی یارییانکردووە، یانە فەرەنسییەکە هەموو یارییەکانی بردووەتەوە، کە یەکێکیان یاریی کۆتایی ساڵی ٢٠١٩ بوو، بۆیە یارییەکە بۆ بارسێلۆنا جۆرێکە لە تۆڵەکردنەوە.  ئەگەر بۆ لیۆن بردنەوەی یارییەکە تەنیا گەڕانەوە بێت بۆ سەر سەکۆی نازناوەکان، ئەوا بۆ بارسێلۆنا بردنەوەی یەکەم نازناوی ئەوروپییە لەسەر هەموو ئاستە جیاوازەکان، لەکاتێکدا تیپی پیاوانی هەر زوو لە چامپیۆنزلیگدا کرایە دەرەوە و لە باسکەی ئەوروپاشدا لە قۆناخی پێشکۆتاییدا بە ریال مەدرید دۆڕا.