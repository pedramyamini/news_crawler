کۆبوونەوەکە ئەمڕۆ سێشەممە لە هەولێر بەڕێوەچوو، بەپێی راگەیێندراوی حکومەت لەبارەی کۆبوونەوەکە، باڵیۆزی ئیسپانیا ئامادەیی وڵاتەکەی بۆ گەشەپێدانی پەیوەندییە بارزگانییەکان و هاندانی وەبەرهێنانی ئیسپانی لە هەرێمی کوردستان دەربڕیوە.   مەسرور بارزانی، سەرۆکوەزیرانی هەرێمی کوردستان ئاماژەی بەوە کردووە، کابینەی نۆیەمی حکومەتی هەرێمی کوردستان گرنگییەکی زۆر بە هەمەجۆرکردنی ئابووری و بەتایبەتی پێشخستنی کەرتی کشتوکاڵ دەدات و ئاسانکاریی پێویست پێشکەشی وەبەرهێنەرانی ناوخۆ و بیانی دەکات.  دەقی راگەیێندراوی کۆبوونەوەکە:  ئەمڕۆ سێشەممە ٢٠٢٠/٩/٢٢ مەسرور بارزانی سەرۆکی حکومەتی هەرێمی کوردستان پێشوازی لە خوان خۆسێ ئیسکۆبار باڵیۆزی شانشینی ئیسپانیا لە عێراق كرد. لە دیدارەکەدا پەرەپێدانی پەیوەندییەکانی نێوان ئێسپانیا و هەرێمی کوردستان تاووتوێ کرا.   سەرۆکی حکومەت ئاماژەی بەوەدا کە کابینەی نۆیەمی حکومەتی هەرێمی کوردستان، گرنگییەکی زۆر بە هەمەجۆرکردنی ئابووری و بەتایبەتی پێشخستنی کەرتی کشتوکاڵ دەدات و ئاسانکاری پێویست پێشکەشی وەبەرهێنەرانی ناوخۆ و بیانی دەکات.