لە یاریی گەڕانەوەی قۆناخی یەکلاکەرەوەی پاڵاوتنەکانی ئەفریقا بۆ مۆندیالی ٢٠٢٢ هەڵبژاردەی سەنیگال میوانداری هەڵبژاردەی میسری کرد و ١ - ٠ لێیبردەوە و بە لێدانەکانی یەکلاکەرەوەش بلیتی سەرکەوتن بۆ مۆندیالی بەدەستهێنا.  سەنیگالییەکان کە بە گوشار خستنە سەر میوانەکانیان دەستیان پێکرد، تەنیا ٣ خولەکیان پێویست بوو بۆ ئەوەی بۆلای دیا گۆڵی پێشکەوتنی بۆ تۆماربکات.  دوای ئەو گۆڵە محەممەد سەڵاح و هاوڕێکانی زۆر هەوڵیاندا ئەنجامەکە لە بەرژەوەندی خۆیاندا یەکسان بکەنەوە، بەڵام بە درێژایی هەردوو گێمی یارییەکە و هەردوو گێمی زیادکراویش نەیانتوانی تۆڕی گۆڵی ئیدوارد مێندی، گۆڵپارێزی سەنیگال بهەژێنن.  بەم ئەنجامە هەردوو هەڵبژاردە ناچاربوون پەنا ببەنە بەر لێدانەکانی یەکلاکەرەوە، بەو پێیەی لە یاریی چووندا میسرییەکان بەهەمان ئەنجام براوەبوون.  لە لێدانەکانی یەکلاکەرەوەدا بەخت یاوەری سادیۆ مانێ و هاوڕێکانی بوو، کە بە ئەنجامی ٣ - ١ سەرکەوتنیان بەدەستهێنا، دوای ئەوەی میسرییەکان بە ٤ لێدان تەنیا گۆڵێکیان تۆمارکرد، کە محەممەد سەڵاحیش یەکێک بوو لەوانەی لێدانێکی لەدەستدا.  ئەمە دووەمجارە لە ماوەی کەمتر لە ٣ مانگدا، سادیۆ مانێ دووجار خەونی محەممەد سەڵاحی هاوڕێی لە یانەی لیڤەرپوولی ئینگلیزی لەنێودەبات، کە یەکەمجار یاریی کۆتایی جامی نەتەوەکانی ئەفریقای لێبردەوە و ئەمجارەش بێبەشیکرد لە بەشداریکردن لە مۆندیال.