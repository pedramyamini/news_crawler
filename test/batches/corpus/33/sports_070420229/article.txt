یانە ئەڵمانییەکە لە دویچە بانک پارک، بۆ یەکەمجار لە مێژوودا بەرامبەر یانەی بارسێلۆنا یارییدەکات، ئەوان لە قۆناخی رابردوودا ریال بێتیسی هاونیشتمانی بارسێلۆنایان کردووەتە دەرەوە و ئەمجارەش دەیەوێت ستۆپ بە تیپەکەی چاڤی بکات و سنوورێک بۆ سەرکێشییەکان دابنێت، بەڵام ئەرکیان هێندە ئاسان نییە، بەتایبەتیش کە یانەکە لە دوو یاریی رابردوودا نەیبردووەتەوە و لە خولی ئەڵمانیاشدا ئەنجامەکانی وەک پێویست نین و لە پلەی نۆیەمی ریزبەندی خولەکەیە.  لە بەرامبەردا بارسێلۆنا پشت ئەستوور بەو سەرکێشیەی لەگەڵ چاڤی دەستی داوەتێ، بە ئامانجی بردنەوەیەکی دیکە و بڕینی نیوەی رێگەی گەیشتن بە قۆناخی داهاتوو لە ئەڵمانیایە و بۆ ئەوە یارییدەکات، بە تیپە ئەڵمانییەکە بڵێت " من کە لە هەموو یانەکانی پێش خۆمم بردووەتەوە، تۆ پاروویەکی هێندە قورس نیت. "  ئەوەی بۆ بارسێلۆنا کێشە دروستدەکات، نەبوونی ئەزموونە بەرامبەر یانە ئەڵمانییەکە، لەکاتێکدا یەکەمجارە بەرامبەر یەکدی یارییدەکەن.  بارسا ١٣ یارییە نەدۆڕاوە و لە دوایین ٩ یارییدا ٨ یانی بردووەتەوە، دوایین ٥ یارییشی لە دەرەوەی یاریگەی خۆی بردووەتەوە و بردنەوەیەکی دیکە و نزیکبوونەوە لە گەیشتن بە قۆناخی داهاتوو بەر لە گەڕانەوە بۆ کامپ نو ئامانجی یەکەم و کۆتایی چاڤی و تیپەکەیەتی.  بارسێلۆنا بەرامبەر یانەکانی ئەڵمانیا ٦٤ یاریی لە مێژوودا کردووە، ٣٣ بردنەوە، ١٤ یەکسانبوون و ١٧ دۆڕانی هەبووە، لەو مێژووەی بەرامبەر ئەڵمانییەکاندا بارسا ١١٠ گۆڵی کردووە و ٧٨ گۆڵی لێکراوە.  لە بەرامبەردا ئینتراخت فرانکفۆرت ٨ یاریی بەرامبەر یانەکانی ئیسپانیا کردووە، ٤ بردنەوە، ٢ یەکسانبوون و ٢ دۆڕانی هەیە، ١٠ گۆڵی کردووە و ١١ گۆڵی لێکراوە.