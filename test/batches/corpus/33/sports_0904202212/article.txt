بەپێی نوێترین پێشهاتەکان رۆژنامەی مارکای ئیسپانی دەڵێت " ئێمباپێ مەرجی بۆ یانەی ریال مەدرید هەیە، بۆ ئەوەی پەیوەندی بە یانەکەوە بکات. "  رۆژنامەکە ئاماژەی بۆ ئەوە کردووە، سەرەڕای ئەوەی ئێستا لەگەڵ نەیمار و مێسی یارییدەکات، ئێمباپێ دەیەوێت سیانەیەکی نوێ تاقیبکاتەوە و رووبکاتە یانەی ریال مەدرید بەڵام بە مەرجێک، مەرجەکەشی ئەوەیە یانەکە خوێنی نوێ بۆ هێڵی ناوەڕاستی یانەکە بگوازێتەوە، کە بەپێی مارکا، کیلیان ئەم مەرجەی خستووەتە بەردەم بەرپرسانی یانەی ریال مەدرید.  بڵاوبوونەوەی ئەم هەواڵە لەکاتێکدایە، تۆنی کرووس تەمەنی بووەتە ٣٢ ساڵ و لوکا مۆدریچیش تەمەنی ٣٧ ساڵە، هەرچەند ئەو دوو یاریزانە ئاستێکی بەرزیش پێشکێشدەکەن، بەڵام یانەکە پێویستی بە یاریزانی نوێ هەیە.  میدیای فەرەنسا دەڵیت " پاریس سانجێرمان هەموو رێگەیەک دەگرێتەبەر بۆ ئەوەی ئێمباپێ بمێنێتەوە، بۆ ئەوەش ئامادەیە ١٨٠ ملیۆن یۆرۆ وەک پاداشتی نوێکردنەوە، مووچەیەک بە ٥٠ ملیۆن یۆرۆی کاش، مافی وێنەگرتنەکانی بە رێژەی ١٠٠ % و نیشانەی کاپتنی یانەکە بداتە ئەو یاریزانە. "  کیلیان ئێمباپێ تەمەنی ٢٣ ساڵە و گرێبەستەکەی لەگەڵ پاریس سانجێرمان لە هاوینی داهاتوودا کۆتاییدێت و یاریزانەکە ئازاد دەبێت.