میهایلۆڤیچ پێشتر لە ساڵی ٢٠١٩ تووشی شێرپەنجەی خوێن بووبوو، بەڵام چارەسەری وەرگرت و لە شێرپەنجە رزگاری بوو، لەگەڵ یانەی بۆلۆنیا بەردەوام بوو.  یاریزانی پێشووی یانەی ئینتەرمیلان، رایگەیاند نەخۆشییەکەی بۆ گەڕاوەتەوە و ناچارە جارێکی دیکە چارەسەری کیمیای وەربگرێتەوە بۆ ئەوەی چاکبێتەوە.  ئەو لە لێدوانێکدا، گوتی "ناچارم جارێکی دیکە بگەڕێمەوە نەخۆشخانە و جارێکی دیکە چارەسەری وەربگرم، لەبەرئەوەی تووشی شێرپەنجە بوومەتەوە".  ئەو دووپاتیکردەوە کە وەک جاری یەکەم بە توندی تووش نەبووەتەوە، بەڵام وەکخۆی گوتی، هەڵەی جاری یەکەم دووبارە ناکاتەوە و ئەمجارە زوو چارەسەری وەردەگرێت.  میهایلۆڤیچ بەشێوەیەک قسەی کرد، وەک ئەوەی نیازی بێت وەک جاری یەکەم لەگەڵ یانە و یاریزانەکانی بەردەوام بێت و گوتی "دڵنیام یاریزانەکانم شەرمەزارم ناکەن".  ئەو راهێنەرە زیاتر گوتی "ئەو نەخۆشییە زۆر بوێرە لە گەڕانەوە، بەتایبەتی بۆ کەسێکی بەتەمەنی وەک من، بەڵام من لێرەم و جارێکی دیکە وانەیەکی باشتری پێدەدەم، دیارە وانەی یەکەمم بەس نەبووە بۆ تەمبێ کردنی".