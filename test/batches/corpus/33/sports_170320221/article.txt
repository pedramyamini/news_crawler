لە یارییەکی بەهێزدا کە لە فەرەنسا بەڕێوەچوو، چێڵسی ئینگلیزی لە دەرەوەی یاریگەی خۆیدا ٢ - ١ لە یانەی لیلی فەرەنسی بردەوە و دوایین بلیتی قۆناخی هەشتی بەرکەوت، کە لە یاریی چوونیشدا دوو بە هیچ لێی بردبووەوە.  یانە فەرەنسییەکە بە باشی دەستیپێکرد و یاریزانانی ئاستێکی بەرزیان پێشکێشکرد، چەندین هێرشیان بردە سەر گۆڵی یانە لەندەنییەکە، تاوەکو بوراک یەلمازی تورکی لە خولەکی ٣٨ لە رێگەی لێدانی سزاوە، توانی تۆڕی چێڵسی بهەژێنێت و یاریگەی هێنایە جۆش و خرۆش.  کریستیان پۆلیسیچی یاریزانی ئەمریکی یانەی چێڵسی رازی نەبوو نیوەی یەکەم بە دواکەوتنی تیپەکەی بە گۆڵێک کۆتایی بێت و لە هێرشێکی رێکخراودا، لە خولەکی ٣ ـی زیادکراودا، گۆڵی یەکسانبوونی بۆ یانە لەندەنییەکە تۆمارکرد.  لە نیوەی دووەمدا یاریزانانی تۆماس توخێل باشتر دەرکەوتن و چەندجارێک هەڕەشەیان لە گۆڵی یانەی خاوەن یاریگە کرد، تاوەکو سیزار ئەزپلیکویتای کاپتن، لە خولەکی ٧١ گۆڵی دووەم و بردنەوەی بۆ بلووز تۆمارکرد.  چێڵسی ئێستا بە بارودۆخێکی خراپدا گوزوەر دەکات، بەهۆی ئەو سزایانەی حکومەتی بەریتانیا بەسەر یانەکە و رۆمان ئەبرامۆڤیچی سەرۆک و خاوەنی چێڵسیدا سەپاندوویەتی، بە بیانووی ئەوەی ئەبرامۆڤیچی ملیاردێری رووسی کەسێکی نزیکە لە ڤلادیمێر پووتینی سەرۆکی رووسیا، کە ئێستا لە لایەن زۆربەی وڵاتانی جیهانەوە رووبەڕووی رەخنە دەبێتەوە، بەهۆی هێرشکردنە سەر ئۆکراینا.