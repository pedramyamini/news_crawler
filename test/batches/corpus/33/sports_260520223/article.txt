پێشبینی دەکرێت بۆ وەرزی داهاتوو مانچێستەر یونایتد بە سەرکردایەتی تێن هاگ کۆمەڵێک گۆڕانکاری بکات، بەهۆی ئەو وەرزە خراپەی پێشکێشیکرد، کە یانەکە لە پلەی شەشەمی ریزبەندیی پرێمەرلیگدا بوو، نەیتوانی بگاتە چامپیۆنزلیگ، لەگەڵ ئەوەشدا کریستیانۆ رۆناڵدۆ لە سەرجەم خول و پاڵەوانێتییەکاندا ٢٤ گۆڵی بۆ یانەکەی تۆمارکرد، سەرەڕای ئەوەش کاراگێر سوورە لەسەر ئەوەی کە گرێبەستی رۆناڵدۆ باش نەبووە  وپێویستە بەڕێبکرێت.  کاراگێر لەو بارەیەوە گوتی "کریستیانۆ رۆناڵدۆ یەکێکە لە باشترین یاریزانانی مێژوو، ئەو ملیۆن جار لە من باشتر بووە لە هەر کاتێکدا کە یاریم کردبێت، من نەمدەتوانی قەیتانی پێڵاوەکانی ببەستم، بۆیە ئەوەی من دەیڵێم بێ رێزی نییە بەرامبەر ئەو، بەڕای من کریس وەرزێکی خراپی لەگەڵ مانچێستەر یونایتد بەڕێکرد، لەبەرئەوەی لە تیپێکی باشدا نەبوو".  ئەو هەروەها گوتیشی "کریستیانۆ رۆناڵدۆ هەرگیز لەگەڵ تیپێکی وا خراپ یاری نەکردووە، ئەو پێشتر لەگەڵ باشترین تیپەکان یاری کردووە و هەمیشە ئارەزووی ئەوەی هەبووە پیاوی سەرەکی تیپەکەی بێت و بە بەردەوامی هەوڵیداوە گۆڵ بکات وهانی هاوڕێکانی بدات بەرەو پێشەوە بچن، کاتێک لە تیپێکی باشدا یاری دەکەی دەتوانی ئاستێکی بەرز پێشکێش بکەی، بەڵام کاتێک لەگەڵ تیپێکی خراپدا یاری دەکەی، خراپ دەبی، پێموایە ئەو لەم وەرزەدا خراپ بوو".  کاپتنی پێشووی لیڤەرپوول لە بەردەوامی قسەکانیدا سەبارەت بە کریستیانۆ رۆناڵدۆ، گوتی "ناکرێت مانچێستەر یونایتد لە وەرزی داهاتوودا بە هێرشبەرێکی سەرەڕم یاری بکات کە تەمەنی ٣٨ ساڵ بێت، تەنانەت ئەگەر چەندین گۆڵیش بۆ مانچێستەر یونایتد بکات".  کاراگێر لەوەش زیاتر رۆیشت و گوتی "دەبێت کریستیانۆ لەسەر کورسی یەدەگ دابنیشێت، ئەو دەبێتە کێشەیەکی گەورە بۆ مانچێستەر یونایتد ئەگەر هەمیشە یاری بکات، بینیمان لە وەرزی رابردوودا".  جیمی کاراگێر، هەروەها گوتیشی "راهێنەر زۆرجار مافی خۆی بوو کە گۆڕانکاری پێدەکرد، بەڵام هەرای دەنایەوە، بۆیە راهێنەر پێویستە بڕیاری خۆی بدات و رێگە بدات لە یانەکە بڕوات".