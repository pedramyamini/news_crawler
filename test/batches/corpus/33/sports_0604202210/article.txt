راهێنەرانی هەرسێ یانەی ڤیاڕیال، بایرن میونشن و چێڵسی، لەگەڵ تیبوا کۆرتوای گۆڵپارێزی ریال مەدرید (ئەنچیلۆتی بەهۆی کۆرۆنا نەیتوانی ئامادەی کۆنگرەی رۆژنامەڤانی بێت) بۆچوونی خۆیان لەسەر یارییەکانیان خستووەتەڕوو، کە ئەمە پۆختەی قسەکانیانە:  ئونای ئێمری، راهێنەری یانەی ڤیاریال:  تیپەکەمان پێویستی بەوەیە ئاستێکی نموونەی پێشکێش بکات لە کاتی رووبەڕووبوونەوەی بایرن میونشن.  ئێمە دەتوانین لەو تیپە ببەینەوە کە لە ئێمە بەهێزترە، هەلی ئەوەمان هەیە سەرکەوتن بەسەر بایرن میونشندا بەدەستبێنین.  ئەو هەموو ئەزموونەی هەمانە یارمەتیمان دەدات خۆمان لەو هەستە رزگار بکەین کە پێماندەڵێت ئێوە بە رێککەوت گەیشتوونەتە ئەم قۆناخە، یاخود هەست بەوە بکەین کە ئێمە تیپێکی باش نین و کۆمەڵێک بژاردەمان بەدەستەوە نییە.  دەمانەوێت بیسەلمێنین کە ئێمە شایەنی ئەوەین کە لێرەین و توانای ئەوەمان هەیە، بەڵام ئێمە هێشتا پێویستیمان بەوەیە یارییەکی نموونەیی بکەین، ئێمە مەشقمان لەسەر ئەوە کردووە کە ئاستێکی نموونەیی پێشکێش بکەین.  یوليان ناگێلسمان، راهێنەری یانەی بايرن ميونشن:  کاتێک گوێبیستی لێدوانەکانی راهێنەرە سەرکەوتووەکەی ڤیاریال دەبیت، بۆت روون دەبێتەوە کە چامپیۆنزلیگ بۆ ئەو تەنیا بەخششێکی زیادەیە و ئەوان لە خولی ناوخۆییاندا لە دواوەن، کە لە پلەی حەوتەمی ریزبەندیدان، ئەوان بەرامبەر لێڤانتی دۆڕاون و دەبێت هەوڵی زۆر بدەن بۆ ئەوەی بتوانن بگەنە خولەکانی ئەوروپا، ئەوان بڕوا بەوە ناکەن کە دەتوانن نازناوی چامپیۆنزلیگ ببەنەوە، بۆیە ئەوان بەرامبەر ئێمە بە ئازادییەکی زیاتر و بێئەوەی هەست بە هیچ گوشارێک بکەن یاری دەکەن، بەپێچەوانەی ئێمە کە گوشارێکی زۆرمان لەسەرە، بەڵام یاریزانەکانم دەتوانن بە باشی مامەڵە لەگەڵ گوشارەکاندا بکەن، هەروەها کارێکی دراماتیکی و بڕواپێنەکراو نییە کە ئێمە بەربژێر بین بۆ بردنەوەی نازناوەکە، دەبێت ئێمە لە ئاست ئەم پێشبینی و مەزندانەدا بین.  تۆماس توخێل، راهێنەری یانەی چێڵسی:  پێویستە لەسەر گۆڕەپانی یاریگە باش بین، بەڵام زۆر پێویستیشمان بە پشتگیریی هاندەرانمان هەیە بۆ ئەوەی باشتربین، دەبێت هەموومان بەشداری بکەین لە رووبەڕووبوونەوەی رکابەرێکی گەورە.  لە شەوانی چامپیۆنزلیگدا ئێمە بە پشتیوانی هاندەرانمان ئاستێکی بەرز پێشکێش دەکەین، بەڵام هەفتەی داهاتووش دوور لە جەماوەرەکەمان ئەرکمان زەحمەت دەبێت؟ بۆیە داوادەکەم هەمووان بێنە ستامفۆرد بریج.  ئێمە بیر لەوە ناکەینەوە کە ساڵی رابردوو چۆن ریال مەدریدمان لە چامپیۆنزلیگ دەرکرد، بەڵام بۆ ئەوە یاری دەکەین ئەنجامی یارییەکەمان بەرامبەر برێنتفۆرد لەبیر بکەین.  ریال مەدرید خاوەنی کۆمەڵێک یاریزانی بەتوانایە، بەتایبەتی کەریم بنزیما، کە حەزدەکەم گرێبەستی لەگەڵ بکەم، ئەو لە چەند ساڵی رابردوودا وەک پێویست ریزی لێنەگیراوە.  تیبوا کۆرتوا، گۆڵپارێزی یانەی ریال مەدرید:  یاریی وەرزی رابردوو جیاواز بوو، هاندەران نەیانتوانی ئامادەی یاریگە بن، ئەمە یارییەکی دیکەیە، هەموومان بۆی ئامادەین، چاوەڕێی یارییەکەین و هەموو ئەوەی هەمانە لەو یارییەدا پێشکێشی دەکەین.  هەمیشە لەبارەی ناوبژیوانانەوە گومان لە بڕیارەکانیان دەکرێت، ئەمە تۆپی پێیە، کاتێک بەرامبەر ڤالنسیا چوار لێدانی سزا لە دژی ئێمە گیران کەس دەنگی نەکرد، بەڵام کاتێک لێدانێکی سزا بۆ ئێمە هەژمار دەکرێت هەمووان رەخنە دەگرن و دەڵێن لەبەرئەوەی ریال مەدریدە.  راستە ئەنچیلۆتی ئامادە نابێت، بەڵام ئێمە بەبەختین کە یاریدەدەرەکەی کوڕەکەیەتی، جیاوازییەکی زۆریان لەنێواندا نییە، دەستەی راهێنەرانمان باشن و ئەنچیلۆتیش لە رێگەی تەلەفۆن و ڤیدیۆوە لەگەڵمان دەبێت (دوای ئەم لێدوانە، ئەمڕۆ ئەنچیلۆتی بەرەو لەندەن گەشتی کرد، دوای ئەوەی پشکنینی ئەمڕۆ دەریخست کە کۆرۆنای تێپەڕاندووە).