ئارسیناڵ وەرزەکەی بەبەردەوامبوون لەگەڵ میکێل ئارتێتا دەستپێکرد. ئەو راهێنەرەی خەونی گەنجانە دەبینێت و بەجۆشوخرۆشەوە کار بۆ راستکردنەوەی ئەو تیپە دەکات کە ساڵانێکی بەرچاوە و لە دوای ڤینگەرەوە هەم رێگەی نازناوەکانی لێونبووە، هەم لەسەر راستەڕێی خۆی لایداوە.  ئارتێتا، بەردەوامە لە گەنجکردنەوەی تیپەکەی. ئەو وەرزەکەی بەژمارەیەک یاریزانی گەنجەوە دەستپێکردەوە. کەمیی ئەزموون گورزی لە خەونەکانیدا و نازناو لە دوای نازناوی لەبەردەم رکابەرە بەئەزموونەکانیدا لەدەستدا، بەڵام یاریزانەکانی بەهۆی شکستەکانەوە، ئەزموونی گەورەیان بەدەستهێنا.  ئارسیناڵی ئارتێتا، گەرچی هیچی بەدەستنەهێنا و نەیتوانی جارێکی دیکە دەستی بەنازناوەکان بگاتەوە، بەڵام بۆ یانەکە لە کۆتایی وەرزدا ئەوە زۆر گرنگە کە بتوانێ جارێکی دیکە و دوای شەش ساڵ دابڕان، خۆی بگەیەنێتەوە چامپیۆنزلیگ.  ئارتێتا لەلایەن کارگێڕیی یانەکەوە بەرلەکۆتایی وەرز، متمانەی بەردەوامبوون و درێژەدان بەکارەکەی پێدرا، ئەو ئیدی بەدڵنیایی زیاترەوە کار بۆ وەرزی داهاتوو دەکات، بەتایبەتیش سەرکەوتنەوەی یانەکە بۆ چامپیۆنزلیگ وادەکات پێکهاتەکەی بەردەستی ئارتێتا پێویستی بەبەهێزکردن و پتەوکردنی زیاتر هەبێت، بەڵام بەرلەوە یانەکە هێشتا دوو یاری ماوە کە لە میانیدا دەبێ دڵنیاببێتەوە لەوەی وەرزی داهاتوو لە چامپیۆنزلیگ دەبێت، ئەو دڵنیابوونەوەیەش بە وێستگەکانی نیوکاسڵ و ئیڤێرتۆندا تێدەپەڕێت.