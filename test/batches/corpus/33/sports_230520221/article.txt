دوای ئەوەی لە دوایین گەڕی پرێمەرلیگدا، مانچێستەر سیتی ٣ - ٢ لە ئاستۆن ڤێلای بردەوە و بووە پاڵەوانی خولی نایابی ئینگلیزی، پێپ گواردیۆلا لە کۆنگرەی رۆژنامەڤانی دوای یارییەکەدا پیرۆزبایی لە یاریزانەکانی و لە هاندەرانی مان سیتی کرد، هەروەها پەسنی لیڤەرپوولی رکابەریشی دا، کە بەجیاوازی تەنیا خاڵێک لەپێشی بوو.  پێپ گواردیۆلا، سەرەتای قسەکانی بەوە دەستپێکرد کە گوتی "لە دوایین ٥ ساڵدا ٤ نازناوی پرێمەرلیگمان بەدەستهێناوە، بۆیە ئەم یاریزانانە بەڕاستی ئەفسانەن و پێویستە خەڵکی دانی پێدا بنێن، ئەم کۆمەڵە یاریزانانە هەمیشە بە زیندوویی لە مێژووی مانچێستەر سیتیدا دەمێننەوە، چونکە ئەوەی بەدەستمانهێناوە بەڕاستی زۆر زەحمەتە، تەنیا ئەلیکس فێرگسۆن لەگەڵ مانچێستەر یونایتد ئەوەی کردووە".  راهێنەرە ئیسپانییەکەی یانە ئینگلیزییەکە، هەروەها گوتی "دەمەوێت پیرۆزبایی لە تیپی تۆپی پێی لیڤەرپوول بکەم بۆ ئەم ساڵانەی دوایی، بەتایبەتیش بۆ ئەمساڵ، قەبارەی نازناوەکەمان بەپێی قەبارەی رکابەرکەمانە، لە هەموو کاروانی خۆمدا وەک یاریزان و راهێنەر رووبەڕووی رکابەرێکی وەک لیڤەرپوول نەبوومەتەوە، ئەوەش وامانلێدەکات زیاتر شانازی بە یاریزانان و تیپەکەمانەوە بکەین، چونکە قەبارەی دەستکەوتەکەمان دەزانین".  پێپ لە کۆتایی قسەکانیدا، گوتیشی "ئەمڕۆ رۆژێکی زۆر جیاوازە، هیوادارم سبەی هەموومان بە جگەرە و خواردنەوە کهولییەکانەوە لەسەر شەقامەکانی مانچێستەر ئاهەنگ بگێڕین، خەمتان نەبێت جگەرەی تایبەت بەخۆم دێنم".