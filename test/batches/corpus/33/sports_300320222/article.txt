هەڵبژاردەی مەغریب کە لە یاریی چووندا لە دەرەوەی یاریگەی خۆیدا بە ئەنجامی ١ - ١ لەگەڵ کۆنگۆی دیموکراتی یەکسانبووبوو، لە یاریی گەڕانەوەدا میوانداری ئەو هەڵبژاردەیەی کرد و ٤ - ١ لێیبردەوە و بلیتێکی دەوحەی وەرگرت.  مەغریبییەکان کە هەر لە سەرەتاوە باشتر دەرکەوتن و کۆنترۆلی یارییەکەیان کردبوو، لە خولەکی ٢١ لە رێگەی عیزەدین ئۆناحی بوونە خاوەنی گۆڵی یەکەم.  لە دواخولەکی نیوەی یەکەمدا تارق تیسودالی گۆڵی دووەمی بۆ مەغریب کرد و نیوەی یەکەم بە پێشکەوتنی تیپی خاوەن یاریگە بە دوو گۆڵی بێبەرامبەر کۆتاییهات.  لە نیوەی دووەمیشدا مەغریبییەکان بەردەوام بوون لە گوشار خستنە سەر تیپی میوان و جارێکی دیکە عیزەدین ئۆناحی لە خولەکی ٥٣ گۆڵی دوومی خۆی و سێیەمی مەغریبی تۆمارکرد.  لە خولەکی ٧٠ ـدا ئەشرەف حەکیمی ئەنجامی یارییەکەی کردە ٤ - ٠ بۆ مەغریب.  ئەگەرچی دوای ٨ خولەک مالانگۆ گۆڵێکی بۆ کۆنگۆی دیموکرات تۆمارکرد، بەڵام ئەو گۆڵە هیچ شتێکی نەگۆڕی و مەغریبییەکان ناوی خۆیان لە مۆندیال تۆمارکرد، کە ئەمە شەشەمجارە بەشداری لە جامی جیهاندا دەکەن.