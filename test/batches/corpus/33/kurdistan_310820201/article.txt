سامۆ عومەر خەڵکی تلقەسەبەیە کە دەکەوێتە باشووری شنگال، لە ساڵی ٢٠١٤ دوای هێرشی داعش بۆ سەر شنگال لەگەڵ دوو منداڵیدا دەگیرێت، ساڵێک لە عێراق دەبێت و پاشان دەبرێتە سووریا و ماوەی چوار ساڵ لەوێ دەمێنێتەوە.  سامۆ باسی ئەوە کاتانە دەکات کە بردوویانە بۆ سووریا و دەڵێت، "سەرەتا لە حەما بووم و پاشان لەگەڵ خێزانێك چوومە ئیدلب و حەوت مانگ لەوێ مامەوە، دواتر گەڕێندرامەوە بۆ عێراق. ماوەیەکیش لە کەمپێکی نزیک سنووری تورکیا بووم".  داعش وێنەیەکی سامۆ و منداڵەکانی بۆ فرۆشتن بڵاوکردبووەوە. کاتێك براکەی سامۆ وێنەکە دەبینێت، هەوڵدەدات لەڕێگەی قاچاخچییەکەوە بە بڕی ٣٠ هەزار دۆلار خوشکەکەی بکڕێت. پاشان لەنێو گرووپی چەکدارانی ئۆپۆزیسیۆنی سووریا رزگاری دەکات و دەیگەڕێنێتەوە بۆ باشووری کوردستان.  پێش ئەوەی سامۆ بتوانێت بگەڕێتەوە باشووری کوردستان یەکێک لە منداڵەکانی لە تۆپبارانێکی سووریا گیانلەدەستدەدات و تەنیا یەک منداڵی دەمێنێتەوە.  براکەی سامۆ باسی ئەو کاتە دەکات کە لەڕێگەی قاچاخچییەکەوە خوشکەکەی کڕیوە و دەڵێت، کاتێکی زۆر قورسیان بەسەربردووە، چونکە جارێکیان قاچاخچییەکە نامەیەکی بۆ ناردووە و گوتوویەتی خوشکەکەت لەگەڵ منە، بەڵام دواتر بۆ ماوەی ١٥ رۆژ ژمارەکەی داخراوە.   لە ساڵی ٢٠١٤ داعش هێرشیکردە سەر شنگال، شەش هەزار و ٤١٧ کەسیان رفاند، لەو ژمارەیەش تاوەکو ئێستا سێ هەزار و ٥٣٠ کەسیان رزگارکراون و دوو هەزار و ٨٨٧ ـیشیان بێسەروشوێنن.