فیدراسیۆنی تۆپی پێی ئاسیا لە راگەیێنراویکی فەرمیدا دەڵێت " دوای گفتوگۆیەکی زۆر و بەردەوام لەگەڵ فیدراسیۆنی تۆپی پێی چین، بڕیاردرا یارییەکانی جامی ئاسیای ٢٠٢٣ لەو وڵاتە بەڕێوەنەچن، بەهۆی ئەو بارودۆخەی بەهۆی ڤایرۆسی کۆرۆناوە لە وڵاتەکەدا هەیە، بۆیە فیدراسیۆنی تۆپی پێی چین داوای لێبوردنی کردووە، بەرامبەر ئەوەی کە ناتوانێت پاڵەوانێتییەکە بەڕێوەببات. "  رۆژی ٥ ـی حوزەیرانی ٢٠١٩ لە کۆبوونەوەی دەستەی گشتی فیدراسیۆنی تۆپی پێی ئاسیادا لە پاریس مافی بەڕێوەبردنی پاڵەوانێتییەکە درایە چین، بڕیاربوو یارییەکانی پاڵەوانێتییەکە لە ١٦ ـی حوزەیرانی ٢٠٢٣ تاوەکو ١٦ ـی تەمووز لە ١٠ شاری جیاوازی وڵاتەکەدا بەڕێوەبچن.  فیدراسیۆنی تۆپی پێی ئاسیا ستایشی کارەکانی چین و فیدراسیۆنی تۆپی پێی وڵاتەکە دەکات لەبەرامبەر هەوڵەکانیان بۆ بەڕێوەبردنی پاڵەوانێتییەکە، دووپاتیشدەکاتەوە کاتی پێویست لەبەردەم ماوە بۆ ئەوەی هەنگاوی دیکە بنێت بۆ دەستنیشانکردنی وڵاتێکی بۆ بەڕێوەبردنی پاڵەوانێتییەکە.  فیدراسیۆنەکە لە ماوەیەکی نزیکدا گفتوگۆ لەگەڵ کۆمپانیا بازرگانییەکان و سەرجەم لایەن پەیوەندیدارەکان دەکات بۆ ئەوەی هەنگاوی پێویست لەبارەی بەڕێوەبردنی پاڵەوانێتییەکە بگیرێتە بەر و کاری پێویست بۆ ئەنجامدانی بکرێت.