یوڤێنتوسی ئیتاڵی لەسەر یاریگەی خۆی لە تۆرینۆ میوانداری ڤیاڕیالی ئیسپانی دەکات، چێڵسی ئینگلیزیش لە بارودۆخێکی سەختدا دەبێتە میوانی لیلی فەرەنسی.  لە یاریی یەکەمدا، یوڤێنتوس بەپشتبەستن بە یاریگە و جەماوەرەکەی هەوڵدەدات لە ڤیاریال بباتەوە، کە هەردوو یانە لە یاریی چووندا بە ئەنجامی ١ - ١ یەکسانبوونە.  ماسیملیانۆ ئالێگری و یاریزانانی دەزانن کە ئەرکیان ئاسان نییە، چونکە تیپی میوان بە سەرکردایەتی ئونای ئیمرێی راهێنەری بە کاتێکی باشدا تێپەڕدەبن و لە لالیگادا لە دوایین ٧ یارییدا تەنیا جارێک دۆڕاون، لە یاریی چوونیشدا ئاستێکی باشیان بەرامبەر یانەی خانمە پیرەکەی ئیتاڵیا نیشانداوە.  ئەوەی زیاتر مەترسی بۆ سەر یوڤێنتوس دروستدەکات، یارینەکردنی هەردوو دڵی بەرگرییەکەی، کیلینی و بۆنوچییە، لە کاتێکدا ڤیاریال خاوەن هێڵێکی هێرشبردنی بەتوانایە بەسەرکردایەتی جێرارد مۆرینۆ.  لە یاریی دووەمدا چێڵسی سەرەڕای ئەوەی یاریی چوونی بە دوو گۆڵی بێبەرامبەر بردووەتەوە، بەڵام ئێستا لە دۆخێکی خراپدایە، بەهۆی ئەو سزایانەی حکومەتی بەریتانیا خستوویەتە سەر یانەکە و سەرۆکە رووسییەکەی رۆمان ئەبرامۆڤیچ، بەهۆی هێرشی سوپای رووسیا بۆ سەر ئۆکراینا.  لەگەڵ ئەوەشدا راهێنەر و یاریزانی چێڵسی لەندەنی پێیانوایە هیچ شتێک ساردیان ناکاتەوە لە رکابەریکردن لە چامپیۆنزلیگدا و دەڵێن سوورن لەسەر بردنەوە لە لیل و درێژەدان بە کاروانی خۆیان بۆ بەرگریکرن لە نازناوی چامپیۆنزلیگ، کە پاڵەوانی ساڵی رابردووی ئەوروپان.