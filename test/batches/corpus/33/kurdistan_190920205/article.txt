رێکخراوی (یەکێتیی نێودەوڵەتی بۆ پاراستنی سرووشت)، راپۆرتێکی بڵاوکردووەتەوە و تێیدا هاتووە، قەرەداخ ناوچەیەکی شاخاویی هەرێمی کوردستانی عێراقە کە ژمارەیەکی زۆر داربەڕووی تێدایە. یەکێک لە گیانەوەرە راوکەرە زۆر دەگمەنەکانی سەر زەوی لەو ناوچەیەدا دەژیت، ئەویش جۆرێكی پڵنگ یاخود (بەوری فارسی)یە. ئەو گیانەوەرە دەگمەنە بووەتە جێگەی سەرنج و ئامانجی سەرەکی یەکەمین شوێنی تایبەت بە پاراستنی گیانەوەرەکان لە تەواوی ناوچەکەدا، کە (ناوچەی پاراستنی سرووشتیی قەرەداخ)ە.   رێکخراوە نێودەوڵەتییەکە دەڵێت، قەرەداخ بۆ زۆر شت بەنێوبانگە، بەڵام تاوەکو ماوەیەک پێش ئێستا پاراستنی سرووشت یەکێک لەو شتانە نەبوو. رێکخراوی ناحکومیی (سرووشتی عێراق)، کە تایبەتە بە پاراستنی سرووشت، قەرەداخی وەک ناوچەیەک داناوە کە تێیدا ژمارەیەکی زۆر گیانەوەر و رووەک دەژین.   کاتێک (سرووشتی عێراق) لە ساڵی ٢٠٠٧ دەستی بە کارکردن كرد لە ناوچەکەدا، باوەڕ وابوو کە (بەوری فارس) لە ناوچەکەدا لەنێوچووە، چونکە دوایین جار ئەو گیانەوەر بینرابوو لە ساڵانی هەشتاکانی سەدەی رابردوودا بوو، بەڵام لە ساڵی ٢٠١١ دا وردبوونەوە بۆ هەندێک وێنەی تۆمارکراو کرا و جارێکی دیکە (بەوری فارس) بینرایەوە.   مێژووی هەوڵدان و خەباتکردن   بوونی (بەوری فارسی) لە قەرەداخ واتایەکی گەورەی بۆ کورد هەیە، بەهۆی مێژووی هەوڵ و خەباتیان، کە ئەوەش هاوشێوەی هەوڵەکانی بەورەکەیە بۆ مانەوە لە ژیاندا. گوتەیەکی بەنێوبانگی کورد هەیە کە دەڵێت "جگە لە چیاکان هیچ دۆستێکمان نییە".   راوکردن وەک هەڕەشەیەکی گەورە لەسەر ئەو جۆرە بەورە و نێچیرەکانی ماوەتەوە. ناوچە شاخاوییەکانی قەرەداخ ناوچەیەکی ئارامن، بەتایبەتی دوای دامەزراندنی ناوچەیەکی تایبەت بە پاراستنی سرووشت و گیانەوەران لە ناوچەکەدا.   هەبوونی هەوڵ و چوارچێوەیەکی یاسایی بۆ دامەزراندنی ناوچەیەکی تایبەت بە پاراستنی سرووشت و گیانەوەران لە قەرەداخ گرنگە. مارک هووگسلاگ، پسپۆڕی تایبەت بە پاراستنی گیانەوەران و سرووشت لە رێکخراوی (یەکێتیی نێودەوڵەتی بۆ پاراستنی سرووشت) دەڵێت، (سرووشتی عێراق) توانی رێککەوتنێک لەگەڵ حکومەتی هەرێمی کوردستان واژۆبکات و لەسەر ئەو بنچینەیەش قەرەداخ وەک یەکەمین ناوچەی پارێزراو بۆ گیانەوەران و سرووشت لە کوردستان دیاریکرا.   رێکخراوە نێودەوڵەتییەکە پشتیوانی هەوڵەکە دەکات و مارک هووگسلاگیش دەڵێت، ناوچەکە بۆ فرۆشتن نییە، بەڵام رێکخراوەکەیان لە رێگەی چالاکی جۆراوجۆر، کەرەستەی پێویست، دابینکردنی مووچەی کارمەندان یارمەتی رێكخراوی (سرووشتی عێراق) دەدات.   (ناوچەی پاراستنی سرووشتی قەرەداخ) نزیکەی ٢٣٠٠ هێکتار دەگرێتەوە و لە بواری ژینگەدا ناوچەیەکی دەوڵەمەندە. نزیکەی هەزار جۆر رووەک و زیاتر لە ١٨٠ جۆری جیاوازی تۆمارکراوی باڵندە لە ناوچەکەدا دەژین. لە هەمانکاتیشدا (سرووشتی عێراق) توانیویەتی ١٥ جۆری جیاواز لە گیانەوەرە شیردەرەکان لە ناوچەکەدا تۆمار بکات.   مارک هووگسلاگ دەڵێت، لە ماوەی چەند ساڵی رابردوودا ژمارەیەک بەور لە زوومی کامێراکان بینراون و ئاماژەکان ئەوە دەردەخەن، ئێستا نزیکەی ٥ تاوەکو ١٠ (بەوری فارسی) لە قەرەداخن. (سرووشتی عێراق) پلانی هەیە لە چەند ساڵی داهاتوودا (ناوچەی پاراستنی سرووشتی قەرەداخ) بەرفراوانتر بکات بۆ ئەوەی ژمارەیەکی زیاتر لەو جۆرە بەورانە بژین.   سیستەمێکی فرەژینگەیی بەردەوام   لەو کاتەوەی ئەو ناوچەیەی قەرەداخ بووەتە ناوچەیەکی تایبەت بە پاراستنی گیانەوەران و رووەک، پشتیوانییەکی گەورەی ناوخۆیی و نێودەوڵەتی بۆ پڕۆژەکە دەربڕدراوە. هانا رەزا، لێکۆڵینڤانێکە لە رێکخراوی (سرووشتی عێراق) و دەڵێت، ئەنجامی پڕۆژەکە ئەوە دەردەخات کە هەوڵی گەورە هەبووە بۆ فرەیی گیانەوەران و رووەک لە ناوچەکەدا، سەرەڕای ئەوەی ستاف و توانای دارایی تەرخانکراویش بۆ ئەو مەبەستە کەمە.   رێكخراوی (سرووشتی عێراق) ئەو پڕۆژەیەی تەواوکردووە کە بە دۆستی ژینگە دادەندرێت و ئەوەش بەشێکە لە پلانێکی گەشتیاریی ژینگەیی بۆئەوەی بایەخی زیاتر بە جوانی هەرێمی کوردستان بدرێت و بە خەڵکی ئاشنا بکرێت. رێكخراوی (سرووشتی عێراق) وێستگەیەکی نوێی لە ناوەندی (ناوچەی پاراستنی سرووشتی قەرەداخ) کردووەتەوە و ئامانجی ئەوەیە رێگە لە راوکردنی نایاسایی بگرێت.   ناشناڵ پاركی هەڵگورد - سەكران   لەساڵی ٢٠١٤ (ناشناڵ پاركی هەڵگورد - سەكران) بە رووبەری ١٢٠٠ كیلۆمەتر چوارگۆشە لەلایەن وەزارەتی ژینگەی عێراقەوە بڕیاردرا بخرێتە سەر نەخشەی عێراق. ناوچەی پارێزراوەی هەڵگورد - سەكران لە ١٤ی ئەیلوولی ٢٠١٠ پڕۆژەی جێبەجێكردنی كەوتە بواری جێبەجێكردنەوە، بە هاوكاری ئەنستیتۆتی نەمسایی بۆ تەكنەلۆژی ژینگە و پارێزگای هەولێر. عەبدولواحید گوانی، قایمقامی ئەوكاتی قەزای چۆمان لە پارێزگای هەولێر خاوەنی بیرۆكەی ئەو پڕۆژەیەبوو و هەوڵێكی زۆری بۆدا، بەڵام لەدوای كۆچی دواییكردنی خۆی پڕۆژەكە پشتگوێخرا.