لە یاریی چوونی قۆناخی هەشتی چامپیۆنزلیگدا، یانەی لیڤەرپوول لە دەرەوەی یاریگەی خۆیدا بووە میوانی یانەی بێنفیکا و ٣ - ١ لێیبردەوە.  لیڤەرپوول هەر لە سەرەتاوە گوشاری خستە سەر یانەی خاوەن یاریگە و دوای چەند هەوڵێک ئیبراهیما کۆناتی لە خولەکی ١٧ رێدزی بە گۆڵێک پێشخست.  کوڕانی یۆرگن کڵۆپ نیازی زۆرتریان هەبوو، بۆیە بەردەوام بوون لەسەر هێرشەکانیان تاوەکو سادیۆ مانێی هێرشبەری سەنیگالی لە خولەکی ٣٤ ـدا گۆڵی دووەمیشی تۆمارکرد و نیوەی یەکەم بە پێشکەوتنی لیڤەرپوول بە دوو گۆڵی بێبەرامبەر کۆتاییهات.  لە نیوەی دووەمدا بێنفیکا بە ئاستێکی باشتر دەرکەوت و تەنیا ٤ خولەکی پێویست بوو بۆ ئەوەی داروین نونێش تۆڕی یانە ئینگلیزییەکە بهەژێنێت.  یارییەکە بەردەوام بوو، هەردوولا هەوڵی گۆڵی زیاتریان دەدا، بەڵام ٣ خولەک بەر لە تەواوبوونی کاتی یاسایی یارییەکە، لویس دیاز گۆڵی سێیەم و دڵنیابوونی بۆ لیڤەرپوول تۆمارکرد و یانەکەی لە چوارگۆشەی زێڕینی چامپیۆنزلیگ نزیککردەوە، کە بڕیارە یاریی گەڕانەوە رۆژی ١٣ ـی ئەم مانگە لە ئانفێڵد لە لیڤەرپوول بەڕێوەبچێت.