ناسر عەلی، پەیامنێری تۆڕی میدیایی رووداو لە پارێزگای دهۆك گوتی، بە گوتەی ئەو پزیشكانەی لە دهۆك كۆرۆنا دیاریدەكەن، رۆژانە ٣٠ تاوەكو ٤٠ كەس گیان لەدەست دەدەن، بەڵام تۆمار ناكرێن.  پەیامنێری رووداو ئاماژەی بەوە دا، مەترسییەكی زۆر لەنێو كارمەندانی تەندروستیدا هەیە، چونكە رەوشەكە زۆر خراپە. بە گوێرەی زانیارییەكان تاوەكو ئێستا نزیكەی ١٥٠ پزیشك و كارمەندی تەندروستی تووشی كۆرۆنا بوون، سێ کارمەندیشیان گیانیان لەدەستداوە، ئەوەش مەترسیی لەنێو پزیشكاندا دروستكردووە، ئەو پزیشكانەی چاودێریی تەندروستیی تووشبووانی كۆرۆنا دەكەن دەڵێن، ئەگەر رەوشەكە بەو شێوەیە بەردەوام بێت رەنگە رێژەی گیانلەدەستدان زۆر بەرز ببێتەوە.  چەند رۆژێكە گرتەیەكی ڤیدیۆیی لەبارەی ئەو دەرزییەی بۆ تووشبووانی كۆرۆنا بەكاردەهێندرێت لە تۆڕە کۆمەڵایەتییەکان بڵاوكراوەتەوە و ناویان ناوە دەرزیی مردن، بەو پێیەی بۆ هەر تووشبوویەك بەكارهێنرابێت گیانی لەدەستداوە.  ئەو دەرزییە لە بازاڕ دەكڕدرێت و نرخەكەشی لەنێوان ٨٠٠ تاوەكو هەزار و ٢٠٠ دۆلاردایە، بەڵام ماوەیەك دوای بەكارهێنانی تووشبووەكە گیان لەدەستدەدات.  لەبارەی بەكارهێنانی ئەو دەرزییەوە یەكێك لە پزیشكان بە پەیامنێری رووداوی راگەیاندووە، "ئەوانەی رەوشی تەندروستییان زۆر خراپە و ٩٩ % ئەگەری گیانلەدەستدانیان هەیە ئەو جۆرە دەرزییەیان لێدەدرێت. تاوەكو ئێستاش ئەوانەی لە دهۆك ئەو دەرزییەیان بۆ بەكارهێنراوە ٤٠ % ـیان لە ژیاندا ماون و ٦٠ % ـیشیان گیانیان لەدەستداوە. بەو هۆیەشەوە خەڵكی متمانەیان نەماوە، بۆیە ئێستا پێش بەكارهێنانی دەرزییەكە بۆ تووشبوو پزیشكان واژۆی كەسوكارەكەی وەردەگرن".