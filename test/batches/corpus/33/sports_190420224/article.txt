باڵیۆزخانەی بەحرەین لە تویتێکدا، ئاماژە بۆ ئەوە دەکات کە کۆمپانیای ئینڤێستکۆرپ بە پەرۆشە بۆ کڕینی ئەو یانە ئیتاڵییەی ٧ جار بووەتە پاڵەوانی ئەوروپا، دەشڵێت "ئەگەر دانوستاندنەکان سەریانگرت، ئینڤێستکۆرپ دەبێتە یەکەم وەبەرهێنەری رۆژهەڵاتی ناوەڕاست کە خاوەنداریەتی یانەیەکی رکابەری خولی ئیتاڵیا بەدەستبێنێت".   لە تویتی باڵیۆزخانەی نێوبراودا هاتووە "کۆمپانیای ئینڤێستکۆرپ ئامادەیە یانەی میلان بەرامبەر بە ملیارێک و ١٠٠ ملیۆن دۆلار بکڕێت".  کۆمپانیای ئیلیۆت مانجمێنت، کە بارەگایەکەی لە ویلایەتە یەکگرتووەکانی ئەمریکایە، ساڵی ٢٠١٨ بووە خاوەنی یانەی میلان، دوای ئەوەی خاوەنی پێشووی، کە چینی بوو نەیتوانی بەشێک لە قەرزەکانی سەر یانەکەی بداتەوە.  یانەی میلان بەر لەوەی ساڵی ٢٠١٧ بە چینییەکان بفرۆشرێت، ماوەی زیاتر لە ٣٠ ساڵ موڵکی سێلڤیۆ بێرلسکۆنی، سەرۆکوەزیرانی پێشووی ئیتاڵیا بوو.  کۆمپانیای ئینڤێستکۆرپ لە سەرانسەری جیهاندا وەبەرهێنان دەکات و بڕی سەرمایەکەی ٤٢ ملیار دۆلارە.