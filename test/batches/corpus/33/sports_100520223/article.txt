بارسێلۆنا لەنێو یاریگە و هاندەرانیدا میوانداری یانەی سێلتا ڤیگۆ دەکات، لەو یارییەدا کە کاژێر ٢٢: ٣٠ بەڕێوەدەچێت.  بارسێلۆنا لە یاریی رابردوودا لە یانەی ریال بێتیسی بردەوە و گەیشتە خولی یانە پاڵەوانەکانی ئەوروپای وەرزی داهاتوو، بۆ یارییەکەی ئەمشەویش پێویستی بەبردنەوەی یارییەکەیە بۆ ئەوەی شوێنی خۆی لە پلەی دووەمی ریزبەندی خولەکە بپارێزێت، بۆ بەشداریکردن لە جامی سوپەری ئیسپانیادا.  لە یاریی رابردوودا ئانسۆ فاتی بەشداری لە یارییەکەدا کرد و گۆڵێکی تۆمارکرد، بۆ یارییەکەی ئەمشەویش ئامادەیە، ئاندری تێر شتیگنیش کە بەهۆی نەخۆشییەوە بەشداریی لە یارییەکەی رابردوودا نەکرد، بۆ ئەم یارییە ئامادەیە و دەگەڕێتەوە نێو پێکهاتەی سەرەکی یانەکە.  بارسێلۆنا دوای ٣٥ گەڕ بە کۆکردنەوەی ٦٩ خاڵ و بە جیاوازی ١٢ خاڵ لەگەڵ ریال مەدریدی پێشەنگ، پلەی دووەمی ریزبەندیی لالیگای گرتووە و گەیشتنی بۆ چامپیۆنزلیگی وەرزی داهاتوو مسۆگەر کردووە.  سێلتا ڤیگۆش بە کۆکردنەوەی ٤٣ خاڵ پلەی ١١ ـی ریزبەندی گرتووە و مانەوەی خۆی لە لالیگادا مسۆگەر کردووە.