دایکی حوسێن کە گەشتیارە دەڵێت "رەوشەکە وانەبوو، هۆتێلەکان، شەقامەکان و باخچەکانی، ئێستا رەوشەکە هەمووی بەرەو باشتر گۆڕاوە و جوانتر بووە".  شەقڵاوە شارە سەر سەوزەکەی هەولێر، خاوەنی ٤٢ هۆتێل و مۆتێلی گەشتیارییە، دوو کۆمەڵگای گەورەی گەشتیاریی لێن، شوێنی حەوانەوەی ٩٣٠ گەشتیاری شەوانەی هەیە. سوودمەندترین قەزای سنووری پارێزگای هەولێرە لەڕووی گەشتیارییەوە، گەشتیاران زیاتر لەوێ بازاڕ دەکەن و دەمێننەوە.  گەشتیارێک بەناوی ئەحمەد فەرید باس لەوە دەکات "لە سەردەمی باپیرانم و مامەکانمەوە، بەردەوام دێین بۆ شەقڵاوە". گەشتیارێکی دیکەش دەڵێت "تازە هاوسەرگیریم کردووە و هاتووم مانگی هەنگوینی لێرە تەواوبکەم".  بەردەوام وەبەرهێنانی لە رووە گەشتیارییەکەیەوە تێدا دەکرێت، چونکە زۆرجار شوێنی مانەوەی گەشتیارانی نامێنێت و پڕ دەبن.  لەوەتەی رێگەی نێوان عێراق و هەرێمی کوردستان کراوەتەوە زۆربەی رۆژ ٨٠ % ی شوێنی مانەوەی گەشتیاران پڕن و زۆرجاریش جێگا نامێنێت و هاتنی گەشتیاران وەکو ساڵانی رابردووی لێهاتووەتەوە.  ئەو خاسیەتەی سەردانیکار دەکاتە گەشتیار، مانەوەیەتی لە ٢٤ کاژێر زیاتر. تاوەکو نزیک بەرەبەیان بازاڕی شەقڵاوە ئاوەدان و جووڵەی گەشتیاری تێدا بەردەوامە و خاسیەتەکە دروستدەکات.