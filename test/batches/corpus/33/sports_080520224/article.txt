سێر ئەلێکس فێرگسۆن پەیوەندییەکی زۆر بەهێزی لەگەڵ کریستیانۆ رۆناڵدۆ هەیە و پێشتر ٦ ساڵ، کریستیانۆ لەژێر سەرپەرشتی سێر یاریی بۆ مانچێستەر یونایتد کردووە.  رۆژنامەی میرەری بەریتانی دەڵێت " رۆناڵدۆ و فێرگسۆن لە ماوەی رابردوودا لە ماڵەوە لە ناوچەی شیشایەر بۆ چا خواردنەوە کۆبوونەتەوە و باسیان لە داهاتووی ئەو یاریزانە پۆرتوگالییە لەگەڵ مان یونایتد کردووە.  رۆژنامەکە دەڵێت " راهێنەرە سکۆتلاندییەکە بە یاریزانی پێشووی گوتوە پێموایە دەبێت بمێنیتەوە، بۆ ئەوەی مێژووی خۆت لەگەڵ مانچێستەر یونایتد بپارێزیت.  دوای ئەوەی مانچێستەر یونایتد نەگەیشتە خولی یانە پاڵەوانەکانی ئەوروپا، چارەنووسی کریستیانۆ رۆناڵدۆ پرسیاری زۆری لەسەرە، بەتایبەتیش کە لەسەرەتای وەرزی داهاتووە، ئێریک تێن هاگ دەبێتە راهێنەری مانچێستەر یونایتد و پێشتر چەند سەرچاوەیەک رایانگەیاندبوو، تێن هاگ پشت بە رۆناڵدۆ نابەستێت.  رۆناڵدۆ وەرزی رابردوو نزیکبوو پەیوەندی بە مانچێستەر سیتییەوە بکات، بەڵام لە دوایین ساتەکاندا بە پەیوەندییەکی تەلەفۆنی، فێرگسۆن ئەوی لە چوون بۆ مان سیتی پەشیمانکردەوە و گەڕایەوە مانچێستەر یونایتد.  سەرەڕای ئەوەی مان یونایتد لەم وەرزەدا ئەنجامەکانی خراپ بوون، بەڵام رۆناڵدۆ تاوەکو ئێستا ٢٤ گۆڵی لەسەرجەم پاڵەوانێتییەکاندا بۆ یانەکە تۆمارکردووە.  ئەگەر کریستیانۆ رۆناڵدۆ لە مانچێستەر یونایتد بمێنێتەوە، وەرزی داهاتوو دوای ٢٠ ساڵ بۆ یەکەمجار ئەو یاریزانە لە چامپیۆنزلیگدا نابیندرێت، لەکاتێکدا گۆڵکاری پاڵەوانێتییەکەیە بە تۆمارکردنی ١٤١ گۆڵ.