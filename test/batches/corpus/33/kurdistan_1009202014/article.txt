کوردۆ شابان، گوتەبێژی وەزارەتی شارەوانی و گەشتوگوزاری هەرێمی کوردستان بە (تۆڕی میدیایی رووداو)ی راگەیاند: "ئێمە لە رۆژی ٢٨ - ٧ - ٢٠٢٠ بە نووسراوێک کە واژۆی ساسان عەونی، وەزیری شارەوانی لەسەرە، ئەو گرێبەستەکەمان هەڵوەشاندووەتەوە کە لەگەڵ ئەو کۆمپانیایە هەڵوەشاندووەتەوە کە دەیویست کاری سەرپەرشتیکردن و رێکخستنی گۆڕستانی نوێی سلێمانی بکات".  لەبارەی هۆکاری هەڵوەشاندنەوەی گرێبەستەکەش، گوتەبێژی وەزارەتی شارەوانی دەڵێت: "لە نووسراوەکەدا ئاماژەمان بەوە کردووە کە ئەو ئەرک و کارانەی خراونەتە ئەستۆی کۆمپانیاکە بووەتە هۆی بارگرانی دارایی لەسەر هاونیشتمانیان و بڕی تێچوونی ناشتنی مردووی بەرزکردووەتەوە، کە لە بنەمادا سەرپەرشتی و ئیدارەدانی سەر قەبرانەکان و دابینکردنی بودجەی پێویست لەسەر ئەرک و پابەندییەکانی شارەوانییە نەک بخرێتە سەر تێچوونی ناشتنی مردوو، بۆیە لە نووسراوەکەدا بە سەرۆکایەتی شارەوانی سلێمانیمان راگەیاندووە کە گرێبەستی بانەوانی تایبەت بەو پڕۆژەیە هەڵبوەشێندرێتەوە".  هەر سەبارەت بە هەڵوەشاندنەوەی گرێبەستەکە، توانا كەمال، سەرۆكی شارەوانیی سلێمانی بە (تۆڕی میدیایی رووداو)ی راگەیاند: "دوای ئەوەی گرێبەستی نێوان شارەوانی سلێمانی و كۆمپانیای دوزی، لە گۆڕستانە نوێیەكەی سلێمانی دەنگدانەوەی زۆری بەدوای خۆیدا هێنا و خەڵكی رەخنەی زۆریان لەو كارە گرت، سەرۆكایەتی شارەوانیی سلێمانی گرێبەستەكەی هەڵوەشاندەوە.  وەزارەتی شارەوانی و گەشتوگوزاریش لە رێككەوتی ١٠ی مانگی رابردوودا، رەزامەندی دەربڕیوە بە پێداچوونەوە و هەڵوەشاندنەوەی گرێبەستەكە".  بەپێی نووسراوەکەی وەزارەتی شارەوانی و گەشتوگوزار کە بۆ شارەوانی سلێمانی ناردووە، لەكاتی هەڵوەشاندنەوەی گرێبەستەكە لەگەڵ کۆمپانیای ناوبراودا، دەبێت دەرخستەی تایبەت بە ئیدارەدان و چاودێری و چاكسازی ئامادە بكرێت بۆ گۆڕستانی نوێی سلێمانی بە مەبەستی دابینكردنی بودجە بۆی و بەڕێوەبەرایەتیی باخچەکانی سلێمانی سەرپەرشتی بکات.  كامەران حەمەساڵح، بەڕێوەبەری باخچەكانی سلێمانیش بە (تۆڕی میدیایی  رووداو) راگەیاند: "بەپێی نووسراوێكی وەزارەتی شارەوانی، ئێمە راسپێردراوین سەرپەرشتی گۆڕستانەکە بکەین، نەك لایەنێكی دیكە، ئێمەش ئامادەین  وەك هەر پاركێكی شارەكە، سەرپەرشتی گۆڕستانی نوێی سلێمانی  بكەین".  بەڕێوەبەری باخچەكانی سلێمانی گوتیشی: "لە ٢٠١٢ وە كە  گۆڕستانەكە دروستكراوە نزیكەی ١٠ هەزار دارمان تێدا روواندوە، ئێستاش  دارەكان گەورەبوون، بۆیە پێمانباشە هەر خۆمان سەرپەرشتی بكەین، بۆ  سەرپەرشتیكردن و زیاتر سەوزكردنی ئەو گۆڕستانە پێویستمان بە دوو  تەنكەری ئاو و پێنج كارمەند هەیە".  سەرپەرشتیكردن گۆڕستانی نوێی سلێمانی كە بە گۆڕستانی (وەیساوا)  ناسراوە لەلایەن شارەوانیی سلێمانیەوە دراوەتە كۆمپانیایەك،  كۆمپانیاكەش رایگەیاندبوو كە نرخی ناشتنی تەرمی كەسانی خوار ١٢ ساڵ ١٧٥ هەزار دینار و كەسانی سەروو ١٢ ساڵیش ٢٦٠ هەزار دینارە، ئەوەش  ناڕەزایەتی زۆری لێكەوتەوە، هەر بۆیە وەزارەتی شارەوانی پێشنیازی  كردووە سەرپەرشتیكردنی گۆڕستانەکە بدرێتە بەڕێوەبەرایەتیی باخچەكانی سلێمانی.