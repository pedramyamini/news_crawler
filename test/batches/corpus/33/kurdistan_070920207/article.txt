سیامەند عەبدوڵڵا هاونیشتمانییەکی خەڵکی گەرمیانە، لەبەردەم نەخۆشخانەی گشتیی گەرمیان بە رووداوی گوت "باوکم نەخۆشە، لە بەیانی زووەوە هێناومە بۆ نەخۆشخانە، بەڵام تاوەکو کاژێر ٠٨: ٢٠ خولەکیش کەس نەهاتووە بۆ دەوام، لەکاتێکدا دەبوو لە کاژێر ٠٨ -: ٠٠ ەوە لێرەبن".  شیلان سدیق  مامۆستایەکی هەڵەبجەیە، دەیەوێت مامەڵەکانی رایی بکات، دەڵێت "ئێستا رۆژانە فەرمانبەران بە سیستەمی نۆرە دەوام دەکەن و وەکو پێش کۆرۆنا نییە و بە ئاسانی مامەڵەی هاونیشتمانیان رایی ناکرێت".  رۆژی ٣ی ئەیلوول حکومەتی هەرێمی کوردستان رایگەیاند "ئیدی کەموکورتی لە دەوامی فەرمانبەران قبووڵ ناکەن و دەبێت لەمەودوا فەرمانبەران لە رۆژی یەکشەممە تاوەکو پێنجشەممە و لە کاژێر ٠٨: ٠٠ ـی بەیانی تاوەکو ٠٣: ٠٠ ـی دوای نیوەڕۆ دەوام بکەن".  فەرمانگەکانیش ئامادەکاری دەکەن بۆ دەستکردنەوە بەو شێوازە دەوامەی کە حوکمەت داوایکردووە و بەشێکیشیان جێبەجێکردنی بە سەخت دەزانن.  سەربەست عوسمان، بەڕێوەبەری ئاوی سلێمانی بە رووداوی راگەیاند "ئێمە لە ماوەی چەند مانگی رابردوو بە رێژەی ٥٠ % دەواممان کردووە، هەرچەندە حکومەت داوایکردبوو کە ٣٥ % دەوام بکەین و ئێستاش چاوەڕێی پارێزگار و وەزارەتی شارەوانی دەکەین کە ئەوان بۆمان دیاریبکەن چۆن دەوام بکەین".  د. شێروان جەلال، جێگری بەڕێوەبەری گشتیی تەندروستیی کۆیە لەوبارەیەوە بە رووداوی راگەیاند "جێبەجێکردنی بڕیارەکە قورس دەبێت، تەنانەت بۆ نێو وەزارەتەکانیش، چونکە لە بەرامبەردا هاونیشتمانیانیش داوای مووچە دەکەن بەبێ لێبڕین و لەکاتی خۆیدا، بۆیە بە رای ٨٠ % جێبەجێدەکرێت".  ئێستا ئەرکی سەر شانی فەرمانبەران دوو جار سەختتر بووە، چونکە جگە لە خۆپارێزی و رێنماییکردنی هاونیشتمانیان بۆ خۆپارێزی، دەبێت بەشێوەیەک کار بکەن کە نەهێڵن قەرەباڵخی دروستبێت و هەموو رۆژێکیش دەوام بکەن.  شەوگار فەرەیدوون فەرمانبەرە لە بەڕێوەبەرایەتیی ئاوی سلێمانی و دەڵێت "ئێمە لەکاتی کۆرۆناشدا وەکو ئێستا دەواممان کردووە، هەموو بەشەکانمان دەوامی تێدا بووە، چونکە ئێمە فەرمانگەیەکی خزمەتگوزارین و ئەرکی سەر شانی خۆمان بەتەواوەتی جێبەجێ کردووە، بۆیە داواکارین حوکمەتیش وا بکات، چونکە هەموو فەرمانبەران تاکە بژێویی ژیانیان ئەو مووچەیەیە کە پێیان دەدرێت".  بە فەرمانی پارێزگاری سلێمانی، دەوامی فەرمی لە فەرمانگەکانی دەوڵەتدا هەفتانە لە رۆژی یەکشەممەوە تاوەکو پێنجشەم دەبێت، هاوکات، دەسەڵاتی بە سەرۆکی یەکە کارگێڕییەکان و بەڕێوەبەرە گشتییەکان و بەڕێوەبەری دامودەزگاکانیش داوە، کە خۆیان کاتژمێری دەوامکردن دیاریبکەن.