سوارێز دوایین یاریی خۆی بەدرێسی یانەی ئاتلێتیکۆ مەدریدەوە ئەنجامدا و دوای دوو وەرز یارییکردن لە ریزەکانی یانەکەدا، ماڵئاوایی لە هاندەرانی یانەکە کرد و لەنێو رێزێکی زۆرەوە یاریزانەکە بەڕێکرا.  سوارێز یەکێک لە قوربانییەکانی دۆڕانە گەورەکەی بارسێلۆنا بوو بەرامبەر بایرن میونشن بوو لە چامپیۆنزلیگدا بە ٢ - ٨.  رۆناڵد کۆمان، راهێنەری ئەو کاتەی بارسێلۆنا یاریزانەکەی لە پلانەکانی هێنایە دەرەوە و پێی گوت " بۆ خۆت بەدوای یانەیەکی دیکەدا بگەڕێ"، دوای ئەوە ئاتلێتیکۆ مەدرید دەرگای یانەکەی بەرووی یاریزانەکەدا کردەوە و سوارێز بەرامبەر ٩ ملیۆن یۆرۆ چووە یانەکە و درێسی ژمارە ٩ ـی وەرگرت.  سیمیۆنی و هاندەرانی رۆخی بلانکۆس زۆر دڵخۆشبوون بە پەیوەندیکردنی سوارێز بە یانەکەیان، ئەویش بە گۆڵکردن وەڵامی خۆشەویستییەکەیان دایەوە.  لە وەرزی یەکەمی یارییکردنیدا بۆ ئاتلێتیکۆ مەدرید، لویزیتۆ ٣٨ یاریی ئەنجامدا ٢١ گۆڵی تۆمارکرد و ٣ ئاسیستی بەدرێسی رۆخی بلانکۆسەوە هەبوو.  لە رکابەرییەکانی لالیگادا ٣٢ یاریی ئەنجامدا و رۆڵی گەورەی لە بردنەوەی نازناوی خولەکەدا بۆ یانەکە گێڕا، بەتایبەت کە گۆڵەکانی هێرشبەرە ئۆرۆگواییەکە ٢١ خاڵی بۆ ئاتلێتیکۆ مەدرید یەکلاکردەوە.  سوارێز ئەم وەرزەی بەئامانجی بردنەوەی نازناوی زیاتر دەستپێکرد، لەسەرەتای وەرز ئاستێکی بەرزی هەبوو، بەڵام دواتر سیمیۆنی بڕیارییدا یاریزانەکە بکاتە یەدەگ و لە یارییە گرنگەکاندا لە چامپیۆنزلیگ و لالیگادا پشتی پێنەدەبەست.  ئەمەش روونبووەوە کە سوارێز لە پلانەکانی سیمیۆنیدا نییە، بەتایبەت کە خاوەنی یاریزانی لاوە وەک جواو فێلیکیس، گریزمان، یۆرێنیتی و ئانخێل کۆریا.  سوارێز لەم وەرزەدا ٤٣ یاریی ئەنجامدا ١٣ گۆڵی تۆمارکرد و ١٣ ئاسیستی هەبوو.  شەوی یەکشەممە ١٥ - ٥ - ٢٠٢٢ لە دوای یارییەکەیان بەرامبەر سێڤییا، هاندەرانی ئاتلێتیکۆ مەدرید بەرێزێکی زۆرەوە سوارێزیان بەڕێکرد و بەبانەرێکی گەورە نووسیبوویان " سوپاس کە ئێمەت کردە پاڵەوان. "  دوای بەجێهێشتنی ئاتلێتیکۆ مەدرید، داهاتووی سوارێز هێشتا بەتەواوی دیارنییە، بەڵام یاریزانەکە بڕیاریداوە لە ئەوروپا بمێنێتەوە و دەیەوێت ئەزموونێکی دیکە تاقیبکاتەوە.