بەهۆی کارکردن لە پرۆژەی دووسایدکردنی رێگەی نێوان هەولێر - گۆپاڵ، رۆژی ٢٠٢٠/٠٩/١٤ بۆریی ئاوی ئیفراز سێ کە قەبارەکەی مەتر و نیوێکە و کێشی نزیکەی ٨ تۆنە شکا، بۆیە چەند گەڕەکێکی هەولێر، لەوانە گەڕەکەکانی شۆڕش لە شەقامی ٦٠ مەترییەوە تاوەکو رێگەی کەرکووک و شەقامی ١٢٠ مەتریی هەولێر و بەشێکی کەسنەزانن، بێئاو بوون.  پێشتر بەڕێوەبەرایەتیی ئاوی هەولێر هۆشداریی دابووە هاونیشتمانییانی هەولێر کە تاوەکو چاککردنی بۆرییە شکاوەکە دانیشتووانی ئەو گەڕەکانە دەست بە ئاوەوە بگرن.  لەبارەی کاتی چاککردنەوەی بۆرییەکە و گەیشتنەوەی ئاو بەو شوێنانەی سێ رۆژە بێئاون، ئاری ئەحمەد، بەڕێوەبەری ئاوی هەولێر لە لێدوانێکدا بە تۆڕی میدیایی رووداوی راگەیاند، "کۆمپانیا هێمن گرووپ کە کار لە پرۆژەی دووسایدکردنی رێگەی نێوان هەولێر - گۆپاڵ دەکات، دوای شکانی بۆرییەکە هەم بۆ چاککردنەوەی و هەم گواستنەوەی بۆرییەکە داوای ٤٨ کاژێریان لە ئێمە کردبوو، بەڵام بەهۆی ئەوەی کارەکە کارێکی ئەندازەیی ئاڵۆزە و وردەکاریی پێویستە، تاوەکو ئێستا ٦٠ % ـی کارەکانیان تەواو کردووە، پێموایە سبەی دواینیوەڕۆ کێشەکە چارەسەر دەبێت، واتە ٧٢ کاژێر دەخایەنێت".   پرۆژەی ئاوی ئیفراز سێ لە رۆژێکدا ٢٠٠ ملیۆن لیتر ئاو بۆ هەولێر دابیندەکات.