ئاندی مۆرای، لە گەڕی دووەمدا لە مەدرید رووبەڕووی دینیس شاپۆڤالۆڤی تێنسزانی کەنەدی بووەوە و بە ئەنجامی دوو کۆمەڵە بەرامبەر یەک لێیبردەوە.  تێنسزانی بەریتانی کۆمەڵەی یەکەمی بە ئاسانی لە شاپۆڤالۆڤی بردەوە، بەڵام لە کۆمەڵەی دووەمدا شەش سێ سەرکەوتن بۆ تێنسزانە کەنەدییەکە بوو، بەرلەوەی مۆرای لە کۆمەڵەی سێیەمدا بگەڕێتەوە سەر ئاستە باشەکەی و شەش دوو کۆمەڵەکە و یارییەکە یەکلایی بکاتەوە.  ئاندی مۆرای لە گەڕی سێیەمدا رووبەڕووی نۆڤاک جۆکۆڤیچ، تێنسزانی سربی و یەکەمی ریزبەندیی باشترین تێنسزانانی جیهان دەبێتەوە، کە ئەویش لە گەڕی دووەمدا لە گیل مۆنفێسی تێنسزانی فەرەنسی بردەوە.  ئەمە دەبێتە یەکەم رووبەڕووبوونەوەی نێوان جۆکۆڤیچ و مۆرای لەدوای ٢٠١٧ کە دوایینجار لە دەوحە بەرامبەر یەکدی یارییان کردووە.