ئەو یاریزانە جۆرجیۆ کیلینی بەرگریکار بوو، یاریزانێک کە ئەمشەو دوایین یاری بەدرێسی یوڤێنوسەوە لەنێو یاریگەی یانەکەیدا ئەنجامدەدات و دواتر جانتاکانی دەپێچێتەوە بەرەو چارەنووسێکی دیکە.  کیلینی لەوکاتەوە تائێستا، ٤٢٣ یاری بۆ خانمە پیرەکە ئەنجامداوە. لە یەکەم یاری کیلیندا لەگەڵ یوڤێنتۆس ژمارەیەک یاریزان لە یاریگەدابوون کە ئێستا تەنیا یەک کەسیان لە یاریگەدا ماون و ئەوانیدیکە سەرقاڵی کار و پیشەی جیاوازن، چیرۆکی جیاواز دەنووسنەوە.  گۆڵپارێزی ئەوکاتی یوڤێنتوس کریستیان ئابیاتی بوو، ئەو ساڵانێکی بەرچاوە لە یاریگەکان دوورکەوتووەتەوە، وەکخۆی دەڵێ ئێستا چێژی زۆر لە مۆتۆڕسواری وەردەگرێت، لەو رۆژەوەی وازی لە یاری هێناوە، دووکانی تایبەت بە فرۆشتنی مۆتۆڕی کردووەتەوە. هەرچی جیانلوکا بیسوتۆی بەرگریکەرە کە کیلینی لەپاڵیدا دەرکەوت، ساڵانێکی زۆرە بەڕێوەبەری بەشی گەنجانە لە یانەی یوڤێنتوس. لیلیان تورامیش، بووەتە چالاکڤانێکی دژەرەگەزپەرستی و فابیۆ کاناڤارۆ کە دواتر بالۆن دۆریشی بردەوە، ئێستا راهێنەرێکی بێ یانەیە.  جیانلۆکا زامبرۆتا، کە ئەوکات درێسی یوڤێنتوسی دەپۆشی و لە یارییەکەدابوو، ئێستا پیاوێکی ئەزموونداری دروستکردنی خۆراکە، کتێبی تایبەت بەو کارەی نووسیووە، بووەتە بزنسمانی بواری خۆراک و زنجیرەیەک چێشتخانەی تایبەت بەخۆی هەیە. ئیمیرسۆنی بەرازیلی ئێستا ئەندامی دەستەی کارگێڕیی یانەی مەیامی دەیدە لە ئەمریکا. جۆلیانۆ جیانشیدان، بووەتە راهێنەر و سەرپەرشتی تیپی پریماڤیرا دەکات کە یەکێکە لە تیپە خاوەن لاوە بەهرەمەندەکانی ئیتاڵیا.   پاڤل نیدڤید کە لە یەکەم دەرکەوتنی کیلیندا لە خولەکی ٧٤ دا جێگەکەی خۆی دایە کیلینی و ئاڵوگۆڕی پێکرا، ساڵانێکی زۆرە جێگری سەرۆکی یانەی یوڤێنتوسە. هەرچی ئادریان مۆتۆی رۆمانییە ئێستا چووەتەوە رۆمانیا و لەوێ سەرقاڵی مەشقدانی رابید بوخاریستە وەک راهێنەر. دیل پیێرۆ بووەتە شرۆڤەکاری تۆپی پێ و دوای تاقیکردنەوەی توانای خۆی لە راهێنەرایەتیدا، ئێستا شرۆڤەکاری تەلەڤزیۆن و گۆشەنووسی رۆژنامەڤانییە. داڤید تریزیگێ لە کارگێڕیدا کاردەکات و کاپیلۆی راهێنەریش ساڵانێکی بەرچاوە بەفەرمی وازی لە راهێنەرایەتی هێناوە.  تاکە یاریزانی نێو پێکهاتەکەی ساڵی ٢٠٠٥ی یوڤێنتوس کە هاوشێوەی کیلینی لە یاریکردن بەردەوام بێت. بێگومان زڵاتان ئیبراهیمۆڤیچە و ئەویش نزیکە لە وازهێنانی یەکجاری لە یاریکردن.