سامان جەلال مریشکفرۆشە و دەڵێت "کیلۆى مریشک جاران بە دوو هەزار و کەمتر بوو، بەڵام ئەم ماوەیە لە سێ هەزار بەرەوسەرە، وایلێهاتووە وەکو جاران خەڵک نایەن بۆ مریشک و بازاڕ لاواز بووە".  خاوەنى کێڵگەکانى پەلەوەر هەموو جارێک روو بە حکومەت گلەیى و گازندەیان هەیە، بەوەى کە دەڵێن چاودێریى نرخ نییە و هەرکەس بە جۆرێک دەیخاتە بازاڕەوە، جیا لەوەش بازاڕى ئازاد بە ئارەزووى خۆى نرخى پێداویستیی کێڵگەکان زیاد دەکات.  نازم عەبدوڵڵا، جێگرى سەرۆکى خاوەن کێڵگە پەلەوەرییەکان رایگەیاند "زانیاریمان هەیە نرخى عەلەف گرانتر دەبێت، ئەمە بێجگە لەوەى لە مانگى چوارەوە بەهۆى نەخۆشییەوە ٧٠ % ى مریشکەکانمان مرداربوونەوە".  لە کابینەى نۆیەمدا وەزارەتى کشتوکاڵ، ئەنجوومەنى باڵاى پیشەسازیی پەلەوەر دامەزراوە، کاریان دانانى نرخ و پاراستنى بەرهەمى نێوخۆییە، بۆ بڕیارەکەى ئەمجارەشیان لەنێوان هەردوو بژاردەى، گرانبوونى نرخ و پاراستنى بەرهەمى نێوخۆیی، دووەمیان هەڵبژاردووە.  فیراز سدیق، بەڕێوەبەرى گشتیى سامانى ئاژەڵ لە وەزارەتى کشتوکاڵ ئاماژە بەوە دەکات "ئەم گرانییە هەر ماوەیەکە و باشدەبێت، ئامانجمان لەم بڕیارە ئەوەبوو کە بەرهەمى نێوخۆیی لەو شتانەى کە لە نێوخۆدا نزیکن لە ئاستى خۆژیێنى، بپارێزین".  لە هەرێمى کوردستان ١١ کێڵگەى ترووکاندنى هێلکە هەن، تواناى بەرهەمهێنانى ساڵانەیان یەک ملیار و ٣٠٠ ملیۆن هێلکەیە، ٧٥ % ى هێلکەى کوردستان بۆ شارەکانى عێراقە، ساڵانەش بە بەهاى ٥٠٠ ملیۆن دۆلار هێلکە هاوردە دەکرێت.  پێشتر لە سلێمانى بڕیاردرابوو کیلۆى مریشک لە دوو هەزار و ٥٠٠ دینار زیاتر نەفرۆشرێت، بەڵام لەوکاتەوە کەمجار مریشک بەو نرخە و کەمتر فرۆشراوە.