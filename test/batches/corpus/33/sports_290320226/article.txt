ئەمشەو لە یاریی کۆتایی ئاراستەی سێیەمی پاشکۆی پاڵاوتنەکانی ئەوروپا بۆ مۆندیالی ٢٠٢٢ ـی قەتەر، هەڵبژاردەی پۆرتوگال میوانداری هەڵبژاردەی مەسەدۆنیای باکوور دەبێتەوە، بۆ ئەوەی لەنێوانیاندا براوەی بلیتێکی مۆندیال دیاری بکرێت.  کریستیانۆ رۆناڵدۆ، لەبارەی ئەو یارییەوە، لە کۆنگرەی رۆژنەمەڤانی بەر لە یارییەکەدا، قسەی بۆ رۆژنامەڤانان کرد و گوتی "هەڵبژاردەی پۆرتوگال زۆر دڵنیایە، پێموایە من دوای یاریی تورکیا ئەوەم بە روونی هەستپێکرد، تیپەکەمان بە پەرۆشە بۆ ئەنجامدانی دوایین یاری و هەموو یاریزانەکانمان ئامادەن".  رۆناڵدۆ بەردەوام بوو لە قسەکانی و گوتی "شەوی رابردوو کە ویستم بخەوم بیرم دەکردەوە، من بە ئەمانەتەوە شتێک دەڵێم، من بەمشێوەیە بیرم دەکردەوە، دوای سروودی نیشتیمانی موسیقا دەوەستێت و هەموومان بە یاریزان و هاندەرانەوە لەنێو یاریگەدا دەبین، دەمەوێت سروودی نیشتیمانی بەبێ موسیقا بڵێینەوە، بۆ ئەوەی هەست بە شوێنەکەمان و وزە و باشی بکەین، بەڕاستی داوادەکەم وابکەین، چونکە دڵنیام ئەگەر گەلی پۆرتوگالی پشتگیرییان کردین، وەک ئەوەی لە یاریی تورکیادا کردیان، ئێمە یارییەکە دەبەینەوە".  کاپتنی هەڵبژاردەی پۆرتوگال ئامادە نەبوو لە هەڵبژاردەی مەسەدۆنیای باکوور کەمبکاتەوە و گوتی "ئێمە رووبەڕووی مەسەدۆنیای باکوور دەبینەوە، کە خەڵکی پێیانوایە یارییەکی ئاسان دەبێت بۆ پۆرتوگال، بەڵام بەڕای من یارییەکی زۆر زەحمەت دەبێت، چونکە ئەوان مەسەدۆنیای باکوورن، ئەوان لێرەن لەبەرئەوەی شایستەن، بەڵام پێموایە ئەگەر ئێمە بە باشی یاری بکەین و هەموو ئەوانەی لەنێو یاریگەدا پشتگیریمان بکەن، ئەنجامێکی گەورە بەدەستدێنین".  لە وەڵامی پرسیارێکیشدا، کە سەبارەت بە داهاتووی خۆی لەگەڵ هەڵبژاردەی وڵاتەکەی، لێیانکرد؟ رۆناڵدۆ گوتی "دەبینم هەمووان پرسیاری ئەوە دەکەن کە ئایا من لە دوای مۆندیال بەردەوام دەبم لە یاریکردن؟ من خۆم بڕیار لەبارەی داهاتووم دەدەم نەک کەسێکی دیکە، ئەگەر هەستم کرد کە ئارەزووم هەیە زیاتر یاری بکەم، وادەکەم، ئەگەریش هەستێکی پێچەوانەم هەبوو دەوەستم، من بەڕێوەبەری خۆمم".