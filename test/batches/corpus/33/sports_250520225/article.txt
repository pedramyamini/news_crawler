سۆنی به‌یڵ ویلیامز، ئەو نیوزیله‌ندییە، بەڵام ١٣ ساڵە موسڵمانبووە و وەک خۆی دەڵێت چێژ لە ئیمانەکەی وەردەگرێت.  لە کۆی ١٢ مانگی ساڵ، رەمەزان لای ویلیامز خۆشترین مانگی ساڵە، ویلیامز لە رێگەی تویتەرەکەی باسی ئەزموونی خۆی و خێزانەکەی لەگەڵ مانگی رەمەزان دەکات، کە ١٣ ساڵە بەسەریەکەوە بەڕۆژوو دەبێت.  سۆنی ویلیامز، نزیكه‌ی ١٣ ساڵ پێش ئێستا و بەدیاریکراوی لە ساڵی ٢٠٠٩ ئیسلامبوونی خۆی راگه‌یاند، له سایه‌ی دۆستایه‌تی له‌گه‌ڵ ماڵباتێكی تونسی، كه دراوسێی بوون، دواتر بووه دۆستیان و له مانگی ره‌مه‌زانی پیرۆز، زیاتر له جارێك سه‌ردانی كردن، هه‌تا به‌ڕۆژووبوونیشی تاقیكرده‌وه و زۆریش به‌دڵی بوو.  ئەو وەرزشوانە بەنێوبانگەی نیوزیلەندا، لە یەکەم رۆژی مانگی رەمەزانی ئەمساڵدا ڤیدیۆیەکی بڵاوکردەو و پیرۆزبایی هاتنی مانگی رەمەزانی لە فلۆوەرسەکانی و هەموو موسڵمانان کرد و هیوای خواست ئاساییش و تەندروست باشی و ئاشتی باڵیان بەسەر جیهاندا بکێشن.  لە دووەم رۆژی رەمەزانیشدا، خۆشحاڵی خۆی بە ئامادەبوونی خەڵکێکی زۆر لە مزگەوت بۆ نوێژی بەیانی راگەیاند، کە نووسیبووی "سوپاس بۆ خوا ئەمڕۆ بەرەبەیان خەڵکێکی زۆر ئامادەی مزگەوت بووبوون، رەمەزان کاتێکی جیاوازە".  لە تویتێکی دیکەشدا، ویلیامز ئاسوودەیی خۆی لە مانگی رەمەزاندا نیشاندا و نووسیبووی "سوپاس بۆ خوا بۆ مانگی رەمەزان، سوودەکانی ئەم مانگە پیرۆزە هێندە زۆرن ناژمێردرێن، من ئێستا وەک باوکێک ئەرکی خۆم جێبەجێ دەکەم، هەرچەندە گەدەم بەتاڵە، سوپاس بۆ خوا بۆ هەموو ئەوەی پێبەخشیوم، بەتایبەتی ئەو منداڵە بچووکانەی دڵخۆشی و ئاسوودەییەکی زۆرم بۆ دێنن".  وەرزشوانە موسڵمانەکەی نیوزیلەندا، وێنەیەکی خۆی لە کاتی پارشێو و یەکێکی دیکەش لەگەڵ هاوژین و منداڵەکانی دانا.  خەڵکێکی زۆر رۆژانە لە رێگەی تۆڕە کۆمەڵایەتییەکانەوە پیرۆزبایی و دەستخۆشی لە ویلیامز دەکەن بە بۆنەی ئەو هەموو چالاکییە ئایینیانەی دەیکات.  ویلیامز پێشتر سەردانی کەعبەی ماڵی خوای کردووە، کە زۆرجار وێنه‌یه‌كی له تۆڕه كۆمه‌ڵایه‌تییه‌كان بڵاودەکاتەوە، كه له كاتی سه‌ردانیكردنی كه‌عبه‌ی پیرۆز گرتوویه‌تی، له چوارچێوه‌ی ئه‌نجامدانی عومره، دوای ئه‌وه‌ی ئیسلامبوونی خۆی راگه‌یاندووە.   ویلیامز پێشتر له په‌یجی فه‌رمی خۆی له ئینستاگرام، باسی ئه‌زموونی سه‌ردانیكردنی مه‌ككه‌ی پیرۆزی كردووە و نووسیویەتی "هه‌ستێكی نایاب دات ده‌گرێت، كه سه‌ردانی كه‌عبه، مزگه‌وتی حه‌رام و مه‌دینه‌ی رۆشن ده‌كه‌ی، سوپاس بۆ میوانداریم و رۆناكبیریم به زانیاری زۆر له‌باره‌ی ئایینی ئیسلامه‌وه".  سۆنی به‌یڵ ویلیامز، كه‌سێكی به‌نێوبانگی جیهانی وه‌رزشه، ئه‌و پاڵه‌وانی جیهانه له بۆكسێن، یه‌كێکە له باشترین یاریزانه‌كانی ئێستای یاری ره‌كبی له نیوزیله‌ندا، ئه‌و تاكه یاریزانی ره‌كبییه، كه خاوه‌نی نازناوه‌كانی یه‌كێتیی جامی جیهان و رابیته‌ی جامی حیهانه، هەروەها یەکێکە لەو ٢١ یاریزانەی جیهان کە دووجار جامی جیهانی رەکبییان بردووەتەوە.  ویلیامز تەمەنی ٣٧ ساڵە، لە ئۆکلاند لەدایکبووە، لەگەڵ خێزانەکەی ژیانێکی ئارام بەسەردەبات، ئەو ساڵی ٢٠٠٩ لە فەرەنسا موسڵمانبوونی خۆی راگەیاندووە.  ئەو پاڵەوانە جیهانییە، بەشێوەیەک خۆشەویستی ئیسلامی چووەتە نێو ناخی، ئامادە نییە بە هیچ شتێک بیگۆڕێتەوە، خۆی لە چەندین بۆنەدا ئەوەی دووپاتکردووەتەوە و گوتوویەتی "لای من ئایینەکەم پێش هەموو شتێکە، بە هیچ شتێک نایگۆڕمەوە".