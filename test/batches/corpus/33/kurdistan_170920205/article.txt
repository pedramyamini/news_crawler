د. ناسر هەرکی، ئەندامی لیژنەی ئاسایش و بەرگریی لە پەرلەمانی عێراق بە تۆڕی میدیایی رووداوی راگەیاند، ژمارەی وەرگرتنی قوتابیانی کورد لە کۆلێژی سەربازی لە عێراق زۆر کەمە و بەپێی پێویست نییە.  ئەندامەکەی لیژنەی ئاسایش و بەرگریی دەڵێت، لە کۆبوونەوەیاندا لەگەڵ جومعە عناد، وەزیری بەرگریی عێراق ئەو بابەتەیان خستووەتەڕوو و جەختیانکردووەتەوە، کە پێویستە پشکی کورد لە وەرگرتنی قوتابیانی کۆلێژی سەربازی لەبەرچاو بگیرێت.  کورد داوادەکات بۆ هەموو بەرکەوتەیەک لە عێراق رێژەی  ١٧ % ی بۆ دابنرێت، یاخود بەپێی ئاماری وەزارەتی پلاندانانی عێراق قوتابیانی کورد لە کۆلیژی سەربازی وەربگیرێن.  ئەندامەکەی لیژنەی ئاسایش و بەرگری پەرلەمان، کە پەرلەمانتاری فراکسیۆنی پارتی دیموکراتی کوردستانە دەڵێت، وەزیری بەرگریی عێراق بەڵێنی داوە، پشکی وەرگرتنی قوتابیانی کورد لە کۆلێژی سەربازی لەبەرچاوبگیرێت.