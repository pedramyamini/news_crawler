لە رکابەرییەکانی گەڕی ٢٦ ـی خولی عێراقدا، یانەی زاخۆ لە یاریگەی دهۆک لەنێو هاندەرانیدا میوانداریی دیوانییە کرد، هەزاران هاندەری یانەکە بە زمانی بە رۆژووە بۆ پاڵپشتی یانەکە چوونە دهۆک، بەڵام یانەکە نەیتوانی ئەوان دڵخۆش بکات و یارییەکەی بە گۆڵێک بەرامبەر دوو گۆڵ دۆڕاند.  دوای تەنیا ١٠ خولەک یارییکردن، موستەفا ئەل ئەمین گۆڵێکی بۆ یانەی میوان تۆمارکرد و دیوانییەی پێشخست، بەڵام زۆری نەبرد لە خولەکی ١٩ لوکاس سانتۆس بەلێدانێکی بەهێز گۆڵی یەکسانبوونەوەی بۆ یانەی زاخۆ تۆمارکرد و ئەنجامەکەی یەکسانکردەوە، نیوەی یەکەم لەنێوان هەردوولا بەیەکسانبوون کۆتاییهات.  لەنیوەی دووەمدا لە خولەکی ٥٤ موئەمەل راشد بە سوود وەرگرتن لە هەڵەیەکی گۆڵپارێزی یانەی زاخۆ گۆڵی دووەمی بۆ یانەی دیوانییە تۆمارکرد، دوای ئەوە یانەی زاخۆ زۆر هەوڵیدا ئەنجامەکە یەکسانبکاتەوە، بەڵام هەوڵەکانی بێ سوودبوون، یانەی میوان سێ خاڵی یارییەکەی بردەوە و زاخۆ تووشی دۆڕان کرد.  زاخۆ لەم وەرزەی خولی عێراقدا تووشی پێنج دۆڕان بووە و ئێستا لە خولەکەدا خاوەنی ٣٧ خاڵە و لە پلەی هەشتەمی ریزبەندە، دیوانییە پێنجەم بردنەوەی تۆمارکرد و ژمارەی خاڵەکانی بۆ ٢٠ خاڵ بەرزکردەوە، بەڵام هەر لە پلەی هەژدەیەمی ریزبەندە.