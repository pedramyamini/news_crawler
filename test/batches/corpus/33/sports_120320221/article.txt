لە جەنگی نێوان رووسیا و ئۆکراینادا، یانەی چێڵسی کە یانەیەکی ئینگلیزییە و خاوەنەکەی رووسیە، لە هەمووان زیاتر زیانی بەرکەوتووە و لە هەمووان زیاتر رووبەڕووی چەرمەسەری کراوەتەوە.  حکومەتی بەریتانیا کە ساڵانێکی زۆربوو کێشەی لەگەڵ رۆمان ئەبرامۆڤیچی سەرۆکی یانەکەدا هەبوو، وەک دۆزینەوەی هەنگوین لە کونی داردا، لەگەڵ یەکەم تەقەکانی جەنگەکەدا، لای خۆیەوە کەوتە تەقە لە چێڵسی و سەرۆکەکەی.  ئابرامۆڤیچ کە کەسێکی گوماناوییە لە ئینگلتەرادا، ساڵانێکی زۆر، یانەیەکی ئاسایی وڵاتەکەی کردە زەبەلاح و دامەزراوەیەکی گەورە، یانەیەک کە رکابەریی لەسەر نازناوە نێوخۆیی و ئەوروپییەکان دەکرد، بەڵام ئەمانە نەبوونە هۆکار بۆئەوەی حکومەتی بەریتانیا لە کاتی ئەم جەنگەی ئێستادا، چاوپۆشی لە هیچ بکات و زۆر تووندتر لەوەی پێشبینیدەکرا سزای دا.  بڕیارە قورسەکانی سزادانی چێڵسی، کەسی لە یانەکە نەپاراستووە، هەمووان بەیەکەوە بوونەتە قوربانیی، یانەکەی گەیاندووەتە ئاستی مایەپووچبوون و لەپەلوپۆ کەوتن بەهۆی سزاکانەوە، تەنانەت کار گەیشتووەتە دۆخێک کەس نازانێ لە رۆژان و هەفتەکانی داهاتوودا چی بەسەر یانەکەدا دێت.  جەنگ سیاسییە و لێکەوتەکانیشی سیاسین، بەریتانییەکان کە زۆر بەتووندی پەرچەکرداریان بەرامبەر جەنگەکە پێشانداوە، لە نێو خۆی وڵاتەکایاندا نێچیرێکی ئاسانیان دەستکەوتووە و هەموو توڕەیی خۆیان بەسەریدا بەتاڵ دەکەنەوە. کارەکە وەک گەمەیەک تائاستی ئێسک شکاندن لە نێوان هەردوولادا دێتە بەرچاو، ئێستا ئیدی ئەو کەسەی بەدۆستی دێرین و نزیکی ئیمپراتۆرەکەی کریمیلین دادەنرێت، بەشێکی زۆر لە سامانەکەی بەهۆی بڕیارە حکوومییەکانەوە لەدەستدەدات و یانەکەش بەرەو چارەنووسێکی نادیار هەنگاو دەنێت.