یەکەمجارە لەسەر ئاستی عێراق و ناوچەکە بەگشتی شوێنەوارێکی لەو جۆرە لە ناحیەی فایدەی سەر بە قەزای سێمێل لە رۆژئاوای سەنتەری شاری دهۆک بدۆزرێتەوە، کە شوێنێکە بۆریی گواستنەوەی ئاوی تێدا دروستکراوە، کە وەک دەگوترێت مێژووەکەی دەگەڕێتەوە بۆ دوو هەزار ساڵ پێش ئێستا. کە لەو کاتەدا کرنگی خۆی هەبووە.  د. حەسەن قاسم، بەڕێوەبەری شوێنەواری پارێزگای دهۆک، بە تۆڕی میدیایی رووداوی راگەیاند: "هاووڵاتییەک هەندێک داری لەو شوێنە چاندبوو، کاتێک دارەکە دەچێنێت شوێنەواری بۆرییەک دەردەکەوێت، پاشان دەزگا ئەمنییەکان ئاگاداری ئێمەیان کردەوە، ئێمەش هاتین و بەدواداچوونمان لەسەر شوێنەکە کرد، پاشان بیرمان لەوە کردەوە کە ئەمە شوێنەوارێکی گرنگ و سەرنجڕاکێشە، هەر بۆیە بە نووسراوێکی فەرمی پارێزگاری دهۆکمان ئاگادارکردەوەو دەستمان بە لێکۆڵینەوە کرد".  بەڕێوەبەری شوێنەواری پارێزگای دهۆک ئەو شوێنەوارە بە "زۆر گرنگ" دەزانێت و دەڵێت "چونکە ئەو شوێنەی ئێمەی لێین، ناوچەیەکی ستراتیژییە و رۆژهەڵات و رۆژئاوا بەیەکەوە گرێدەدات، لە هەموو چاخەکانی مێژوودا گرنگی خۆی هەیە، رۆژ بە رۆژ شوێنەواری دەگمەنی لێ دەردەکەوێت، ئەمەش یەکێک لەو شوێنەوارانەیە، کە هەرە گرنگ و دەگمەنە لە بواری شارستانەیت لە هەموو میزۆپۆتامیا".  بە گوتەی حەسەن قاسم ئەو  شوێنەوارە وەکو فڕنێک وابووە بۆ دروستکردنی بۆری بۆ ئاودان و راکێشانی ئاو لەو سەردەمەدا.  سەبارەت بە مێژووەکەشی، بەڕێوەبەری شوێنەواری دهۆک گوتی: "ماوەی ١٠ رۆژە لەو شوێنەوارە کاردەکەین، بۆ دەستنیشانکردنی مێژووەکەی پێویستمان بە لێکۆڵینەوەی زیاتر هەیە، پێویست بەوە دەکات لە تاقیگە پشکنین بۆ پارچەکانی بکرێت، بەڵام ئەوەی دیارە مێژووەکەی کۆنترە لە ١٥٠٠ ساڵ، بەڵام ئێستا ناتوانین بە دیاریکراوی دەستنیشانی مێژووەکەی بکەین، چونکە هێشتا لێکۆڵینەوەکانمان لەبارەی مێژووەکەی کۆتایی نەهاتووە".