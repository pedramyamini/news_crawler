ئەمشەو لە دووەم یاریی چوونی قۆناخی پێشکۆتاییدا، یانەی لیڤەرپوول کاژێر ٢٢: ٠٠ بە کاتی باشووری کوردستان، لەسەر یاریگەی ئانفێڵد میوانداری یانەی ڤیاریالی ئیسپانی دەکات.  ئۆنای ئێمری، لە کۆنگرەی رۆنامەڤانی بەر لە یارییەکە قسەی بۆ رۆژنامەڤانان کرد و دووپاتیکردەوە کە سوپرایز هیچ مانایەکی نەماوە و گوتی "چیدی سوپرایز مانایەکی نەماوە، لە یارییەکەماندا بەرامبەر یوڤێنتوس، کاتێک هەمووان ئەوانیان بەربژێر کردبوو بۆ بردنەوە و لە یاریی چووندا بە گۆڵێکی بێبەرامبەر دۆرابووین، ئەوکات سوپرایز پێویستییەکی گرنگ بوو، بەرامبەر بایرن میونشنیش بارودۆخەکە بەهەمان شێوە بوو، وابزانم ئەوکاتیش سوپرایز گرنگ بوو".   ئەو لە بەردەوامی قسەکانیدا، گوتی "ئێستا ئێمە لە بەردەم یارییەکی زۆر زەحمەتداین، بەرامبەر بەربژێری یەکەمی بردنەوەی نازناوەکەیە، بەڵام دەمانەوێت بەردەوام بین لە پێشکێشکردنی باشترین ئاست و ئەنجام".  راهێنەری یانە ئیسپانییەکە، لە کۆتایی قسەکانیدا، گوتیشی "لیڤەرپوول ئەو راستییە دەزانێت کە ئەرکی زەحمەتە و دەشزانێت کە پێویستە هەر لە یاریی ئانفێڵدەوە هەموو هێز و تواناکانی بخاتەگەڕ، بەڵام درک بەوەش دەبات کە هەندێک خاڵی جیاواز و جیاکەرەوەی هەیە، بۆیە هەستدەکات کە خۆی بەربژێرە بۆ بردنەوە، ئەمەش ئاساییە، بەڵام بێگومان رێزیشمان دەگرێت".