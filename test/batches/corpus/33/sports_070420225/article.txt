فابریزیۆ رۆمانۆ، رۆژنامەڤانی تایبەتمەندی گواستنەوەی یاریزانان لەبارەی ئەو یاریزانەوە نووسیوویەتی " کیلیان ئێمباپێ هێشتا بە روونی داهاتووی خۆی دیاریی نەکردووە، وەک ئەوەی لە هەفتەی رابردوودا گوتی، پاریس سانجێرمان و ریال مەدرید تاکە دوو یانەی بەردەم ئەو یاریزانەن و هیچ یانەیەکی دیکە نییە، بەڵام تاوەکو ئێستا یاریزانەکە هیچ بڕیارێکی نەداوە. "  رۆمانۆ زیاتر دەڵێت " پاریس سانجێرمان و ریال مەدرید چاوەڕێی بڕیاری ئێمباپێ دەکەن بۆ ئەوەی لەگەڵی بگەنە رێککەوتن. "  ئەم قسانەی فابریزیۆ لەکاتێکدان، ناوی ئێمباپێ بە چەند یانەیەکی دیکەشەوە بەسترابووە، بەڵام رۆژنامەڤانەکە ئەوە رەتدەکاتەوە.  میدیای فەرەنسا دەڵێت " ئێمباپێ لە پاریس سانجێرمان دەمێنێتەوە و گرێبەستەکەی بۆ دوو ساڵی دیکە نوێدەکاتەوە، ئەگەر ئەوەش بکات مووچەکەی دەکرێتە ٥٠ ملیۆن یۆرۆی کاش و ١٠٠ ملیۆن یۆرۆش وەک پاداشتی نوێکردنەوەی گرێبەستەکە دەدرێتە یاریزانەکە. "  لەلایەکی دیکەوە باس لەوە دەکرێت، هەریەکە لە ئیمانوێل ماکرۆن، سەرۆکی فەرەنسا و شێخ تەمیم بن حەمەد، میری قەتەر گوشار دەخەنە سەر یاریزانەکە بۆ ئەوەی نەچێتە ریال مەدرید.  ریال مەدرید ماوەیەکی زۆرە چاوەڕێی کیلیان ئێمباپێ دەکات بۆ ئەوەی بیباتە ریزەکانی، گرێبەستەکەی لە هاوینی داهاتوودا کۆتاییدێت و نرخی ئێستای لە بازاڕی گواستنەوەدا دەگاتە ١٦٠ ملیۆن یۆرۆ.