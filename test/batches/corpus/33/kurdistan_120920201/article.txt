بەرگری شارستانی دەربەندیخان رایگەیاند: نزیکەی ٥٠٠ دۆنم زەوی بەهۆی ئاگرەکەوە سووتاوە، ژمارەیەکی زۆر داربەڕوو و قەزووان سووتاون، با هۆکاری ئەوەبوو نەتوانرێت بە خێرایی کۆنتڕۆڵ بکرێت.  كاژێر ٨: ٠٠ی ئێوارەی هەینی ١١ - ٩ - ٢٠٢٠ ئاگرێك لە چیای گوڵان لە سنووری دەربەندیخان كەوتەوە بەهۆیەوە پوش و پاوەن و لەوەڕگەی چوار گوندی سنوورەكە سووتا. دوای زیاتر لە سێ كاژێر بە هەوڵی دانیشتووانی گوندەكان و تیمەكانی بەرگریی شارستانی، ئاگرەكە كۆنترۆڵ كرا.  نەوزاد حەمە عەزیز، هاونیشتمانییەک کە لە کوژاندنەوەی ئاگرەکە بەشداربووە، سوپاسی بەرگریی شارستانی دەکات و بە رووداوی راگەیاند، سەرەتای کوتنەوەی ئاگرەکە هەندێک خەڵک لەوێ بوون ئەوانیش هاتوون بۆ یارمەتییان و پێکەوە ئاگرەکەیان کۆنترۆڵکردووە   دڵشاد محەممەد هاونیشتمانییەکی دیکە، ترسی لە سەرهەڵدانەوەی ئاگرەکە هەیە و دەڵێت، ئاگر بەر دار بەڕووەکان کەوتووە، دەترسێن دووبارە هەڵگیرسێتەوە بۆیە تاوەکو دڵنیابوون لە کوژاندنەوەی تەواویی ئاگرەکە هەر لەوێ دەمێننەوە.  چیاكە لەوڕگەی ئاژەڵانی گوندنشینانە. عەلی محەممەد ئاژەڵدارێکی ناوچەکە دەڵێت" ئاژەڵ کا و جۆ و ئالیکی دەوێ، لە بێلەوەڕیدا ئاژەڵمان دەهێنایە ئێرە ئەوە ئێرەش سووتا و ئاژەڵەکان بێ لەوەڕ مانەوە. نزیکەی ٤٠٠ سەر رەشەوڵاخ و ٢ هەزار مەڕ و بزن لە سنوورەکەماندا هەن".  سەختی رێگاكە هۆكارە بۆ ئەوەی تیمەكانی بەرگریی شارستانی نەتوانن ئۆتۆمبێلەكانی ئاگركوژێنەوە بەكاربهێنن. مەریوان حوسێن کاسبکارێکی ناوچەکە دەڵێت، رێگاکە خراپە و تاوەکو گەیشتوونەتە ئەو شوێنە نیوەی وزەیان لەدەستداوە. هەروەها دەڵێت بە تیمەکانی ئاگرکوژێنەوەیان گوتووە کە بێن بە یارمەتییانەوە بەڵام گوتویانە ئۆتۆمبێلەکانیان وەردەگەڕێت و ناتوانن بێن.  بەپێی ئاماری بەرگریی شارستانی دەربەندیخان، جگە لە دارستانیی سرووشتیی ناوچەکە، ژمارەیەکی زۆر رووبەری پوش و پاوەن و لەوڕگە سووتاون. سەرحەد عەلی کارمەندی بنکەی ئاگرکوژێنەوەی دەربەندیخان بە رووداوی راگەیاند، نزیکەی ٥٠٠ دۆنم پوش پاوەن لەگەڵ داری بەڕوو و قەزوان سووتاون. ئاگرەکەش بەهۆی رەشەباوە نەتوانراوە زوو کۆنترۆڵبکرێت.  لە ماوەی مانگێکدا ئەمە دووەمین رووداوی ئاگركەوتنەوەیە كە لە سنووری چیاكانی دەربەندیخان دەكەونەوە بەو هۆیەوە هەزاران دۆنم پوش و پاوەن، لەوەڕگە، دارستانی سرووشتی و دەیان باڵندە و ئاژەڵی كێوی سووتاون و تاوەکو ئێستاش هۆكاری ئاگركەوتنەوەكان نادیارن.