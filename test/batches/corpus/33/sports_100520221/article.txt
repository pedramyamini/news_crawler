میدیای ئیسپانیا و نزیک لە یانەی بارسێلۆنا دەڵێت " بارسێلۆنا سەرقاڵی داڕشتنی پلانە بۆ وەرزی داهاتوو، دوای ئەوەی گەیشتنە چامپیۆنزلیگ، یانەکە دەیەوێت کار بۆ رێکخستنەوەی ریزەکانی بکات. "  بەپێی هەواڵی رۆژنامەی موندۆ دیپۆرتیڤۆ، ماتیۆ ئالیمانی، بەڕێوەبەری وەرزشی یانەی بارسێلۆنا و موسا سیسوکۆ، بەڕێوەبەری کارەکانی دێمبێلی لە پەیوەندی بەردەوامدان، دوای ئەو کۆبوونەوەیەی لە ماوەی رابردوودا ئەنجامیدان و ئەگەری هەیە جارێکی دیکە کۆببنەوە.  رۆژنامەکە ئاماژەی بۆ ئەوە کردووە، عوسمان دێمبێلی بەشێکی سەرەکی پڕۆژەی چاڤی دەبێت بۆ وەرزی داهاتوو و دەیەوێت ئەو یاریزانە لە یانەکە بمێنێتەوە.  عوسمان دێمبێلی گرێبەستەکەی لەگەڵ بارسێلۆنا بەرەو کۆتاییدەچێت، لە ماوەی رابردوودا هەواڵی زۆر لەبارەی رۆیشتنی لە یانەکە بڵاوکراوەتەوە، بەڵام ئاماژەکان ئێستا زیاتر بۆ مانەوەین وەک لە رۆیشتن.  پێشتر بەڕێوەبەری کارەکانی دێمبێلی رایگەیاندبوو، بیرکردنەوەی دێمبێلی گۆڕاوە و ئەگەری هەیە بمێنێتەوە، بەڵام ئەمە مانای ئەوەنییە کە دەستبەرداری داواکارییەکانی دەبن، بەتایبەت کە یاریزانەکە داوای مووچەیەکی زیاتر دەکات بۆ نوێکردنەوەی گرێبەستەکەی.  یانەی پاریس سانجێرمانی فەرەنسی ماوەیەکی زۆرە چاودێری ئەو یاریزانە دەکات و دەیەوێت لە ئەگەری رۆیشتنی لە بارسێلۆنا بیباتە ریزەکانی، بەتایبەت ئەگەر یانەکە کیلیان ئێمباپێ لەدەستبدات.  چەند سەرچاوەیەک ئاماژە بۆ ئەوە دەکەن، دێمبێلی و بارسێلۆنا کۆبوونەوەیەکی گرنگیان دەبێت، بەڵام وادەی ئەو کۆبوونەوەیە هێشتا بەتەواوی دیاری نەکراوە.