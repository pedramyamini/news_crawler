ئەگەرچی زۆر باس لەوە دەکرێت کە دیماریا لەگەڵ یانەی یوڤێنتوسی ئیتاڵی رێککەوتووە بۆ ئەوەی لەم هاوینەدا پەیوەندی بە ریزەکانییەوە بکات، بەڵام میدیای ئیسپانیا باس لەوە دەکات کە یاریزانەکە دەیەوێت بچێتە ریزەکانی بارسێلۆنا.  بەگوێرەی رۆژنامەکانی ئیسپانیا، بەڕێوەبەری کارەکانی دیماریا داوای لە بەرپرسانی بارسێلۆنا کردووە، دیماریا بەبێبەرامبەر بچێتە ریزەکانی یانەکەیان، بەتایبەتیش کە ئاماژەکان بۆ ئەوە دەچن کە بارسا نەتوانێت داواکارییەکانی عوسمان دێمبێلیی یاریزانی فەرەنسی جێبەجێبکات و یاریزانەکە لە یانەکە بڕوات.  دوای ٧ ساڵ یاریکردن بۆ پاریس سانجێرمان، دیماریای تەمەن ٣٤ ساڵان ریزەکانی یانەی پاریسی جێهێشت و دەتوانێت بەبێ بەرامبەر بچێتە یانەیەکی دیکە.  هەندێک سەرچاوەی دیکە باس لەوە دەکەن کە هێشتا رافینیای یاریزانی بەرازیلیی یانەی لیدز یونایتدی ئینگلیزی بژاردەی یەکەمی یانە کەتەلۆنییەکەیە، بەڵام بەهۆی مانەوەی یانەکەی لە پرێمەرلیگ لەوانەیە هاتنی ئەو بۆ بارسا بەربەستی بێتە پێش، بۆیە ئەوکات لەوانەیە بارسا بیر لە دیماریا بکاتەوە.