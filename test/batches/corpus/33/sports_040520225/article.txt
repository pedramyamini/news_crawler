بارسێلۆنا کۆتایی بە کاروانی یانە ئەڵمانییەکە هێنا، دوای ئەوەی سێ یاریی لێبردەوە و لە دوو یاریشدا دۆڕا، بەمەش گەیشتە قۆناخی پێشکۆتایی یۆرۆلیگی ئەوروپا.  لە یارییەکەدا نیکۆلاس لابروڤیتۆلا ئاستێکی بەرزی پیشکێشکرد و ٢٦ خاڵی بۆ تیپەکەی تۆمارکرد، بەمەش رۆڵێکی گەورەی بینی بۆ ئەوەی بارسێلۆنا بە ٨١ خاڵ بەرامبەر ٧٢ خاڵ یارییەکە لە بەرژەوەندی خۆی یەکلابکاتەوە.  هەریەکە لە نیکۆلا میرۆتیچ بە تۆمارکردنی ٢٠ خاڵ و نیک کالاسیس بە ١٠ خاڵ، هاوکاریی بارسێلۆنایان بۆ بەدەستهێنانی بردنەوە لە یارییەکەدا.  یانە کەتەلۆنییەکە دووەمی وەرزی رابردووی پاڵەوانێتییەکەیە، لە قۆناخی پێشکۆتاییدا یاریی کلاسیکۆ بەرامبەر یانەی ریال مەدریدی هاونیشتمانی دەکات کە رۆژی ١٩ ـی ئەم مانگە لە یاریگەی ستارک ئارێنا لە بەلگرادی پایتەختی سێربیا رووبەڕووی یەکدەبنەوە.