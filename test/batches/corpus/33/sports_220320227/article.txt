پاش ساڵانێک لە پەژارە و خەمی قووڵ کە بەرۆکی یانە مێژووییەکی ئەویان گرتبوو، هات و لە داروپەردووی باڵەخانە رووخاوەکەی بارسێلۆنا جوانترین کۆشکی بونیادنا، کەوتە تۆڵەکردنەوە لە هەموو ئەوانەی پێشتر یانەکەی ئەویان لە یاریگەدا بەشەرمەزارییەوە دەکردە دەرەوە. ئێستا ئیدی چوارینەکان دەنووسێتەوە.  لە پلەی نۆیەمەوە دەستیپێکرد و ئێستا لە سێیەمینە، بە تیپێکی لەرزۆک و بێمتمانەوە دەرکەوت و ئێستا کەس هێندەی ئەو خاوەنی دڵنیایی نییە. لە دۆخێکی ئاوارتەدا هات و ئێستا سەرچاوەی ئارامییە، ئەوە چاڤێ هێرناندێزە و ئێستا چوارینەکان دەنووسێتەوە.  چوارینەکانی چاڤی لە ناپۆلییەوە دەستیان پێکرد و پاشان گواسترانەوە بۆ لالیگا، قوربانییەکانی دەستی ئەو راهێنەرە لاوە، لە ماوەی چوار مانگی رابردوودا بوونە گەردەلوولێک بۆ تێكشکاندنی رکابەرەکانی بارسێلۆنا و دواجار لە سانتیاگۆ بێرنابیۆدا نیشتنەوە.  لە کاتێکدا هەمووان پێیانوابوو ئەمساڵی بارسێلۆنا بێبەرهەمترین ساڵ دەبێت، لە کاتێکدا کەس ئومێدی لە چاوی کەتەلۆنییەکاندا نەدەبینی، ئێستا چاڤی لە رێگەی چوارینەکانییەوە خەونی ئەوەی هێناوەتە ئاراوە، ئەمساڵ بارسێلۆنا ریمۆنتادایەکی مێژوویی ئەنجام بدات و لە کۆتاییدا بەرهەمی چوارینەکانی، چنینەوەی نازناوی لالیگا بێت، بەڵام ئەمە دەبێتە راستی؟ راستییەکە ئەوەیە کە بەدیهاتنی ئەو خەونە چەندە بەدەست بارسێلۆنایە، ئەوەندەش بەدەست ریال مەدریدە، چونکە جیاوازیی خاڵەکانی نێوان هەردوو یانە لە چوارینەیەک لایانداوە و بووەتە سێ چوارینە، لە کاتێکدا هێشتا بارسا یارییەکی لە ریال کەمتر ئەنجامداوە.