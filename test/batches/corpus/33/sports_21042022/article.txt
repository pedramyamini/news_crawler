یانەی مێرینگێ لە گەڕی ٣٣ ـی لالیگادا، لە دەرەوەی یاریگەی خۆیدا بووە میوانی ئۆساسۆنا و ٣ - ١ لێیبردەوە.  پێشەنگی خولی ئیسپانیا لە خولەکی ١٢ لە رێگەی داڤید ئالاباوە بووە خاوەنی گۆڵی پێشکەوتن، بەڵام دوای تەنیا خولەکێک یانەی خاوەن ماڵ لە رێگەی بۆدیمێرەوە گۆڵی یەکسانبوونی تۆمارکرد.  ئاسێنسیۆ نەیهێشت ناوبژیوان فیکەی کۆتایی نیوەی یەکەم لێبدات تاوەکو لە دواخولەکدا گۆڵی دووەمی بۆ ریال مەدرید تۆمارکرد.  لە نیوەی دووەمدا رووداوێکی سەرنجڕاکێش روویدا و کەریم بنزیمای ئەستێرەی ریال مەدرید و لالیگا دوو لێدانی سزای لەدەستدا، کە هەردووکیان لە لایەن هێرێرای گۆڵپارێزی ئۆساسۆناوە گەڕێندرانەوە.  لە خولەکی ٦ ـی زیادکراودا، ڤاسکێز پاسێکی لە ڤینیسیۆسەوە پێگەیشت و گۆڵی سێیەم و کۆتایی بۆ ریال مەدرید تۆمارکرد.  یانەی شاهانە بەم سەرکەوتنە گەیشتە خاڵی ژمارە ٧٨ لە پێشەنگی خولەکە، لە کاتێکدا ئۆساسۆنا ٤٤ خاڵی هەیە و پلەی نۆیەمی گرتووە.