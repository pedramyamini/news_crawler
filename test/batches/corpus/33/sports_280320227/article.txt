رۆژنامەی دەیلی مەیلی بەریتانی بڵاویکردووەتەوە، ئێریک تێن هاگ، راهێنەری یانەی ئایاکسی هۆڵەندی بەمەرجی دەستبەرداربوونی مانچێستەر یونایتد لە ٣ یاریزان ئامادەیە، راهێنەرایەتی ئەو یانەیە وەربگرێت، ئەو سێ یاریزانەش کریستیانۆ رۆناڵدۆ، پۆڵ پۆگبا و هاری ماگوایەرن.  بەپێی رۆژنامەکە کارگێڕیی یانەی مانچێستەر یونایتد لەگەڵ تێن هاگ کۆبووەتەوە، کۆبوونەوەکەش ئەرێنی بووە، بەڵام راهێنەرەکە مەرجی هەیە بۆ وەرگرتنی یانەکە.  سەرچاوەکە ئاماژەی بۆ ئەوە کردووە، تێن هاگ دەیەوێت پرۆژەیەکی نوێ لە مانچێستەر یونایتد بونیادبنێت، بۆ ئەوەی پرۆژەکەشی بە خێرایی گەشەپێبدات، دەیەوێت رۆناڵدۆ، پۆگبا و ماگوایەر لە دەرەوەی یانەکە بن، بۆ ئەوەی گوشاری لەسەر نەبێت.  جگە لە تین هاگ، ماوریسیۆ پۆچێتینۆ، راهێنەری یانەی پاریس سانجێرمان بەربژێرێکی دیکەیە بۆ وەرگرتنی راهێنەرایەتی یانە ئینگلیزییەکە.  دەیلی مەیل دەڵێت " دوو یانەی دیکە رکابەری مانچێستەر یونایتد دەکەن، بۆ ئەوەی تێن هاگ رازیبکەن ببێتە راهێنەری تیپەکانیان، بەڵام ناوی یانەکانی ئاشکرا نەکردووە".