کاژێر ٢٢: ٤٥ هەڵبژاردەی پۆرتوگال لەسەر یاریگەی دراگاو لە پۆرتوگال میوانداریی هەڵبژاردەی تورکیا دەکات، ئەم یارییە بۆ کریستیانۆ رۆناڵدۆ و هەڵبژاردەی پۆرتوگال ئاڵنگارییەکی گەورەیە و مەترسیی ئەوە هەیە هەڵبژاردەکە نەگاتە مۆندیال، بۆیەش پۆرتوگال بەهێزەوە خۆی بۆ ئەم یارییە ئامادەکردووە و ٩٠ خولەکی بەهێز و پڕ رکابەری چاوەڕێی هەڵبژاردەکەن بۆ ئەوەی بگاتە قۆناخی داهاتووی پاشکۆ.  هەڵبژاردەی پۆرتوگال دوایین مەشقەکانی لە یاریگەی دراگاو ئەنجامدا، فێرناندۆ سانتۆسی راهێنەری هەڵبژاردەکە سەرەڕای ئەوەی بەشێکی زۆری یاریزانەکانی بەهۆی پێکانەوە یاریی ناکەن، دەیەوێت بەهێزترین پێکهاتەی خۆی بۆ ئەم یارییە ئامادەبکات و بگاتە قۆناخی داهاتووی پاڵاوتنەکان.  لە یارییەکەدا ئانتۆنی لۆپێزی گۆڵپارێزی هەڵبژاردەکە، پێپێ، رۆبن دیاز، رۆبن نێڤێز، ریناتۆ سانچێز و نێلسۆن سێمیدۆ بەشداری لە یارییەکەدا ناکەن، ئەمەش ئەرکی پۆرتوگال زەحمەتتر دەکات.  لە ٢٠٠٨ ـەوە ئەمە یەکەم یاریی نێوان هەردوو هەڵبژاردەی پۆرتوگال و تورکیایە، هەردوو هەڵبژاردە ٦ یاریی فەرمیان کردووە و پۆرتوگال هەر ٦ یارییەکەی بردووەتەوە و تورکیا تەنیا یەکجار لە پۆرتوگالی بردووەتەوە، ئەویش یارییەکی دۆستانە بووە لە ١٩٥٥.  براوەی یاریی نێوان ئەم دوو هەڵبژاردەیە لە قۆناخی داهاتووی پاشکۆی پاڵاوتنەکاندا بەرامبەر براوەی یاریی نێوان هەردوو هەڵبژاردەی ئیتاڵیا و مەسەدۆنیای باکوور یارییدەکات.  لەلایەن خۆیەوە هەڵبژاردەی ئیتاڵیای پاڵەوانی یۆرۆی ٢٠٢٠ دوایین مەشقەکانی بۆ یارییەکەی بەرامبەر مەسەدۆنیان باکوور ئەنجامدا، کە ئەمشەو یارییەکەیان لە پالێرمۆ لە یاریگەی رینزۆ باربێرا بەڕێوەدەچێت.  ئیتاڵیا بەشداریی لە مۆندیالی ٢٠١٨ ـدا نەکرد، نایەوێت ئەمجارەش لە مۆندیال بێبەشبێت، بۆیە رۆبێرتۆ مانچینی و پێکهاتەکەی چاویان لە بڕینی ئەم قۆناخەی پاشکۆی پاڵاوتنەکانە بۆ گەیشتن بە قۆناخی کۆتایی و رووبەڕووبوونەوەی براوەی پۆرتوگال و تورکیا.  هەر ئەمشەو هەڵبژاردەی سوێد بەسەرکردایەتی زلاتان ئیبراهیمۆڤیچ لە یاریگەی فرێندز ئارێنا میوانداریی هەڵبژاردەی چیک دەکات، بۆ رکابەریکردن لەسەر بردنەوەی یارییەکە و گەیشتن بە قۆناخی داهاتووی پاشکۆی پاڵاوتنەکانی مۆندیال، براوەی یاریی نێوان ئەم دوو هەڵبژاردەیە بەرامبەر پۆڵەندا یارییدەکات، کە دوای دوورخستنەوەی هەڵبژاردەی رووسیا لە پاشکۆکان بەهۆی ئەو هێرشانەی وڵاتەکەیان دەیکاتە سەر ئۆکراینا، راستەوخۆ پۆڵەندا بۆ قۆناخی کۆتایی سەرخراوە.  لە وێلزیش گارێس بەیڵ سەرکردایەتی هەڵبژاردەی وڵاتەکەی دەکات، بۆ رووبەڕووبوونەوەی نەمسا، براوەی یاریی نێوان ئەم دوو هەڵبژاردەیە لە قۆناخی داهاتوودا بەرامبەر براوەی سکۆتلاند و ئۆکراینا یارییدەکات، کە یارییەکەیان دواخراوە و تاوەکو ئێستا کاتەکەی بەتەواوی دیارنییە.