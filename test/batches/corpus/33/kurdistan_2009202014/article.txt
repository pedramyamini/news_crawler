عەدنان كەركووكی، ئەندامی ئەنجوومەنی سەركردایەتیی كەركووك - گەرمیانی پارتی بە تۆڕی میدیایی رووداوی راگەیاند، "هەر بڕیارێك لەژێر دەسەڵاتی سەربازیدا بێت و دەسەڵاتە سەربازییەكە كۆنترۆڵی رەوشەكەی كردبێت، هیچ بەهیچ ناكرێت".   ئەندامەکەی ئەنجوومەنی سەرکردایەتیی پارتی ئاماژە بەوە دەدات، "ئێمەش پرۆژەمان هەبووە و لەگەڵ لایەنەكان باسمان كردووە، تەنانەت برادەرانی یەكێتیی نیشتمانییش پرۆژەكەی ئێمەیان قبووڵكرد. دوای ئەوەی خالید شوانی بردی بۆ سەركردایەتیی یەكێتی و بووە پرۆژەیەكی هاوبەش و لەگەڵ لایەنەكانی دیكە بە چاودێریی نەتەوە یەكگرتووەكان باسكراوە، بەڵام تاوەكو ئێستا نەگەییشتووینەتە رێككەوتن".  عەدنان كەركووكی باسی جەختی لەوە کردەوە، "تاوەكو ئەو بارودۆخەی ئەمڕۆ لە كەركووك هەیە بەردەوام بێت، ئێمە ناگەڕێینەوە، ناشمانەوێ لەژێر دەسەڵاتێكی سەربازدای بین کە نەتوانین بە ئازادی كێشەكانی خەڵك چارەسەر بكەین. پێشمانوایە ئەگەر دەسەڵاتمان نەبێت لە كەركووك، بون و نەبوونمان وەكو یەكە، داواشمان كردووە رەوشی كەركووك ئاسایی بكرێتەوە".  عەدنان كەركووكی هۆكاری چارەسەرنەكردنی كێشەی كەركووكی بۆ نەبوونی نیازی چارەسەركردن لەلایەن حكومەتەكانی عێراقەوە دەگەڕێنێتەوە و دەڵێت، "حكومەتەكانی عێراق نیازی چارەسەركردنیان نییە. لە سەرەتای دروستبوونی دەوڵەتی عێراقەوە تاوەكو ئەمڕۆ بەتایبەتی لەدوای پرۆسەی ئازادكردنی عێراق، دوای ئەوەی كورد لە ماددەی ٥٨ و ١٤٠ مدا كە ٨٠ % ی خەڵكی عێراق دەنگی پێدا و حكومەتی عێراق پابەندبوو وەكو جێبەجێكاری دەستوور، دەبووایە دوا قۆناخی ماددەی ١٤٠ لە ٢٠٠٧/١٢/٣١ جێبەجێ بكرێت، بەڵام كابینەكانی عەلاوی، جەعفەری و مالیكی هەنگاوی کردەییان نەنا و ئاستەنگی زۆریان بۆ دروستكرد".  ئەندامەکەی ئەنجوومەنی سەرکردایەتیی پارتی دەشڵێت، كێشەی كەركووك لەنێوان پارتە كوردستانییەكان و حكومەتی عێراقدا نییە، پارتە كوردستانیەكانیش ١٠٠ كۆبونەوەی دیكە بكەن ناگەنە ئەنجام و دەبێت حكومەتی هەرێمی کوردستان نوێنەری كوردستان بێت و لەگەڵ حكومەتی عێراق گفتوگۆبكات.  بە گوتەی عەدنان کەرکووکی، "كەركووك كێشەیەكی ناوەندیە و رەهەندێكی هەرێمی و نێودەوڵەتیی هەیە بۆیە دەبێت حكومەتی هەرێمی کوردستان ئەو كێشەیە چارەسەر بكات".