یۆرگن کلۆپی ئەڵمانی و کارلۆ ئەنچیلۆتی ئیتاڵی. ئەمەی دواییان کاتێک دەستی بەکاری مەشقدان کرد و بووە راهێنەر، رکابەرەکەی ئێستای کە یۆرگن کلۆپە، هێشتا یاریزانێک بوو بەدوای درەوشانەوەی زیاتردا دەگەڕا لە نێو یاریگە. بەڵام ئەمشەو هەردوو پیاوەکە بۆ یەک ئامانج هەوڵدەدەن، گەرچی رێکە و کەرەستەکانی بەردەستیان زۆر لەیەکترییەوە دوورن.  کارلۆ ئەنچیلۆتی دووەم ویلایەتی خۆی لەسەرپەرشتیکردنی یانەی ریال مەدرید لە سەرەتای ئەمساڵدا دەستپێکرد و لە کۆتایی وەرزدا ئەوەی بەدەستهێناوە کە زۆر کەس پێشبینییان نەدەکرد، نازناوی لالیگا و یاری کۆتایی چامپیۆنزلیگ.  کارلۆ کە باوکی رۆحیی بەدەستهێنانی نازناوی چامپیۆنزلیگی دەیەمی مێژووی ریال مەدریدە، لە ساڵانی زۆری کارکردنی خۆیدا وەک راهێنەر، ئەزموونی گەورە و دۆخی قورس و خولی جیاواز، ئەویان کردووەتە راهێنەرێک، توانای بەدەستهێنانی ئەوەی هەیە کە لەوانەیە کەم کەس باوەڕی پێبکات دەتوانێ بەدەستی بهێنێت.  هەرچی یۆرگن کلۆپە، یەکێکە لە داهێنەرەکانی دونیای مەشقدانی ئەڵمانی، کەلەسەر ئاستی ئەوروپادا درەوشاوەتەوە، ئەویش بۆ یانەکەی خۆی باوکی رۆحییە، ساڵانێکی زۆر لیڤەرپوول لە نازناوی چامپیۆنزلیگ دوور بوو و ئەو بۆی بەدەستهێنان، سی ساڵی رێکیش لە پرێمەرلیگ دووربوو، هەر کلۆپ بۆی بەدەستهێنان.  هەردوو راهێنەرە خاوەنی فرە ئەزموونی و فرە کەرەستەیین، بۆ هەریەکێک لەوان بردنەوەی یارییەکەی ئەمشەو، خاڵێکی دیکەی درەوشاوەی سەردەمی راهێنەرایەتی دەبێت و شکستیش بێگومان بەشێک دەبێت لەو یادەوەرییانەی کە حەزناکەن چیرۆکەکەی بۆ منداڵ و نەوەکانی خۆیان بگێڕنەوە.