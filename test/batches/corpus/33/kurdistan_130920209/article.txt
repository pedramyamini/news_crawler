بارزان کەریم، سەرۆکی شارەوانییەکانی گەرمیان بە تۆڕی میدیایی رووداوی راگەیاند، سەرۆک و کارمەندانی شارەوانی ساڵح ئاغا دەڵێن، تاوەکو ئەو کەسەی هێرشی کردووە دەستگیر دەکرێت و لێپرسینەوەی لەگەڵ دەکرێت، ئەوان بەردەوام دەبن لە مانگرتن.  ئەو کەسەی هێرشی کردووەتە سەر کەمال عەلی، سەرۆکی شارەوانیی ساڵح ئاغا، بە گوتەی بارزان کەریم، باخی هەبووە و بەشێوەی نایاسایی بیرێکی ئیرتیوازی لێداوە، بەڵام تیمەکانی شارەوانی ساڵح ئاغا زێدەڕۆییەکەیان لاداوە.  بەپێی زانیارییەکانی تۆڕی میدیایی رووداو دوای ئەوەی تیمەکانی شارەوانی ساڵح ئاغا کە دەکەوێنە نێوان کەلار و خانەقین، چوونەتە باخەکە و دەستیان بەسەر ئامێری بیرلێدانەکەدا گرتووە، خاوەنی باخەکە چووەتە فەرمانگەگە و هێرشی کردووەتە سەر کەمال عەلی، سەرۆکی شارەوانی ساڵح ئاغا و سووکایەتی و قسەی نەشیاوی پێگوتووە، ئێستاش هەڵاتووە.  سەرۆکی شارەوانی ساڵح ئاغا لە دادگا و پۆلیسی شارۆچکەی قۆرەتوو سکاڵای لەدژی ئەو کەسە تۆمارکردووە، لەگەڵ فەرمانبەرەکانیشی بڕیاریانداوە تاوەکو خاوەن باخەکە دەستگیر نەکرێت و سزا نەدرێت لە مانگرتن بەردەوام دەبن و لە فەرمانگەکە دەوام ناکەن.