دەفتەری سیاسیی حیزبی دیموکراتی کوردستان لە راگەیێندراوێکدا بە بۆنەی دووەمین ساڵیادی مووشەکبارانی کۆبوونەوەی سەرکردایەتییان لەلایەن ئێرانەوە دەڵێت، "مووشەکبارانی قەڵای دیموکرات رووی راستەقینەی کۆماری ئیسلامیی بە جیهان نیشاندا".  حدک دەڵێت، دوای مووشەکبارانەکە کۆمەڵگەی نێودەوڵەتی و وڵاتانی رۆژئاوایی، بەتایبەتی ئەمریکا، ستراتیژییەکی روونیان بۆ مامەڵەکردن لەگەڵ ئێران و بەرتەسککردنەوەی گۆڕەپانی مانۆڕی کۆماری ئیسلامی نەبووە و نەیانتوانیوە دەستی ئەو رژێمە لە هێرشکردنە سەر دژبەران و سەرکوتکاریی خەڵکی ئازادیخوازی کوردستان و ئێران کورت بکەنەوە.  هەروەها ئەو حیزبە رەخنە لە نایەکگرتوویی هێز و لایەنە سیاسییەکانی رۆژهەڵاتی کوردستان دەگرێت و دەڵێت، " ٤ رۆژ دوای مووشەکبارانەکە خەڵکی رۆژهەڵاتی کوردستان بە مانگرتنی سەرتاسەری گەورەترین و رێکوپێکترین ناڕەزایەتیی چوار دەیەی رابردوویان بەڕێوەبرد و لەگەڵ "نا" گوتنەوە بە دەسەڵاتی ئێران، داوای یەکگرتن و هاوخەباتیی راستەقینەیان لە لایەنە سیاسییەکان کرد، بەڵام ئاستی هاوکاریی ئەو لایەنانە لە ئاستی پێویستییەکان و چاوەڕوانیی خەڵکدا نییە".  ئێران لە ٢٠١٨/٠٩/٠٨ کۆبوونەوەی کۆمیتەی ناوەندیی "حدک"ـی لە نزیک شاری کۆیەی باشووری کوردستان مووشەکباران کرد. بەهۆیەوە ١٤ ئەندامی سەرکردایەتی و پێشمەرگەی حدک و دوو پێشمەرگەی حدکا گیانیان لەدەستدا.