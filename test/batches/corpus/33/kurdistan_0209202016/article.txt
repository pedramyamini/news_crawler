لە دوایین هەوڵی هاوردەکردنی دەرمانی قاچاخ لەلایەن یاریدەدەرێکی پزیشک لە شاری هەولێر، هۆبەی بازگەکانی ئاسایشی هەولێر دەستی بەسەر ٧٣ جۆری دەرماندا گرت کە ٥٠ جۆریان قەدەخەن و رێگەپێدراو نین.  ملازمی دووەم هاوکار تاهیر، ئەفسەری هۆبەی بازگەکانی ئاسایشی هەولێر دەڵێت "لەکاتی ئێستادا بەهۆی بڵاوبوونەوەی ڤایرۆسی کۆرۆنا، خواستی هاونیشتیمانیان لەسەر دەرمان زیادیکردووە، هەوڵدراوە لە هەموو بازگەکان بە شێوەیەکی گشتی و بەتایبەت بازگەی دێگەڵە و شێراوە کە پارێزگای کەرکووک و هەولێر بەیەک دەبەستێتەوە و هەروەها لە بازگەی هیران داخڵی شاری هەولێری بکەن. بۆ نموونە ئێمە دوێنێ دەستمان بەسەر هەندێک دەرماندا گرتووە کە ئیلتیهابات و ئەنتیبایۆتیکە و دەتوانرێت لەلایەن یاریدەدەری پزیشکەوە بۆ چارەسەری کۆرۆنا بەکاربهێندرێت".  دەرمانەکان لە ئێران و لوبنانەوە هێنراون و ویستوویانە بە بازگەکاندا هاوردەی هەولێری بکەن، هاوردەکردنی دەرمان دەبێت لە رێگەی کۆمپانیاکانی دەرمان و بە نووسراوی فەرمی لە کوالێتیی کۆنترۆڵەوە پەسندبکرێت، جگە لەوەش بە قاچاخ هەژمار دەکرێن.  گۆڤەند رەوەند، بەرپرسی بەشی چاودێریی بازاڕ و بازگەکان لە کوالێتیی کۆنترۆڵ و دەرمان دەڵێت "ئەو دەرمانانەی کە بە قاچاخ دەگیرێن، چ لەلایەن ئێمە و چ لەلایەن ئاسایشەوە، بە ئۆتۆمبێلی باهەڵگر و بە چادر دێن و لە تەنیشت دەرگاکانن، کە ئەمە خۆی پرسیار دروستدەکات، گەر کەسێک بیەوێت دەرمان داخڵدەکات بەشێوەی یاسایی و لە رێگەی کۆمپانیاوە دەیکات".  لە سەرەتای کەرەنتینەوە تاوەکو ئێستا لەلایەن هۆبەی بازگەکانی ئاسایشی هەولێر دەست بەسەر پێنج تۆن دەرماندا گیراوە و رادەستی لیژنەی کوالێتیی کۆنترۆڵ و جۆریی دەرمان کراوە، زۆربەی دەرمانەکان دژە هەوکردنن و تەنیا بۆ کەمکردنەوەیەکی کاتیی ئازار بەکاردەهێنرێن.