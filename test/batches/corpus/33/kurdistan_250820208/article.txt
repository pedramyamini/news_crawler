قایمقامیەتی سلێمانی لە راگەیێندراوێکدا کە کۆپییەکی بۆ رووداو ناردووە، دەڵێت، ئەو ماددانە بەشێکیان بەسەرچوونە و بەشێکیان بەرواریان بەسەرەوە نییە، ئەوەش دوای سەردانی لیژنەکانی قایمقامیەت بۆ ئەو پێشانگە و شوێنانەی ماددەی جوانکاری دەفرۆشن، ئەوەیان بۆ دەرکەوتووە.   د. په‌رست نه‌قشبه‌ندی، نوێنه‌ری به‌ڕێوه‌به‌رایه‌تیی ته‌ندروستی له لیژنه هاوبه‌شه‌كانی قایمقامیه‌تی سلێمانی رایگه‌یاند، به‌شێكی دیكه‌ی ئەو ماددانە ماوه‌ی به‌كارهێنانیان به‌سه‌رچووه و شیاوی به‌كارهێنان نیین.  بە گوتەی د. پەرست، خاوه‌نی ئەو پێشانگە و دووکانانە به كڕیاره‌كانیان ده‌ڵێن، ئه‌و مادده جوانكارییانه به‌پێی ستاندارد و كوالێتیی ئه‌ورپا به‌رهه‌مهێنراون بۆیه به‌رواریان به‌سه‌ره‌وه نییه، "به‌ڵام به‌پێی تایبه‌تمه‌ندیی وه‌زاره‌تی بازرگانیی عێراق ئه‌و كاڵاوشمه‌كانه‌ی هاورده ده‌كرێن پێویسته له‌سه‌ر ئه‌و ده‌فره‌ی به‌رهه‌مه‌كه‌ی تێده‌كرێت، لێبڵی تایبه‌ت به پێكهاته، چۆنیه‌تی به‌كارهێنان، به‌رواری دروستكرن و كاتی به‌سه‌رچوونی به‌شێوه‌ی لێزه‌ر هه‌ڵكۆڵرابێت، به‌پێچه‌وانه‌وه رێگری له فرۆشتنیان ده‌كرێت".  یەکێکی دیکە لەو "فێڵە بازرگانییەی" ئەو خاوەن پێشانگایانە دەیکەن، بە گوتەی د. پەرست نەقشبەندی، دانانی لەزگەی نرخە لەسەر ئەو ماددانەی ماوەی بەکارهێنانیان بەسەرچووە و بەو شێوەیە دەیشارنەوە. "ئەوەش بە یاسا رێگریی لێکراوە،    چونكه ئه‌و ماددانه كه پێكهاته‌ی جوانكاریی یان پاككه‌ره‌وه‌ی لێدروستكراوه، ده‌بێت به مادده‌یه‌كی زیانبه‌خش و زیان به ته‌ندروستیی به‌كارهێنه‌رانی ده‌گه‌یێنێت".  بەپێی رێنماییە تەندروستییەکان، بۆ تێكنه‌چوون و خراپنه‌بوونی جوانكارییه‌كانی خانمان و مادده پاككه‌ره‌وه‌كان، پێویسته له‌كاتی هاورده‌كردن، عه‌مباركردن و هه‌روه‌ها له‌ناو پێشانگەكانیش له‌كاتی فرۆشتنیدا پله‌ی گه‌رمی و شێوازی ته‌ندروست له‌به‌رچاوبگیرێت.  د. په‌رست نه‌قشبه‌ندی، داوا له خانمان ده‌كات، له‌كاتی بازاڕكردن و كڕینی پێداویستییه‌كانیان به وردی سه‌رنج له به‌رواری دروستكردن و به‌سه‌رچوونی مادده‌كانی جوانكاری و پاككه‌ره‌وه‌كانی پێست و هه‌ویری ددان شتن بده‌ن، تاوەکو رووبه‌ڕووی گرفتی ته‌ندروستی نه‌بنه‌وه.   لیژنە هاوبەشەکانی قایمقامیەت هێڵی گەرمیان داناوە، د. پەرست دەڵێت "له‌كاتی هه‌بوونی گومان یان هه‌بوونی مادده‌ی خراپ و ماوه‌به‌سه‌رچوو، له‌ڕێگەی ژماره مۆبایلی (٠٧٧٠٨٦٧٧٧٧٧) په‌یوه‌ندی به لیژنه هاوبه‌شكانی قایمقامیه‌تی سلێمانییه‌وه بكه‌ن".