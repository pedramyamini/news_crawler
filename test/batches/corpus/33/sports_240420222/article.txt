لە گەڕی ٣١ ـی بوندێسلیگا و لە یاریی دێرکلاسیکێردا، بایرن میونشن میوانداری یانەی بۆرووسیا دۆرتموندی کرد و ٣ - ١ لێیبردەوە و پێشوەختە نازناوی خولەکەی بەدەستهێنا.  سێرج نابری لە خولەکی ١٥ گۆڵی یەکەمی بۆ یانەی باڤاری تۆمارکرد، ئینجا رۆبێرت لیڤاندۆڤسکی، گۆڵکاری بایرن لە خولەکی ٣٤ گۆڵی دووەمی بۆ میونشن تۆمارکرد.  نیوەی یەکەم بە پێشکەوتنی باڤارییەکان بە دوو گۆڵی بێبەرامبەر کۆتاییهات، بەڵام لە نیوەی دووەمدا بۆرووسیا دۆرتموند دەستپێشخەربوو، کاتێک ئێمری جان دوای ٧ خولەک لە دەستپێکردنی نیوەی دووەم گۆڵێکی لە تۆڕی مانوێل نویەر کرد.  لە کاتێکدا کە یاریزانانی دۆرتموند لە هەوڵی یەکسانکردنەوەی ئەنجامی یارییەکەدا بوون، جەمال مۆسیالا لە خولەکی ٨٣ گۆڵی سێیەم و دڵنیایی بۆ بایرن تۆمارکرد و یارییەکە و نازناوی بوندێسلیگا بووە بەشی یانەی باڤاری.  بایرن میونشن ئەمە هەشتەم یاریی کلاسیکۆی ئەڵمانیایە بەسەریەکەوە لە بۆرووسیا دۆرتموند دەباتەوە، کە لە ساڵی ٢٠١٤ ـەوە دۆرتموند هیچ یارییەکی لەنێو یاریگەی بایرندا نەبردووەتەوە.