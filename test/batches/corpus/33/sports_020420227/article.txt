چاڤی لە کۆنگرەی رۆژنامەڤانی بەر لە یارییەکەیان بەرامبەر یانەی سێڤییا لە لالیگادا گوتی " سبەی یارییەکی دیکەی کۆتاییمان دەبێت، هەلی ئەوەمان هەیە بچینە پلەی دووەمی ریزبەندی خولەکە، من ئەم راراییەم خۆشدەوێت و کەسێکی رکابەرم. "  راهێنەری یانەی بارسێلۆنا زیاتر قسەیکرد و گوتی " تیپەکەمان لە بێرنابیۆ بەو شێوەیە دەرکەوت کە توانای رکابەریکردنی هەموو یانەیەکی هەیە، سێڤییا لە باشترین کاتەکانیدا نییە، بەڵام خاوەنی راهێنەرێکی نایابە و من سەرسامم پێی، ئەوان زۆر باش یارییدەکەن. "  چاڤی لە بەشێکی دیکەی قسەکانیدا دەڵێت " ئێمە لە کامپ نو یارییدەکەین و پێویستیمان بە هاندەران دەبێت، پێشبینی دەکەم هاندانێکی جوانمان بکەن. "  راهێنەری یانە کەتەلۆنییەکە گوتی " بەشێکی یاریزانەکان لەگەڵ هەڵبژاردەکانیان یارییانکردووە و لەرووی هزرییەوە ئەمە خاڵێکی ئەرێنییە، دەمانەوێت بەهەمان ئاستی خۆمان بەردەوامبین و زۆر گەشبینم بەوەی لە مەشقەکاندا بینرا، بەپەرۆشین بۆ گەیشتن بە ئامانجی گەورە، لە ماوەی ئەم مانگ و نیوەدا لەپێناو ئامانجەکانمان تێدەکوشین. "  چاڤی دەڵێت " ئامانجی ئێمە بردنەوەی نازناوی یۆرۆپالیگ و گەیشتنە بە خولی یانە پاڵەوانەکانی ئەوروپای وەرزی داهاتوو. "  لەبارەی داهاتووی عوسمان دێمبێلی و دوایین بەرەوپێشچوونەکان راهێنەری بارسێلۆنا گوتی " عوسمان دێمبێلی دڵخۆشە و لە پڕۆژەی ئێمەدایە، لەوکاتەوەی گەیشتوومەتە ئێرە ئەوم وەک یاریزانێکی تەواو بینیوە، لە هاویندا دەبێتە یاریزانێکی ئازاد، ئەمە پرسیارەکەیە، رای من روونە کە ئەو یاریزانێکی لاو و خاوەن بەهرەیە، لەو رۆژەوەی هاتومەتە ئێرە پێمگوتووە یاریزانێکە دەتوانێت باشترین جیاوازی دروستبکات. "  لە وەڵامی پرسیارێکدا لەبارەی گەڕانەوەی ئانسۆ فاتی بۆ نێو یاریگەکان چاڤی دەڵێت " ئەو پێویستی بە راهێنانی زیاتر هەیە، ئەو دڵخۆشە و پێدەکەنێت، ئەمە بۆ یاریزانەکە گرنگە، ئەو بە کۆمەڵ مەشق دەکات و هەست بە ئارامی دەکات، بەڵام دواتر بڕیاردەدرێت کە کەی دەگەڕێتەوە. "  شەوی یەکشەممە بارسێلۆنا لە رکابەرییەکانی لالیگادا لەنێو یاریگە و هاندەرانی میوانداریی یانەی سێڤییا دەکات، یارییەکەش کاژێر ٢٢: ٠٠ بەڕێوەدەچێت.