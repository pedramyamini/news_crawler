ماسیملیانۆ ئالێگری، ئەمساڵی بە خەونێکی نوێوە لەگەڵ یانەکەی پێشوویدا دەستپێکردەوە، یوڤێنتوسیش بەهەمان خەونەوە پەنای بۆ ئالێگری برد. هەردوولا پێویستی زۆریان بەیەک هەبوو، یوڤێنتوس بۆ بونیادنانەوەی سەردەمێکی نوێ لەگەڵ راهێنەرێکی نوێدا و ئالێگریش بۆ دەستپێکردنەوە لەگەڵ یانەیەکدا کە ئەمجارە خەونی گەورەتری دەبینی.  وەرزەکە دەستیپێکرد و هەرزوو بۆ هەردوولا دەرکەوت، کارەکە لەوە سەختترە پێشبینییان دەکرد و رێگەکەش لەوە ئاڵۆزترە کە بیریای لێدەکردەوە. بۆ گەیشتن بە یەکەم بردنەوە لە سەرەتاکانی وەرزدا، یوڤێنتوس پێویستی بە پێنج هەفتە هەبوو لەو پێناوەدا و تا گەیشتن بەو سەرکەوتنەش، خانمە پیرەکە و راهێنەرەکەی لە وێستگەکانی ئۆدینێری و میلاندا خاڵی لەدەستدا و لە بەرامبەر ئیمپۆلی و ناپۆلیشدا، دووچاری شکستهات.  کەوتنەکانی سەرەتا هەرزوو گومانیان لەسەر کاروانەکەی ئەمساڵی یۆڤی لە سێریا ئەیدا دروستکرد، بەڵام دواتر یانەکە راپەڕی و جۆرێک لە هاوسەنگی بەدەستهێنایەوە بەرلەوەی پێکانی ژمارەی زۆری یاریزانەکانی دووچاری پێکان بن و بەوەش تیپەکە وەک پیاوێکی باڵشکاو لە نێوەندی ریزبەندی خولەکەدا مایەوە.  ئەگەر بنەمای رێککەوتنی یۆڤی و ئالێگری، خەونبینین بە دروستکردنەوەی تیپێکی بەهێزەوە بووبن. ئەو خەونە لە رێگەدا دووچاری کەوتنی زۆر هات، لە کۆتایی وەرزدا یوڤێنتوس دەستبەتاڵ لە پاڵەوانێتییەکان هاتە دەرەوە، هەرزوو هەندێک لە نازناوەکانی لەدەستدا و هەندێک نازناوی دیکەش لە دوا هەنگاوەکاندا، لەدەستی خانمە پیرەکە چوون.  ئێستا شەڕی یوڤێنتوس شەڕی دڵنیابوونەوەیە لە گەیشتنە چامپیۆنزلیگی وەرزی داهاتوو، بەڵام ئەنجامەکان و دۆخی ئەمساڵی تیپەکە دەریانخست یانەکە پێویستی بەهەڵوەستەکردن لەسەر خۆی هەیە و دەبێ گۆڕانکاریی ریشەیی لە ریزەکانیدا بکات.