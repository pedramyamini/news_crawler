تەرمەکە دوێنێ شەو لەنێو کەمپەکەدا دۆزراوەتەوە و بە کێبڵی کارەبایی خنکێنراوە. ژنەکە ناوی گەوهەر بووە، خەڵکی شاری قائیم بووە و دایکی منداڵێکی حەوت مانگان بووە.   لە کەمپی هۆل تاوانەکان زیادیان کردووە، دامەزراوە ئەمنییەکانیش هۆکاری زیادبوونی رووداوەکان بۆ توندئاژۆیی ژنە گیراوەکانی داعش لەنێو کەمپەکەدا دەگەڕێننەوە.  لە ٢٠٢٠/٠٣/١٣ ـیشدا تەرمی ژنێكی دیکەی عێراقی دۆزرایەوە کە شوێنەواری ئەشکەنجە و لێدان بە جەستەیەوە دیار بوو.  هەروەها لە ٢٠٢٠/٠٥/١٠ ـیشدا هێزە ئەمنییەکانی ناو کەمپی هۆل دۆزینەوەی تەرمی ژنێکی داعشیان راگەیاند. بەرپرسانی کامپەکە گوتیان، ئەو ژنە بەشداری بەرنامەیەکی پەوەردەیی بەڕێوەبەرایەتیی خۆسەری کردووە کە لەنێو کەمپەکەدا بەڕێوەچووبوو، بۆیە گومان دەکرا لەلایەن ژنە داعشەکانی دیکەوە کوژرابێت.  کەمپی هۆل گەورەترین کەمپی ژێر دەسەڵاتی بەڕێوەبەرایەتیی خۆسەرە لە پارێزگای حەسەکەی رۆژئاوای کوردستانە و نزیکەی ٦٨ هەزار کەسی تێدایە.