بارسێلۆنا کە پێشتر چاڤی هێرناندێزی راهێنەری، دانی بەوەدا ناوە کە دەستبەرداری رکابەریکردن لەسەر نازناوی لالیگا بوونە و ئامانجیان تەنیا پلەی دووەمی خولەکەیە، ئێستا بە ٦٣ خاڵ لە پلەی دووەمی ریزبەندیدان، بەڵام دەیانەوێت بە زیادکردنی ٣ خاڵی ئەم یارییە شوێنپێیان لە پلەی دووەمدا قاییمتر بکەن، بە تایبەتی کە سێڤییا رکابەرێکی بەهێزیەتی و ٦٣ خاڵی هەیە.  رایۆ ڤاییکانۆش کە بە ٣٧ خاڵ لە پلەی ١٤ ـی ریزبەندییە، هەوڵدەدات سوپرایزێک بکات و لانیکەم بە خاڵێک لە کامپ نووە بگەڕێتەوە، بۆ ئەوەی خۆی زیاتر لە ناوچەی مەترسی دووربخاتەوە.  مێژووی لە بەرژەوەندی بارسادایە، کە ئەو دوو یانەیە لە مێژووی لالیگادا ٣٧ جار رووبەڕووی یەکدی بوونەتەوە، کەتەلۆنییەکان ٢٤ جار براوەبوونە و تەنیا ٥ جار دۆڕاون، ٨ یاریی نێوانیشیان بە یەکسانبوون کۆتاییهاتوون.  لە کۆی ئەو ٣٧ یارییەدا، بارسێلۆنا ١١٤ جار تۆڕی گۆڵی رایۆ ڤاییکانۆی هەژاندووە و لە بەرامبەردا یانەکەی شاری مەدرید ٣٣ گۆڵی لە تۆڕی بارسا کردووە.