د. ئاسۆ عومەر مستەفا، سەرۆکی بەشی کوردی لە زانکۆی چەرموو بە تۆڕی میدیایی رووداوی راگەیاند، ئەنجوومەنی زانکۆ دەیانەوێت لە چوارچێوەی بەنێودەوڵەتیکردنی زانکۆکەدا بەشی کوردی "دابخەن"، بەڵام ئەوە قبووڵکراو نییە، چونکە بڕیارەکە "بەکەمتەماشاکردنی زمانی کوردی و شوناسی نەتەوەییمانە و بێئاگاییانە درێژەپێدەری سیاسەتی دووژمنان و ناحەزانی کوردە".   د. ئاسۆ دەڵێت، ناڕەزایەتیی خۆیان گەیاندووەتە ئەنجوومەنی زانکۆی چەرموو کە لە سەرۆکی زانکۆ، یاریدەدەرەکانی و راگری کۆلێژەکان پێکدێت و "پێمان گوتوون، شوێنگرەوەی بەشی کوردی تەنیا دەبێت بەشی کوردی بێت".   ئەنجوومەنی بەشی زمانی کوردیی زانکۆی چەرموو کە لە مامۆستایانی بەشەکە پێکدێن، دوو جار داوایان لە ئەنجوومەنی زانکۆ کردووە بڕیارەکە هەڵبووەشێننەوە، بەڵام ئەنجوومەن پێی گوتوون، "جارێکی دیکە بەشی کوردی ناکەنەوە".   د. ئاسۆ دەڵێت، "بەداخەوە لەبری خزمەتی زیاتری زمان، مێژوو و کولتووری نەتەوەییمان، بەپێچەوانەوە سیاسەتی بێبەهاکردن و سڕینەوەی زمان و کولتووری نەتەوەییمان پەیڕەو دەکەن".   د. سەڵاح رەزا، سەرۆکی زانکۆی چەرموو بە تۆڕی میدیایی رووداوی راگەیاند، بڕیارەکە داخستن نییە و هەڵپەساردنە، بەپێی دەقی بڕیارەکەش "لەپێناو رێکخستنی بەشە زانستییەکانی زانکۆمان و گونجاندنی بەشەکان لەگەڵ پێداویستیی بازاڕی کاری کوردستان" ئەو بڕیارە دراوە.  دەقی بڕیاری ئەنجوومەنی زانکۆی چەرموو ئەوەشی تێدا هاتووە، "ئەنجوومەن بڕیاریدا بە هەڵپەساردنی بەشی کوردی و ئامادەکردنی پرۆپۆزەڵێک لەلایەن بەشی کوردییەوە بە راوێژ لەگەڵ پسپۆڕانی کوردی بۆ زیاتر ناساندنی زمان، ئەدەب، مێژوو و کولتووری کوردی بە جیهان لە چوارچێوەیەکی نێودەوڵەتی و گۆڕینی ناوی بەشی کوردی بەپێی ناوەڕۆکی پرۆپۆزەڵی ئامادەکراو بۆ ساڵی داهاتوو".  مامۆستایانی بەشی کوردی یاداشتی ناڕەزایەتییان دەرکردووە و هاشتاگێکیشیان لە تۆڕە کۆمەڵایەتییەکان بڵاوکردووەتەوە و دەڵێن، وەکو یەکەم هەنگاو بایکۆتی ئاهەنگی دەرچوونی خوێندکاران دەکەن کە بڕیارە لە ١٧ ـی مانگ بەڕێوەبچێت، دواتریش هەڵوێستی جیددیتریان دەبێت کە تاوەکو بایکۆتی خوێندن لە ساڵی داهاتوو.