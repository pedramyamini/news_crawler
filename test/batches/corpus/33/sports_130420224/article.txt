راهێنەری هەر چوار یانە، لە کۆنگرەی رۆژنامەڤانی بەر لە دوو یارییەکەدا، بەمشێوەیە را و بۆچوونیان لەسەر یارییەکان خستووەتەڕوو:  یۆرگن کڵۆپ، راهێنەری لیڤەرپوول:  لە بێنفیکا یارییەکی باشمان کرد و ئەو کارە دڵی خۆشکردم، لە راستیدا دەمانەوێت ببینە ئەو تیپەی کە کەس هیوا نەخوازێت رووبەڕوومان ببێتەوە.  بێنفیکا بەهێز یاری دەکات و بە باشی بەرگری دەکات، ئێمە دەزانین ئەوان چۆن و بە چ شێوازێک یاری دەکەن و چۆن هەوڵدەدەن داروین بە تەنیا بهێڵنەوە و سوود لە خێرایی رافا سێلڤا وەربگرن، شتی زۆریان هەیە کە دەبێت کاری لەسەر بکەین.  ئەمە یارییەکی زۆر گرنگە، ساڵی رابردوو زۆر هەوڵماندا بۆ ئەوەی بگەینە خولی یانە پاڵيوانەکانی ئەوروپا، ئێستاش دەرفەتمان لەپێشە بۆ ئەوەی بگەینە قۆناخی پێشکۆتایی.  باوەڕپێنەکراوە، لە کۆتایی هەفتەدا بەرامبەر سیتی یارییمان کرد، دەبووایە چۆن بیر لە یایریەکانی دیکە بکەمەوە، ئەمجارە بەرامبەر بێنفیکا یاری دەکەین، چۆن دەبێت بیر لە شتێکی دیکە بکەینەوە.  نێلسۆن ڤێريسيمۆ، راهێنەری بێنفیکا:  سەرەڕای ئەوەی ئێمە دەزانین کە ئەرکمان لەم یارییەدا زۆر زەحمەتە و بەرامبەر یەکێک لە باشترین یانەکانی تۆپی پێی جیهان یاری دەکەین، بەڵام بڕوامان بە تواناکانمان هەیە و متمانەشمان بەوەی لە یاریی یەکەمدا کردوومانە هەیە.  بێگومان لەم یارییەدا چەند بژاردەیەکمان بەدەستەوە دەبێت بۆ بەکارهێنانیان و چەند هەلێکیشمان بۆ دەڕەخسێت بۆ ئەوەی بیانقۆزینەوە.  دەزانین کە پێویستە لەسەرمان چالاکانە یاری بکەین و گۆڵ تۆمار بکەین، لە کاتی بەرگریشدا خۆڕاگر بین.  گرنگترین شت لەم یارییەدا بۆ ئێمە ئەوەیە کە لە شێوازی یاریکردنی لیڤەرپوول تێبگەین.  ديێگۆ سيمیۆنی، راهێنەری ئاتلێتیکۆ مەدرید:  رووبەڕووی تیپێک دەبینەوە کە بەڕاستی یارییەکی باش دەکات، رووبەڕەکان داگیردەکات و زۆر خێرایە، تیپێکی خێرایە لە هێرشبردن و سوود وەرگرتن لە تەسکترین رووبەرەکان، بەڵام ئێمە هیوامان بە ئەنجامدانی ئەو کارە هەیە کە دەکرێت بیکەین، پێموایە ئەوەی لە یاریی یەکەمدا کردمان هیوای ئەوەمان پێدەبەخشێت، هەرچەندە نابێت بەدوای خۆزگە و هیواکان بکەوین، دەبێت بەڕاستی کۆنترۆلی یارییەکە بکەین و وەک هەمیشە گوتوومە دەبێت بە هەمان شێوازی خۆمان یاری بکەین.  پێموایە لە تواناماندایە زیان بەوان بگەینین، بەڵام هەموو ئەوەی ئەمڕۆ دەیڵێم هیچ مانایەکی نییە، دەبێت لەنێو یاریگەدا یارییەکی باش بکەین و بە کردەوە بگەینە ئەنجام.  پێپ گواردیۆلا، راهێنەری مانچێستەر سیتی:  ئێمە لە کاتێکدا گەشت دەکەین کە ئەنجامێکی باشمان بەدەستەوەیە و ئارەزووی بردنەوەمان هەیە، ئەمجارە یارییەکە جیاواز دەبێت، بەهۆی ئەوەی کە ئاتلێتیکۆ مەدرید لەسەر یاریگەی خۆیدا یاری دەکات، ئەوان لەپێناو هاندەرانیاندا باشتر یاری دەکەن، لە هەندێک کاتی یارییەکەدا هێرش دەهێننە سەر گۆڵەکەمان و کێشەمان بۆ دروست دەکەن، بەڵام پێویستە خۆمان بگونجێنین و بەرگری بکەین.  ئێمە نزیکین لە کۆتایی وەرز و دەبێت شانازی بەخۆمانەوە بکەین کە ئێمە لەو بارودۆخەی ئێستامانداین، دەمویست کاتێکی زیاترمان هەبێت بۆ خۆئامادەکردن، بەڵام ئێمە باش مامەڵە دەکەین و هەست بە ماندووبوون ناکەین، ئێمە نزیکین لە قۆناخی پێشکۆتایی، لەوانەیە بەهۆی ئاستێکی خراپەوە بدۆڕێین یان ئەوان لە ئێمە باشتربن، نەک لەبەرئەوەی کە ئێمە ماندووین.