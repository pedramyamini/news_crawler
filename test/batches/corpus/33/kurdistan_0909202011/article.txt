تۆپە دوور هاوێژەکانی ئێران لە ناوچەی دۆڵمەیدانی قەزای شنۆی رۆژهەڵاتی کوردستانەوە ئاراستە دەکرێن و فڕۆکەی چاودێرییش بە نزمی بە بەربزیندا دەسووڕێتەوە.  محەمەد مەجید، موختاری گوندی بەربزین بە تۆڕی میدیایی رووداوی راگەیاند، لە کاژێر ٠٢: ٠٠ی دوای نیوەڕۆوە فڕۆکەێکی چاودێری بە بەردەوامی بە ئاسمانی گوندی بەربزیندا دەسووڕێتەوە و دواجار سوپای پاسدارانی ئێران لە دۆڵمەیدانی شنۆوە دەستیان بە تۆپبارانکردنی بەرزاییەکانی گوندەکە کردووە.  موختاری گوندی بەربزین ئاماژەی بەوە دا، تائێستا تۆپبارانەکە زیانی گیانی و ماڵیی نەبووە، بەڵام لەم وەرزەدا بە دەیان ماڵە جووتیار لە ناوچەکە سەرقاڵی کشتوکاڵکردنن و ترس و دڵە راوکێیان لەنێودا بڵاوبووەتەوە.  تۆپبارانەکەی ئێران دوای کۆبوونەوە ھەریەك لە رەجەب تەیب ئەردۆغان، سەرۆككۆماری توركیا و حەسەن رووحانی، سەرۆككۆماری ئێرانە.  توركیا و ئێران رێككەوتوون كە لە ناوچە سنوورییەكان ئۆپەراسیۆنی ھاوبەش دژی ھێزەكانی پەكەكە و پژاک  بکەن.  لە کۆبوونەوەکەی هەردوو سەرۆککۆماردا بوونی پەكەكە لە ناوچە سنوورییەكان تاوتوێكراوە و بڕیاریان داوە بە ھاوبەشی ئۆپەراسیۆنێك لە ناوچە سنوورییەكان بۆ بە ئامانجگرتنی پەكەكە و پژاك و گرووپەكانی دیكەی سەر بە پەكەكە  دەست بێبكەن.