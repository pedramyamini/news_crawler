لە یاریی چوونی قۆناخی هەشتی چامپیۆنزلیگدا، یانەی ریال مەدرید لەسەر یاریگەی ستامفۆرد بریدج لە لەندەن بووە میوانی چێڵسی و بە ئەنجامی ٣ - ١ لێیبردەوە، کە هەرسێ گۆڵی یانە ئیسپانییەکە لەلایەن کەریم بنزیمای کاپتنی شاهانەوە تۆمارکران.  ریال مەدرید بوێرانە دەستی بە هێرشەکانی کرد و ڤینیسیۆس جۆنیۆر لە خولەکی ١٠ نزیکبوو لە پێشخستنی ریال مەدرید بە گۆڵێک، بەڵام تۆپەکەی بەر شیشی گۆڵی چێڵسی کەوت.  لە خولەکی ٢١ بنزیمای ئەوەی کرد و بە لێدانێکی سەر ریال مەدریدی کردە خاوەنی گۆڵی یەکەم، کە دوای ٣ خولەکی دیکە کەریم جارێکی دیکە بەسەر گۆڵی دووەمیشی تۆمارکرد.  بەر لە فیکەی کۆتایی نیوەی یەکەم، کای هاڤێرتزی هێرشبەری ئەڵمانی بە سەر گۆڵی یەکەمی بۆ یانەی خاوەن یاریگە تۆمارکرد.  لە یەکەم خولەکی نیوەی دووەمدا جارێکی دیکە بنزیما لەندەنی هەژاند و لە یەکەم خولەکدا هەڵەیەکی ئیدوارد مێندیی گۆڵپارێزی قۆستەوە و گۆڵی هاتریکی خۆی و سێیەمی یانەکەی تۆمارکرد.  یارییەکە بەو ئەنجامە کۆتاییهات و ئەرکی یانە لەندەنییەکە لە یاریی گەڕانەوەدا زۆر زەحمەت دەبێت، کە سێشەممەی داهاتوو یاریی گەڕانەوە لەنێو یاریگەی سانتیاگۆ برنابیۆ لە مەدرید دەکرێت.