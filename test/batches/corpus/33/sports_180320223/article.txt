سێرجینیۆ دێست لە یاریی یانەکەیدا بەرامبەر گاڵاتەسەرای، لە یاریی گەڕانەوەی قۆناخی شازدەی یۆرۆپالیگدا تووشی پێکانبووە، پێکانەکەشی لە رانی چەپیدایە، بەو هۆیەشەوە یاریزانەکە لە هەڵبژاردەی ئەمریکا دوورخرایەوە.  رۆژنامەی ئەی ئێسی ئیسپانی دەڵێت " ئەمڕۆ پشکنین بۆ دێست دەکرێت، بۆ ئەوەی ماوەی دوورکەوتنەوەی یاریزانەکە و جۆری پێکانەکەی بەتەواوی دەربکەوێت، بەڵام لەگەڵ ئەوەشدا زەحمەتە یاریزانەکە بتوانێت لە یاریی کلاسیکۆدا بەرامبەر یانەی ریال مەدرید یاریی بکات. "  لەلایەکی دیکەوە جیرارد پیکێ، بەهەمان شێوە و لە هەمان یارییدا تووشی پێکانبووە، هەرچەند چاڤی هێرناندێز دوای یارییەکە گوتی " پیکێ پێی راگەیاندووە، کە بارودۆخی باشە، بەڵام میدیای ئیسپانیا دەڵێت " ئەو یاریزانەش لە قاچی چەپیدا تووشی پێکانبووە و زەحمەتە بەشداری لە کلاسیکۆدا بکات، هەرچەند هێشتا بەتەواوی یەکلانەبووەتەوە. "  لەبارەی کلاسیکۆوە چاڤی هێرناندێز دەڵێت " ئێمە ماوەیەکی زۆرە نەدۆڕاوین، بە ورەیەکی بەرزەوە دەچینە مەدرید بۆ یاریی کلاسیکۆ، دەزانین یارییەکە زەحمەتە، بەڵام ئامانجمان بەدەستهێنانی ئەنجامێکی باشە. "  رۆژی یەکشەممە لە رکابەرییەکانی خولی ئیسپانیادا، کاژێر ٢٣: ٠٠ هەردوو یانەی ریال مەدرید و بارسێلۆنا لە یاریی کلاسیکۆدا رووبەڕووی یەکدەبنەوە.