ئەنجوومەنی ئەتڵەنتیک دەڵێت، دانوستاندنەکان کە بە سپۆنسەری ئەمریکا بەڕێوەدەچن، وەکو "هەنگاوێکی مێژوویی" سەیریان دەکرێت، ئەوەش بە ئاراستەی دەستکەوتنی تێگەیشتن و هاوئاهەنگیی زیاتر، بەڵام کێشە ماوە درێژەکانی نێوان دوو لایەنە سەرەکییەکە کاریگەریی نەرێنیی لەسەر پرۆسەی دانوستاندنەکان هەبووە.  دوو رۆژ پێش سەردانەکەی جێفری، پەیەدە پێشنیازێکی ئەمریکای پەسندکرد بۆ دابەشکردنی یەکسانیی دەسەڵات لە چوارچێوەی دامەزراوەیەکی سیاسیی هاوبەشدا بۆ ناوچەکانی ژێر دەسەڵاتی بەڕێوەبەرایەتیی خۆسەر ' ئەو هەنگاوەی پەیەدە رۆڵی گرنگی ئەمریکا پیشاندەدات، بەڵام هێشتا بەدەستهێنانی رێککەوتنێکی گشتی دوورە.  ئەنجوومەنی ئەتڵەنتیک باس لەوە دەکات، لە تشرینی دووەمی ٢٠١٩ وە شاندەکانی هەردوولا زنجیرەیەک کۆبوونەوەی راوێژکارییان لە شاری حەسەکە بە چاودێریی حکومەتی ئەمریکا ئەنجامداوە. گفتوگۆکان لەلایەن مەزڵووم عەبدی، فەرماندەی گشتیی هێزەکانی سووریای دیموکرات - هەسەدە و لەژێر گوشاری ئۆپەراسیۆنی تورکیا و کشاندنەوەی سنوورداریی ئەمریکا لە ناوچە سنوورییەکانی "باکووری رۆژهەڵاتی سووریا" دەستیان پێکرا و ئاماژەبوون بۆ کۆتاییهێنان بە چەقبەستوویی سیاسی لەنێوان پارتە کوردییە دابەشبووەکان.  هەشت مانگ دوای ئەوە، ئەنجامی یەکەمی پرۆسەکە ئاشکراکرا. رۆژی ١٦ی حوزەیران، راگەیێندراوێکی هاوبەش بڵاوکرایەوە و تێیدا ئاماژە بەوە کرا، هەردوولا قۆناخی یەکەمی دانوستاندنەکانی تایبەت بە یەکڕیزیی کوردیان کۆتاییپێهێنا. باڵیۆزخانەی ئەمریکا لە رێگەی تویتەرەوە دەستخۆشی لە راگەیێندراوەکە کرد و وەکو "هەنگاوێکی گرنگی سەرەتایی بە ئاراستەی هاوئاهەنگیی سیاسیی گەورەتر لەنێوان گرووپە سیاسی و کوردییەکانی سووریا" ناوبرد؛ بەڵام رۆژی دواتر، ئەنجوومەنی نیشتمانیی کورد رەتیکردەوە گەیشتبنە رێککەوتن و رایگەیاند، تەنیا جۆرێک لە تێگەیشتن هەبووە، لەوانەش لەبەرچاوگرتنی "رێککەوتنی دهۆک" وەکو بنچینەی دانوستاندنی زیاتر.  ئەنجوومەنی ئەتڵەنتیک دەڵێت، رێککەوتنی دهۆک لە تشرینی یەکەمی ٢٠١٤ و بە چاودێریی مەسعود بارزانی، سەرۆکی ئەو کاتەی هەرێمی کوردستان واژۆکرا. مەبەست لە رێککەوتنەکە دروستکردنی دەستەیەکی سیاسیی هاوبەش بوو کە بتوانێت کوردانی رۆژئاوای کوردستان یەکبخات و پێکەوە بتوانن رووبەڕووی داعش ببنەوە، بەڵام رێککەوتنەکە هیچکات جێبەجێ نەکرا و ژمارەیەک لە بەرپرسانی باڵای ئەنجوومەنی نیشتمانیی کورد لە "باکووری رۆژهەڵاتی سووریا" لەلایەن پەیەدە و یەپەگەی باڵی سەربازیی پەیەدەوە دەرکران.  ئەندامانی ئەنجوومەنی نیشتمانیی کورد دەڵێن، ژمارەیەک لە بەرپرسانیشیان، لەوانە محەممەد ئیسماعیل، عەبدوڵڵا گەدۆ، نیعمەت داوود و فەیسەڵ یوسف دەستگیرکران و ژمارەیەکیشیان وەکو مەحموود ئەبو جەندی و وڵات هیسی لەلایەن پەکەکە و پەیەدەوە کوژران. لانیکەم ٥ کەس لەو ٧ کەسەی ئێستا ئەندامی شاندی دانوستاندنی ئەنجوومەنی نیشتمانیی کوردن لە ساڵانی ٢٠١٦ و ٢٠١٧ لە زیندانی پەیەدە بوون و نیعمەت داود و فەیسەڵ یوسفیش لە نیسانی ٢٠١٨ دا لە زیندان بوون، ئەوەش راستەوخۆ دوای هێرشی تورکیا بۆسەر عەفرین.  لە بەشێکی دیکەی راپۆرتەکەی ئەنجوومەنی ئەتڵەنتیکدا هاتووە، بەرپرسانی ئەنجوومەنی نیشتمانیی کورد ئاماژە بەوەش دەکەن کە ناتوانن سەلامەتانە سەردانی "باکووری رۆژهەڵاتی سووریا" بکەن. بۆ نموونە، ئیبراهیم برۆ، سەرۆکی پێشووی ئەنجوومەنی نیشتمانیی کورد رایگەیاند، پەیەدە / یەپەگە هەڕەشەی ئەوەیان لێکردووە کە ئەگەر لە سنوور بپەڕێتەوە، ئەوا دەیکوژن، ئەوەش دوای ئەوەی لە ئەیلوولی ٢٠١٦ لەوێ دەرکرا. ئەندامانی ئەنجوومەنی سووریای دیموکرات - مەسەدە تۆمەتەکان رەتدەکەنەوە و دەڵێن، هەندێک لە بەرپرسانی ئەنجوومەنی نیشتمانیی کورد سەردانی "باکووری رۆژهەڵاتی سووریا" ناکەن، چونکە کارێکی لەو جۆرە زیان بە پەیوەندییەکانیان لەگەڵ حکومەتی تورکیا دەگەیێنێت و ئەنجوومەنی نیشتمانیی کوردیش زۆر مەبەستی نییە یەکڕیزیی کورد بەدەستبهێندرێت.  ئەنجوومەنی ئەتڵەنتیک لە کۆتایی راپۆرتەکەدا دەڵێت، رێککەوتن لەسەر دامەزراندنی دەستە سیاسییەکە کە باڵادەستیی پەیەدە کەمدەکاتەوە، پێشکەوتنێکی باشە، بەڵام مێژووی دانوستاندنی نێوان لایەنە کوردییەکان پیشانیداوە کە رێککەوتنێکی فەرمی و جێبەجێکردنی راستەقینەی، دوو بابەتی لێک جیاوازن "دواجار، سەرکەوتنی پرۆسەکە پشت بە پابەندبوونی ئەمریکا و تواناکانی بۆ گوشارخستنەسەر پەیەدە دەبەستێت، بەڵام نابێت ئەو کارە واتای ئەوە بێت پەیەدە زیاتر لە دیمەشق و رووسیا نزیکبێتەوە".