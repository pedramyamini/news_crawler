ئەو ترسەی چەند ساڵێک لەمەوبەر هەیانبوو، ئێستایش ماویانە. لە ٨٥ % ـی دانیشتووانی کوردی ئاوارەی گوڵاڵە و سەعدییە نەگەڕاونەتەوە شوێنی خۆیان.  تەنیا نەبوونی خزمەتگوزاری نا، بگرە لەو هێزە ئەمنییانەش دەترسن کە بە ناوچەکەدا بڵاوبوونەتەوە، بەڵام هەفتەی پێشوو ٧٥٠ خێزانی عەرەبی پارێزگای دیالە گەڕێندرانەوە ناوچەی خۆیان.  سەنا محەممەد، ئاوارەی سەعدیەیە و دەڵێت، '' سەعدیە ژیانی تێدا نییە؛ خزمەتگوزاری نییە، ئاسایش نییە. ژمارەی دانیشتووانەکەی کەمبووەتەوە. من بڕۆمەوە ماڵم نییە و هەمووی وێران بووە".  مەناهل واحد، ئاوارەیەکی دیکەی سەعدیەیە و دەڵێت، '' ئێمە گەڕاینەوە تەنیا هەفتەیەک ماینەوە، لە ترساندا گەڕاینەوە بۆ کەمپ. سەعدیە ترسناکە".  کەمپی قۆرەتوو لە سنووری ئیدارەی گەرمیانە و مانگی تەممووزی ٢٠١٥ بنیادنرا و بەخێرایی ٥٤٠ خێزانی ئاوارەی سنووری پارێزگای دیالەی تێدا نیشتەجێکرا.   لە ساڵی ٢٠١٧ بۆ گەڕانەوە گوشار لەسەر ئاوارەکان دروستکراوە و هێشتا ١٤٣ خێزانی تێدا ماوە، بەڵام زۆربەی ئەوانەی دەگەڕێنرێنەوە عەرەبن.  ئاوارەیەکی عەرەب دەڵێت، "خەڵکێک چووە ئەوێ تاوەکو لەوێ بمێنێتەوە لە کاتێكدا بارودۆخی داراییان زۆر خراپە، بەڵام کاتێك کە لەوێ کەسێک گەڕایەوە و لەولاش کەسێكی دیکە، خەڵک چاوی لە یەکدی کرد و هەمووان گەڕانەوە. بەڵام ئەوەی دەڵێت لەوێ ماڵیان هەیە، درۆیە. ئەوەی دەڕوات بە خێوەت و پلاستیک شتێك بۆ خۆی دروست دەکات و دادەنیشێت لە شارەبان و سەعدیە و ناوچەکانی دیکە. ئەوە هەڵەیە. لە راستیدا تۆ دەبێت کاتێک بگەڕێیتەوە ماڵت هەبێت و لانیکەم دەسەڵاتێک هەبێت بتپارێزێت و بەرگریت لێبکات. ئەگەر ئەوە هەبێت هەر لە سبەینێوە دەگەڕێمەوە، بەڵام ئەوانەی کە بە هەڕەمەکی دەگەڕێنەوە دیارە کە کەسانێك هەن پشتیان دەگرن و بەرگرییان لێدەکەن، بێگومان بۆ ئەوانە گەڕانەوە ئاساییە".  وەزارەتی کۆچ و کۆچبەرانی عێراق رایگەیاندووە، لە کۆی ٥٣٩ هەزار ٤٦٦ خێزانی ئاوارە ٤٥٠ هەزار خێزان گەڕاونەتەوە بۆ پارێزگاكانی ئەنبار، نەینەوا، دیالە، سەڵاحەدین و كەركووك. کوردانی ئەو پارێزگایانەش لە ئاوارەیدا ژیان بەسەر دەبەن و ژمارەیەکی کەمیان لە کمپەکاندا دەژین و بەسەر شارەکانی باشووری کوردستاندا دابەش بوون.  بێستوون ژاڵەیی، بەڕێوەبەری کاروباری مرۆیی ئیدارەی گەرمیان بە تۆڕی میدیایی رووداوی راگەیاند، '' یوئێن لە عێراقەوە زانیاریی لەسەر ناوچەکانی شەڕ وەردەگرێت. بەداخەوە ئەمە گرفتە. هەمیشە پێیان دەڵێین کورد ناتوان بگەڕێنەوە، دەترسن، هەڕەشەیان لێدەکرێت، ماڵ و موڵکیان زەوت دەکرێت و فەرمانبەری حکومەتی هەرێمن مەترسییان لەسەر ە، بەڵام ئەوان گوێ لە عێراق دەگرن".  ٢٠١٤ ساڵی جەنگ و ئاوارەبوون بوو لە عێراق. ملیۆنێک و ٥٠٠ هەزار ئاوارە لە رۆژئاوای کوردستان و ناوچەکانی ناوەڕاست و باشووری عێراقەوە روویان لە هەرێمی کوردستان کرد و لە ٥٥ کەمپی سنووری پارێزگاکانی دهۆک، هەولێر و سلێمانی و گەرمیان گیرسانەوە.  ئێستا حکومەتی بەغدا بەشێکی زۆری ئاوارەکانی گەڕاندووەتەوە و ٥٥ هەزار خێران مانەتەوە کە لە ٩٥ % ـی ئاوارە گەڕێندراوەکانیش عەرەبن.