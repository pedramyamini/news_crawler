لە یارییەکی دواخراوی گەڕی ٢٧ ـی پرێمەرلیگدا، یانەی لیڤەرپوول لەسەر یاریگەی ئیمارات لە لەندەن بووە میوانی ئارسیناڵ و ٢ - ٠ لێیبردەوە.  یارییەکە لە کەشێکی باراناوی و سارددا بەڕێوەچوو، بەڵام یاریزانانی هەردوولا بە پێشکێشکردنی ئاستێکی بەرز یاریگەیان گەرم کردبووەوە.  یانەی خاوەن یاریگە، لە نیوەی یەکەمدا بە ئاستێکی بەرزەوە یاریکرد و لیڤەرپوولی ترساند، دوای ئەوەی چەندینجار یاریزانەکانی گانەرز نزیکبوون لە هەژاندنی تۆڕی گۆڵی رێدز، بەڵام ناوبژیوانی یارییەکە فیکەی کۆتایی نیوەی یەکەمی لێدا و ئەنجامی یارییەکە ٠ - ٠ بوو.  لە نیوەی دووەمدا، یۆرگن کڵۆپ بە باشی خوێندنەوەی بۆ یارییەکە کرد و یاریزانەکانی باشتر یارییان کرد، کە دیۆگۆ جۆتا لە خولەکی ٥٤ ـدا گۆڵی پێشکەوتنی رێدزی تۆمارکرد.  دوای ٨ خولەک رۆبێرتۆ فێرمینۆی یاریزانی بەرازیلی گۆڵی دووەمی بۆ لیڤەرپوول تۆمارکرد.  تۆپچییەکانی لەندەن دوای ئەو گۆڵە هەموو هەوڵەکانیان بێئەنجام بوون و نەیانتوانی ئەنجامی یارییەکە بگۆڕن، کە بردنەوە و ٣ خاڵ بوونە بەشی یانەی میوان.  بەم سەرکەوتنە، لیڤەرپوول ژمارەی خاڵەکانی گەیاندە ٦٩ خاڵ لە پلەی دووەمی ریزبەندیی پرێمەرلیگ، بە جیاوازی تەنیا خاڵێک لەدوای مانچێستەر سیتی، کە بە ٧٠ خاڵ پێشەنگی گرتووە.  لە یارییەکی دیکەی دواخراوی گەڕی ١٦ ـی پرێمەرلیگدا، تۆتێنهام لە دەرەوەی یاریگەی خۆیدا ٢ - ٠ لە برایتۆنی بردەوە و ژمارەی خاڵەکانی گەیاندە ٤٨ خاڵ لە پلەی حەوتەمی ریزبەندی، لە کاتێکدا برایتۆن ٣٣ خاڵی هەیە و پلەی ١٣ ـی ریزبەندی گرتووە.