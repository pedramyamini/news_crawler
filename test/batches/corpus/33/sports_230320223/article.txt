دانیال ریۆلۆ، رۆژنامەڤانی فەرەنسی رایگەیاند، نەیمار لەگەڵ پاریس سانجێرمان زۆر نیگەرانە و زۆر بە بێباکی بەشداری لە مەشقەکاندا دەکات، گوتیشی "نەیمار بە نیمچە سەرخۆشی دەچێتە مەشقەکانی پاریس سانجێرمان".  لە کۆنگرەیەکی رۆژنامەڤانیدا پرسیاری ئەوە لە پاکێتا کرا، کە ئایا ئەو هەواڵە لەسەر نەیمار راستە؟ ئەویش لە وەڵامدا رەتیکردەوە کە هەواڵەکە راست بێت و بە دووری زانی نەیمار کارێکی وا ناپیشەگەرانە بکات.  لۆکاس پاکێتا لەو بارەیەوە گوتی "پێموایە بڵاوکردنەوەی ئەو هەواڵە درۆیانە بێ رێزییە، نەیمار باسی ئەو شتانەی بۆ نەکردووم، من دڵنیام کە ئەوە راست نییە، بەڵام خەڵکی زۆر قسە دەکەن و ئەوە کاریگەری بەسەرمانەوە هەیە، هەندێجار زەحمەتە مامەڵە لەگەڵ ئەو رووداوانەدا بکەی".  یاریزانی هەڵبژاردەی بەرازیل و یانەی لیۆنی فەرەنسی، لە درێژەی قسەکانیدا، گوتیشی "من نموونەیەکتان پێدەڵێم، هەندێک دەڵێن پیاوی جالجالۆکە چووەتە ماڵی پاکێتا بۆ ئاهەنگگێڕان بە بۆنەی رۆژی لەدایکبوونی کوڕی پاکێتا، ناکرێت بڕوا بە هەموو ئەوە بکەی کە خەڵکی باسی دەکەن، یان شتێکی وا کە لەبارەی نەیمارەوە دەگوترێت".  پاکێتا لە کۆتایی قسەکانیدا، سەبارەت بە نەیمار داسیلڤا، دووپاتیکردەوە "من بڕوام بەوەیە کە نەیمار پیشەگەرێکی نایابە و هەرگیز کارێکی لەم جۆرە ناکات".