سەرچاوەکانی هەواڵ باس لەوە دەکەن کە ئێمباپێ بەرلەوەی گرێبەستەکەی لەگەڵ پاریس سانجێرمان نوێبکاتەوە، کۆمەڵێک مەرجی بۆ کارگێڕیی ئەو یانەیە داناوە و ئەوانیش رازی بوونە لەپێناو نوێکردنەوەی گرێبەستی ئەستێرەکەی فەرەنسا.  وەک ئەو سەرچاوانە باسی دەکەن، یەکەم مەرج و داواکاریی ئیمباپێ، هاوڕێیەکەی عوسمان دێمبێلیی یاریزانی یانەی بارسێلۆنای ئیسپانییە و دەڵێن "ئیمباپێ سوورە لەسەر ئەوەی پاریس سانجێرمان گرێبەست لەگەڵ عوسمان بکات".  میدیاکانی کەتەلۆنیاش دووپاتیانکردووەتەوە کە گرێبەستکردنی یانە پاریسییەکە لەگەڵ دێمبێلی مەرجێکی ئێمباپێ بووە بۆ نوێکردنەوەی گرێبەستەکەی.  کیلیان ئیمباپێ، کە تاوەکو هاوینی ٢٠٢٥ گرێبەستی لەگەڵ پاریس سانجێرمان نوێکردەوە، داوادەکات تیپێکی بەهێز لە دەوری دروستبکرێت، لەوانەش هێنانی عوسمان دێمبێلی و هەروەها راسپاردنی مەشقی تیپەکە بە زینەدین زیدانی راهێنەری فەرەنسی.  زۆر لە سەرچاوەکان باس لەوە دەکەن کە زینەدین زیدان دوای ئەوەی بێهیوا بوو لە بەدەستهیێنانی پۆستی راهێنەری هەڵبژاردەی فەرەنسا، رازی بووە ببێتە راهێنەری پاریس سانجێرمان و ئەرکی سەرپەرشتیکردنی پڕۆژە نوێیەکەی یانەی پاریسی وەربگرێت.  سەبارەت بە عوسمان دێمبێلیش، پێدەچێت گواستنەوەی بۆ ریزەکانی پاریس سانجێرمان زەحمەت نەبێت، بەو پێیەی ماوەی گرێبەستەکەی لەگەڵ بارسێلۆنا کۆتاییهاتووە و دەتوانێت بەبێ بەرامبەر بچێتە هەر یانەیەک کە حەزی لێیە، بەتایبەتیتریش کە بارسا بەهۆی خراپیی دۆخی داراییەکەی زەحمەتە بتوانێت خواستەکانی دێمبێلی بەجێبهێنێت.  دوایین زانیارییەکان ئاماژە بۆ ئەوە دەکەن کە ناسر خلێفی خۆی سەرپەرشتی پلانەکانی یانەکەی بۆ گرێبەستکردن لەگەڵ عوسمان دێمبێلی دەکات و ئەو سوورە لەسەر هێنانی عوسمان بۆ ئەوەی جێگەی ئانخێل دیماریای یاریزانی ئەرجەنتینی بگرێتەوە، کە ماوەی گرێبەستەکەی لەگەڵ یانەی پاریسی کۆتاییهاتووە و گرێبەستەکەی نوێ ناکرێتەوە.