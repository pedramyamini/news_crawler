لە یاریی چوونی قۆناخی یەکلاکەرەوەی پاڵاوتنەکانی ئەفریقا بۆ مۆندیالی ٢٠٢٢ ـی قەتەر، هەڵبژاردەی میسر لەسەر یاریگەی خۆی لە قاهیرە میوانداری هەڵبژاردەی سەنیگالی کرد و سەرکەوتنێکی گرنگی بەدەستهێنا.  میسرییەکان تەنیا ٤ خولەکیان پێویست بوو بۆ ئەوەی بە گۆڵێک پێشبکەون، ئەویش لە رێگەی سالیۆ سیێی بەرگریکاری سەنیگالی، کە بە هەڵە تۆپی خستە تۆڕی گۆڵی مێندیی گۆڵپارێزی هەڵبژاردەکەیان، دوای ئەوەی لێدانێکی محەممەد سەڵاح بەر شیشی گۆڵی سەنیگال کەوت و لە کاتی گەڕانەوەدا بەر سالیۆ کەوت و گەڕایەوە نێو گۆڵەکەیان.  سەنیگالییەکان دواتر گوشاریان خستە سەر گۆڵی فیرعەونەکانی میسر و زۆر هەوڵیاندا گۆڵی یەکسانبوون تۆماربکەن، بەڵام نیوەی یەکەم بە تاکە گۆڵی میسر کۆتاییهات.  لە نیوەی دووەمدا سەنیگال زۆر باش یاری کرد و چەندجارێک نزیک بوو لە تۆمارکردنی گۆڵی یەکسانبوون، بەڵام هیچ جارێک بەختی نەبوو، و یارییەکە بە بردنەوەی میسر بە گۆڵێکی بێبەرامبەر کۆتاییهات.  رۆژی سێشەممەی داهاتوو یاریی گەڕانەوە لە داکاری پایتەختی سەنیگال بەڕێوەدەچێت و لەو یارییەدا بلیتێکی مۆندایل لە بەرژەوەندی یەکێک لەو دوو هەڵبژاردەیەدا یەکلایی دەبێتەوە، کە میسر هەنگاوێک نزیکترە.