یانەی مایۆرکا شەمەندەفەری سەرکەوتنەکانی تیپەکەی دیێگۆ سیمیۆنی راگرت، کاتێک لە گەڕی ٣٢ ـی لالیگادا میوانداری کرد و بە گۆڵێکی بێبەرامبەر لێیبردەوە.  لە نیوەی یەکەمدا کوڕانی سیمیۆنی چەند هەلێکی گۆڵکردنیان لەدەستدا و لە نیوەی دووەمدا باجی ئەو کەمتەرخەمییەیان دا، کاتێک فیدات مۆریکی، هێرشبەری سلۆڤینی لە خولەکی ٦٨ بە لێدانی سزا تۆڕی گۆڵی رۆخی بلانکۆسی هەژاند.  دوای ئەو گۆڵە یاریزانانی ئاتلێتیکۆ مەدرید زۆر هەوڵیاندا ئەنجامی یارییەکە یەکسان بکەنەوە، بەڵام هەموو هەوڵەکانیان بەبێ ئەنجام کۆتاییهاتن.  ئەمە دووەم یارییە یانەکەی مەدرید بەسەریەوەکەوە دەدۆڕێت، کە هەفتەی رابردووش لە یاریی چوونی قۆناخی هەشتی چامپیۆنزلیگدا بە گۆڵێکی بێبەرامبەر بە مانچێستەر سیتیی ئینگلیزی دۆڕا.  بەم ئەنجامە ئاتلێتیکۆ مەدرید بە ٥٧ خاڵ لە پلەی چوارەمی ریزبەندیی مایەوە و مایۆرکاش ژمارەی خاڵەکانی کردە ٢٩ خاڵ و لە ناوچەی مەترسی دابەزین چووە دەرەوە.