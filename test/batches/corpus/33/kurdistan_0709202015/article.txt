ئەمساڵ لە سنووری دەڤەری سۆران لە نێوجەرگەی ١٩ هەمین ناشناڵ پارکی جیهان کە هەڵگورد سەکرانە لەگەڵ ناوچەی پارێزراوی ژینگەیی بارزان ٢٥٨ رووداوی ئاگرکەوتنەوە هەبووە و رووبەری دوو هەزار و ٩٨١ دۆنم رەز و باخ و پووش و پاوان سووتاون.  ئاگرەکە پێنج رۆژە بەردەوامە، تەڕ و وشک پێکەوە لە چیای زۆزکی سۆران دەسوتێنێت، ژمارەیەک هاونیشتیمانی و پۆلیسی بەرگریی شارستانی لە هەوڵی کۆنترۆڵکردنی ئاگرەکەن، بەڵام  خەریکە زۆزک بەرگە سەوزەکەی بەتەواوەتی رەشپۆش دەبێت و ئاسمانی ناوچەکەشی کردووەتە یەک پارچە دووکەڵ.  جەمال مستەفا جووتیارە و دەڵێت "پێنج رۆژە بە شەو و رۆژ سەرقاڵی کوژانەوەی ئاگری زۆزکین، نەچووباین ئاگر گوندەکەشمانی دەسووتاند، سەیرکە لەوەڕگا، دارستان و ژینگە جوانەکەمان چی بەسەرهات".  تاوەکو ئێستا هۆکاری کەوتنەوەی ئاگرەکە نەزانراوە، خێرایی ئاستی با، سەختیی ناوچەکە و بوونی مین و تەقەمەنی هۆکارن بۆ کۆنترۆڵنەبوونی ئاگرەکە. نایابترین داری سرووشتی کە مازوو و بەڕوون، دەبنە خەڵوز. دەیان جۆر لە خشۆک و باڵندەش سووتاون.  بەیار باڵەکی، گوتەبێژی پۆلیسی بەرگریی شارستانیی سۆران دەڵێت "کەمتەرخەمی لە ئێمە نەبووە، بەڵکو سەختیی شوێنەکە و مین و تەقەمەنی هۆکارن کە دەستی تیمەکانمان نەگاتە هەموو شوێنێک و تاوەکو ئێستاش تیمەکانی ئێمە و ژمارەیەک لە هاونیشتیمانیان سەرقاڵی کوژاندنەوەی ئاگرەکەن".