رۆژی ٧ - ١٢ - ٢٠٢٠ خۆپێشاندان لە کەلار، چەمچەماڵ، قەزای شارەزوور، سەیدسادق، رانیە و دەربەندیخان بەڕێوەچوو، بەشێک لە خۆپێشاندەران هێرشیان كردە سەر بارەگا حیزبییەکان و ژمارەیەكیان سووتاندوون. بەپێی ئامارە نافەرمییەکان تاوەکو ئێستا لە خۆپێشاندانەکاندا سێ کەس کوژراون و نزیکەی ١٠ کەسیش بریندارن.  رەمک رەمەزان، قائیمقامی چەمچەماڵ بە تۆڕی میدیایی رووداوی راگەیاند، بۆ هێورکردنەوەی دۆخی چەمچەماڵ، لەگەڵ کەسایەتی، ریشسپی و پیاوانی ئاینیی سنوورەکە کۆبووەتەوە و داوای هاوکاریی لێکردوون و ئەوانیش بەڵێنیانداوە هاوکاربن بۆ ئاساییکردنەوەی دۆخەکە.  لە خۆپیشاندانەکەی چەمچەماڵدا کەسێک گیانی لەدەستدا و سێ کەسی دیکەش بریندار بوون، کە دوو لە بریندارەکان گوللەیان بەرکەوتووە.  قائیمقامی چەمچەماڵ ئاماژەی دەڵێت لە چەمچەماڵ هیچ بارەگایەکی حکومی و حیزبی زیانی بەرنەکەوتووە، لێکتێگەیشتنی باشیش لەگەڵ هاونیشتمانییان و خۆپیشاندەران هەیە بۆ ئەوەی خۆپیشاندانەکان بە ئاقاری تووندوتیژیدا نەڕوات.  هەر دوێنێ بەشێک کە دانیشتووانی قەزای دەربەندیخان خۆپیشاندانیان کرد، بە گوتەی قائیمقامی دەربەندیخان بەهۆی خۆپیشاندانەکەوە گەنجێک گیانی لەدەستداوە و دووی دیکەش برینداربوون.  بەختیار عەبدولڕەحمان، قائیمقامی قەزای دەربەندیخان بە تۆڕی میدیایی رووداوی راگەیاند، لە خۆپیشاندانەکەی دوێنێی دەربەندیخاندا گەنجێک گیانی لەدەستداوە، بەڵام لە توێکاریی پزیشکیدا دەرکەوتووە بە گوللەی رووبەڕوو نەکوژراوە، بەڵکو لە ئەنجامی گەڕانەوەی گوللەی تەقەی ئاسمانی کوژراوە و دووی دیکەش برینداربوون.  بەختیار عەبدولڕەحمان گوتی: "هەر دوێنێ بەشێک لە خۆپیشاندەران هێرشیانکردە سەر بارەگای هاتووچۆ و کارەبای دەربەندیخان و سووتاندیان، هەوڵی زۆریشیاندا بارەگای قائیمقامیەت و بارەگاکانی دیکە بسووتێنن، بەڵام رێگرییان لێکرا".  قائیمقامی دەربەندیخان ئاماژەی بەوەشکرد، هێزە ئەمنیەکانی دەربەندیخان چەند رۆژێکە بەبێ دابڕان لە دەوامدان و پێویستیان بە پشووە، بۆیە بۆ کۆنترۆڵکردنی دۆخەکە، داوای ناردنی هێزی ئەمنی دیکەیان لە پارێزگای سلێمانی کردووە.