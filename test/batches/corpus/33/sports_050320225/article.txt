هێرشی سوپای رووسیا بۆ سەر ئۆکراینا، جگە لە ئۆکراینییەکان، کاریگەری و دەرئەنجامی خراپی بۆ زۆر خەڵکی دیکەش لە ناوچە جیاجیاکانی جیهان هەبووە، کە یەکێک لە هەرە دیارەکان رۆمان ئەبرامۆڤیچی ملیاردێری رووسی و خاوەنی یانەی چێڵسی ئینگلیزییە.   ئەو گوشارە زۆرەی بەهۆی جەنگی ئۆکراینا و رووسیاوە لەسەر یانەی چێڵسی و خاوەنە رووسییەکەی دروستبوو، وایلێکرد دوای نزیکەی ٢٠ ساڵ کڕینی چێڵسی، ناچاربێت بڕیاری فرۆشتنی ئەو یانەیە بدات.  ئەمەش دوای ئەوە دێت کە زۆر لە پەرلەمانتارانی بەریتانیا داوایانکرد ناوی بزنسمانە رووسییەکە بخرێتە لیستی ئەو کەسانەی کە لەلایەن حکومەتی بەریتانیاوە سزادراون، بۆیە ئەبرامۆڤیچ ناچاربوو بڕیاربدات هەموو ئەو سەرمایەیانەی کە لە لەندەن هەیەتی بفرۆشێت، لەوانەش چەندین شوقە، ڤێلا و یانەی چێڵسی، پێش ئەوەی ناوی بخرێتە نێو لیستەکە.   پێشتر هانسۆرگ ویس و تۆد بۆلی، کە دوو بزنسمانی سویسری و ئەمریکیین، وەک رکابەری سەرەکی کڕینی یانەکە ناونرابوون، بەڵام ئێستا موحسین بایراکی سەرمایەداری بەنێوبانگی کورد و سەرۆکی هۆزی موتکی، کە یەکێکە لە گەورەترین هۆزەکانی کوردانی باکووری کوردستان لە پارێزگای بەدلیس، بانگەشەی ئەوە دەکات کە دەیەوێت چێڵسی بکڕێت.  موحسین بایراک، سووربوونی خۆی بۆ کڕینی یانەی چێڵسیی ئینگلیزی راگەیاند و لەو بارەیەوە بە میدیاکانی تورکیای گوت "پارێزەرەکانی ناردووە بۆ لەندەن و سەرقاڵی مامەڵەکردن و دانووستاندنن لەگەڵ پارێزەرانی رۆمان ئەبرامۆڤیچ بۆ کڕینی یانە لەندەنییەکە".   گوتەبێژێکی بایراک بە رۆژنامەڤانانی گوتووە "پێش هەموو شتێک بەڵێ هەواڵەکە راستە، ئێمە پێشنیازەکەمان بۆ بایراک کرد و ئەویش رازی بوو کە دەست بە دانوستاندن بکەین بۆ کڕینی چێڵسی".  موحسین بایراک، سەرۆکی کۆمپانیای بنیاتنان و وەبەرهێنانی ئەی بی گروپ هۆڵدینگی تورکییە، کە یەکێکە لە دەوڵەمەندترین سەرمایەدارەکانی تورکیا و خانەوادەکەی بە یەکێک لە گرنگترین و ناسراوترین خانەوادەکانی ئەو وڵاتە دادەنرێت، ئەو بە رۆژنامەیەکی تورکی گوت "ئێمە لەگەڵ پارێزەرانی ئەبرامۆڤیچ گفتوگۆ دەکەین بۆ پێداچوونەوە بە مەرجەکانی کڕینی چێڵسی، ئێمە لە قۆناخی گفتوگۆداین بۆ ئەوەی گرێبەستەکە واژۆ بکەین، بەم نزیکانە ئاڵای تورکیا لە لەندەن بەرزدەکەینەوە".  بایراک لە بەردەوامی لێدوانەکەیدا، سەبارەت بە هۆکارەکانی کڕینی یانە ئینگلیزییەکەوە، گوتی "ئێمە پێشنیازی خۆمان کرد، بەهۆی شەڕی نێوان رووسیا و ئۆکرایناوە، تورکیا وەک وڵاتێکی بێلایەن دەبینین و دەمانەوێت وەبەرهێنان لەو وڵاتەدا بکەین، ئێمە بەنیازین بەم نزیکانە گرێبەستێک بۆ کڕینی چێڵسی واژۆ بکەین".  کۆمپانیاکەی ئەو سەرمایەدارە کوردە، لە بوارەکانی بیناسازی، پیشەسازی گەشتیاری و کەرتی وزە و چەندین بواری دیکە وەبەرهێنان دەکات، کە دەگووترێت ئەو کۆمپانیایە سەرمایەکەی نزیکەی ١١ ملیار دۆلارە، لە چەندین شار و وڵاتی جیهان وەبەرهێنان دەکات، بەتایبەتی لە دوبەی، لاتڤیا و لەندەن.  ئەگەری هەیە فرۆشتنی یانە لەندەنییەکە لە لایەن ئەبرامۆڤیچەوە کاریگەرییەکی زۆر، ئەگەر کاتیش بێت بکاتە سەر ئاستی یاریزانان و کەشی نێو ژووری جلگۆڕین، کە هەر زوو دوای بڵاوبوونەوەی هەواڵی فرۆشتنی یانەکە، دەنگۆی ئەوە بڵاوبووەوە کە تۆماس توخێلی راهێنەری ئەڵمانی نایەوێت لەگەڵ چێڵسی بەردەوام بێت.  ئەم دەنگۆیانە تۆماس توخێلیان ناچارکرد لێدوان بدات و بەڵێنی مانەوەی خۆی لەگەڵ چێڵسی بدات، کە دووپاتیکردەوە نیازی جیابوونەوە لە چێڵسی نییە، تەنانەت ئەگەر رۆمان ئەبرامۆڤیچ یانەکەش بفرۆشێت.  سەرەڕای ئەوەی ئەبرامۆڤیچ سوورە لەسەر فرۆشتنی چێڵسی، بەڵام بەهۆی گرانی نرخی ئەو یانەیە، کە پاڵەوانی ئەوروپایە و یەکێکە لە گەورەترین یانەکانی ئینگلتەرا، تەنیا ژمارەیەکی کەم ملیاردێر هەن کە دەتوانن نرخی داواکراوی ئەبرامۆڤیچ بدەن، کە بێگومان موحسین بایراکی ملیاردێری کورد یەکێکە لەو سەرمایەدارە دەگمەنانەی کە دەتوانن ببنە خاوەنی چێڵسی.