لە یارییەکی دواخراوی گەڕی ٣٠ ـی پرێمەرلیگدا، یانەی لیڤەرپوول لەسەر یاریگەی ئانفێڵد میوانداری یانەی مانچێستەر یونایتدی کرد و بە ئەنجامی ٤ گۆڵی بێبەرامبەر لێیبردەوە.  لەو یارییەدا کە کریستیانۆ رۆناڵدۆ بەهۆی لەدەستدانی کوڕێکی لە کاتی لەدایکبووندا، بەشداری لە یارییەکەدا نەکرد، هاندەرانی ئانفێڵد لە خولەکی ٧ ـی یارییەکەدا درێسی رۆناڵدۆیان بەرزکردەوە و چەپڵەیان بۆ لێدا، وەک دەربڕینی پشتگیریی خۆیان بۆ ئەو یاریزانە هاواریان دەکرد "هەرگیز بەتەنیا جێتناهێڵین".  لە کۆنگرەی رۆژنامەڤانی دوای ئەوە یارییەدا، یۆرگن کڵۆپی راهێنەری لیڤەرپوول باسی ئەو ساتەوەختەی کرد و بە باشترین ساتی یارییەکەی نێوبرد.  كڵۆپ بە رۆژنامەڤانانی گوت "دڵنیام ئێوە لە من دەپرسن کام ساتی یارییەکە سەربارەت بە من باشترین و جوانترین بوو؟ سەرەڕای گرنگیی یارییەکە و ئەنجامەکەی، باشترین ساتی یارییەکە لە خولەکی ٧ بوو کاتێک هاندەرانمان رەسەنایەتی خۆیان دووپاتکردەوە".   راهێنەری ئەڵمانی یانەی رێدز، لە درێژەی قسەکانیدا گوتیشی "هەموو ئەوانەی لەنێو یاریگەدا بوون لەو ساتەدا رەسەنایەتی خۆیان سەلماند، چونکە لە دوێنێوە هەمووان بیستوویانە و دەزانن چی روویداوە، لە راستیدا زۆر شت لەم ژیانەدا هەن لە تۆپی پێ گرنگترن، بە هەموو هەست و سۆزەکانمانەوە لەگەڵ رۆناڵدۆ و خانەوادەکەیداین".