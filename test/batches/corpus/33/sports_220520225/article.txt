شەوی شەممە، کیلیان ئێمباپێ گرێبەستەکەی تاوەکو ٢٠٢٥ لەگەڵ پاریس سانجێرمان نوێکردەوە و رەتیکردەوە بچێتە یانەی ریال مەدرید.  راپۆرتە رۆژنامەڤانییەکان ناوی چەند ئەستێرەیەکیان بە یانەی ریال مەدرید بەستووەتە، کە یانەکە کار بۆ گواستنەوەیان دەکات لە گواستنەوەی ئەم هاوینەدا.  رۆژنامەی ئەی ئێسی ئیسپانی دەڵێت " یەکێک لە ئامانجەکانی یانەی ریال مەدرید گواستنەوەی هاری کەین، ئەستێرەی یانەی تۆتێنهامی ئینگلیزییە، بۆ ئەوەی هێڵی پێشەوەی بەهێزبکات. "  ریال مەدرید لەکاتێکدا بیر لە گواستنەوەی ئەو یاریزانە دەکاتەوە، هاری کەین پێشتر چەندجارێک رایگەیاندبوو، دەیەوێت لە یانەیەک یاری بکات رکابەری لەسەر بردنەوەی نازناوەکان بکات.  جگە لە هاری کەین، لە پرێمەرلیگدا ناوی چەند یاریزانێکی دیکە بە ریال مەدرید بەستراوەتەوە، محەممەد سەڵاح و سادیۆ مانێ لە یانەی لیڤەرپوول و ریچارلیسۆن لە یانەی ئێڤێرتۆن ئەو یاریزانانەن کە ناویان لەگەڵ ریال مەدرید دەهێندرێت.  جاری یەکەم نییە ناوی ئەم یاریزانانە بە ریال مەدریدەوە دەبەسترێتەوە، پێشتریش ناوی هەرسێکیان لەگەڵ ریال مەدرید دەهێندرا، بەڵام هەموو بیرکردنەوەی یانەکە لای گواستنەوەی ئێمباپێ بوو.