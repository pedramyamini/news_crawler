بنزیما لە یاریی رابردووی یانەکەیدا تووشی پێکانبووە، بەو هۆیەوە بەشداریی لە دوایین مەشقەکانی یانەکەیدا بۆ یاریی کلاسیکۆدا نەکرد، بەمەش یاریزانەکە ناتوانێت بەشداری لە یارییەکەدا بکات کە لە رکابەرییەکانی گەڕی ٢٩ ـی لالیگا لە سانتیاگۆ بێرنابیۆ بەڕێوەدەچێت.  میدیای ئیسپانیا دەڵێت " بنزیما بەهۆی ئەو پێکانەی لە یاریی بەرامبەر ریال مایۆرکا تووشی بووە، جگە لەوەی بەشداری لە کلاسیکۆدا ناکات، ئەگەری هەیە لە هەڵبژاردەی فەرەنساش دووبخرێتەوە، بۆ ئەوەی بەتەواوی بۆ یاریی قۆناخی هەشتی چامپیۆنزلیگ بەرامبەر یانەی چێڵسی ئامادەبێت. "  بەپێی هەواڵی میدیای ئیسپانیا، گارێس بەیڵ لە هێڵی پێشەوەی شوێنی بنزیما دەگرێتەوە و ناچۆ فێرناندێزیش لە یارییەکەدا دەبێتە کاپتنی ریال مەدرید.  کەریم بنزیما لەم وەرزەدا ئاستێکی بەرزی لەگەڵ یانەی ریال مەدرید پێشکێشکردووە، یاریزانەکە بە تۆمارکردنی ٢٢ گۆڵ گۆڵکاری ئەم وەرزەی خولی ئیسپانیایە و یاریی نەکردنی کێشە بۆ پلانەکانی کارلۆ ئەنچێلۆتی، راهێنەری یانەی شاهانە دروستدەکات.  جگە لە بنزیما فێرلان مێندی، بەرگریکاری فەرەنسیش بەهۆی پێکانەوە بەشداری لە یارییەکەدا ناکات.  ریال مەدرید بەر لەم یارییە لە پێشەنگی ریزبەندی لالیگایە و خاوەنی ٦٦ خاڵە، یانەی بارسێلۆنا لە پلەی سێیەمی ریزبەندی خولەکە خاوەنی ٥١ خاڵە و لە ٦ یاریی رابردوودا، یانە کەتەلۆنییەکە لە ریال مەدریدی نەبردووەتەوە.