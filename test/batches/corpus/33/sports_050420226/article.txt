ئەمشەو کاژێر ٢٢: ٠٠ بە کاتی باشووری کوردستان، یانەی بێنفیکا لە یاریی چوونی قۆناخی هەشتی چامپیۆنزلیگدا، لەسەر یاریگەی خۆی میوانداری یانەی لیڤەرپوول دەکات.  یۆرگن کڵۆپ، راهێنەری یانەی لیڤەرپوول، لە کۆنگرەی رۆژنەمەڤانی بەر لە یارییەکەدا قسەی بۆ میدیاکاران کرد و گوتی "بیر لەوە ناکەمەوە کە ئێمە باشتر بین، بیر لەوە دەکەمەوە کە باڵادەستی بەسەر یارییەکانماندا بسەپێنین، ئەمە پلانی منە لە هەموو یارییەکانماندا، ئەگەر هەر کاتێکیش ئەوە رووینەدا هەوڵدەدەین هەندێک لایەن چاکبکەینەوە و باشتر ببین".  ئەو لە درێژەی قسەکانیدا پەسنی یانە رکابەرە پۆرتوگالییەکەی کرد و گوتی "بێگومان بێنفیکا تیپێکی جیاوازە، ئەو یەکێک لە سەرکەوتووترین یانەکانی پۆرتوگالە، لەوانەیە ئەمساڵ لە خولی وڵاتەکەیدا بەو شێوەیە نەبێت کە خۆی دەیەوێت، بەڵام لە چامپیۆنزلیگدا دوور رۆیشتووە، کەواتە رکابەرێکی بەهێزە".  راهێنەرە ئەڵمانییەکەی یانەی رێدز، گوتیشی "ئێمە کۆمەڵێک لە یاریزانەکانی دەناسین بەهۆی ئەوەی لە پرێمەرلیگ یان بوندێسلیگادا یارییان کردووە، بۆیە پێویستیمان بە پێشکێشکردنی ئاستێکی بەرزە لە بەرامبەریان".  کڵۆپ هۆشداریشی دایە یاریزانەکانی و گوتی "دەزانین کە ئێستا یانەکەمان لە دۆخێکی باشدایە، بەڵام زۆر بە باشی ئەو راستییەش دەزانین کە ئەگەری هەیە تەنیا هەنگاوێکی هەڵە ببێتە هۆی دەرکردنمان لە پاڵەوانێتییەکی ئەمساڵ، بۆیە پێویستە لەوە دڵنیا ببینەوە کە رووبەڕووی هیچ کێشەیەک نابینەوە".  راهێنەری لیڤەرپوول گوتیشی "دەبێت ئێمە ئامادە بین بۆ ئەم ئاڵنگارییە، کە بەڕاستی من دڵخۆشم بەو ئاستەی ئێمە لەم چەند ساڵەدا پێگەیشتووین، کە بێگومان ئەنجامی کارکردنێکی باش بووە".