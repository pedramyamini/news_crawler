عەمید حەسەن عەبدوڵڵا، بەڕێوەبەری هاتووچۆی پارێزگای هەڵەبجە بە   (تۆڕی میدیایی رووداو)ی رایگەیاند، بەهۆی سووتانی بینای هاتووچۆی ناو  شاری هەڵەبجەوە زیانێكی زۆریان پێگەیشتووە و گوتی "زیانەكان بە  زیاتر لە ٣٠ ملیۆن دینار دەخەملێندرێن، چونكە نوێكردنەوەی باڵەخانەیەکی  دوونهۆم  كە سووتاوە لانیكەم ١٥ ملیۆن دیناری تێدەچێت. ئەو كەل‌و  پەلانەی ناویشی بایی زیاتر لە ١٥ ملیۆن دینار دەبوون، بۆیە دەكرێت  بڵێین زیانەكان زیاتر لە ٣٠ ملیۆن دینارە".   بەڕێوەبەری هاتووچۆی پارێزگای هەڵەبجە دڵنیایی دایە ئەو کەسانەی دۆسیەیان لە نێو باڵەخانەکە بووە کە دۆسیەکانیان هیچی بەسەر نەهاتووە و گوتی:  "بەهۆی  ئەوەی پێشتر زۆربەی دۆسیەكانمان گواستووەتەوە و هیچ دۆسیەیەكی  هاونیشتمانیان نەسووتاوە".  تاوەکو ئێستا هیچ کەسێک بە تۆمەتی سووتاندنی باڵەخانەکە دەستگیرنەکراوە، بەڕێوەبەری هاتووچۆی پارێزگای هەڵەبجە دەڵێت: "بەدڵنیاییەوە سكاڵا لەسەر ئەو  كەسانە تۆماردەكەین، كە باڵەخانەکەیان سووتاندووە".   رۆژی شەممە ٢٢ - ٨ - ٢٠٢٠ خۆپیشاندان لە بەشێك لە شارەكانی  كوردستان کرا. لە شاری هەڵەبجەش خۆپیشاندان تاوەكو  كاژێر دووی بەرەبانی ئەمڕۆ یەكشەممە ٢٣ - ٨ - ٢٠٢٠ بەردەوام بووە،  هەر بەهۆی ئەو خۆپیشاندانەوە فەرمانگەی هاتووچۆی ناو شاری  هەڵەبجە و بەشێک لە شارەوانیی شارەکە سووتێندرا.