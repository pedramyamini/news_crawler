دوای ٢٩ ساڵ وەستانی، جارێکی دیکە فیناڵیسیما لەسەر یاریگەی وێمبڵی لە لەندەن کرایەوە و هەردوو هەڵبژاردەی ئەرجەنتینی پاڵەوانی کۆپا ئەمریکا و ئیتاڵیای پاڵەوانی یۆرۆ رووبەڕووی یەکدی بوونەوە و یارییەکە بە ئەنجامی ٣ - ٠ لە بەرژەوەندی تانگۆدا کۆتاییهات.  لیۆنێل مێسی، کە بە باشترین یاریزانی یارییەکە دەستنیشانکرا، لە دوای یارییەکە قسەی بۆ میدیاکان کرد و گوتی "هەوڵدەدەین بەردەوام بین لە گەشەکردن، هەموو رۆژێ کار دەکەین بۆ ئەوەی ئاستمان باشتر بکەین".  ئەو گوتیشی "دووبارەی دەکەینەوە ئێمە لە پێشەنگی بەربژێراندا نین، بەڵام لە بەرامبەر هەر رکابەرێکدا دەجەنگین، چونکە ئەم کۆمەڵە یاریزانەمان پڕن لە هیوا و ئامانجەکەشمان روونە".  کاپتنی تانگۆ لە درێژەی کێدوانەکەیدا، روونیکردەوە "دەبێت بەردەوام بین لە باشتربوون، ئێمە لە سێپتێمبەردا چەند یارییەکی گرنگمان لەپێشە، دەبێت کۆششێکی زۆر بکەین بۆ ئەوەی ئاستمان بەرزتر بکەینەوە بۆ ئەوەی بە باشترین شێوە بگەینە مۆندیال".  سەبارەت بە یارییەکەشیان بەرامبەر ئیتاڵیا، لیۆ گوتی "لە راستیدا یارییەکە هاوسەنگ بوو تاوەکو گۆڵی یەکەممان تۆمارکرد، ئیتاڵیا تیپێکی گەورەیە، لە یەکەم بیست خولەکدا جۆرجینیۆ بەتەنیا بوو و هەوڵماندا کۆنترۆلی بکەین و نەمانویست هەڵە بکەین، بەڵام دوای گۆڵەکە یارییەکە بەتەواوی گۆڕا".