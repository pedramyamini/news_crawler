مانچێستەر یونایتد لە گەڕی ٢٨ ـی پرێمەرلیگدا لە دەرەوەی یاریگەی خۆیدا بووە میوانی مانچێستەر سیتی و بە ئەنجامی ١ - ٤ پێیدۆڕا.  دوای یارییەکە رۆی کینی کاپتنی پێشووی یانەکە، لە کاتی شرۆڤەکردنی یارییەکە بۆ سکای سپۆرتس، هێرشێکی تووندی کردە سەر یاریزانانی مانچێستەر یونایتد و گوتی "لە دێربیدا یونایتد خۆی بەدەستەوەدابوو، ئەم کارەیان مایەی لێخۆشبوون نییە، ئەگەر لە هەر یارییەکدا بێت".  ئەو لە درێژەی قسەکانیدا گوتی "دەتوانین لە هەڵەکان خۆشبین، بەڵام کاتێک یاریزانێک ئامادە نەبێت بۆ دواوە بگەڕێتەوە و رابکات، هەوڵ نەدات رێگە لە یاریزانی تیپی بەرامبەر بگرێت، چۆن لێی خۆش دەبیت، هەندێک یاریزان هەن نابێت جارێکی دیکە یاری بۆ مانچێستەر یونایتد بکەنەوە".  رۆی کین، زیاتر گوتی "لە یارییە گەورەکاندا هیچ شوێنێک نییە بۆ خۆشاردنەوە، ئێمە هەموومان یاریمان دۆڕاندووە، بەڵام ئەم دۆڕانە پەیوەندی بە شێوازی دۆڕانەکەوە هەیە، دەبێت یاریزانی مانچێستەر یونایتد بە شانازییەوە یاری بکات".  ئەو لێدوانەکەی لەبارەی یاریزانانی مانچێستەر یونایتدەوە تووندتر کرد و گوتی "کێ ژووری جلگۆڕین بەڕێوەدەبات؟ ئەو یاریزانانە زیاتر بایەخ بە قژ و پێڵاوەکانیان دەدەن، یەکێکیان دەڵێت چۆنم؟ قژەکەم جوانە؟، یەکێکی دیکە دەڵێت پێڵاوەکانم جوانن؟ تۆ کە بوویتە یاریزانی مانچێستەر یونایتد لەخۆباییبوونەکەت لە دەرگادا جێدەهێڵی".  کاپتنی پێشووی یانەی شەیتانە سوورەکان، لە بەردەوامی هێرشەکانیدا بۆ سەر یاریزانانی مانچێستەر یونایتد، گوتی "سەیری هاندەرانی مانچێستەر یونایتد بکەن، خۆ ئەوان گەمژە نین، سەیری یاریی یانەکەیان دەکەن و هەست بەوە دەکەن کە یاریزانەکانیان تێناکۆشن.. هیچ پاساوێک نییە".  لە کۆتاییشدا رۆی کین ئاماژەی بۆ ئەوە کرد کە دوای چەند رۆژێکی دیکە گوێبیستی چەند لێدوانێکی گەمژانە دەبن، بەڵام ئەو بایەخ بە قسەی پڕوپووچ نادات، ئەوەی گرنگە ئەوەیە کە لەنێو یاریگەدا دەیکەی و دەیڵێی.