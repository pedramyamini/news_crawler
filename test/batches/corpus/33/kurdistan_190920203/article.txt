د. جوان مستەفا، هاوسەرۆکی دەستەی تەندروستی لە بەڕێوەبەرایەتی خۆسەری رۆژئاوای کوردستان، لە راگەیێندراوێکدا کە کۆپییەکی بۆ تۆڕی میدیایی رووداو ناردووە، روونیکردووەتەوە، کە ئەوانەی گیانیان لەدەستداوە ژن و پیاوێکن لە عامودێ و دوو پیاوی دیکەش لە حەسەکە و قامشلۆ.  بەپێی راگەیێندراوەکە ١١٣ کەسیش لەو ماوەیەدا وەک تووشبووی ڤایرۆسەکە دەستنیشانکراون، کە ٦٥ کەسیان نێرن و ٤٨ کەسیشیان لە رەگەزی مێن:   دەستەی تەندروستی بەڕێوەبەرایەتیی خۆسەر لەگەڵ تۆمارکردنی ئەو ژمارە تووشبووە، راشیگەیاندووە، کە ١٥ تووشبوویش بە تەواوی لە ڤایرۆسەکە چاکبوونەتەوە.  تاوەکو ئێستا لە رۆژئاوای کوردستان ١١٢٠ تووشبووی ڤایرۆسی کۆرۆنا ناسراو بە کۆڤید ١٩ تۆمارکراون، لەو ژمارەیە ٥٢ کەس گیانیان لەدەستداوەو ٣٢٨ تووشبوویش چاکبوونەتەوە.