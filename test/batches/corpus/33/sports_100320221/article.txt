مان سیتی لە یاریی گەڕانەوەدا لەسەر یاریگەی ئیتحاد میوانداری لیشبۆنەی کرد و بەبێ گۆڵ یەکسانبوون.  یانەی ئینگلیزی کە لە یاریی چووندا ٥ - ٠ سەرکەوتنی بەدەستهێنابوو، بە هێمنی یاریی دەکرد، لەگەڵ ئەوەشدا باشتر لە رکابەرەکەی دەرکەوت و چەندجارێک نزیکبوو لە گۆڵکردن.  خیسۆسی هێرشبەری بەرازیلی لە سەرەتای نیوەی دووەمدا گۆڵێکی بۆ تیپەکەی پێپ گواردیۆلا تۆمارکرد، بەڵام ناوبژیوان دوای گەڕانەوە بۆ ڤار هەژماری نەکرد بە پاساوی ئۆفساید.  یانەی میوانیش چەند هەوڵێکی هەبوو بۆ گۆڵکردن، بەڵام لە هیچیاندا سەرکەوتوو نەبوو تاوەکو ناوبژیوان فیکەی کۆتایی یارییەکەی لێدا و مانچێستەر سیتی بە سوود وەرگرتن لە ئەنجامی هەردوو یارییەکە گەیشتە قۆناخی هەشتی پاڵەوانێتییەکە.  پێپ گواردیۆلای راهێنەری یانەی مانچێستەر سیتی، بەر لە یارییەکە رایگەیاندبوو کە هێشتا سەرکەوتنیان مسۆگەر نەکردووە، لەگەڵ ئەوەشدا کۆمەڵێک یاریزانی لاوی بۆ ئەو یارییە بانگهێشت کردبوو، بەو پێیەی روودانی سوپرایزێک لە لایەن یانە پۆرتوگالییەکەوە نزیک بوو لە مەحاڵ.  مانچێستەر سیتی چاوەڕێی تیروپشکی قۆناخی هەشتی چامپیۆنزلیگە، بۆ ئەوەی رکابەرە نوێیەکەی بناسێت، کە ئەم وەرزە ئامانجی یانەکە و جەماوەرەکەی بەرزکردنەوەی جامە دوو گوێچکەکەی ئەوروپایە، دوای ئەوەی وەرزی رابردوو لە یاریی کۆتاییدا بەرامبەر یانەی چێڵسیی لەندەنی دۆڕان.