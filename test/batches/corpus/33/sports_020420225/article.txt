میدیای بەریتانیا دەڵێت " کریستیانۆ رۆناڵدۆ رۆژی هەینی لە هۆتێل لەگەڵ یاریزانەکان نەبووە و بەشداری لە یارییەکەی ئەمڕۆ ئێوارەی بەرامبەر یانەی لێستەر سیتی ناکات. "  یاریزانەکە لە ماوەی هەفتەی رابردوودا دوو یاریی بەدوای یەکدا ئەنجامدا و لە هەردوو یارییەکەدا سەرەکی بوو، بۆ ئەوەی هاوکاریی هەڵبژاردەی پۆرتوگال بکات بۆ گەیشتن بە مۆندیالی ٢٠٢٢، بەمەش یاریزانەکە هەستی بە ماندووبوونێکی زۆر کردووە، بۆیە رالف رانگنیک، راهێنەری یانەی مانچێستەر یونایتد دەیەوێت پشوو بەو یاریزانە بدات و ئیدینسۆن کاڤانیش بەهەمان شێوە یاری پێنەکات.  لە ئەگەری یاریی نەکردن بەو دوو یاریزانە، رالف بژاردەی دیکەی لەبەردەست دەبێت و دەتوانێت سوود لە تواناکانی جادۆن سانچۆ، ئانتۆنی ئیلانگا و مارکۆس راشفۆرد وەربگرێت.  هەرچەند برونۆ فێرناندێزیش هاوشێوەی رۆناڵدۆ لە دوو یاریی پۆرتوگالدا یارییکرد و هاوکاریی هەڵبژاردەکەی کرد بۆ گەیشتن بە مۆندیال، بەڵام ئەو بەتەواوی بۆ یارییەکەی بەرامبەر لێستەر سیتی ئامادەیە و بە ئەگەری زۆرەوە لە پێکهاتەی سەرەکیدا دەبێت.  مانچێستەر یونایتد و لێستەر سیتی، لە رکابەرییەکانی گەڕی ٣١ ـی پرێمەرلیگ کاژێر ١٩: ٣٠ لەسەر یاریگەی ئۆڵدترافۆرد رووبەڕووی یەکدەبنەوە، مانچێستەر یونایتد بە ٥٠ خاڵ لە پلەی شەشەمی ریزبەندە و لێستەر سیتی لە پلەی دەیەم خاوەنی ٣٦ خاڵە.