بڕیاروایه پرسی هه‌ڵبژاردن و ره‌وشی ئه‌منیی شاره‌كه و بابه‌تی به عه‌ره‌بكردن و داگیرکردنی زه‌ویی كورد له سنووری كه‌ركووك تاوتوێ بکرێن.   شێخ سدیق ئه‌حمه‌د، به‌رپرسی كۆمیته‌ی كه‌ركووكی حیزبی شیوعی كوردستان، به تۆڕی میدیایی رووداوی راگه‌یاند گەشبین نییە بە ئەنجامی کۆبوونەوەکە و گوتی "ئه‌نجامی ئه‌م كۆبوونه‌وه‌یه‌ش هه‌ر وه‌كو كۆبوونه‌وه‌كانی دیكه ده‌بێ، یه‌كدی ده‌بینین و له ئه‌حواڵی یه‌كدی ده‌پرسین و له‌وه زیاتر سودی نابێ".  ئەو بەرپرسەی شیوعی لە کەرکووک هۆکاری نائومێدییەکەی ئەوەیە، کە ئەوان هیچ دەسەڵاتێکیان نییە بۆ بڕیاردان و دەڵێت "ده‌بێ سه‌ركردایه‌تیی كورد له‌گه‌ڵ به‌غدا هه‌وڵی چاره‌سه‌ركردنی كێشه‌كان بدات، ئێمه سێ ساڵه داوای خۆپێشاندانێكی گه‌وره ده‌كه‌ین له دژی ئه‌و ره‌وشه‌ی له كه‌ركووكه، كه‌چی مانگرتنێكی چه‌ند كه‌سیمان پێ رێكنه‌خراوه، بۆیه پێموانیه سوودی هه‌بێ".   ماوەی سێ ساڵە لە کەرکووک ھێزە عێراقییەکان دەستیان بەسەر ژمارەیەک لە بارەگاکانی پارتی دیموکراتی کوردستاندا گرتووە، دیارترینیان بارەگای ئەنجوومەنی سەرکردایەتی کەرکووک - گەرمیانی پارتی و بارەگای لقی سێیە، ١٨ بارەگای دیکەی ناوچە و رێکخراو و نووسینگەی کەناڵ و قوتابیان و ئافرەتان و بارەگا و بنکەکانی ئاسایشی کەرکووک ھێزی سەربازی تێیادا جێگیرکراون.   بارەگای ئەنجوومەنی سەرکردایەتی کەرکووک - گەرمیان، کراوەتە بارەگای ئۆپەراسیۆنە ھاوبەشەکانی کەرکووک و لقی سێی پارتیش بارەگای حەشدی شەعبییە، بارەگای ئاسایشی کەرکووک ھێزەکانی لیوای ٦١ی تایبەتی تێدا جیگیرکراوە.  كاوه ئه‌حمه‌د فه‌تحوڵڵا، كارگێری لقی سێی پارتی له كه‌ركووك به رووداوی گوت "ئه‌م كۆبوونه‌وه‌یه له‌و ره‌وشه‌ی كه‌ركووكدا هیچ به‌رهه‌می نابێ، شاره‌كه به‌ته‌واوه‌تی داگیركراوه و كورد ده‌سه‌ڵاتی نه‌ماوه، پرسی یه‌كلاییكردنه‌وه و چاره‌سه‌ركردنی كێشه‌كانیش پرسێكه له‌نێوان حكومه‌تی هه‌رێمی كوردستان و حكومه‌تی به‌غدایه و له ده‌سه‌ڵاتی حیزبه‌كانی كه‌ركووكدا نییه". لەبارەی نێوەڕۆکی کۆبوونەوەکەش دەڵێت "ئێمە هه‌ر ئاگاداری ئه‌و كۆبوونه‌وه‌یه نین و به چاوێكی پڕ ده‌ستكه‌وت لێی ناڕوانین، به‌ڵام ده‌كرێ قسه له‌سه‌ر ئه‌وه بكه‌ن چۆن كه‌شێكی له‌بار بۆ كۆبوونه‌وه‌ی دیكه بڕه‌خسێنن".   ساڵی رابردوو فەرمانێکی ئەنجوومەنی وەزیرانی عێراق ھەبوو، بۆ چۆڵکردنی بارەگای ئەنجوومەنی سیاسی کەرکووک - گەرمیانی پارتی، بەڵام ئەوکات لەسەر راسپاردەی راکان سەعید پارێزگاری کەرکووک بەوەکالەت مانگرتنێکی یەک ھەفتەیی لەبەردەم ئەو بارەگایە رێکخراو رێگربوون لە جێبەجێکردنی بڕیارەکەی ئەنجوومەنی وەزیرانی عێراق.  ئارام محه‌ممه‌د، كارگێڕی مه‌ڵبه‌ندی دووی یه‌كێتی له كه‌ركووك بە رووداوی راگەیاند "پارتی له‌م كۆبوونه‌وه‌یەدا به‌شداربووایه زۆر باشتر ده‌بوو، ئێستا پێویستمان به یەکده‌ستی و یه‌كگوتاری هه‌یه، كاتی ئه‌وه‌یه به نه‌فه‌سی كوردبوون قسه بكه‌ین و درزی نێوانمان نه‌هێڵین، ئه‌گه‌ر ئه‌وان كێشه‌ی باره‌گایان هه‌یه با بچینه قه‌ره‌هه‌نجیر و له‌وێ كۆببینه‌وه، گرینگ ئه‌وه‌یه ئه‌و باره قورسه‌ی سه‌ر خه‌ڵك و دانیشتووانی كه‌ركووك هه‌ڵبگرین".  یەکگرتووی ئیسلامیی کوردستان، پێچەوانەی شیوعی و پارتی ئومێدێکی بەو کۆبوونەوەیە هەیە. تاریق فەریق محەممەد، بەرپرسی مەڵبەندی کەرکووکی یەکگرتووی ئیسلامیی کوردستان بە تۆڕی میدیایی رووداوی راگەیاند، "کۆبوونەوەکە زۆر شت هەڵدەگرێت کە مەبەست لێی نزیکبوونەوەی لایەنەکانی شارەکە و گرفتەکانی شارەکەیە".  بە گوتەی بەرپرسەکەی مەڵبەندی کەرکووکی یەکگرتوو کۆبوونەوەکە زیاتر راوێژکاری دەبێت بۆ چۆنێتیی چارەسەرکردنی گرفتەکان و هەڵبژاردنی پێشوەختەی پەرلەمانی عێراق. تاریق فەریق دەڵێت "دۆخەکە وادەخوازێت هەموو لایەنەکان لەسەر بابەتە کوردستانییەکان یەکهەڵوێست بن و گرفتە لاوەکییەکان وەلا بنێین".