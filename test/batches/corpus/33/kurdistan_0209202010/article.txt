هێڤیدار ئەحمەد، جێگری سەرۆکی لیژنەی دارایی لە پەرلەمانی کوردستان لەبارەی گرنگترین ئەرکی ئەم وەرزەی یاسادانان لە پەرلەمانی کوردستان بە تۆڕی میدیایی رووداوی راگەیاند، "یەکێک لە گرنگترین ئەو هەنگاوانە کە پێویستە لەو وەرزەدا بینێین، داوا لە حکومەتی هەرێمی کوردستان دەکەین، راپۆرتێک لەبارەی هەنگاوەکانی جێبەجێکردنی یاسای چاکسازی بۆ پەرلەمانی کوردستان بنێرن، چونکە ئێمە چاودێری جێبەجێکردنی ئەو یاسایە دەکەین".   هێڤیدار ئەحمەد دەڵێت، دەیانەوێت بزانن تاوەکو چەند ئەو یاسایە جێبەجێکراوە؟ رێگرییەکان چین؟ چەندی لە بەرژەوەندی خەڵکدایە؟ خەڵک دەپرسێت بە جێبەجێکردنی ئەو یاسایە چەند داهات بۆ حکومەت گەڕایەوە و تاوەکو چەند خەڵک سوودی لێ بینی؟   رێککەوتنێکی زارەکی هەیە لەنێوان لیژنەی دارایی و سەرۆکی حکومەتی هەرێمی کوردستان بۆ ئەوەی هەر سێ مانگ جارێک راپۆرتێک پێشکەشی پەرلەمانی کوردستان بکەن و روونی بکەنەوە کە تاوەکو چەند ئەو یاسایە جێبەجێکرداوە. بەو پێیە لە ١ ـی تەمموزەوە ئەو یاسایە چووەتە بواری جێبەجێکردنەوە، دەبێت لە ١ ـی ١٠ ئەو راپۆرتە بگاتە پەرلەمانی کوردستان.  ئەمڕۆ چوارشەممە ٢ - ٩ - ٢٠٢٠ پشووی پەرلەمان کۆتاییهات و وەرزی نوێی یاسادانان دەستیپێکردەوە. لە کۆبوونەوەکەی ئەمڕۆی پەرلەمانی کوردستان خوێندنەوەی دووەم بۆ پرۆژە یاسای ماف و ئەركی نەخۆش و خوێندنەوەی یەكەمیش بۆ پرۆژەیاسای فرۆشتن و بەكرێدانی موڵكی دەوڵەت کرا، کە حکومەت رەوانەی پەرلەمانی کردبوون.   هێمن هەورامی، جێگری سەرۆکی پەرلەمانی کوردستان رایگەیاند، بەهۆی هەڵەیەکی تەکنیکی لە کارەبای هۆڵی پەرلەمان، کۆبوونەوەی پەرلەمان بۆ سبەی پێنجشەممە دواخرا، بڕیارە سبەی لە کاژێر ١٠: ٠٠ بەردەوامی بە کۆبوونەوەکە بدرێت.