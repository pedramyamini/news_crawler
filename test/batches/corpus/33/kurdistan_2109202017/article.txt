نادر سلێمان کاسبکارە، دەڵێت "وەڵا با خۆم شەریف نەکەم، ئیحتیمالی هەیە فڕەمدابێت، بەڵام مەگەر مێشکم لە جێی خۆی نەبێت یان ئاگام لە خۆم نەبێت فڕێم دابێت، ئەگەرنا نەک هەر ماسک، هیچ شتێک فڕێنادەم".  هێمن عەبدولوەهاب شۆفێرە دەڵێت "کە ماسک فڕێدەدەم دەیخەمە ناو حاوییەکەوە، بەس ئێستا زۆر کەس دەبینم کە لەسەر جادەکان فڕێیدەدەن، ئەو کەسە ماسکەکە نەکات باشترە، چونکە تۆ ماسک بەکاردێنیت کە خۆت بپارێزیت لە نەخۆشییەکە کە فڕێتدایە سەر زەوی، لەوانەیە ڤایرۆسەکە پێتەوە بێت".  لەگەڵ زۆربوونی ژمارەی تووشبووانی کۆرۆنا، رێکاری سەرەکیی وەزارەتی تەندروستی هەڵمەتی هۆشیارکردنەوەی خەڵک بۆ بەکارهێنانی ماسک بوو، ئێستا بەشێکی گرنگی هۆشیارییەکان لەسەر چۆنێتیی فڕێدانی ماسکە.  جگە لە پیسبوونی ژینگە، پێکهاتەی ماسکەکان بەجۆرێکن کە تاوەکو ماوەیەکی زۆر شینابنەوە، ڤایرۆسی کۆرۆنا زیاتر لە ٢٤ کاژێر لەسەری دەمێنێتەوە و کاریگەریی زۆری لە بڵاوبوونەوەی ڤایرۆسەکان هەیە.  سەردەشت تاهیر، پسپۆڕی هەناو و دڵ دەڵێت "ئەو کەسەی هەناسەی بە ماسکەکە دەکەوێت، لەوانەیە خۆی نەخۆش بێت و هەناسەکەی ڤایرۆس و بەکتریا فڕێبدات".  بەپێی توێژینەوەکان، ئێستا لە هەموو جیهان مانگانە ١٢٩ ملیار ماسک فڕێدەدرێت و هاتنی کۆڤید - ١٩ شەڕی گەورەی ژینگەدۆستانی دژی پیسکردنی ژینگە، بە بوونی ئەم ماسکانە، دژوارتر کردووە.