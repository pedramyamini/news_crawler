مەترسییەکانی یارییەکە لە خولەکی ٢٢ دەرکەوتن، کاتێک کریستیان پولیسیچ دەیویست گۆڵێک بۆ لەندەنییەکان بکات، بەڵام تۆپەکە بە دوورییەکی کەم لە گۆڵ چووە دەرەوە.  محەممەد سەڵاح تووشی پێکانێکی چاوەڕواننەکراو بوو، هەمووان لە لیڤەرپوول خەمباربوون و یاریزانەکەش بە ئازارەوە چووە دەرەوە.  تۆپێکی جۆتا هەوڵێکی راستەقینەی لیڤەرپوول بوو، بەڵام ئەویشیان ئەنجامی نەبوو.  لەسەرەتای نیوەی دووەمدا مارکۆس ئاڵۆنسۆ بەختی خۆی لەلێدانێکی راستەوخۆدا تاقیکردەوە، بەڵام تۆپەکەی بەر ستوون کەوت.  لیڤەرپوول نزیکبوو گۆڵی پێشکەوتن تۆماربکات، بەڵام ستوون رێگریی لە ئاندرۆ رۆبێرتسۆنیش کرد.  لە دوایین خولەکی کاتی ئاساییدا، لویز دیاز هەوڵێکی دیکەیدا بۆ پێشخستنی رێدز، بەڵام ئەویشیان سوودی نەبوو و کاتی ئاسایی بەئەنجامێکی سپی کۆتاییهات.  یارییەکە چووە لێدانەکانی یەکلاکەرەوە، سیزار ئازپیلیکوێتا و ماونت دوو لێدانیان لە چێڵسی لەدەستدا، کۆستانتینۆ تسیمیکاس دوایین لێدانی لیڤەرپوولی جێبەجێکرد و رێدز یارییەکەی بە ٦ لێدان بەرامبەر ٥ لێدان بردەوە.  لیڤەرپوول بۆ جاری هەشتەم لە مێژوودا و جاری یەکەم دوای ١٦ ساڵ بووە پاڵەوان، ئەمە دووەم نازناوی ئەم وەرزەیە یانەکە دەیباتەوە، لەکاتێکدا کاراباو کەپیشی هەر بەرامبەر چێڵسی بردبووە.