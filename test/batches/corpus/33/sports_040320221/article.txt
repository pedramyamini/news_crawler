سەرۆکی یانەی شاختاری ئۆکراینی، سێرجی پالکین لە راگەیێندراوێکدا ئاماژەی بە گیانلەدەستدانی راهێنەری تیپی لاوانی یانەکەی کرد، دوای ئەوەی لەلایەن رووسیاوە بۆردومانی ئەو ناوچەیە کراوە کە ئەوی تێدابووە.  سێرجی پالکین لە فەیسبووکەکەیدا داوای راگرتنی جەنگ دەکات و نووسیویەتی: یەکێک لە فەرمانبەرەکانمان گیانیلەدەستدا، راهێنەری لاوانمان بوو، بە پارچەی مووشەک کوژرا، رووسیا ئۆکراینییەکان دەکوژێت، ئەم شێتییە رابگرن!.  پالکین زیاتری نووسیوە: ناتوانین بێدەنگ دابینیشت، هەر رۆژەو یەکێک لە ئێمە دەبێتە قوربانی، ئێوە ئەم تاوانە دەکەن، رووسیا لەو وڵاتەی کە نازییەکانی لەنێوبرد بووەتە تیرۆرست، جیهان سەیری ئێوە دەکات، چاوەڕێی ئێوەن کە ئەم شێتییە رابگرن، بەڵام ئێوە دەترسن، ئێوە ترسنۆکن، لە وەرزشدا ترس واتلێدەکات لە پاڵەوان ببیتە هیچ، ئێوە چەندین کەسی سیڤیلتان کوشتووە، چەندین منداڵتان کوشت، ملیۆن کەستان ئاوارە کرد، بوونەتە رژێمێکی خوێنایی و بەرەو گەورەترین شکست دەچن.  لە هەفتەی رابردوودا جیا لەو راهێنەرەی یانەی شاختار، هەواڵی گیانلەدەستدانی دوو یاریزانی تۆپی پێی ئۆکراینا بەهۆی هێرشی رووسیاوە بۆ سەر ئەو وڵاتە راگەیێندرا.  هەریەکە لە ڤیتالی ساپیلۆ، یاریزانی پێشووی لاوانی تیمی کارباتی لڤیڤ و دیمیترۆ مارتینینکۆی یاریزانی گۆستۆمیل، بەهۆی شەڕەوە گیانیانلەدەستدا.  ساڵی ٢٠١٤ ـەوە یانەی شاختار بەهۆی شەڕەوە دەربەدەربووە، ئەم یانەیە لە هەرێمی دۆنباسە، یاریگە بەنێوبانگەکەشیان کە ناوی دۆنباس ئارێنایە لەو ساڵەوە بووەتە سەربازگە و یانەکە بە ناچاری ماوەی ٨ ساڵە لە شاری کیێڤ یارییەکانی دەکات و بارەگا و شوێنی مەشقەکانی بۆ ئەو شارە گواستووەتەوە، ئەمەش دوای ئەوەی هەرێمیی دۆنباس لەلایەن رووسیا و لایەنەکانی سەر بە رووسیاوە داگیرکراوە.