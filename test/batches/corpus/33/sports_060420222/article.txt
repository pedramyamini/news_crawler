هەندێک لە سەرچاوەکان باس لەوە دەکەن کە دانیێل مێدڤێدێڤی تێنسزانی رووسی و خاوەنی پلەی دووەم لە ریزبەندیی باشترین تێنسزانانی جیهان، لەوانەیە رێگەی پێنەدرێت بەشداری لەم پاڵەوانێتییەدا بکات، لە ترسی ئەوەی بردنەوەی نازناوەکە لە لایەن ئەو تێنسزانەوە ببێتە پشتگیرییەکی مەعنەوی بۆ سوپای ڤلادیمێر پووتینی سەرۆکی رووسیا لە هێرشەکەی بۆ سەر ئۆکراینا.  تاوەکو ئێستا تێنسزانە پیاو و خانمەکانی رووسیا و بیلاڕووسیا رێگەیان پێدەدرێت بەشداری لە پاڵەوانێتییەکانی سەر بە یەکێتیی تێنسی نێودەوڵەتی و دەستەی یاریزانە پیشەگەرەکانی تێنسی جیهانیدا بکەن، بەڵام بەمەرجی ئەوەی لە ژێر ئاڵایەکی بێلایەن یاری بکەن و سروودی نیشتیمانیی وڵاتەکانیان نەڵێنەوە.  رێکخەرانی پاڵەوانێتی ویمبێلدۆن دەیانەوێت حکومەتی بەریتانیا و یەکێتیی تێنسی بەریتانیا  زوو بڕیاری خۆیان لەبارەی رێگەدان یان نەدان بە تێنسزانانی ئەو دوو وڵاتە لە پاڵەوانێتییەکەدا بدەن، کە بڕیارە مانگی حوزەیران دەستپێبکات و لە ٢٧ ـی مانگی شەش تاوەکو ١٠ ـی مانگی حەوت بەردەوام دەبێت.  رێکخەرانی پاڵەوانێتی ویمبلدۆن لە بەیاننامەیەکی فەرمیدا، رایانگەیاند ئەوان دەیانەوێت لایەنە پەیوەندیدارەکانی بەریتانیا زوو بڕیارێک لەبارەی بەشداریکردنی تێنسزانانی رووسیا و بیلاڕووس بدەن، بەر لەوەی لە ناوەڕاستی مانگی داهاتوودا دەرگەی بەشداریکردن دابخرێت.