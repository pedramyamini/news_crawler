ئەمڕۆ پێنجشەممە ٢٤ - ٩ - ٢٠٢٠ لە رێوڕەسمێکدا لە کەنیسەی مار یوسف لە شارۆچکەی عەنکاوە، هاوکارییەکانی ئەمریکا پێشکەش بە رێکخراوی مرۆیی عەنکاوە دەکرێن، بە مەبەستی هاوکاریکردنی چ ئەو کریستیانانەی لە ناوچەکانی عێراقەوە ئاوارەی هەرێمی کوردستان بوون، چ ئەوانەی لە هەرێمی کوردستان دەژین.  رێوڕەسمەکە بە ئامادەبوونی رۆب وۆڵەر، کۆنسوڵی گشتیی ئەمریکا لە هەرێمی کوردستان و بەشار وەردی، مەترانی کەنیسەی ماریوسف و ژمارەیەک لە بەرپرسانی ئیداری پارێزگای هەولێر بەڕێوەچوو.  هاوکارییە داراییەکەی ئەمریکا کە بڕەکەی دوو ملیۆن و ٥٠٠ هەزار دۆلارە پێشکەش بە رێکخراوی مرۆیی عەنکاوە دەکرێت، ماوەیەکی کەمە لەلایەن مەتران بەشار وەردی، مەترانی کەنیسەی ماریوسف دامەزراوە.  ئەو هاوکارییەی ئەمریکا دوای ئەوە دێت، کە هەفتەی رابردوو ماسیو تۆڵەر، باڵیۆزی ئەمریکا لە عێراق سەردانی هەولێری کردو دوای دیدار و چاوپێکەوتنەکانی لەگەڵ بەرپرسانی باڵای هەرێمی کوردستان لەگەڵ مەترانی هەولێر کۆبووەوە، باسی لەوەکرد لەو ٢٠٤ ملیۆن دۆلارەی کە ئەمریکا بۆ هاوکاریکردنی عێراق لە بوارە جیاجیاکاندا تەرخانیکردووە، بەشێکی بۆ کریستیانەکان تەرخاندەکرێت.  فۆکووسی سەرەکی ئەمریکا لەو پشتیوانییە داراییە ئەوەیە، ئەو ئاوارە کریستیانانەی لە ناوچەکانی خۆیان لەدوای شەڕی داعش ئاوارەی هەرێمی کوردستان بوون، بگەڕێنەوە ناوچەکانی خۆیان.  پێش شەڕی داعش نزیکەی ٥٠٠ هەزار کریستیان لە سەرتاسەری عێراق هەبوون، نزیکەی ٢٠٠ هەزاریان چوونەتە دەرەوەی عێراق و ئێستا زیاتر لە ٦٠ % ی ئەو کریستیانانە لە هەرێمی کوردستان نیشتەجێن. هاوکارییەکانی ئەمریکاش بۆ گەیاندنی خزمەتگوزاری و کەرتی پەروەردەو تەندروستییە بۆ ناوچە کریستیاننشینەکانی عێراق.