ریال مەدرید لە گەڕی ٢٧ ـی لالیگادا میوانداری یانەی ریال سۆسیدادی کرد و دوای پێشکێشکردنی ئاستێکی بەرز، بە ئەنجامێکی گەورە ٤ - ١ لێیبردەوە و شوێنپێی خۆی لە پێشەنگی ریزبەندیی لالیگادا بەهێزتر کرد.  دوای یارییەکە، راهێنەری ریال مەدرید لە کۆنگرەی رۆژنامەڤانیدا، رایگەیاند "ئێستا زیاتر بڕوای بە تواناکانی یاریزانەکانی هەیە بۆ بڕینی بەربەستی پاریس سانجێرمان".  ئەنچیلۆتی لە کۆنگرە رۆژنامەڤانییەکەدا، گوتی "ئێمە هەر لە سەرەتاوە باش یارییمان کرد، پێموایە ئەگەر ئێمە بەردەوام بین لەسەر یاریکردن بەم شێوازە چوارشەممە دەرفەتی ئەوەمان هەیە لە پاریس سانجێرمان ببەینەوە".  رۆژی چوارشەممە لە یاریی گەڕانەوەی قۆناخی ١٦ ـی چامپیۆنزلیگدا، ریال مەدرید لەسەر یاریگەی سانتیاگۆ برنابیۆ لە مەدرید میوانداری یانەی پاریس سانجێرمان دەکات، کە لە یاریی چووندا لە پاریس یانە مەدریدییەکە بە گۆڵێکی بێبەرامبەر دۆڕاوە و پێویستە ئەم یارییە بە جیاوازی دوو گۆڵ بباتەوە بۆ ئەوەی بگاتە قۆناخی هەشتی پاڵەوانێتییەکە.  ئەنچیلۆتی لە درێژەی قسەکانیدا، لە کۆنگرەی رۆژنامەڤانی دوای یاریی یانەکەی بەرامبەر ریال سۆسیداد، گوتی "هەموو مەدریدییەکان دوای ئەم یارییە متمانەی زیاتریان بەوە هەیە کە ئێمە دەتوانین لە پاریس سانجێرمان ببەینەوە، یارییەکەی ئەمڕۆمان زۆر گرنگ بوو، چونکە دەرفەتی ئەوەی بۆ رەخساندین کە لە لالیگادا بە جیاوازییەکی باشتر لە رکابەرەکانمان بمێنینەوە".  ئەو گوتیشی "ئێمە زۆر بە پەرۆشین بۆ رووبەڕووبوونەوەی پاریس سانجێرمان، ئەمە ئەو هێزەیە کە پێویستە هەمانبێت و جەماوەریش حەزی لێیە".  کارلیتۆ لە کۆتایی قسەکانیدا، ئاماژەی بۆ ئەوەش کرد کە یارییەکەی ریال سۆسیداد لەو یارییانە بوو کە جەماوەر تیایاندا یارمەتییان دەدات بۆ ئەوەی باشترین ئاست پێشکێش بکەن و باشترین ئەنجام بەدەستبێنن و دەکرێت دووبارەش ببێتەوە.  ریال مەدرید بە بردنەوە لە ریال سۆسیداد، ژمارەی خاڵەکانی گەیاندە ٦٣ خاڵ لە پێشەنگی ریزبەندیی لالیگا، هەروەها ئەم سەرکەوتنە هاندەرێکی باشە بۆ یانەی شاهانە بۆ ئەوەی بەرامبەر پاریس سانجێرمان ئاستێکی بەرز پیشکێش بکات.