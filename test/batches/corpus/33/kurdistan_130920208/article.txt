رێبوار ئەحمەد، سەرۆكی لیژنەی تەندروستی و ژینگە لە ئەنجوومەنی  پارێزگای سلێمانی بە تۆڕی میدیایی رووداوی راگەیاند، "هەندێک لە دارستانەكانی سلێمانی بە مەبەست دەسووتێنرێن تاوەكو بكرێنە پرۆژەی  دیكە".  رێبوار ئەحمەد رێگەی نێوان راپەڕین - تاسڵوجە بە نموونە دێنێتەوە و دەڵێت لەو نێوانەدا نزیكەی ١٠ گەراجی نایاسایی دروستكراون كە پێشتر سەوزایی  بوون و باس لەوە دەکات، "ئێستا شارەوانیی  تاسڵوجە بە گوشارەكانی ئێمە بڕیاریداوە هەموو ئەو گەراج و پێشانگە  نایاسایانە نەهێڵێت".  سەرۆكی لیژنەی تەندروستی و ژینگە لە ئەنجوومەنی پارێزگای سلێمانی  گومانی لە سووتانی بەشێكی شاخی گۆیژە هەیە و دەڵێت، "پێش  سووتانی گۆیژە هەندێک لە دارەكان بڕاونەتەوە، ئەوەش جێی گومانە،  بۆیە لە بەدواداچوونەكانمان لەبارەی سووتانی گۆیژە بەردەوام دەبین".  هەفتەی رابردوو بەشێكی زۆری شاخی گۆیژە سووتا، بەو هۆیەشەوە  نزیكەی ٨٠٠ دار سووتان كە تەمەنی هەندێكیان نزیكەی ٥٠ ساڵ دەبوو.