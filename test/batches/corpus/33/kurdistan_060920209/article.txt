سەرچاوەیەکی باڵا لە ئەنجوومەنی وەزیرانی هەرێمی کوردستان بە تۆڕی میدیایی رووداوی راگەیاند، بەپێی ئەو رێککەوتنەی لەگەڵ عێراق کراوە، ناردنی ٣٢٠ ملیار دینار تاوەکو پەسندکردنی بودجەی گشتیی بەردەوام دەبێت. بە ناردنی بەشە بودجەی هەرێمی کوردستان لە بەغداوە لەگەڵ داهاتی ناوخۆی هەرێمی کوردستان، حکومەت مانگانە و ٣٠ رۆژ جارێک ٧٩ % ی مووچە دابەش دەکات.  بەپێی زانیارییەکانی رووداو، عێراق بۆ ناردنی بودجە بۆ پەرلەمان چاوەڕێی گفتوگۆیە لەگەڵ هەولێر، دەیەوێت رێککەوتنی هەردوولا لە بودجەدا جێبکرێتەوە.  لە کۆبوونەوەی رۆژی ١٧ - ٠٨ - ٢٠٢٠، ئەنجوومەنی وەزیرانی هەرێمی کوردستان بە سەرپەرشتی مەسرور بارزانی، سەرۆکوەزیرانی هەرێمی کوردستان و ئامادەبوونی قوباد تاڵەبانی، جێگری سەرۆکوەزیران دۆخی دارایی هەرێمی کوردستان و میکانیزمی دابەشکردنی مووچە تاوتوێکرا. بەپێی راگەیێندراوی کۆبوونەوەکە پاش رێککەوتن لەگەڵ بەغدا و بەرچاوڕوونی زیاتر لەبارەی دۆخی داریی ھەرێمی کوردستان "بڕیاردرا مووچە بەپێی ئەو داھاتەی لەبەردەستە لە زووترین کاتدا بە شێوەیەکی دادپەروەرانە دابەشبکرێت".  حکومەتی هەرێمی کوردستان سەبارەت بە دابەشکردنی مووچە لە مانگەکانی داهاتوو، لەو کۆبوونەوەیەدا رایگەیاند "پێویستە بە میکانیزمی خۆگونجاندن لەگەڵ داھاتی مانگانە و بە شێوەیەکی دادپەروەرانە مووچە لە کاتی گونجاودا دابەشبکرێت بە پشتبەستن بە داھاتەكانی ھەرێمی کوردستان كە داھاتی نەوتی و نا نەوتی و ئەو بڕە پارەیەی كە لە بەغداوە دێت بۆ ھەرێمی کوردستان، ھەموو مانگێک رێژەی مووچە بەپێی داھات دەبێت. "  رۆژی ١٥ - ٠٨ - ٢٠٢٠ لە پەیوەندییەکی تەلەفۆنیدا، مەسرور بارزانی، سەرۆکوەزیرانی ھەرێمی کوردستان و مستەفا کازمی، سەرۆکوەزیرانی عێراق کێشەکانی نێوان ھەولێر و بەغدایان تاوتوێکرد. بەپێی راگەیێندراوێکی ماڵپەڕی حکومەتی هەرێمی کوردستان لە پەیوەندییە تەلەفۆنییەکەدا جەخت لەوە کراوەتەوە کە دەستووری عێراق بنەمای چارەسەری ھەموو کێشەکانە و ھەر رێککەوتنێک، دەبێت رەچاوی تایبەتمەندییەکانی ھەرێمی کوردستان و بەرژەوەندیی گشت گەلانی عێراق بکات.