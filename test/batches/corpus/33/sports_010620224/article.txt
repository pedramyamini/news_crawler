ئۆکراینا دوایین مەشقەکانی بۆ یارییەکەی ئەمشەو ئەنجامدا، کە لە یاریگەی هامپدن پارک لە شاری گلاسکۆی سکۆتلاند کاژێر ٢١: ٤٥ بەڕێوەدەچێت، ئەمە یەکەم یاریی فەرمی ئۆکراینییەکان دەبێت لە دوای ئەو هێرشانەی لە مانگی شوباتی رابردووە لەلایەن رووسیا کرانە سەر وڵاتەکە.  ئۆکراینا لەکاتێکدا یارییدەکات، خولی وڵاتەکەی بووە قوربانی شەڕ و هەڵوەشایەوە، بەڵام لەگەڵ ئەوەشدا ٢١ یاریزان لە یانەکانی شاختار و دینامۆ کیێڤ، لەگەڵ ئەو یاریزانانەی لە دەرەوەی وڵاتەکەیان یارییدەکەن کۆکراونەتەوە و پێشتر چەند یارییەکی دۆستانەیان بەرامبەر چەند یانەیەکی ئەڵمانیا، ئیتاڵیا و کرواتیا ئەنجامدا.  ئۆکراینا لە ١٩٩١ بووەتە خاوەنی فیدراسیۆنی تۆپی پێ، لە ١٩٩٢ چووە نێو یەکێتیی تۆپی پێی جیهان، تەنیا یەکجار بەشداریی لە مۆندیالدا کردووە و گەیشتووەتە قۆناخی هەشت.  بۆ ئەوان سەرکەوتنی ئەمجارە بۆ مۆندیال مانای زۆری هەیە و بەخشینی ورە و هیوایە بە یاریزانان و هاندەرانی وڵاتەکە.  لەبەرامبەردا هەڵبژاردەی سکۆتلاندی میوانداری ئەم یارییە، جیاوازتر لە ئۆکراینا و لە بارودۆخێکی ئارامدا خۆی بۆ یارییەکە ئامادەکردووە و دەیەوێت بگاتە قۆناخی کۆتایی پاڵاوتنەکان و لەوێشەوە هەنگاو بۆ گەیشتن بە مۆندیال بنێت.  سکۆتلاند مێژوویەکی دوور و درێژی هەیە و چەندین ئەستێرەی بەنێوبانگ تێیدا هەڵکەوتوون کە کینی دالگلێش پێشەنگیانە، بەڵام لە ٨ بەشداریکردنیدا لە مۆندیالدا هیچ جارێک لە قۆناخی کۆمەڵەکان نەپەڕیوەتەوە.  سکۆتلاند ٢٤ ساڵە لە مۆندیال دوورە، ئەمشەو بەرامبەر ئۆکراینا لە خاکی خۆیدا یارییدەکات، براوەی یارییەکەیان بەرامبەر وێڵز یارییدەکات و پاشان بلیتێکی گەیشتن بە مۆندیال یەکلادەبێتەوە، کە ئەوەی دەگاتە مۆندیال دەچێتە کۆمەڵەی دووەم و بەرامبەر ئینگلتەرا، ئەمریکا و ئێران یارییدەکات.