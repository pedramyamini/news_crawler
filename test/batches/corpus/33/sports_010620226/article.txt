هەردوو هەڵبژاردەی ئەرجەنتین و ئیتاڵیا، ئەمشەو وەک پاڵەوانانی هەردوو کیشوەری ئەمریکای باشوور و ئەوروپا لە یاریی فایناڵیسیما رووبەڕووی یەکدی دەبنەوە، یارییەکە کاژێر ٢١: ٤٥ بە کاتی باشووری کوردستان لەسەر یاریگەی وێمبڵی لە لەندەن بەڕێوەدەچێت و براوەی یارییەکە جامی یاریی فیناڵیسیما دەباتەوە.   بۆ سڕینەوەی ئازارەکانی شکستهێنان لە سەرکەوتن بۆ مۆندیال. بۆ دڵنیاییدان لە ساخڵەمبوونی پاڵەوانی یۆرۆ و بۆ دووپاتکردنەوە و جەختکردنەوە لەو راستییەی کە نەگەیشتنی ئیتاڵیا بە مۆندیال تەنیا نووچدانی سوارچاکێکی لێهاتووی نێو دونیای تۆپی پێ بوو، ئیتاڵیا لە رووبەڕووبوونەوەی ئەرجەنتیندا، پێویستی بەبردنەوە یان پێشاندانی ئاستێکی باش هەیە.  پاڵەوانی یۆرۆ، هێشتا لە ژێر دێوەزمەی بێبەشبوونی دووەمجاری لەسەریەک لە مۆندیال دەژی. ئازۆری هێشتا لە قۆناخی گومانکردن و گەڕان بەدوای ناسنامەی راستەقینەی خۆیدایە، چونکە لە دوای بەدەستهێنانی پەرجووی نازناوی یۆرۆی ٢٠٢٠، ئەو کەوتە نێوان بەرداشی دوو شکستی لەسەریەک لە بەرامبەر هەردوو مۆندیالی ٢٠١٨ و ٢٠٢٢ کە لە هیچ کامیاندا نەیتوانی خۆی بگەیەنێتە پاڵەوانێتییە جیهانییەکە.  مانچینی راهێنەر کە لە دوای مۆندیالی رووسیاوە بووە مامۆستای بونیادنانەوە و گۆڕانکاری و فەلسەفەی نوێ لە تۆپی پێی ئیتاڵیدا، هەڵبژاردەیەکی بەهێز و خاوەن کەسایەتی و فەلسەفەڕوونی لە ئیتاڵیا دروستکرد، پاسەوانانی دێرین و گەنجانی نوێی لە یەک قاڵبدا یەکخست و هەڵبژاردەیەکی خاوەن توانای پێشاندا کە لەسەرەڕێی گەیشتن بەنازناوی یۆرۆدا، هەمووانی راماڵی. بەڵام کارکردنی فەلسەفەکەی ئەو لە پاڵاوتنەکانی دوا مۆندیالدا و لە وێستگە هەر هەستیارەکاندا، پەکی کەوت، تێکشکا و ناونیشانی سەرەکی بوو بە شکستێکی مێژوویی بۆ ئیتاڵیا.  یارییەکەی ئەمشەو کە لای ئیتاڵییەکان بە فایناڵی گەورە ناودەبرێت، سەرەتایەکی باش دەبێت بۆ هەڵبژاردەکە لەپێناو بەئاگاهاتنەوە لە شۆکی بێبەشبوون لە مۆندیال، هەروەها سەرەتایەکی باشیش دەبێت بۆ تاقیکردنەوەیەکی دیکەی تۆپی پێی ئەوروپا بەرامبەر هەڵبژاردەیەک کە پاڵەوانی لاتینە. وەک رۆبێرتۆ مانچینیش گوتوویەتی، ئەو دەیەوێ لە یارییەکەی ئەمشەوەوە بناخەی تیپێک دابنێت، لە مۆندیالی ٢٠٢٦ دا لەپێناو نازناوی جامی جیهانیدا بجەنگێت.  هەڵبژاردەی ئەرجەنتین کە دوای ساڵانێکی زۆر لە گومان، لە ئاستی خراپ، لە ئاڵوگۆڕی زۆر و دانان و لابردنی راهێنەر و ناڕوونی لە فەلسەفەی یاریکردن و بێمتمانەیی و فشاری زۆریش لەسەر لیۆنێل مێسی، ئیدی هەموو گرێکانی بەنازناوێکی کۆپا ئەمێریکا لە بەرامبەر بەرازیل و لەنێو خاکی سامبادا کۆتایی پێهێنا، ئێستا ئیدی کاتییەتی گەر بۆ تەنیا یەک یاریش بێت، تواناکانی خۆی بەرامبەر هەڵبژاردەیەکی ئەوروپی تاقیبکاتەوە، کە لە دوا پاڵەوانێتی کیشوەرەکەدا، هەموویانی بۆڕ داوە.  ئەرجەنتینییەکان، وێڕای بەدەستهێنانی نازناوی کۆپا ئەمێریکا پاش ٢٩ ساڵ لە چاوەڕوانی و پاشئەوەی لە دوای ساڵانێکی زۆر لە شکست و کەوتن و خۆخواردنەوە لە خەمدا، نازناوەکەیان بەدەستهێنا، ئێستا ئیدی بەشێوەیەکی گشتی و بەتایبەتیش لە یارییەکەی ئەمشەودا لەبەردەم گرەوێکی دیکەدا دەبن، گرەوی ئەوەی ئاخۆ تۆپی پێی ئەمریکای لاتین، ئێکسپایەر بووە و خۆری ئاوابووە یان هێشتا توانا و بەهرە لاتینییەکان دەتوانن تاکتیک و ژیریی ئەوروپییەکان رابوەستێنن.  لە نێو یارییەکەدا، لەپاڵ گرەوی گەورەی نێوان ئەوروپی و ئەمریکییە لاتینییەکاندا، گرەوێکی دیکە بۆ لیۆنێل مێسی دێتە پێشەوە. ئەستێرەیەکی یەکەمی ئەرجەنتین کە ساڵانێکی بەرچاو تەڕووشکی یاریگەکانی لە ژێر قاچەکانیدا دەسووتاند، وەرزی ئەمساڵی وەرزێکی زۆر نزیک لەشکست بوو زیاتر لەوەی داهێنەرانەبێت.   مێسی کە گرەو لەسەر کۆتاییهاتن و کۆتایی نەهاتنی دەکرێت، ئەمشەو ئەرجەنتینییەکی قاڵبووی نێو تاکتیکە قورسەکانی تۆپی پێ لە ئەوروپا بەدرێسی رەگەزە لاتینییەکەی خۆیەوە دەردەکەوێتەوە تا پێشانی بدات ئەوەی ئەمساڵ روویدا و بێدەنگی و بێجووڵەییەکەی لە یاریگەدا، ئەوەندەی پەیوەندی بەکەش گۆڕان و یانە گۆڕینەوە هەبوو، ئەوەندە پەیوەندی بە توانا و لێهاتووییە تاکییەکانی ئەوەوە نەبوو. مێسی دەیەوێ جارێکی دیکە بەئەوروپییەکان بڵێتەوە، من خاو دەبمەوە، نوچ دەدەم، نەخۆشدەکەوم، بەڵام نامرم و نەمردووم.. هێشتا ماوم.