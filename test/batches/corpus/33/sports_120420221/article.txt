دوێنێ میدیاکانی مەدرید رایانگەیاند کە هەموو ئەوەی لە لایەن میدیاکانی فەرەنساوە لەبارەی ئەگەری مانەوەی ئێمباپێ لەگەڵ پاریس سانجێرمان دەگوترێت دوورە لە راستی و دووپاتیانکردەوە کە ریال مەدرید و ئێمباپێ رێککەتوون و لە سەرەتای وەرزی داهاتوو یاریزانەکە بە درێسی ریال مەدریدەوە یاری دەکات.  سەرچاوەیەکی نزیک لە یانەی پاریسی بانگەشەکانی میدیای ئیسپانیا و بەدیاریکراویش میدیای مەدرید رەتدەکاتەوە و دەڵێت "هیچ رێککەوتنێکی کۆتایی لەنێوان ریال مەدرید و کیلیان ئێمباپێدا نەکراوە، ئەوەی کراوە تەنیا رێککەوتنێکی زارەکییە کە ئێمباپێ پێشتر بە فلۆرێنتینۆ پێرێزی سەرۆکی ریال مەدریدی گوتووە گرێبەستەکەم لەگەڵ پاریس سانجێرمان نوێ ناکەمەوە و دێمە ریال مەدرید".  ئەو سەرچاوەیە زیاتر دەڵێت "ساڵی ٢٠٠٨ ریال مەدرید لەگەڵ کریستیانۆ رۆناڵدۆ بەنهێنی رێککەوتنێکی واژۆکرد، کە بەپێی ئەو رێککەوتنە کریستیانۆ ساڵی ٢٠٠٩ پەیوەندی بە ریزەکانی ریال مەدریدەوە دەکات، سزای پاشگەزبوونەوەی هەر لایەکیش لە رێککەوتنەکە ٣٠ ملیۆن یۆرۆ بوو".  ئەو سەرچاوەیە زیاتر دەڵێت "فلۆرێنتینۆ پێرێز هەوڵیدا هەمان رێککەوتن لەگەڵ ئێمباپێش بکات، بەڵام ئەستێرەی فەرەنسی رازی نەبوو واژۆی کۆتایی لەسەر هیچ رێککەوتنێک بکات، بۆیە پێرێز هیواخوازە کیلیان بەڵێنەکەی بباتە سەر".  بەگوێرەی راپۆرتە رۆژنامەڤانییەکان، ریال مەدرید رێککەتنێکی زارەکی لەگەڵ کیلیان ئێمباپێدا کردووە، کە بەپێی ئەو رێککەوتنە، یاریزانەکە ٥ ساڵ یاری بۆ ریال مەدرید دەکات بەرامبەر بە ٥٠ ملیۆن یۆرۆ وەک مووچەی ساڵانە، زێدەباری ١٠٠ ملیۆن یۆرۆش وەک پاداشت.