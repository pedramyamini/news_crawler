لیۆنێل مێسی، هاوینی رابردوو دوای ٢٠ ساڵ یاریکردن بۆ بارسێلۆنا، ریزەکانی ئەو یانەیەی جێهێشت و پەیوەندی بە پاریس سانجێرمانەوە کرد، دوای ئەوەی نەیتوانی گرێبەستەکەی لەگەڵ یانەی کەتەلۆنی نوێبکاتەوە.  گاسپارت لە هەڤپەیڤینێکی نوێدا، سەبارەت بە پرسیارێک کە ئایا لیۆنێل مێسی دەگەڕێتەوە ریزەکانی بارسێلۆنا؟ گوتی "پێموانییە مێسی وەک یاریزان بگەڕێتەوە بارسێلۆنا، وابزانم ئەو لەسەر داوای هاوژینەکەی و منداڵەکانی دەیەوێت لە پاریس بمێنێتەوە، بەڵام لەوانەیە بۆ بەسەربردنی پشووەکانی بگەڕێتەوە بارسێلۆنا، چونکە ئەو شارەی زۆر خۆشدەوێت".  سەرۆکی پێشووی یانەی بارسێلۆنا، لە بەردەوامی قسەکانیدا سەبارەت بە لیۆنێل مێسی، گوتیشی "کۆرۆنا زۆر بە خراپی کاریگەری بەسەر بارسێلۆناوە هەبوو، دواتر رۆیشتنی لیۆنێل مێسی لە بارسێلۆنا بەهۆی دۆخێکی تایبەتەوە بوو، ئەو لە هۆکارەکەی تێگەیشت و چووە ریزەکانی پاریس سانجێرمان".  ئینجا لەبارەی ئەگەری پەیوەندیکردنی محەممەد سەڵاحی ئەستێرەی میسریی یانەی لیڤەرپوولی ئینگلیزی بە بارسێلۆناوە پرسیاریان لێکرد؟ ئەویش لە وەڵامدا گوتی "محەممەد سەڵاح یاریزانێکی گەورەیە، سەرسامم بەوەی ئەو لە کاتێکی خێرادا پەرەی بە تواناکانی دا، بەڵام بڕواناکەم ئەو رۆژێک لە رۆژان یاری بۆ بارسێلۆناوە بکات".  خوان گاسپارت، سەرۆکی پێشووی یانەی بارسێلۆنا، باسی چاڤی هێرناندێزی راهێنەری ئێستای یانە کەتەلۆنییەکەی کرد و گوتی "ئەو عاشقی بارسێلۆنایە و وەک یاریزانیش ئەفسانەیەکی ئەو یانەیە بوو، ئێستا کارێکی گەورە دەکات لەپێناو گەڕاندنەوەی بارسێلۆنا بۆ شوێنە شایستەکەی خۆی".  ئەو گوتیشی "بەشێوەیەکی گشتی حەزناکەم باس لە کارەکانی هیچ راهێنەرێک بکەم، بۆیە ناتوانم هیچ یاریزانێک دەستنیشان بکەم بۆ ئەوەی بارسێلۆنا گرێبەستی لەگەڵ بکات، ئەوە کاری بەڕێوەبەری هونەرییە، ئەو بەرپرسە لەو ئەرکە".