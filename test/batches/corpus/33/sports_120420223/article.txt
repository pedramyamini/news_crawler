لە دووەم گەڕی قۆناخی کۆمەڵەکانی خولی یانە پاڵەوانەکانی ئاسیادا، کە یارییەکانی لە سعودیە بەڕێوەدەچن، مومبای سیتی رووبەڕووی جەویە بووەوە و ٢ - ١ لێیبردەوە.  نیوەی یەکەمی یارییەکە سەرەڕای باڵادەستی عێراقییەکان بە بێ گۆڵ کۆتاییهات.  لە نیوەی دووەمدا جەویە سووربوو لەسەر هەژاندی تۆڕی گۆڵی یانە هیندییەکەوە، کە حەمادی ئەحمەد لە خولەکی ٥٩ ـدا توانی ئەو کارە بکات و یانەکەی بە گۆڵێک پێشخست.  هیندییەکان خۆیان بەدەستەوە نەدا و لە ماوەی ٥ خولەکدا دوو گۆڵیان کرد، کە سەرەتا دیێگۆ ماورێسیۆ لە خولەکی ٧٠ بە لێدانی سزا گۆڵی یەکسانبوونی بۆ مومبای تۆمارکرد و دوای ٥ خولەک راهۆل بیکی گۆڵی دووەم و بردنەوەی بۆ یانە هیندییەکە تۆمارکرد.  بەم ئەنجامە جەویە بە ٣ خاڵ پلەی دووەمی ریزبەندیی کۆمەڵەی دووەمی گرتووە، لە دوای شەبابی سعودی، کە بە ٦ خاڵ پێشەنگە، مومبای سیتیش بە هەمان ژمارەی خاڵەکانی جەویە لە پلەی سێیەمی کۆمەڵەکەدایە.