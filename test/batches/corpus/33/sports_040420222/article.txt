دوای یارییەکەیان بەرامبەر سێڤییا چاڤی هێرناندێز بۆ رۆژنامەڤانان قسەیکرد و گوتی " سێڤییا یارییەکی زۆرباشی ئەنجامدا، ئێمە لەبارەی تیپێکی گەورە و رکابەرە قسەدەکەین، لەنیوەی یەکەمدا ئێمەی تووشی کێشەی گەورە کرد، گۆڵکردن بەرامبەر ئەو یانەیە زۆر زەحمەتە. "  راهێنەری بارسێلۆنا دەڵێت " دڵخۆشین بە ئاستی تیپەکەمان و پێموایە ئێستا لە باشترین کاتەکانمانداین، ئەم یارییە بۆ ئێمە وەک یارییەکی دیکەی کۆتایی بوو، بردنەوەکەمان بە ٦ خاڵ بوو و سەرکەوتنێکی گرنگ بوو بەرامبەر تیپێکی بەهێز، سێڤییا یانەیەکی زۆر بەهێزە و بردنەوە لێیان پاڵنەرێکی مانەوی گرنگە بۆ ئێمە. "  چاڤی لەبارەی ئامانجەکانی یانەکەی لەم وەرزەدا گوتی " ئامانجی سەرەکی ئێمە گەیشتنە بە چامپیۆنزلیگی وەرزی داهاتوو، ئێستا ئێمە لە پلەی دووەمی لالیگاین و رکابەرییەکە بەردەوامە. "  پرسیار لە چاڤی کرا کە دەتوانن لالیگا ببەنەوە؟ ئەو لە وەڵامدا گوتی " بەلای کەمەوە دەمانەوێت ریال مەدرید لە بردنەوەی لالیگادا تووشی کێشە بکەین، کاتێک پشت بەخۆت نابەستیت دەبێت بەدوای رکابەرەکەدا بکەویت، ریال مەدرید لە یاریگەیەکی زەحمەتدا بردییەوە، زەحمەتە زۆر تووشی کێشە ببێت. "  هێرناندێز زیاتر گوتی " ئێمە رکابەری دەکەین و ئەنجامەکانمان باشن، بەڵام هیچ شتێکمان نەبردووەتەوە، پێویستە لە کارکردن بەردەوامبین و لەسەر رێگەی خۆمان بڕۆین.  راهێنەری یانە کەتەلۆنییەکە لەبارەی ئاستی پێدری لە یارییەکەدا قسەیکرد و گوتی " ئەو یاریزانێکی بڕواپێنەکراوە، کۆنتڕۆڵی رووبەرەکان دەکات و بەشێوەیەکی زۆر باش مامەڵە لەگەڵ تۆپ دەکات، دەتوانێت ئاستێکی زۆر بەرز پێشکێشبکات و زۆر لە گۆڵ نزیکدەبێتەوە، پێویستە ئەم وەرزە بە ژمارەیەکی زۆر گۆڵ کۆتاییبهێنێت. "  چاڤی زیاتر لەبارەی ئەو یاریزانەوە گوتی " پێدری یاریزانێکی سەرکردەیە، سەرکردایەتی جیاواز هەن وەک سەرکردایەتی راهێنەر کە رێنمایی دەدات لە یاریگەدا، سەرکردایەتی داواکردنی تۆپ هەیە، پێدری زۆر داوای تۆپ دەکات و ئینێستام بیر دەهێنێتەوە. "  بەپێی قسەی چاڤی ئەوان سەرکردایەتییەکی نایابیان هەیە و دەڵێت " پیکێ سەرکردەیە، بوسکێس و ئالبا بەهەمان شێوە، ئاراوخۆ و ئالڤێش سەرکردەی دیکەی تیپەکەن و ئەوان زۆر سەرکردەیان هەیە. "  لە وەڵامی پرسیارێکدا کە ئالیمانی گوتی ئەگەری هەیە دێمبێلی بمێنێتەوە، چاڤی لەو بارەیەوە گوتی " ئەو یاریزانێکی زۆر گرنگە، زۆرینەی یارییەکان بەشداری دەکات، بزانین چی روودەدات، ئێستا ئێمە چاوەڕێی ئەو و یانەکە دەکەین، هەمووان رای من دەزانن ئەو یاریزانێکی گرنگە و دەتوانێت جیاوازی دروستبکات. "