لە گەڕی شەشەم و کۆتایی قۆناخی کۆمەڵەکانی چامپیۆنزلیگی ئاسیادا، مومبای و جەویە لەسەر یاریگەی شا فەهەد لە ریازی پایتەختی سعودیە رووبەڕووی یەکدی بوونەوە و یارییەکە بە گۆڵێکی بێبەرامبەر لە بەرژەوەندی یانە هیندییەکە کۆتاییهات.  دیێگۆ ماوریسیۆی یاریزانی بەرازیلی لە خولەکی ٣١ ـدا تاکە گۆڵی مومبای تۆمارکرد، کە تاوەکو فیکەی کۆتایی یارییەکە هەموو هەوڵەکانی عێراقییەکان بۆ یەکسانکردنەوەی ئەنجامی یارییەکە بێ سوود بوون.  بەم ئەنجامە یانەی جەویە ماڵئاوایی لە پاڵەوانێتییەکە کرد، دوای ئەوەی لە ٦ یارییدا تەنیا ٧ خاڵی کۆکردەوە و بووە سێیەمی کۆمەڵەی دووەم.  دوای یارییەکە حەکیم شاکری راهێنەری یانە عێراقییەکە، دەستلەکارکێشانەوەی خۆی پێشکێشی کارگێڕیی یانەی جەویە کرد، کە لە کۆتایی ساڵی رابردوودا لەجیاتی رازی شنێشل پۆستی راهێنەرایەتی یانەکەی وەرگرتبوو.