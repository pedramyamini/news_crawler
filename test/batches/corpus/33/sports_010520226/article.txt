پارێزگاری هەولێر بەشداریی لە بووڵتەنی کاژێر ١٢: ٠٠ ـی تۆڕی میدیایی رووداوی کرد و گوتی " بەداخەوە رووداوێکی زۆر خۆشدەبوو لە شاری هەولێر دوای دابڕانی هاندەران بۆ چەند ساڵێک بەهۆی کۆرۆنا و هۆکاری دیکە دابڕان، ئەمە سێیەم یارییە یاریگەی فرانسۆ هەریری پڕ دەبێت لە هاندەر و بە خاو و خێزانەوە دێن بۆ یاریگە و شوێنی تەماشاکەر نامێنێت و ئەوە دیمەنێکی زۆر جوانە، هیوادارم خەڵکی شارەکەمان هاوکارمان بن لە جێبەجێکردنی بەرنامەکان، کە ئەمە داواکاریی ئەوانە و لەسەر داواکاریی ئەوان زۆر شت بۆ یانەی هەولێر کراوە، ئەمە یەکەمجارە بۆ بەڕێوەچوونی یارییەکی تۆپی پێی لیژنەی ئەمنی پارێزگا کۆببێتەوە، بەر لە یارییەکەش بە چەند کاژێرێک بەهەمان شێوە کۆبوونەوە کراوە. "  پارێزگاری هەولێر گوتی " ئەوەی ئێمە لێی دەترساین هاندەرە خۆشەویستەکانی زاخۆ بوون، بەڵام بەداخەوە هاندەرانی هەولێر کارێکی زۆر خراپیان کرد، ئەوانەی کە ئەو کارەیان کرد و لەیزەریان بەکارهێنا، دیمەنێکی ئەوەندە ناشرین بوو ئینسان شەرمی دەکرد کە دەمانبینی یەک پارچە لەشی گۆڵپارێزی زاخۆ لەیزەر بوو، دوێنێش رامانگەیاند بەرەبەری جەژنە و هیوادارین کەسێک نەبێتە هۆکاری ئەوەی ئەم جەژنە لەنێو زیندان بەسەرببات، چونکە نیشاندانی دیمەنی جوانی ناو یاریگەی هەر شارێک و هەر وڵاتێک، نیشاندانی دیمەنی جوانی ئەو شارەیە، بەپێچەوانەوە شارەکە زەرەرمەند دەبێت، ئەوانەشی ئەو کارەیان کردووە، ئەگەر یانەی هەولێریان خۆشویستبێت ئەوەیان نەدەکرد، ئێستا زۆر ئاساییە یانەکەمان سزابدرێت، کە ئەمەش شتێکی زۆر خراپە. "  ئومێد خۆشناو زیاتر گوتی " ئێمە ئامادەکاریمان بۆ هاندەرانی هەردوو یانە کردبوو، جارێکی دیکە دەیڵێمەوە ترسی ئێمە لە هاندەرانی خۆشەویستی زاخۆ بوو، کە بەداخەوە بەشێکی هاندەرانی هەولێر کاری زۆر خراپیان کرد، ئێستاش ئەوانەی لەیزەریان بەکارهێناوە و دەبەیان هاوێشتووەتە نێو یاریگە بناسرێنەوە لێکۆڵینەوەیان لەگەڵ دەکرێت. "  پارێزگاری هەولێر لەبارەی ئەوەی دۆڕانەکەی پێ ناخۆشبووە؟ گوتی " بەڵێ بەدڵنیاییەوە دۆڕانەکە زۆر زۆر ناخۆشبوو، ئەگەر بەرامبەر یانەی زاخۆ نەبووایە ناخۆشتریش دەبوو. "  لە وەڵامی پرسیارێکدا کە مەسرور بارزانی، سەرۆکوەزیرانی کوردستان لە یارییەکەدا هاندەری کام یانەبوو؟ پارێزگاری هەولێر لە وەڵامدا گوتی " سەرۆکی حکومەتی هەرێمی کوردستان هاندەری کوردستانە، بەدیاریکراوی ئەو بێلایەن بوو، چەندجارێکیش کە باسی یارییەکانی دەکرد، لەگەڵ من و سەرپەرشتیاری ئیدارەی زاخۆ، ئەو هەر دووپاتیدەکردەوە کە بێلایەنە و هیوای سەرکەوتنی بۆ هەردوو یانە دەخواست، بەڵام ئێمە بەدڵنیاییەوە ئێمە هاندەری یانەی هەولێرین، بەڵام دۆڕانەکەمان زۆر ناخۆشبوو، هیوادارم لە یارییەکانی داهاتوودا هەولێر قەرەبووی ئەم دۆڕانە بکاتەوە، بۆ ئەمساڵ ئامانجی ئێمە ئەوەیە زیاتر زیانمان پێنەگات، بەدڵنیاییەوە بۆ وەرزی داهاتوو بە بەرنامەیەکی باشتر خۆمان بۆ بەدەستهێنانی ئەنجامی باش ئامادەدەکەین. "