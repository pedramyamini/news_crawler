شه‌ش مانگه چوار گه‌ورترین پارك و شاری یاری له كه‌ركووك داخراون. زیانه‌كانیان به نزیكه‌ی چوار ملیار دینار ده‌خه‌مڵێنرێت و هۆكاری داخستنه‌كه‌ی رێگریكردنه له به‌ڵاوبوونه‌وه‌ی ڤایرۆسی كۆرۆنا.  گه‌وره‌ترین پارك و شاری یاریی كه‌ركووك سه‌ربه كه‌رتی تایبه‌ته و به بڕیاری ئیداره‌ی پارێزگاکە داخراوە، تاوەکو كۆرۆنا بنبڕ نه‌بێت  رێگە به كردنه‌وه‌ی نادرێت و ئه‌مه‌ش ٥١٠ كرێكاری بێكار كردووه.  دیار مه‌حه‌مه‌د، سه‌رپه‌رشتیاری پاركی بابا گوڕگوڕ بە تۆڕی میدیایی رووداوی رایگه‌یاند، "خه‌ڵكی هه‌موو رۆژانی پێجشه‌مه و هه‌ینییەک ده‌چنه هه‌ولێر و سلێمانی. ئێمه داواده‌كه‌ین رێگەمان پێبده‌ن ئه‌م باخاچانه بكه‌ینه‌وه تا خه‌ڵك بێنه ئێره. ئێمه بە رێژەی ١٠٠ % رێنماییه‌كانی خۆپارێزی جێبه‌جێ ده‌كه‌ین. له‌ناو شاردا هه‌موو مۆڵ و شوێنه گشتییه‌كان كراونه‌ته‌وه، ئێمه‌ش شه‌ش مانگه دامانخستووه. له‌و شه‌ش مانگه‌دا نزیكه‌ی چوار ملیار دینار زیانمان هه‌بووه و ١٥٠ كرێكارمان بێكار ماونه‌ته‌وه".    له كه‌ركووك له  ٥٠ % ی قه‌ده‌خه‌ی هاتووچۆ نەماوە، له بازاڕ و شه‌قام و به‌رده‌م داموده‌زگاكان قه‌ره‌باڵخی ده‌بینرێت و ژماره‌ی تووشبووانیش گەیشتووەتە حه‌وت هه‌زار كه‌س. فه‌رمانگه‌ی ته‌ندروستیی كه‌ركووك له‌گه‌ڵ كردنه‌وه‌ی باخچه‌كانه، به‌ڵام ده‌سه‌ڵاتی بڕیاردانی نییە.   زیاد خه‌ڵه‌ف، به‌ڕێوه‌به‌ری فه‌رمانگه‌ی ته‌ندروستیی كه‌ركووك به وه‌كاله‌ت بە رووداوی راگەیاند، "شوێنه داخراوه‌كانی وه‌ك مۆڵ و سوپه‌رماركێت و شوێنی قه‌ره‌باڵخ ده‌بنه هۆی بڵاوبوونه‌وه‌ی ڤایرۆسه‌كه، به‌ڵام مانه‌وه له شوێنه‌كراوه‌كانی وه‌ك پارك و باخچه‌كان به مه‌رجی جێبه‌جێكردنی رێنماییە خۆپارێزییه‌كان بژاره‌یه‌كی باشتره".  سێ جار داوا له ئیداره‌ی كه‌ركووك كراوه بڕیاری كردنه‌وه‌ی ئه‌و پارك و شاری یارییانه بدات، به‌ڵام هه‌ر سێ جاره‌كه به‌غدا رێگریی كردووه و سزای بۆ ئه‌و كه‌سانه‌ش دیاریكردووه كه پاركه‌كان ده‌كه‌نه‌وه.   دلێر سه‌مه‌د، ئه‌ندامی شانه‌ی قه‌یرانه‌كانی كه‌ركووكە و دەڵێت، "داوامانكردووه له شانه‌ی قه‌یرانه‌كانی كه‌ركووك، به‌ڵام ئه‌و بڕیارانه‌ی ئێمه له‌سه‌ر ئاستی به‌غدا ده‌درێن. لیژنه‌ی ته‌ندروستی و سه‌لامه‌تی له‌سه‌ر ئاستی عێراق ئه‌و بڕیاره‌ی ره‌تكردووەته‌وه و رێگه‌یان نه‌داوه كه بكرێته‌وه. دوایین جار پێش جه‌ژنی قوربان بوو كه داوامان كرد ئه‌و پاركانه بكرێته‌وه، رێگه‌یان نه‌دا و به داخراوی مانه‌وه".   له كه‌ركووك ١٣ پارك و باخچه و شاری یاری هه‌ن كه ٣٢٠ كۆشكیان تێدایه و ئه‌وانیش داخراون. ئه‌وه له كاتێكدایه حكومه‌تی عێراق  له پاره‌ی ئاو و كاره‌بای ئه‌و باخچه و پاركانه خۆش نه‌بووه و مانگانه لێیان وه‌رده‌گرێت.