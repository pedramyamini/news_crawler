رۆژی چوارشەممە هەردوو هەڵبژاردەی ئیتاڵیا و ئەرجەنتین لە یاریی کلاسیکۆی جیهاندا، لە وێمبڵی لە لەندەن رووبەڕووی یەکدی دەبنەوە و دەبێتە دوایین یاریی نێودەوڵەتی بۆ جۆرجیۆ کیلینی.  کیلینی لە لێدوانێکدا تیشکی خستووەتە سەر ئەو یارییە و گوتی "کاتێک گوێم لە یارییەکەی ئیتاڵیا و ئەرجەنتین بوو لە وێمبڵی، پێموابوو ئەوە دیارییەکی خواییە بۆ من، کە دوایین یاریی نێودەوڵەتی خۆم بەرامبەر مێسی بکەم".  ئەو گوتی "دوایین هەلم لەگەڵ ئیتاڵیا بۆ رەخسا، دوایین یاری نێودەوڵەتیم بەرامبەر مێسی ئەنجام دەدەم، كە یەكێكە لە باشترین یاریزانانی مێژوو، ئامادەم بۆ ئەوەی چێژ لەم یارییە وەربگرم، دەمەوێت لە یارییەكی تایبەتدا و بە ئاستێکی بەرز ماڵئاوایی لە ئیتاڵیا بكەم".  لە درێژەی قسەکانیدا، ئەفسانەکەی یوڤێنتوس، گوتی "وێمبڵی شوێنێکی رەمزییە، لەوێ پاڵەوانی ئەوروپا بەرامبەر پاڵەوانی ئەمریکای باشوور یاری دەکات، ئەگەر ئەم دەرفەتە  نەبووایە لە یاریی دۆستانەی تورکیا و ئیتاڵیادا وازم لە یاریکردن دەهێنا، من بەشداری لە خولی جامی نەتەوەکاندا ناکەم، چونکە لە وەرزی نوێدا بەڕێوەدەچێت".  لە درێژەی قسەکانیدا، کیلینی گوتی "لە مانگی کانوونی دووەمی ٢٠٢٠ لەپێناو چاکبوونەوە لە پێکانەکەم تێدەکۆشام، نەمدەزانی بانگهێشتی هەڵبژاردەکەم دەکرێمەوە یان نا، لێرەدا بیرم کردەوە و گوتم بەشداری لە یۆرۆدا دەکەم و دواتر بڕیار دەدەم بۆ وازهێنان، بەڵام بردنەوەی نازناوەکە پاڵنەرێکی گونجاوی پێبەخشیم بۆ ئەوەی هەوڵبدەم بگەمە مۆندیال".