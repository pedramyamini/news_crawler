ئاشکرایە هەفتەکانی رابردوو، بەهۆی نزیکیی خاوەنی چێڵسی لە ڤلادیمێر پووتینی سەرۆکی رووسیا، یانەی چێڵسی سزای قورسی بەسەردا سەپێنرا، کۆگاکانی داخران، فرۆشتنی بلیتی لێ قەدەخەکرا، سەرۆکەکەی سڕکرا، ناچار بەوە کرا یانەکە بفرۆشێتەوە.. کاکە کار گەیشتە ئەوەی ئەو یانەیە پارەی بەنزینی بۆ پاسی گواستنەوەی یاریزانەکانی پێنەبێت، لە نێو ئەم دۆخە خراپەدا، خەریکە هاوکێشەکە هەموو قڵپ دەبێتەوە، چۆن؟ بابۆتان بگێڕمەوە..  رۆژنامەیەکی ئەمریکی بۆمبێکی تەقاندووەتەوە، ئاشکرایکردووە، رۆمان ئەبرامۆڤیچ، خاوەنی یانەی چێڵسی دەبێتە کۆتری ئاشتی و هەموو شتێک سەراوژێر دەکات.  رۆژنامەکە دەڵێ، حکومەتی ئەمریکا هاوشێوەی ئەوروپییەکانی نەکردووە، بڕیاریداوە هیچ سزایەک بەسەر ئەبرامۆڤیچی خاوەنی چێڵسی نەسەپێنێت، ئەمەش لەسەر داوای ڤلادیمێر زیلینسکی، سەرۆکی ئۆکراینا بووە و سەرۆکی ئۆکراینا، تەلەفۆنی بۆ جۆ بایدنی سەرۆکی ئەمریکا کردووە و پێیگوتووە، تۆش وەک ئەوروپییەکان مەکە و ئەو ماڵوموڵکەی رۆمان ئەبرامۆڤیچ لە ئەمریکا هەیەتی، دەستی بەسەردا مەگرە، چونکە ئەو هیچ تاوانێکی لە شەڕەکەدا نییە.  بەپێی هەمان رۆژنامە، زیلینسکی، بە بایدنی گوتووە، با حکومەتەکەت سزای ئەبرامۆڤیچ نەدات، چونکە ئەو تاکە دەوڵەمەندی رووسیایە کە ئومێدم پێیەتی بتوانێت میانگیری بکات و پووتین رازی بکات شەڕ رابگرێت.  بەپێی ئەم لێکدانەوە و هەواڵەی رۆژنامەکە باسیکردووە، دوای پەیوەندییە تەلەفۆنییەکەی نێوان زیلینسکی و بایدن، کۆشکی سپی بە وەزارەتی خەزێنەی ئەمریکای گوتووە، نەکەن ئەبرامۆڤیچ سزا بدەن، ئەم کوڕە پێدەچێت هێشتا خێری بەناوچەوانەوە مابێت.  رۆژنامەکە دەڵێت، ئەگەر رۆمانی خاوەنی چێڵسی، بتوانێت رۆڵی هەبێت لە راوەستاندنی هێرشی رووسیا بۆ سەر ئۆکراینا، ئەوکات دەبێتە کۆتری ئاشتی و حکومەتی بەریتانیاش لە سزاکانی سەری و دەستگرتن بەسەر یانەی چێڵسیدا پاشگەز دەبێتەوە و ئیدی ئەبرامۆڤیچ دەبێتە پاڵەوانی ئاشتی.