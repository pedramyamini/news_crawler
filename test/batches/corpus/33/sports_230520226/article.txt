ئێمباپێ لە رێوڕەسمێکی فەرمیدا بە ئامادەبوونی ناسر خلێفی، سەرۆکی یانەی پاریس سانجێرمان، گرێبەستەکەی بۆ ماوەی سێ ساڵ و تاوەکو ٢٠٢٥ لەگەڵ یانەکە نوێکردەوە.  کیلیان ئێمباپێ لە رێوڕەسمی نوێکردنەوەی گرێبەستەکەیدا گوتی " بڕیاردان بۆ نوێکردنەوەی گرێبەستەکەم زۆر قورسبوو، من لە تەمەنی ١٤ ساڵییەوە لەگەڵ گوشارەکان راهاتووم و هەموو کارەکان بەباشی بەڕێوەچوون، تاوەکو بڕیاری کۆتاییم دا بۆ مانەوە لە یانەکەدا. "  ئەستێرە فەرەنسییەکە دەڵێت " من دەمویست بەباشترین کاتەکاندا تێببەڕم و بڕیاری خۆم بدەم، ئەمە بڕیاری من بوو. "  کیلیان دوای ئەوەی نەچووە ریال مەدرید لە کۆنگرە رۆژنامەڤانییەکەدا گوتی " رێزی زۆرم هەیە بۆ ریال مەدرید و فلۆرێنتینۆ پێرێز، ئەوان هەموو شتێکیان کرد بۆ ئەوەی دڵخۆشبکەن، بەم هۆیەوە خۆم پەیوەندیم پێوە کردن، ئێمە پەیوەندییەکی بەهێزمان هەیە، پێرێز وەک کەسێکی بەڕێز، ئەرکی من بوو پەیوەندیی پێوەبکەم. "  لە وەڵامی پرسیارێکدا کە لە داهاتوودا دەچێتە ریال مەدرید؟ ئێمباپێ گوتی " نازانم لە داهاتوودا چی روودەدات، نازانم دوای سێ ساڵی دیکە لە کوێ دەبم. "  ئێمباپێ دەڵێت " خەونی منداڵیم کۆتاییهاتوو؟ من فێربووم سەیری پاشەرۆژ بکەم، ساڵێک پێش ئێستا بیرم لەوە نەدەکردەوە لێرە بەردەوامبم، بەڵام ئەمە باشترین بژاردە بۆ بۆ من، لە راستیدا بیرکردنەوەم لای ئەم پڕۆژەیە دەبێت لە قۆناخی نوێدا و لە داهاتوودا نازانم لە کوێ دەبم. "  باشترین یاریزانی خولی فەرەنسا زیاتر گوتی " هەمووان دەزانن ساڵی رابردوو دەمویست بڕۆم، لەو بڕوایەدابووم کە بۆ ئەو کاتە ئەوە باشترین شتبوو. "  ئێمباپێ دوای گفتوگۆیەکی درێژ و بڵاوبوونەوەی دەنگۆی زۆر لەبارەی پەیوەندیکردنی بە ریال مەدرید، بڕیاری مانەوەیدا و راپۆرتە رۆژنامەڤانییەکان دەڵێن " یاریزانەکە ٩٠ ملیۆن یۆرۆ وەک مووچە و ٣٠٠ ملیۆن یۆرۆش وەک پاداشتی نوێکردنەوەی گرێبەستەکەی وەردەگرێت. "