جارێکی دیکە راهێنەرە سەرسپییە ئیتاڵییە بەئەزموونەکە، بەدەم کرتاندنی بنێشتەکانەوە لەسەر هێڵ دەبێت و رێنوێنی بە یاریزانەکانی دەدات. ئەمە پاڵنەرێکی مانەویی زۆر بەهێز دەبێت بۆ یاریزانەکانی ئەنچیلۆتی کە لە دوو هەفتەی رابردوودا ناچاربوون لەگەڵ کارلۆی کوڕدا کاربکەن.  کارلۆی گەورە لەوێبێت یان کارلۆی بچووک، یارییەکە بۆ ریال مەدرید ئەرکێکی قورس و ئامادەسازیی گەورە و زاڵبوون بەسەر یادەوەرییە ناخۆشەکانی پێویستە. وەرزی رابردوو لە چوارگۆشەی زێڕیندا، چێڵسی گورزێکی کوشندەی لە ریال مەدرید وەشاند و لەسەرەڕێی گەیشتن بەنازناوی پاڵەوانێتییەکەدا، یانەی شاهانەی کردە دەرەوە.  بەرلەوەی کارلۆ بگاتەوە لایان، یاریزانانی ریال مەدرید هەوڵیاندا لە دوا مەشقەکانی بەر لە یارییەکەدا، جۆرێک لە دڵخۆشی و بێباکی لە رووداوەکان پێشانبدەن. هەرچی چێڵسییە لە نێو کۆمەڵێک تەنگژەوە بۆ رووبەڕووبوونەوەی ریال مەدرید دێتە مەیدانەوە، چونکە جیا لە رەنگدانەوەی راستەوخۆی شەڕی رووسیا و ئۆکراینا لەسەر یانەکە، تۆماس توخێلی راهێنەریش لە دۆخێکی باشدا نییە و هەفتەی پێشوو جیابوونەوەی لە هاوژینەکەی راگەیاند.  ئەو راستییانەی چواردەوری چێڵسییان تەنیوە، وایکردووە تیبۆ کۆرتوا بەدڵنیاییەوە باسی ئەوە بکات، بلووز کێشەیان هەیە و ئەوان دەیانەوێت ئەو کێشانە بقۆزنەوە، بەڵام قۆستنەوە و نەقۆستنەوەی ئەو دۆخە لەلایەن یاریزانانی ریال مەدریدەوە، لە یاریگەدا دەردەکەوێت نەک شوێنێکی دیکە.  بەر لەم یارییە ریال مەدرید پێنج یاریی فەرمی بەرامبەر یانەی چێڵسی کردووە، بەڵام هیچ یەکێک لەو یارییانەی نەبردووەتەوە و ئەمشەو دەیەوێت قەرەبووی ئەو مێژووە خراپەی بکاتەوە کە بەرامبەر یانە لەندەنییەکە هەیەتی.  کارلۆ ئەنچێلۆتی و تۆماس توخێل لە بۆنەی جیاواز و خول و پاڵەوانێتی جیاوازدا بەرامبەر یەکدی یارییانکردووە و ٧ جار رووبەڕووی یەکبوونەتەوە، راهێنەری چێڵسی ٣ بردنەوەی هەبووە، راهێنەری ریال مەدرید ٢ بردنەوە و لە ٢ یارییشدا یەکسانبوون.