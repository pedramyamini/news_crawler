کاژێر ١٧: ٠٠ چوار یاری لە یەک کاتدا بەڕێوەدەچن، یانەی چێڵسی کە بەرەبەیانی ئەمڕۆ شەممە لەلایەن گرووپێکی گەورەی وەبەرهێنانەوە بەسەرکردایەتی تۆد بۆیلی کڕدرایەوە، لە یاریگەی خۆیدا میوانداریی یانەی ولڤەرهامپتۆن دەکات، میدیای بەریتانیا دەڵێت " ئەگەری هەیە لە یارییەکەی ئەمڕۆدا بۆیلی ئامادەببێت و بۆ یەکەمجار وەک خاوەنی یانەکە دەربکەوێت. "  لە یارییەکی دیکەدا کە هەمان کات بەڕێوەدەچێت، یانەی واتفۆرد بۆ درێژەدان بەو هیوا کەمەی بۆ مانەوە لە خولەکەدا هەیەتی، لە دەرەوەی یاریگەی خۆی بەرامبەر یانەی کریستال پاڵاس یارییدەکات.  کاژێر ١٩: ٣٠ یانەی مانچێستەر یونایتد دوای بردنەوەی لە یاریی رابردوودا بەرامبەر برێنتفۆرد لە دەرەوەی یاریگەی خۆی رووبەڕووی یانەی برایتۆن دەبێتەوە، یارییەکە بۆ مان یونایتد گرنگییەکی ئەوتووی نییە، بەهۆی ئەوەی یانەکە بەڕێژەیەکی زۆر لە گەیشتن بە چامپیۆنزلیگ بێهیوا بووە.  لووتکەی یارییەکانی ئەمڕۆی پرێمەرلیگ لە یاریگەی ئانفێڵدی تایبەت بە یانەی لیڤەرپوول دەبێت، کاتێک لیڤەرپوولی دووەمی ریزبەندی خولەکە کاژێر ٢١: ٤٥ بەرامبەر یانەی تۆتێنهامی پێنجەمی ریزبەند یارییدەکات.  لیڤەرپوول بۆ درێژەدان بە رکابەریکردنی مانچێستەر سیتی لەسەر بردنەوەی نازناوەکە و تۆتێنهامیش بۆ گەیشتن بە چامپیۆنزلیگ یارییەکە دەکات، بۆیە چاوەڕواندەکرێت یاریی نێوان هەردوو یانە یەکێک لە بەهێزترین یارییەکانی ئەم وەرزەی خولەکە بێت.  تۆتێنهام لە ٩ یاریی رابردوودا لە پرێمەرلیگدا تەنیا ١ یاریی لە لیڤەرپوول بردووەتەوە، ئەویش لە ساڵی ٢٠١٧ بووە، بەڵام ئەمشەو لە هەموو کاتێک زیاتر پێکهاتەی کۆنتی پێویستی بەبردنەوەی یارییەکە هەیە بۆ ئەوەی لە رکابەری گەیشتن بە چامپیۆنزلیگ دوورنەکەوێتەوە.