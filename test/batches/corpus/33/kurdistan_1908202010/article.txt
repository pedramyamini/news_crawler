سەفین دزەیی، سەرۆکی فەرمانگەی پەیوەندییەکانی دەرەوەی حکومەتی هەرێمی کوردستان لە کاتی بەشداریکردنی لە هەواڵەکانی نیوڕۆژی تۆڕی میدیایی رووداو راگەیاند، "پێداگری لە بەشداریی کورد لەو گفتوگۆیانە پێشکەوتنێکی باشە. هەرێمی کوردستان هەوڵدەدات پێگە و رۆڵ و مافە دەستوورییەکانی لە چوارچێوەی ئەو گفتوگۆیانە لەبەرچاو بگیرێت و سوودیش لەو هاوکارییە نێودەوڵەتییانە وەربگرێت کە بۆ عێراق دەنێردرێن ئەگەر رێککەوتن لەنێوان هەردوولا کرا".  سەرۆکی فەرمانگەی پەیوەندییەکانی دەرەوەی حکومەت لەبارەی گرنگیی سەردانەکەوە ئاماژەی بەوە دا، عێراق لە دۆخێکی هەستیار و چارەنووسسازدایە. بوونی قەیرانی زۆر و هەژموون و رۆڵی وڵاتان وای کردووە عێراق بگاتە قۆناخێک بڕیار بدات لەوەی هاوکاریی وڵاتانی بۆ گەڕاندنەوەی پێگە و سەنگی خۆی پێویستە و سەردانەکەی سەرۆکوەزیرانی عێراقیش لەو چوارچێوەیەدایە کە بڕیارێک لەبارەی داهاتووی عێراقەوە بدرێت.  یەکێک لەو پرسانەی لە کۆبوونەوەکانی نێوان شاندی عێراق و بەرپرسانی ئەمریکا باس دەکرێت، پرسی ئابوورییە. بەپێی راپۆرتێکی گۆڤاری فۆریین پۆلیسیی ئەمریکی، "ئەمریکا لە بەدەستهێنانی ملیاران دۆلار لە هاوکاریی ئابووری لەلایەن سندوقی نێودەوڵەتیی دراو و بانکی نێودەوڵەتییەوە بۆ عێراق هاوکار و پارێزەرێکی سەرەکییە. لەوەش گرنگتر بانکی فیدراڵیی نیویۆرک پارێزگاری لە یەدەگی دراوی عێراقی دەکات. ئامانجی ئەمریکا ئەوەیە ئابووریی عێراق لەسەر پێی خۆی بووەستێت و دانەڕووخێت".  گۆڤارەکە ئاماژەی بەوە داوە، حکومەتی عێراق لە رووی ئابوورییەوە پێویستی بە هاوکاری و هاوبەشیی ئەمریکایە بۆ رزگاربوون لە هەوڵ و چالاکییەکانی ئێران تاوەکو لە رێگەی عێراقەوە خۆی لە سزا و گەمارۆکان بدزێتەوە. بەتایبەت لە هاوردەی نەوتی ئێران و دەستگەیشتنی ئێران بە دۆلاری ئەمریکی لە رێگەی چالاکییەکانی لە عێراق کە وای کردووە ئابووریی عێراق لەبەردەم مەترسییەکی گەورەی سزای لاوەکیی ئەمریکادا بێت.  سەفین دزەیی دەڵێت، "تاوەکو ئێستا لە نێوخۆی عێراقدا دیدگەیەکی روون بۆ داهاتوو نەبووە. بڕیارەکانی ئێستای عێراق چارەنووسسازن. پرسەکانی گفتوگۆی هەردوولا تەنیا سیاسی و ئەمنی نین، بەڵکو رەهەندی ئابووریشیان هەیە وەک هاوکاریکردنی عێراق لەلایەن وڵاتان و ئەمریکاوە بەتایبەت ۆە قەرزکردن و بنیادنانەوەی ئابووریی عێراق، بەو مەرجەی هەندێک رێنمایی و پێوەر جێبەجێ بکات".  لەبارەی بەشداریی شاندی هەرێمی کوردستانەوە سەفین دزەیی دەڵێت، "رێککەوتن لەنێوان دوو دەوڵەتی خاوەن سەروەرییە. لەگەڵ ئەوەشدا شاندی هەرێمی کوردستان کۆبوونەوەی لەگەڵ بەرپرسانی وەزارەتی دەرەوە، بەرگری و وزە هەبووە".   سەرۆکی فەرمانگەی پەیوەندییەکانی دەرەوە ئاماژەی بەوە دا، هەرێمی کوردستان بەرنامەی چاکسازیی لە ریزەکانی پێشمەرگە لەگەڵ ئەمریکا و وڵاتان هەیە و ئەو بەرنامەیە بەردەوام دەبێت، بەڵام چوارچێوە گشتییەکە لەنێوان عێراق و هەرێمی کوردستاندایە.  عێراق و ئەمریکا هەردووکیان لەبەردەم هەڵبژاردندان. ئەمریکا دوو مانگ و نیوی دیکە هەڵبژاردنی سەرۆکایەتی دەکات و لە عێراقیش ٦ ـی حوزەیرانی ساڵی داهاتوو بۆ هەڵبژاردن دیاریکراوە، بەڵام هێشتا وادەکە جێگیر نەبووە.  لە ساڵی ٢٠٠٣ ـوە ئەمریکا سەدان ملیۆن دۆلاری لە بواری هاوکاریی سەربازی و ئابووریی عێراقدا خەرجکردووە. هەروەها لە پاڵپشتیی گرنگی پرۆسەی سیاسیدا هاوکارییەکان بۆ ئەوە بوون عێراق وەکو دەوڵەتێک هەستێتەوە و ببێتە هاوبەشێکی سەرەکیی سەقامگیری و ئاسایشی رۆژهەڵاتی ناوەڕاست.  ئامانجی سەرەکیی ئەو گفتوگۆیانەش ئەوەیە واشنتن بۆ داهاتوو دیدگەیەکی روون لە حکومەتی عێراق ببینێت و خۆیشی بەرنامە و پلانی بەرامبەر عێراق هەبێت.