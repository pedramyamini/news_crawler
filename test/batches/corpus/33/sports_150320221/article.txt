یانەی مانچێستەر سیتی لە گەڕی ٢٩ ـی پرێمەرلیگدا، لەسەر یاریگەی سێلهێرست پارک بووە میوانی کریستاڵ پالاس و بەبێ گۆڵ لەگەڵیدا یەکسانبوون.  پێپ گواردیۆلا، لە کۆنگرەی رۆژنامەڤانی دوای یارییەکەدا، سووربوو لەسەر ئەوەی کە یاریزانەکانی ئاستێکی بەرزیان پێشکێشکردوە و گوتی "بە درێژای ٩٠ خولەک یارییەکی زۆر باشمان کرد، هەندێک هەڵەمان ئەنجامدا، بەڵام شێوازی یاریکردنمان نایاب بوو".  راهێنەری مانچێستەر سیتی، لە بەردەوامی قسەکانیدا، گوتی "هێشتا زۆر یاریمان لەپێشە، دەبێت بیانبەینەوە، بەڵام بەهەمان ئەو شێوازەی یاری پێدەکەین، من پێموایە تیپەکەم یارییەکی نایابی ئەنجامداوە".  ئەو دووپاتیشیکردەوە "لە تۆپی پێدا شانس نییە، دەبێت گۆڵ بکەین و ئێمە نەمانتوانی بیکەین، ئێمە بۆ گۆڵکردن یاریمان کرد، بەڵام هەندێجار رووبەڕووی زەحمەتی دەبووینەوە".  پێپ لە کۆتاییدا گوتیشی "یاریزانەکانم ئاستێکی زۆر بەرزیان پێشکێشکرد، بۆیە من هیچ گۆڕانکارییەکم نەکرد، ئێمە گۆڵمان نەکرد و ئەوە تاکە هەڵەی ئێمە بوو".  مانچێستەر سیتی دوو خاڵی زۆر گرنگی لەدەستدا و رکابەرییەکەی لەگەڵ لیڤەرپوول لەسەر پێشەنگی زۆر بەهێزتر بوو، کە مانچێستەر سیتی ئێستا بە ٧٠ خاڵ پێشەنگە و لیڤەرپوولیش ٦٦ خاڵی هەیە لە پلەی دووەم، بەڵام یارییەکی کەمترە.