بەپێی راگەیێندراوێكی بەشی پۆلیسی نەهێشتنی تاوانی هەولێر - نووسینگەی  خەبات، دایك و كچێك بە ناوەکانی  (ق. ف. چ) و (ئ. ش. ح) لەكاتی دزی و فێڵكردن لە شوفێران  دەستگیر كراوون.  بەپێی راگەیێندراوەكە، "ئەو دایك‌و كچە لەسەر رێگای  هەولێر - خەبات، دەستیان لە ئۆتۆمبێلی بارهەڵگر راگرتووە و دوای  وەستانی بارهەڵگرەكان، دایكەكە شوفێرەكانی سەرقاڵكردووە و  كچەكەشی پارە و شتومەكی لەنێو چەكمەجەی ئۆتۆمبێلەكان دزیوە".   لە راگەیێندراوەكەی پۆلیسی هەولێر ئاماژە بەوەشدراوە، ئەو دایك و كچە  پێشتریش هەمان پێشینەیان لای پۆلیس تۆمار كراوە و زیاتر  لە ١٠ هەزار دۆلاریان لە شوفێران دزیوە.   ئێستا ئەو دایك و كچە بەپێی ماددە ٤٤٦ لە یاسای سزادانی عێراقی  دۆسیەیان بۆ کراوەتەوە و دادگایی دەکرێن.