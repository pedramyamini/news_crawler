خالید شوانی، وەزیری هەرێم بۆ کاروباری بەغدا ئاماژەی بەوە داوە، رێککەوتنەکە تاوەکو پەسەندکردنی یاسای بودجەی ٢٠٢١ ـی عێراق بەردەوام دەبێت.  وەزیری هەرێم بۆ کاروباری بەغدا باسی لەوە کردووە، قۆناخێکی نوێ لەسەر بودجەی ٢٠٢١ ـیش دەستپێدەکەنەوە.  خالید شوانی ئەوەی خستووەتەڕوو، کۆمەڵێک بابەتی دیکەی ئابووری و رێکاری مامەڵەکردن لەگەڵ داهاتی خاڵە سنوورییەکان لە خۆ دەگرێت کە بەپێی یاسای ژمارە ٦ ـی ئیدارەی دارایی فیدراڵیی ساڵی ٢٠١٩ دەبێت.  سەرچاوەیەک لە حکومەتی هەرێمی کوردستان بە تۆڕی میدیایی رووداوی راگەیاند، ئەنجوومەنی وەزیرانی عێراق بڕیاریداوە سبەی دووشەممە ٣٢٠ ملیار دینار وەکو بەشە بودجە بۆ هەرێمی کوردستان بنێرێت، لە بەغدا بڕیار لەسەر ناردنی پارەکە دراوە و رەوانە دەکرێت.  بەپێی بەدواداچوونەكانی رووداو، وەزارەتی دارایی ئێستا نزیكەی ٤٠٠ ملیار دیناری بۆ مووچە لەبەر دەستە، لەكاتی گەیشتنی ٣٢٠ ملیار دیناری پارەی بەغداش سەرجەمی دەگاتە ٧٢٠ ملیار دینار، بەڵام هێشتا ناتوانرێت مووچەی مانگێك بەبێ لێبڕین دابەشبكرێت، چونكە حكومەتی هەرێمی كوردستان بۆ دابەشكردنی مووچە، مانگانە پێویستی بە نزیكەی ٨٩٠ ملیار دینارە.  چوارشەممەی هەفتەی رابردوو ئەنجوومەنی وەزیرانی هەرێمی کوردستان کۆبووەوە بۆ ئەوەی بڕیار لەسەر میکانیزم و چۆنیەتی دابەشکردنی مووچەی مانگی ئاداری ٢٠٢٠ی فەرمانبەران بدرێت.   هاوکات سەرچاوەیەكی ئاگادار لە ئەنجوومەنی وەزیران بە تۆڕی میدیایی رووداوی راگەیاند، لەپێناو زوو دەستكردن بە دابەشكردنی مووچەی مانگی سێ، كۆبوونەوەی ئەنجوومەنی وەزیران پێش دەخرێت. سەرچاوەكە گوتی "كۆبوونەوەی ئەنجوومەنی وەزیران لە جیاتی رۆژی چوارشەممە دەخرێتە دووشەممەی ئەم هەفتەیە، ئەمەش بۆ ئەوەی ئەوە یەكلایی بكرێتەوە دابەشكردنی مووچە بە چ شێوازێك بێت ئایا وەك مووچەی مانگی دوو لێبڕین بەرێژەی ٢١ % بۆ زۆربەی فەرمانبەران و بۆ مووچەی پلە باڵاكانیش بەرێژەی ٥٠ % دەبێت یاخود گۆڕانكاری بەسەردا دێت".  لە شەش مانگی رابردوودا شاندی حکومەتی هەرێمی کوردستان شەش جار سەردانی بەغدای کردووە، هەرچەندە ئەنجامەکان بە ئەرێنی وەسفکراون، بەڵام نەگەیشتوونەتە رێککەوتنی کۆتایی.  پێشتر مەسرور بارزانی، سەرۆکوەزیرانی هەرێمی کوردستانیش رایگەیاندبوو، ئەگەر بزانێت بەغدا نیازی رێککەوتنی هەیە، خۆی بۆ گفتوگۆکردن دەچێتە بەغدا.