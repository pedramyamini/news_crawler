بەبۆنەی دامەزراندنی حه‌فتاوچوار ساڵه‌ی دامه‌زراندنی پارتی دیموكراتی كوردستان، مەکتەبی سیاسی یەکێتیی نیشتمانی کوردستان، لە بروسکەیەکدا پیرۆزبایی له ئه‌ندامان و لایه‌نگرانی پارتی ده‌كات.  لە بروسکەکەی مەکتەبی سیاسی یەکێتیدا هاتووە: "یه‌كێتیی بایه‌خی ئه‌و په‌یوه‌ندییه دێرینه ته‌ئكید ده‌كاته‌وه كه له قۆناغه‌كانی رابردوودا ده‌ستكه‌وتی زۆری بۆ گه‌له‌كه‌مان ھه‌بووه".  مەکتەبی سیاسی یەکێتی لەو بۆنەدا داواکاریی لە پارتی هەیە و لە بروسکەکەدا دەڵێت: "پێشمانوایه له‌م ھه‌لومه‌رجه‌ی وڵاته‌كه‌ماندا باشترین بژارده بۆ ده‌ربازبوون له قه‌یرانی سیاسی و ئابووری، جێبه‌جێكردنی رێككه‌وتنی سیاسیی رۆژی (٤/٣/٢٠١٩)و گرتنه‌به‌ری ھاوسه‌نگی و شاندانه‌به‌ر ئه‌رك و به‌رپرسیارێتی نیشتمانيی و نه‌ته‌وه‌یی كه خۆی له رێككه‌وتن له‌گه‌ڵ حكومه‌تی ئیتحادیدا ده‌بینێته‌وه بۆ دابینكردنی شایسته داراییه‌كانی خه‌ڵكی كوردستان و مووچه و گوزه‌رانیان".  پەیوەندییەکانی پارتی و یەکێتی، هەوراز و نشێوی زۆریان بەخۆوە بینیوە، هەر لە پێکهێنانی بەرەی کوردستانی و شەڕی ناوخۆ و رێککەوتننامەی ستراتیژی و چەندین وێستگەی دیکە.  رۆژی ٢٧ی تەممووزی ئەمساڵ، ١٣ ساڵ بەسەر واژۆکردنی رێککەوتننامەی ستراتیژیی نێوان یەکێتی و پارتی تێپەڕی، بەڵام ئەو دوو حیزبە هێشتا لە زۆر پرسدا ناکۆکن.  یەکێتی و پارتی ئەو رێککەوتننامەیان وەک بنەمایەک بۆ دابەشکردنی دەسەڵات و ئاشتەوایی نیشتمانی ناساند و بڕیاریاندا نێوەڕۆکی رێککەوتننامەکە لە ناوەندی بڕیار و لووتکەی ھەرەمی دەسەڵاتی ھەردوولاوە شۆڕبێتەوە نێو رێکخستن و دامەزراوە حیزبییەکانیان، بەڵام شارەزایان پێیانوایە لەڕووی کردارییەوە نێوەڕۆکی رێککەوتننامەکە نەیتوانی شۆڕببێتەوە نێو بنكەی جەماوەریی هەردوولا، ئەمەش وەک هۆکارێکی پووکانەوەی رێککەوتننامەکە باسدەکەن.  لەدوای رێککەوتننامەی ستراتیژیی ساڵی ٢٠٠٧، پارتی و یەکێتی رێککەوتنەکانیان تەنیا بۆ پێکهێنانی سەرۆکایەتییەکانی هەرێمی کوردستان و کابینەی حکومەت بووە، دوایین رێککەوتنیشیان بۆ پێکهێنانی کابینەی نۆیەمی حکومەتی هەرێمی کوردستان بووە. کە یەکێتی لە یادی دامەزراندنی پارتیدا داوای جێبەجێکردنی دەکات.  دەقی پەیامی مەكتەبی سیاسی یەكێتی بۆ پارتی:  به‌رێزان مه‌كته‌بی سیاسیی پارتی دیموكراتی كوردستان  به بۆنه‌ی بیره‌وه‌ری حه‌فتاوچوار ساڵه‌ی دامه‌زراندنی پارتی دیموكراتی كوردستان، به‌ناوی مه‌كته‌بی سیاسیی یه‌كێتیی نیشتمانیی كوردستانه‌وه پیرۆزباییه‌كی گه‌رمتان لێ ده‌كه‌ین و له‌رێی ئێوه‌شه‌وه پیرۆزبایی له ئه‌ندامان و لایه‌نگرانی پارتی ده‌كه‌ین.  یه‌كێتیی بایه‌خی ئه‌و په‌یوه‌ندییه دێرینه ته‌ئكید ده‌كاته‌وه كه له قۆناغه‌كانی رابردوودا ده‌ستكه‌وتی زۆری بۆ گه‌له‌كه‌مان ھه‌بووه.  پێشمانوایه له‌م ھه‌لومه‌رجه‌ی وڵاته‌كه‌ماندا باشترین بژارده بۆ ده‌ربازبوون له قه‌یرانی سیاسی و ئابووری، جێبه‌جێكردنی رێككه‌وتنی سیاسیی رۆژی (٤/٣/٢٠١٩)و گرتنه‌به‌ری ھاوسه‌نگی و شاندانه‌به‌ر ئه‌رك و به‌رپرسیارێتی نیشتمانيی و نه‌ته‌وه‌یی كه خۆی له رێككه‌وتن له‌گه‌ڵ حكومه‌تی ئیتحادیدا ده‌بینێته‌وه بۆ دابینكردنی شایسته داراییه‌كانی خه‌ڵكی كوردستان و مووچه و گوزه‌رانیان.