لە یاریی گەڕانەوەی قۆناخی پێشکۆتایی چامپیۆنزلیگدا، ریال مەدرید لە یاریگەی سانتیاگۆ بێرنابیۆ بەرامبەر مانچێستەر سیتی یارییکرد، لەنیوەی یەکەمی یارییەکەدا، مانچێستەر سیتی کۆنتڕۆڵی یاریگەی کرد و هێڕشی زۆری بردە سەر گۆڵی یانەی شاهانە، ریال مەدرید هیچ لێدانێکی بۆ گۆڵ نەبوو، بەڵام رووداوە گەورە و سەرنجڕاکێشەکانی یارییەکە کەوتنە نیوەی دووەم و کاتی زیادکراوی یارییەکە.  لە خولەکی ٧٣ ریاز مەحرز گۆڵێکی بەلێدانێکی بەهێز لە دژی ریال مەدرید تۆمارکرد و مانچێستەر سیتی پێشخست، ئەم گۆڵە بووە هۆکاری ئەوەی هەر زوو کارلۆ ئەنچێلۆتی ژمارەیەک گۆڕانکاری بکات و لە هێڵی پێشەوەدا یاریزان زیادبکات، بەمەش توانیی گوشاری زۆر بخاتە سەر گۆڵی تیپی رکابەر، لە ماوەی تەنیا دوو خولەکەدا، رۆدریگۆ گۆس، یاریزانی لاوی بەرازیلی دوو گۆڵی بۆ یانەی شاهانە تۆمارکرد و یانەکەی گەڕاندەوە نێو کەش و هەوای یارییەکە و رکابەرییەکەشی گەیاندە کاتی زیادکراو.  لەسەرەتای نیوەی یەکەمی کاتی زیادکراو، لێدانێکی سزای بۆ یانەی ریال مەدرید هەژمارکرد، کەریم بنزیما سەرکەوتووانە لێدانەکەی جێبەجێکرد و ریال مەدرید بووە خاوەنی گۆڵی سێیەم.  دوای ئەم گۆڵە، پێپ گواردیۆلا و مانچێستەر سیتی هەموو شتێکیان کرد بۆ ئەوەی هیچ نەبێت گۆڵێک تۆماربکەن و بگەنە یاریی کۆتایی، بەڵام هەوڵەکانیان بێ ئەنجام بوو، ریال مەدرید ٣ - ١ یارییەکەی بردەوە و سەرەڕای دۆڕانی لە یاریی چووندا بە ٤ - ٣ خۆی گەیاندە یاریی کۆتایی چامپیۆنزلیگ.  ریال مەدرید سێیەم قۆناخە لەسەریەک بە ریمۆنتادا دەبڕێت، دوای ئەوەی لە یانەکانی پاریس سانجێرمان، چێڵسی و مانچێستەر سیتی بردەوە.  جاری حەڤدەیەمە لە مێژوویدا، ریال مەدرید دەگاتە یاریی کۆتایی خولی یانە پاڵەوانەکانی ئەوروپا و هەنگاوێکی ماوە بۆ ئەوەی نازناوی ژمارە ١٤ ـی پاڵەوانێتییەکە بباتەوە.  کەریم بنزیما لەم وەرزەی چامپیۆنزلیگدا ١٥ گۆڵی تۆمارکردووە، گۆڵکاری پاڵەوانێتییەکەیە.  بنزیما دووەم یاریزانە دوای کریستیانۆ رۆناڵدۆ لە یەک وەرزی چامپیۆنزلیگدا لە قۆناخەکانی کرانە دەرەوەدا ١٠ گۆڵی تۆمارکردبێت.  کارلۆ ئەنچێلۆتی یەکەم راهێنەرە لە مێژوودا ٥ جار گەیشتبێتە یاریی کۆتایی چامپیۆنزلیگ، هیچ راهێنەرێکی دیکە ئەمەی نەکردووە.  لە یاریی کۆتایی چامپیۆنزلیگدا یانەی ریال مەدرید رۆژی ٢٨ ـی ئەم مانگە لە پاریس رووبەڕووی یانەی لیڤەرپوولی ئینگلیزی دەبێتەوە، کە ئەمە دووبارەکردنەوەی یاریی کۆتایی وەرزی ٢٠١٨ - ٢٠١٧ ـەیە کە ئەو کاتە ریال مەدرید ٣ - ١ لە یانە ئینگلیزییەکەی بردەوە و نازناوی چامپیۆنزلیگی بەدەستهێنا.