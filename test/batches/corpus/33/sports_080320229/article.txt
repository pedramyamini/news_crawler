ئەمشەو کاژێر ٢٣: ٠٠ بە کاتی باشووری کوردستان، یانەی ئینتەرمیلانی ئیتاڵی لە یاریی گەڕانەوەی قۆناخی ١٦ ـی چامپیۆنزلیگدا دەێتە میوانی یانەی لیڤەرپوولی ئینگلیزی، کە لە یاریی چووندا ٠ - ٢ پێیدۆڕاوە.  یۆرگن کلۆپ، راهێنەری یانەی لیڤەرپوول، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و گوتی "ئینتەرمیلان وەک گەشتیار ناهێتە ئانفێڵد، زۆرجار لە مێژووی تۆپی پێدا ریمۆنتادا روویداوە، ئەگەر گێمی یەکەم بە دوو گۆڵی بێبەرامبەر لەپێش بیت و تیپەکەت وا هەستبکات کە نیوەی رێگەی بڕیوە، بەڕاستی تۆ و تیپەکەت هەڵە بیردەکەنەوە".  راهێنەرە ئەڵمانییەکەی یانە ئینگلیزییەکە، هەروەها گوتی "ئەنجامی یاریی یەکەممان زۆر باشترە لەوەی بەر لە یارییەکە بیرمان لێدەکردەوە، یارییەکە بەشێوەیەک بەڕێوەچوو کە زۆربەی کاتەکان هەستت نەدەکرد بە دوو گۆڵ دەبەینەوە، بەڕاستی یارییەکی زۆر زۆر زەحمەت بوو".  ئەو پەسنی یانە ئیتاڵییەکەی دا و گوتی "ئینتەرمیلان دووەمی خولی ئیتاڵیایە و لە سەرکەوتنەکەی بەرامبەر سالێرنیتانادا بە ٥ گۆڵی بێبەرامبەر ئاستێکی بەرزی پیشکێشکرد، ئینتەر تیپێکی باش و بەئەزموونە".  یۆرگن کڵۆپ، لە کۆتایی قسەکانیدا، روونیکردەوە "دەزانم ئەوان دەیانەوێت درێژە بە رکابەرییەکە بدەن، بەڵام ئێمەش تیپێک نین بەرگری لە ئەنجامەکانمان بکەین و هەوڵ بدەین بەهەر شێوەیەک بێت یارییەکە کۆتایی پێبنێین، دەمانەوێت جارێکی دیکە بە هێرشبردن یاری بکەینەوە".