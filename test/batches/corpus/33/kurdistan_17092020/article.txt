جێگری سەرۆکی فراکسیۆنی پارتی دیموکراتی کوردستان لە پەرلەمانی عێراق، هاوسەنگی لە پۆستەکاندا بە گرنگ ناودەبات و دەڵێت: تاوەکو ئێستا کورد تەنیا چاوی لە پۆستە وەزارییەکان بووە، نەک پۆستەکانی خوارتر.  بەشار کیکی داوادەکات کورد لە بەغدا یەکدەنگ و یەکهەڵوێست بن و پارتی و یەکێتی لە دابەشکردنی پۆستەکاندا گرنگی بە لایەنە کوردستانییەکانی دیکەش بدەن و بەش و پشکی ئەوانیش بدرێت.  جێگری سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند؛ پرەنسیپی هاوسەنگی لە عێراقدا نەماوە بەتایبەت لە دامودەزگە سەربازییەکان. دەڵێت "دووەم جارە مستەفا کازمی پۆست دیاری دەکات، بێ ئەوەی کوردی تێدا بێت".  کورد پشکی خۆی وەکو پێکهاتەیەکی سەرەکی پێنەدراوە کە ١٨ % یە.  گرنگترین ئەو پۆستانەی بەر کورد دەکەون و  دەسەڵاتی فیدراڵییان هەیە، نوێنەری کوردە لە کۆمپانیای سۆمۆ، جێگری دەستەی دەستپاکی، بریكارى وەزارەتەكانى بازرگانى و تەندروستى و سوپاسالاری عێراق.  فراکسیۆنە عێراقییەکان نزیکەی ٩٠ % ی پۆستەکانیان لایە، پێیان وایە کورد مافی خۆی لەبەغدا بەزیادەوە پێدراوە.  موسەننا ئەمین، سەرۆکی فراکسیۆنی یەکگرتووی ئیسلامی کوردستان لە پەرلەمانی عێراق بە تۆڕی میدیایی رووداوی راگەیاند، تاوەکو ئێستا لەنێوان نوێنەری لایەنە کوردستانییەکاندا دوو کۆبوونەوە کراوە، کۆبوونەوەکان بۆ مەبەستی دروستکردنی هاوسەنگی بوون لە پۆستە باڵاکانی عێراقدا، بۆ ئەو پۆستانەی لەدەست کورد چوون یان پێیاننەدراوە.  بڕیارە تاوەکو دەگەنە ئەنجامێکی یەکلاییکەرەوە کۆبوونەوەکان بەردەوامبن. موسەننا ئەمین دەڵێت "لە حکومەتی عێراقدا هاوسەنگی لەنێوان پێکهاتەکاندا نییە، زیاتر شیعە پۆستەکانیان بردووە و ستەم لە کورد و سوننە کراوە".  بە گوتەی سەرۆکی فراکسیۆنی یەکگرتوو، ئێستا وا بەنیازن پۆستەکانی کورد دیاری بکەن و دواتر لەنێوان حیزبە کوردییەکاندا دابەشیان بکەن بەبێ ئەوەی هیچ لایەنێک ستەمی لێ بکرێت.  مستەفا کازمی، سەرۆکوەزیرانی عێراق، رۆژی ٦ - ٦ - ٢٠٢٠ پەرلەمان متمانەی دایە کابینەکەی و وەزارەتەکان پڕکرانەوە، رایگەیاندووە هەموو پۆستە بەتاڵەکانی دیکەش پڕدەکرێنەوە و کۆتایی بە بەڕێوەبردنی بەوەکالەت دەهێنێت.