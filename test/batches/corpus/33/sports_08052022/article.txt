لە رکابەرییەکانی گەڕی ٣٥ ـی لالیگادا، یانەی بارسێلۆنا لەسەر یاریگەی پینتۆ ڤیامارین بووە میوانی ریال بێتیس، بەر لە دەستپێکردنی یارییەکە، یاریزانانی یانە کەتەلۆنییەکە رێڕەوی رێزلێنانیان بۆ یانەی ریال بێتیس دروستکرد، دوای ئەوەی نازناوی جامی شای ئیسپانیای بەدەستهێنا، دوای ئەوە یارییەکە دەستیپێکرد.  لە خولەکی ١٩ ئاراوخۆ نزیکبوو گۆڵێک تۆماربکات، بەڵام تووپەکەی بەر ستوون کەوت، گویدۆ رۆدریگێز تۆپێکی لە ستوون دا و ترسی خستە دڵی هاندەرانی بارسێلۆنا، بەڵام نیوەی یەکەم بەیەکسانبوون بەبێ گۆڵ کۆتاییهات.  لە خولەکی ٧٤ ئانسۆ فاتی هاتە نێو یاریگە، دوای تەنیا یەک خولەک گۆڵی پێشکەوتنی بۆ بارسێلۆنا تۆمارکرد، بەڵام سێ خولەک تێپەڕی و مارک بارترا ئەنجامەکەی بەلێدانی سەر بۆ ریال بێتیس یەکسانکردەوە.  لە خولەکی ٩٤ خۆردی ئەلبا بەلێدانێکی بەهێز گۆڵێکی جوانی بۆ بارسێلۆنا تۆمارکرد، یانە کەتەلۆنییەکە بە دوو گۆڵ بەرامبەر گۆڵێک یارییەکەی بردەوە و راستەوخۆ بۆ وەرزی ١٩ ـەیەم لەسەریەک گەیشتە خولی یانە پاڵەوانەکانی ئەوروپا.  بەپێی هەواڵێکی رۆژنامەی موندۆ دیپۆرتیڤۆ بارسێلۆنا بەسەرکەوتنی بۆ چامپیۆنزلیگ، ٤٩.٧٥ ملیۆن یۆرۆی دەستدەکەوێت.  چاڤی هێرناندێز، راهێنەری یانەی بارسێلۆنا لە کۆنگرەی رۆژنامەڤانی دوای یارییەکە گوتی " ئەمە ئامانجی یەکەمی ئێمەبوو کاتێک بوومە راهێنەری بارسێلۆنا و لە نۆڤێمبەردا کە هاتم بۆ ئێرە ئامانجی ئێمە گەیشتن بوو بە چامپیۆنزلیگ و لە بەدەستهێنانی یەکەم ئامانجدا سەرکەوتوو بووین، وەرزی داهاتوو هەوڵدەدەین رکابەری لەسەر بردنەوەی نازناوەکان بکەین.  چاڤی زیاتر گوتی " وەرزەکە هێشتا کۆتایی نەهاتووە، زۆر گرنگە بزانین کێشە و کەموکورتییەکانمان چین، بۆ ئەوەی چارەسەریان بکەین، ئامانجەکەمان پێکا، ئێستا دەبێت پارێزگاری لە پلەی دووەمی ریزبەندی بکەین. "  راهێنەری بارسێلۆنا زیاتر دەڵێت " ئێمە بە بارودۆخێکی زەحمەتدا تێپەڕین، دەزانم وەرزێکی دیکە ئەمە قبوڵ ناکرێت، بەبێ ئەوەی نازناو ببەینەوە، کاردەکەین بۆ ئەوەی یانەکە لە رووی وەرزشی و ئابوورییەوە باشتربکەین، بۆ ئەوەی رکابەری لەسەر بردنەوەی نازناوەکان بکەین. "