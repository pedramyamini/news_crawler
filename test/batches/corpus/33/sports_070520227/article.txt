رۆژی یەکشەممە لە یاریی دێربیی مەدریددا، هەردوو یانەی ئاتلێتیکۆ مەدرید و ریال مەدرید رووبەڕووی یەکدەبنەوە، هەفتەی رابردوو ریال مەدرید بەرامبەر ئیسپانیۆل نازناوی لالیگا یەکلاکردەوە، پرسی دروستکردنی رێڕەوی رێزلێنان بۆ یانەی شاهانە میدیای ئیسپانیای بەخۆیەوە سەرقاڵکردووە.  دیێگۆ سیمیۆنی و یاریزانانی ئاتلێتیکۆ مەدرید ئامادەنین رێڕەوەکە بۆ یاریزانانی ریال مەدرید دروستبکەن.  لە کۆنگرەی رۆژنامەڤانی بەر لە یارییەکە، سیمیۆنی گوتی " رکابەرییەکە زۆر بەهێزە، هێشتا ئەو هێزە دەبینین کە هەیانە، هەمیشە رووبەڕووبوونەوەی یانەی وەک ریال مەدرید دەبیتەوە سەرسوڕهێنەرە، لەکاتێکدا بووەتە پاڵەوان. "  لە وەڵامی پرسیاری رۆژنامەڤاناندا لەبارەی دروستکردنی رێڕەوی رێزلێنان بۆ یانەی ریال مەدرید سیمیۆنی گوتی " زۆر رێزیان دەگرین، ئێستا ئەوان پاڵەوانن، بەڵام رێز لە هاندەران و گەلی خۆمان دەگرین کە زیاتر ئەوان لەگەڵ ئێمەدان. "  دیێگۆ لەبەشێکی دیکەی قسەکانیدا دەڵێت " دروستکردنی رێڕەوی رێزلێنان کلتووری ئیسپانییەکانە، من ئەرجەنتینیم و ئەمە لە کلتووری ئێمەدا نییە. "  بەر لە یارییەکەی رۆژی یەکشەممە ئاتلێتیکۆ مەدرید لە پلەی چوارەمی ریزبەندی خولەکەیە بە ٦١ خاڵ و سێ خاڵ لە سێڤییا سێیەم و پێنج خاڵیش لە بارسێلۆنای دووەمەوە دوورە، ریال مەدرید ٨١ خاڵی هەیە و نازناوی خولەکەی یەکلاکردووەتەوە.