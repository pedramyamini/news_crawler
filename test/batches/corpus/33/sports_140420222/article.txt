پزیشکانی ئەو نەخۆشخانەیەی لە کۆلۆمبیا سەرپەرشتیی چارەسەری رینکۆنیان دەکرد، رایانگەیاند یاریزانی پێشووی هەڵبژاردەی کۆلۆمبیا کۆچی دوایی کرد، بەهۆی سەختی برینەکانی، کە بەر لە چەند رۆژێک لە شاری کالی لە باشووری رۆژئاوای کۆلۆمبیا تووشی رووداوێکی سەختی هاتووچۆ بووبوو، کاتێک پاسێکی گەورە خۆی کێشا بە ئۆتۆمبێلەکەی و بە سەختی برینداربوو.  دوای رووداوەکە، پۆلیسی شاری کالی رایگەیاند، برینی رینکۆن لە سەریدایە و کاتێک گەیێنراوەتە نەخۆشخانە لە دۆخێکی مەترسیدار بووە و راستەوخۆ نەشتەرگەری بۆ کراوە.  بەگوێرەی لێدوانی پۆلیس، لەو رووداوەدا بێجگە لە رینکۆن، ٤ کەسی دیکەش بریندار بووبوون.  فریدی رینکۆن، لە ماوەی نێوان ١٩٩٥ تاوەکو ١٩٩٧ یاری بۆ یانەی ریال مەدریدی ئیسپانی کردووە و لەگەڵ هەڵبژاردەی کۆلۆمبیاشدا بەشداری لە هەرسێ مۆندیالی ١٩٩٠ و ١٩٩٤ و ١٩٩٨ ـدا کردووە و ساڵی ٢٠٠١ بە یەکجاری وازی لە یاریکردن هێناوە،  پێشتر یاریی بۆ یانەکانی ناپۆلی ئیتاڵی و پالمیراس و کۆرێنسیانزی بەرازیلیش کردووە، کە لەگەڵ ئەمەی دواییدا نازناوی مۆندیالی یانەکانی بردووەتەوە.