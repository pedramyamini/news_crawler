د. ئاسۆ حەوێزی، گوتەبێژی وەزارەتی تەندروستیی هەرێمی کوردستان دەڵێت، کۆرۆنا مەترسیدارە و لە دهۆک و سلێمانی تووشبوون و مردن بە کۆرۆنا لە هەڵکشاندایە، لە هەولێر و هەموو شارەکانی دیکەش پێشبینی زیاتر دەکرێت، کۆرۆنا جیاوازی ناکات لە هیچ سنوور و شوێنێک.  گوتەبێژی وەزارەتی تەندروستیی هەرێمی کوردستان داوا و تکا لە هاونیشتمانییان دەکات و دەڵێت "خۆتان باش بپارێزن و ئەم نەخۆشییە بەهەند وەربگرن. "  ئەمڕۆ یەکشەممە ٠٤ - ١٠ - ٢٠٢٠، وەزارەتی تەندروستیی هەرێمی کوردستان ئاماری ٢٤ کاژێری رابردووی بڵاوکردەوە و رایگەیاند، ٦٢٠ کەسی دیکە تووشی کۆرۆنا بوون و ١٩ کەسی دیکەش گیانیان لەدەستداوە. بەمەش ژمارەی تووشبووانی کۆرۆنا ٥٠ هەزار کەسی تێپەڕاند.   بەپێی دوایین ئامارەکانی وەزارەتی تەندروستیی هەرێمی کوردستان تاوەکو ئێستا ٥٠ هەزار و ٢٤٨ کەس تووشی کۆرۆنا بوون. هەروەها ٣١ هەزار و ٩٩٦ کەس چاکبوونەتەوە و هەزار و ٨٢٦ کەسیش گیانیان لەدەستداوە. هەروەها ١٦ هەزار و ٤٢٦ کەس لەژێر چارەسەری پزیشکدان.   هەروەها لە ماوەی ٤ رۆژی رابردوودا ٢٨ کەس لە سلێمانی بە کۆرۆنا گیانیان لەدەستداوە و ١٢٦ کەسیش تووشی ڤایرۆسەکە بوون.  وەزارەتی تەندروستیی هەرێمی کوردستان بەردەوام جەخت لەوەدەکاتەوە کە پێویستە هاونیشتمانییان بەردەوام پابەندنی رێنماییە تەندروستییەکان بن و لەکاتی چوونەدەرەوەیان ماسک و دەستکێش بەکاربهێنن.