بارسێلۆنا لە گەڕی ٣٨ و کۆتایی وەرزی ئەمساڵی لالیگادا ٢ - ٠ بە یانەی ڤیاریال دۆڕا، سەرەڕای ئەوەش لە دوای ریال مەدریدی پاڵەوانی خولەکە، پلەی دووەمی بەدەستهێنا.  چاڤی هێرناندێز، راهێنەری یانەی بارسێلۆنا، لە کۆنگرەی رۆژنامەڤانی دوای یارییەکەدا، دانی بەوەدا نا کە وەرزێکی باشیان پێشکێش نەکردووە، دووپاتیشیکردەوە کە دەبێت بۆ وەرزی داهاتوو بە باشی کاربکەن.  چاڤی سەبارەت بە یارییەکەیان بەرمبەر ڤیاریال، گوتی "لە نیوەی یەکەمدا شایەنی ئەوە بووین گۆڵ بکەین، لە هەڵەیەکی دیاریکراودا گۆڵێکمان لێکرا، ئینجا لە هەڵەیەکی دیکەدا گۆڵێکی دیکەشمان لێبوو، دەبووایە هەڵەکانمان کەم بکەینەوە، بەڵام لە بەرامبەر رکابەرەکەماندا دەستبەرداری زۆر شت بووین".  ئەو باسی وەرزی تیپەکەیشی کرد و گوتی "لەم وەرزەدا کاتێکی زۆرمان پێویست بوو بۆ هەستانەوە، رکابەرییەکانمان بەشێوەیەکی باش کۆتایی پێنەهێنا، بەڵام ئامانجی خۆمان پێکا بە بەدەستهێنانی پلەی دووەمی لالیگا، دەبێت زۆر شت بگۆڕین، بۆ ئەوەی هەوڵ بدەین زیاتر توانای رکابەریمان هەبێت و لەپێناو نازناوەکاندا تێبکۆشین".  چاڤی زیاتر گوتی "دەمزانی کە من لە کاتێکی ئاڵۆز و زەحمەتدا هاتووم، باشتریش بووین، بەڵام وەک پێویست نا، هەندێک یاری زۆر جوانمان کرد، بەڵام دەبێت متمانەی زیاترمان بەخۆمان بێت، من لێرەم بۆ ئەوەی شتێک بۆ تیپەکە زیادبکەم، ئێستا دەبێت کار بۆ وەرزی داهاتوو بکەین".  راهێنەرە گەنجەکەی بارسێلۆنا، لە کۆتایی قسەکانیدا، دووپاتیکردەوە "دەبێت گەشبین بین، ئێمە تیپەکەمان لە وەرزێکی کارەساتئامێز رزگارکرد، لەسەر ئاستی کەسیی لە خۆم رازیم، چونکە لە یەکێک لە خراپترین ساتەوەختەکانی مێژووی یانەکەدا هاتووین".