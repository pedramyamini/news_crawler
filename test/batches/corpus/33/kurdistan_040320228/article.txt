موحسین بایراک، سەرمایەداری بەناوبانگی تورکیا و سەرۆکی هۆزی موتکی کە یەکێکە لە گەورەترین هۆزەکانی کوردانی باکووری کوردستان لە پارێزگای بەدلیس، سوربوونی خۆی راگەیاند بۆ کڕینی یانەی چێڵسیی ئینگلیزی و ئاشکرایکرد، پارێزەرەکانی ناردووە بۆ لەندەن و سەرقاڵی مامەڵەکردن و دانووستاندنن بۆ کڕینی یانەکە.   یانەی چێڵسیی یەکێکە لە یانە بەهێزەکانی پاڵەوانێتیی پریمەرلیگی ئینگلیزی و خاوەنەکەی رۆمان ئابرامۆڤیچ - ی ملیاردێری رووسییە کە هاوکات سەرۆکی یانەکەیە. بەهۆی جەنگی نێوان رووسیا و ئۆکراینا و سزاکانی وڵاتانی جیهان بەسەر چالاکییە بازرگانیی و ئابوورییەکانی رووسیا، بڕیاریداوە یانەکە بفرۆشێت.   سەرۆکی هۆزی موتکی روونیکردەوە، لە یەکەم رۆژی راگەیاندنی نیازی فرۆشتنی یانەکە، پەیوەندیی بە ئابرامۆڤیچ کردووە و تیمی پارێزەرەکانی هەردووکیان گفتوگۆ دەکەن و قۆناخێکی باشیان بڕیووە و دانووستاندن دەکەن بۆ ئەوەی واژۆ بکەن لەسەر میکانیزمەکانی کڕین و فرۆشتنی یانەکە و دەشڵێت، "بەمنزیکانە ئاڵای تورکیا لە لەندەن دەشەکێتەوە".   موحسین بایراک گوتیشی، "ئێمە دەستەوارەی خۆمان پێشکێش کردووە و دانووستاندنەکانیش بەردەوامە. ئەوان پێشنیازیان کردووە بەهۆی ئەوەی جەنگی رووسیا و ئۆکراینا، پێیان باشە بڕێکی زۆری پارەکە لە بانکەکانی تورکیا بمێنێتەوە بەهۆی ئەوەی دڵنیایی زۆرە و کێشەیان بۆ دروست نابێت".