سەبارەت بەو قسانەی کە بەشێوەیەکی نافەرمی بەناوی رێکخەری گشتیی بزووتنەوەکە لەناو جڤاتی بزووتنەوەکە بڵاوکراونەتەوە، گوایە داوای دەستلەکارکێشانەوەی ئەوانی کردووە، لە راگەیێندراوی فراکسیۆنەکەدا هاتووە "دەمانەوێت بە روونی رایبگەیێنین کە ئێمە ئەگەرچی نوێنەری هەڵبژێردراوی خەڵکین و بە دامەزراندن پۆستمان وەرنەگرتووە، بەڵام هەموومان ئامادەین دەستبەجێ دەستلەکاربکێشینەوە ئەگەر بڕیاربەدەستانی ئێستای گۆڕان بڕیاربدەن لە حکومەتی هەرێم بکشێنەوە و رێکخەر و خانە جێگەکانیان بۆ خەڵکی شایستە چۆڵبکەن".  هەر لە راگەیێندراوەکەدا هاتووە، "بەبێ هیچ دەنگدان و راپرسی و رێزگرتنێک لەو داوایە [داوای کشانەوەی گۆڕان لە حکومەت]، گوتەبێژی گۆڕان مانەوەی گۆڕانی لە حکومەت راگەیاند و شێوازی مامەڵەکەشیان لەگەڵ نوێنەری فراکسیۆن دەرخەری داخستنی دەرگای گفتوگۆیە لەسەر ئەو بابەتە لەلایەن ئەوانەوە و ئەمەش وایکرد کە پەیوەندییەکانمان لەگەڵیاندا هەڵپەسێردرێت".  فراکسیۆنی گۆڕان لە راگەیێندراوەکەدا کە دوای نیوەڕۆی رۆژی ٧ - ٩ - ٢٠٢٠ بڵاویکردووەتەوە ئاماژەی بەوەکردووە، جەخت لەسەر ناوەڕۆکی راگەیێندراوی پێشووی فراکسیۆن لە ٢٠ی مانگی رابردوو دەکاتەوە کە "کابینەی (نۆ)ی حکومەتی هەرێمی کوردستان شکستی خواردووە و ئەجێنداکانی دژی خەڵک و فەرمانبەران و ئازادیخوازانە و دەبێ گۆڕان لێی بکشێتەوە".  لە مانگی ئابی رابردوو فراکسیۆنی گۆڕان لە پەرلەمانی عێراق راگەیێندراوێکی بڵاوکردەوە و بەشداریی تیمی گۆڕان لە حکومەت بە بەشدارییەکی شەرمنانە ناوبرد و کشانەوەی لە حکومەت بە پێویست زانی، داوای ئەنجامدانی هەڵبژاردنی ناوخۆیی کرد و هۆشدارییاندا لەوەی کە ئەگەر گوێ لە داواکارییەکانیان نەگرن لەگەڵ "بڕیاربەدەستانی ئێستای گۆڕان دەگەنە بنبەست".  لە وەڵامدا رۆژی ٢٠ی ئاب، گوتەبێژی بزووتنەوەی گۆڕان راگەیێندراوێکی بۆ رای گشتی بڵاوکردەوە و رایگەیاند، بزووتنەوەی گۆڕان لە دەستپێکی سەرھەڵدانیەوە ھێزێکی سیاسی و مەدەنییە و پایەکانی لەسەر سیستەمێکی ئاسۆییە و دەستووری ناوخۆی بزووتنەوەی گۆڕان دیاری کردووە. بەردەوام روانین و دیدگای جیاواز ھەیە "ئەمەش سەلمێنەری زیندوویەتی دامەزراوە و ئۆرگانەکانی بزوتنەوەکەیە".  گوتەبێژی بزووتنەوەی گۆڕان ئاماژەی بەوەشکرد، کە باڵاترین دامەزراوەی بڕیاردان لە گۆڕان جڤاتی نیشتمانییە و رایدەگەیێنێت، بەشداریکردن لە کابینەی نۆیەمی حکومەتی هەرێمی کوردستان بڕیاری جڤاتی نیشتمانی بووە، بۆ ئەمەش بزووتنەوەی گۆڕان بەردەوام هەڵسەنگاندن دەکات و دوا بڕیار لە جڤاتی نیشتمانی و بە بەشداریی هەمووان دەدرێت، نەک یەک ئۆرگان.   دەقی راگەیێندراوی فراکسیۆنی گۆڕان لە ئەنجوومەنی نوێنەرانی عێراق:  راگەیەندراوێک لە فراکسێۆنی گۆڕانی ئەنجومەنی نوینەرانی عێراقەوە   دوا بەدوای کۆبونەوەی جڤاتی نیشتیمانیی بزوتنەوەی گۆڕان لە رۆژی  ٥/٩/٢٠٢٠ فراکسیۆنی گۆڕان بە ئامادەبونی تێکرای ئەندامەکانی لە شاری بەغدا کۆبوەوە و تیایدا ئەم خاڵانەی خوارەوە ئاراستەی رایگشتیی و جەماوەری گۆڕانخوازی کوردستان دەکات:   یەک: جەخت لەسەر ناوەرۆکی راگەیەندراوی پێشوی فراکسێۆن لە ٨/٢٠ دەکەینەوە و دوپاتی دەکەینەوە کە کابینەیەی (نۆ)ی حکومەتی هەرێم شکستی خواردوە و ئەجێنداکانی دژی خەڵک و فەرمانبەران و ئازادیخوازانە و دەبێ گۆڕان لێی بکشێتەوە.   سەبارەت بەو قسانەیش کە بەناوی رێکخەری گشتیی لەناو جڤات و بە نارەسمیی بڵاوکراونەتەوە و گوایە داوای دەستلەکارکێشانەوەی ئێمەی کردوە، دەمانەوێ بە رونی رایبگەیەنین کە ئیمە ئەگەرچی نوێنەری هەڵبژێردراوی خەڵکین و بە دامەزراندن پۆستمان وەرنەگرتوە، بەڵام  هەمومان ئامادەین دەستبەجێ دەستلەکاربکێشینەوە ئەگەر بڕیار بەدەستانی ئێستای گۆڕان بڕیار بدەن لە حکومەتی هەرێم بکشێنەوە و رێکخەر و خانە جێگەکانیان بۆ خەڵکی شایستە چۆڵبکەن، هیچ کام لە ئێمەش چاومان لە هیچ پۆستێکی حزبیی و حکومی و پەرلەمانی نیە و وەک گۆڕانخوازێکی ئاسایی دەمێنینەوە، بەڵام لە هەر پێگە و جێگەیەکدا بین داکۆکی سەرسەخت لەو فکر و بنەما سەرەتاییانە دەکەین کە گۆڕانمان بۆ دامەزراند.   دو: نیگەرانین لەو ئاستە نزمە لە مامەڵەکردن لەگەڵ نوێنەری فراکسێۆنی گۆڕان کە لە کۆبونەوەی جڤاتدا کراوە و، جێگەی هەڵوەستەی جدیمانە لەبری لێپرسینەوە لە تیمی گۆڕان لە حکومەت بەتایبەت لە پرسی لێبرینی موچەی فەرمانبەران کە سیستمێکی زۆرەملێی نایاساییە و سەپێنراوە، بەڵام لە بری ئەوە پەلامارێکی ئاست نزمی فراکسێۆنەکەی ئێمە دراوە کە سەرسەختانە داکۆکی لە ماف و موچە و ژیانی هاوڵاتیان لە هەرێم و بەغدا دەکات و راستگۆیانە بەرگری لە پرەنسیپەکانی گۆڕان دەکات.   سێ: ئێمە بە هەستکردن بە نیگەرانیی خەڵک  داوامان کردوە کە گۆڕان لە حکومەت بکشێتەوە، ئەمەشمان بە بەیاننامە و روبەڕوش  لە کۆبونەوەی جڤات دوپاتکردۆتەوە، بەڵام بێ هیچ دەنگدان و راپرسی و رێزگرتنێک لەو داوایە، وتەبێژی گۆڕان مانەوەی گۆڕانی لە حکومەت راگەیاند و شیوازی مامەڵەکەشیان لەگەڵ نوێنەری فراکسێۆن دەرخەری داخستنی دەرگای گفتوگۆیە لەسەر ئەو بابەتە لە لایەن ئەوانەوە و ئەمەش وایکرد کە پەیوەندیەکانمان لەگەڵیاندا هەڵپەسێردرێت.   چوار: فراکسێۆنی گۆڕان لە کۆبونەوەکەیدا جەختی لە چەند پرسێک کردەوە کە چالاکانە کاریان لەسەر دەکات وەک پرۆژە یاسای بودجەی ساڵەکانی ٢٠٢٠ و ٢٠٢١ و، یاسا هەستیارەکانی وەک هەڵبژاردن و دادگای فیدراڵی.   هەروەک فراکسێۆن بە دواداچونی تەواو دەکات بۆ پرسی موچەی فەرمانبەرانی هەرێم  و شایستە داراییەکانی جوتیاران و هەمو ئەو مافە دەستوریانەی کە هەرێم هەیەتی.  دەمانەوێ رونبێ کاری لە پێشینەی ئێمە ئەوەیە داکۆکی لە خەڵک و دەنگدەری خۆمان بکەین لە سەر ئاستی عێراق، بەڵام لە هەمانکاتیشدا لە هەرێم شەر لەسەر گەیشتنی ئەو ماف و شایستانە  بە هاوڵاتیان دەکەین و لە بەغدا و هەولێر چاوپۆشی لە هیچ گەندەڵی و بەفیرۆدانێک ناکەین.  فراکسێۆنی گۆڕان لە ئەنجومەنی نوێنەرانی عێراق