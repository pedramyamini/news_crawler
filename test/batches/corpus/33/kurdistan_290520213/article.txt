عەمید محەممەد حەمەد ئەمین، بەڕێوەبەری پۆلیسی شەقڵاوە بە تۆڕی  میدیایی رووداوی راگەیاند، كاژێر ١١ی شەوی رابردوو شەڕ لە نێوان دوو  خێزان لەناو بازاڕی شەقڵاوە روویدا و گوتی، "شەڕەكە کاتێک دروست بووە کە گەنجێك توانجی لە ئافرەتێك داوە و لە ئەنجامی شەڕەکەش  چەند كەسێك برینداربوون، بەڵام برینداربوونەکەیان بە فیشەک نەبووە".   بەڕێوەبەری پۆلیسی شەقڵاوە گوتیشی، تەقەکە بە ئاسماندا کراوە و ئامانج لێی جیاکردنەوەی هەردوو لایەنی  شەڕەكە بووە و گوتیشی، "لەسەر ئەو شەڕە ٥ كەس دەستگیركراون كە  سیانیان خەڵكی شەقڵاوەن و دووانەکەی دیکەشیان خەڵكی شاری هەولێرن و  لێكۆڵینەوەش لەگەڵیاندا دەستیپێكردووە".      هەروەها هۆگر عەزیز، گوتەبێژێ پۆلیسی هەولێر لە کۆنگرەیەکی رۆژنامەڤانیدا رایگەیاند، پێنج کەس لە هەردوولا دەستگیرکراون و کێشەکەش کێشەیەکی خێزانی بووە.     قەزای شەقڵاوە بە ناوچەیەكی گەشتیاری ناسراوە و لە رووی ئیدارییەوە  سەر بە پارێزگای هەولێرە.