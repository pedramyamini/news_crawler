ساوسامتۆن و رالف هازنتالی راهێنەری، لەم شەوەدا زۆر ئامانج و ویستی جیاوازیان هەیە کە هەمووی لە رێگەی بردنەوە لە لیڤەرپوولەوە بەدەست دێن. یانەکە بەر لە یارییەکە لە ریزبەندی پانزەی پرێمەرلیگە و تەنیا شەش خاڵ لە ناوچەی دابەزینەوە دوورە، جەنگی ئەوان جەنگە لەپێناو مانەوە لە پرێمەرلیگ و لە دوا مەترەکانی رکابەرییەکانی ئەمساڵی خولەکەدا، کە تەنیا یارییەکەی ئەمشەو و یارییەکی دیکە بۆ ساوسامتۆن ماوەتەوە، بەدەستهێنانی ئەنجامێکی باش لەلایەن یانەکەوە بەرامبەر لیڤەرپوول، هەناسەیەکی ئارام بەبەری ئەو یانەیەدا دەکات کە ترسی گەورەی لە دابەزینە بۆ پرێمەرشیپ.  ساوسامتۆن بەدوور لەوەی لە شوێنێکی ئارامی ریزبەندی خولی ئەمساڵدا نییە، یاریکردنی لە نێو یاریگەی خۆی، هەلێکی باشە بۆ راوەستانەوە بەرامبەر لیڤەرپوول کە زۆرجار لەسەر یاریگەی یانەکە دووچاری شکستهاتووە و دوایین بردنەوەی لەنێو یاریگەی سێنت ماری بۆ مانگی هەشتی ساڵی ٢٠١٩ دەگەڕێتەوە.  ئەگەر خانەخوێ لە یارییەکەی ئەمشەودا شەڕی مانەوە لە پرێمەرلیگ بکات، میوانەکەی شەڕی گەیشتن بەنازناوی خولەکە دەکات. لیڤەرپوول کە بەیارییەک کەمتر تەنیا چوار خاڵ لە مانچێستەر سیتی پێشەنگەوە دوورە، لە یارییەکەی ئەمشەودا پێویستی بەزیندوو هێشتنەوەی خەونی بەدەستهێنانی نازناوەکە هەیە. پێویستی بەبردنەوە لە ساوسامتۆن هەیە تا جیاوازی خاڵەکان لەگەڵ سیتی بۆ تەنیا خاڵێک کەمبکاتەوە، پاشانیش چاوەڕێ بکات بۆئەوەی ئاستۆن ڤێلا کە لە دوا یاری خولەکەدا رووبەڕووی مانچێستەر سیتی دەبێتەوە، خزمەتێکی بکات.  لیڤەرپوول جیا لە رووکردنە یاریگەیەکی قورس، رووبەڕووی چەند هەفتەیەکی قورسیش بووەتەوە، یانەکە جەنگی خۆی لە دوو بەرەدا بەسەرکەوتن تەواوکردووە، دوو بەرەشی ماوە بۆ یەکلاکردنەوە، ئەمە وایکردووە پێکان ژمارەیەک یاریزانی یانەکە لە یارییەکە داببڕێت و بەوەش پێکهاتەی لیڤەرپوول ئەمشەو، پێکهاتەیەکی کامڵ نەبێت.