سەرۆکی لالیگا، لە هەڤپەیڤینێکی نوێدا، باسی گەیشتنی ٣ یانەی ئیسپانیا بە قۆناخی هەشتی چامپیۆنزلیگ کرد و گوتی "ئەمە بەڵگەیە لەسەر ئەوەی لالیگا بەهێزە".  تیباس لەم هەڤپەیڤینەدا باسی کۆمەڵێک پرسی کرد کە پەیونەدییان بە لالیگاوە هەیە و گوتی "هەمیشە جۆزێ مۆرینیۆم خۆشویستووە، بیری دەکەم، نازانم لەبەر شێوازی مەشق و راهێنەرایەتی ئەوە، یان بەهۆی ئەو چێژەیە کە بە لێدوان و هەڵسوکەوتەکانی بە تۆپی پێ دەبەخشێت".  ئەو زیاتر لەبارەی مۆرینیۆوە گوتی "زۆر گرنگە بەپەرۆشییەکی زۆرەوە سەیری تۆپ پێ بکەی، من ئەوم خۆشدەوێت، زۆر شت هەن ئەو دەیڵێت کە من هاوڕای نیم، بەڵام ئەو شێوازەی ئەوم خۆشدەوێت، خودی ئەویشم خۆشدەوێت".  تیباس دووپاتیشیکردەوە "بیری مۆرینیۆ دەکەم، من وەک راهێنەر باسی ناکەم، بەڵام شێواز و کەسایەتی ئەو پێویستن بۆ خولی ئیسپانیا".  سەبارەت بەو پرسیارەش، کە حەزدەکات کام یاریزان لە لالیگا ببینێت؟ تیباس لە وەڵامدا گوتی "لیۆنێل مێسی، پێموایە مێسی هیشتا دوو تاوەکو سێ ساڵی دیکەی لەپێشە کە بتوانێت ئاستێکی بەرز پێشکێش بکات، مێسی ٨٠ % ـی ئاستی خۆی پێشکێش دەکات، ئەو هێشتا لە بەرزترین ئاستدایە، بۆیە ئەگەر ببینم مێسی گەڕاوەتەوە لالیگا، زۆر دڵخۆش دەبم".  لە بەردەوامی قسەکانیدا سەبارەت بە مێسی، سەرۆکی لالیگا، گوتی "وابزانم مێسی دەگەڕێتەوە بارسێلۆنا ئەگەر لە رووی ئابوورییەوە هەندێک مەرجی جیاواز دابنرێن".  هەروەها زیاتر گوتی "بوونی مێسی و بارسێلۆنا نموونەیی بوو، ئێستاش پێموایە ئەگەر مێسی بگەڕێتەوە بارسێلۆنا، ئەو یانەیە سوودێکی ئابووری گەورە دەکات، لە رووی وەرزشییەوە باسی ناکەم، ئەوە کاری من نییە شرۆڤەی بۆ بکەم".  لە کۆتایی قسەکانیدا، تیباس باسی ئەگەری پەیوەندیکردنی کیلیان ئێمباپێی ئەستێرەی فەرەنسی یانەی پاریس سانجێرمان، بە ریزەکانی یانەی ریال مەدریدەوە کرد و گوتی "ئێمباپێ یەکێکە لە باشترین یاریزانانی جیهان، ئەو یەکێکە لە دوو یان سێ باشترین یاریزانانی جیهان".  هەروەها گوتیشی "ئیمباپێ بەشدارییەکی زۆر باشی لە لالیگادا دەبێت، زۆر یارمەتیمان دەدات، ئەوەی پێویستە لەسەرمان ئەوەیە بزانین کە چۆن دەتوانین زۆرترین سوود لە ئێمباپێ وەربگرین بۆ زیاتر پەرەپێدانی لالیگا، هەموو وڵاتێکی جیهان حەزدەکات ئێمباپێ لە خولەکەیدا یاری بکات، کە بێگومان بوونی ئەو زیادەیەکی جوان و گەورە دەبێت بۆ لالیگا".  خاڤیێر تیباس، دواجار گوتیشی "ریال مەدرید دەتوانێت کیلیان ئێمباپێ و ئێرلینگ هالاند پێکەوە بباتە ریزەکانی، چونکە لە رووی داراییەوە بە جوانی مەمەڵەی کردووە".