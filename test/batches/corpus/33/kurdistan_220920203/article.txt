بەیانیی ئەمڕۆ سێشەممە کۆمەڵێک لەو مامۆستایانەی خوێندنی كوردی لە کەرکووک کە لەسەر راژەی وەزارەتی پەروەردەی حكومەتی هەرێمی كوردستان دامەزراون و چەند ساڵێكە لە بەشی خوێندنی كوردی پەروەردەی كەركووك وانە دەڵێنەوە، لەبەردەم بەڕێوەبەرایەتیی پەروەردەی كەركووك گردبوونەوە.  مامۆستا سەلام، سەرپەرشتیاری گردبوونەوەكە بە تۆڕی میدیایی رووداوی راگەیاند "ئەمە پێنجەمین خۆپێشاندانە ئەنجامی دەدەین و تاوەكو ئێستاش هیچ ئەنجامێكی نییە، پێشمانوایە ئەمە دەستێكی حیزبی لەپشتە و نایەوێ مامۆستایانی خوێندنی بەشی کوردی لە شارەكەی خۆیان بچنە سەر رێگەیەكی یاسایی".  بە گوتەی ئەو مامۆستایە، هیچ لایەنێكی سیاسی "ناتوانێ ببێتە خاوەنی مامۆستایانی خوێندنی كوردی بۆ هیچ ئیمتیازاتێك"، داواشی لە بەڕێوەبەری پەروەردە کرد کە داواكەیان بۆ وەزیری پەروەردە بەرزبكاتەوە، وەزیری پەروەردەش داوا بكات چاویان بە مستەفا كازمی بكەوێت.   لە وەزارەتی پەرورەدەی عێراق بەشی خوێندنی كوردی هەیە و بەپێی دەستوور كۆمەڵێك ماف و شایستە بۆ مامۆستایان دابین دەکات. مامۆستا سەلام دەڵێت "هەنگاوی داهاتووشمان یان لەبەردەم ئەنجوومەنی وەزیرانە لە بەغدا، یان خۆپێشاندانی دیكە دەكەین".