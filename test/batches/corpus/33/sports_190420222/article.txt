کادیز لەسەر یاریگەی کامپ نو زنجیرەی سەرکەوتنەکانی بارسێلۆنای لە لالیگادا راگرت، کاتێک لە گەڕی ٣٢ ـی خولەکەدا ١ - ٠ لێیبردەوە وبارسێلۆنا دوای ٧ سەرکەوتنی بەدوای یەکەوە، بۆ یەکەمجار دۆڕا.  چاڤی هێرناندێز، دوای یارییەکە لە کۆنگرەی رۆژنامەڤانیدا، دانی بە راستییەکەدا هێنا و گوتی "بەداخەوە کە ئەمڕۆ بە نازناوی لالیگامان گوت ماڵئاوا".  ئەو لە بەردەوامی قسەکانیدا باسی یارییەکی کرد و گوتی "تۆپ نەیدەویست بچێتە نێو گۆڵی کادیز، زۆر هەلی گۆڵکردنمان دروستکرد، بەڵام تیپی رکابەر بەشێوەیەکی زۆر باش رێکخراو بوو".  راهێنەری بارسا، بەردەوام بوو لە قسەکانی و گوتی "دوای ئەوەی گۆڵی یەکەمیان کرد ریتمی یارییەکەیان خاوکردەوە، ئێمە بەردەوام دەبین لە ئامانجی گەیشتن بە چامپیۆنزلیگ، پێویستە بە زووترین کات دینامیکیەتی تیپەکەمان بگۆڕین".  چاڤی دووپاتیکردەوە "ئێمە ئەم وەرزەمان لە خۆمان ئاڵۆزکرد، هەندێک هەڵەی زۆر ئاسان دەکرێن کە نابێت بیانکەین، دەبێت باشتر رکابەری بکەین".  راهێنەری یانە کەتەلۆنییەکە جەختی لەسەر ئەوە کردەوە کە دەبێت ببنەوە بارسێلۆنای جاران و گوتی "چەند یارییەکی زۆر باشمان کردووە، بەڵام لە دوایین دوو یان سێ یارییدا خراپ بووین، دەبێت کەسایەتییەکی بەهێزترمان هەبێت و سەرکەوتنی زیاتر بەدەستبێنین".  هەروەها گوتیشی "دەبێت بارسێلۆنای گەورە بگەڕێنینەوە، بگەڕێینەوە بۆ ئەو ئاستەی بەرامبەر ریال مەدرید لە بێرنابیۆ پێشكێشمانكرد و ٤ - ٠ براوەبووین، دوای ئەوەش بەرامبەر سێڤییا، بەڵام بەرامبەر فرانكفورت یارییەكی خراپمان كرد، هێشتا ٧ یاریمان ماوە".