تێن هاگ، کە لەگەڵ یانەی ئایاکسی هۆڵەندی نازناوی خولی ئەو وڵاتەی لەم وەرزەدا بردەوە، لەدوای کۆتاییهاتنی ئەم وەرزە دەبێتە راهێنەری یانەی شەیتانە سوورەکان لەجیاتی رالف رانگنیکی راهێنەری ئەڵمانی، کە دوایین یاری مانچێستەر یونایتد لەم وەرزەدا بەرامبەر یانەی کریستاڵ پالاس سەرپەرشتی دەکات.  تێن هاگی راهێنەری هۆڵەندی، لە لێدوانێکدا بۆ کەناڵی فەرمی یانەی ئایاکسی هۆڵەندی، پەسنی کریستیانۆی دا و گوتی "کریستیانۆ رۆناڵدۆ یاریزانێکی سەرسوڕهێنەر و پاڵەوانێکی راستەقینەیە، ناتوانم چاوەڕێ بکەم تاوەکو کاری لەگەڵ دەکەم".  ئەو زیاتر لەبارەی کریسەوە گوتی "ئەو زەبەلاحە، ئەوەی نیشانداوە، پێموایە ئەو هێشتا زۆر بەپەرۆشە، بێگومان دەمەوێت لە تیپەکەمدا بێت، ئەو ئەمساڵ بۆ مانچێستەر یونایتد زۆر گرنگ بوو، دەکرێت سەیری ئامارە جوانەکانی بکەن".       ئەم لێدوانەی تێن هاگ لە کاتێکدایە کە هەندێک لە سەرچاوە رۆژنامەڤانییەکان باسیان لەوە دەکرد کە کریستیانۆ دەیەوێت لە مانجێستەر یونایتد بڕوات، هەندێکی دیکەش ئاماژەیان بۆ ئەوە دەکرد کە تێن هاگ نایەوێت کریستیانۆ لە تیپەکەیدا بمێنێتەوە.  دۆن کریستیانۆ بەر لە دەستپێکردنی ئەم وەرزە گەڕایەوە ریزەکانی مانچێستەر یونایتد و لەگەڵیدا ٣٩ یاری لە سەرجەم خول و پاڵەوانێتییەکاندا کرد، کە تیایاندا ٢٤ گۆڵی کردووە، ئەگەرچی یانەکەی ئەم وەرزەی بە دەستبەتاڵی و بەبێ بردنەوەی هیچ نازناوێک تەواو دەکات.