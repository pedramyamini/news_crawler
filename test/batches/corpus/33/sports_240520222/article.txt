ئەو تیپەی پیۆلی بەرەو سەکۆی نازناوەکەی برد، لە سەرەتای وەرزدا، تەنیا تیپیکی ئاسایی دەهاتە بەرچاو، بەڵام لە کۆتاییدا ئەو بووە پاڵەوان.  نۆزدەیەمین نازناوی میلان لە مێژووی سێریا ئەیدا، دوای رکابەرییەکی بەهێز لەگەڵ ئینتەرمیلان بەدەستهات.   ئەمە بنمیچی خەونەکانی یانەکەی بەرزکردەوە، پاولۆ ماڵدینی کە ئەندازیاری دەستکەوتەکە بوو، گوتی، بەدەستهێنانی نازناوەکە ئامانجی کۆتایی نییە، بەڵکو ئەمە سەرەتای دەرچوونی میلانە.  ئەوانەی بەشێوازی جیاواز لە بردنەوەی نازناوەکەدا بەشداربوون، کەسانی جیاوازبوون، پیۆلی راهێنەر، بەئارامی کاری گەورەیکرد، ماڵدینی پلانی وردی بۆ کارەکە دانا و یاریزانەکان کە چیرۆکی سەیر و سەمەرە لە پشتیانەوەیە، دواجار ئاهەنگی سەرکەوتنیان گیڕا، وەک ئیبراهیمۆڤیچ گوتی "میلان هەر گەورەی میلانۆ نییە، گەورەی ئیتاڵیایە".  یاریزانە درەوشاوەکان، یاریزانانی ئاسایی و نۆرماڵ بوون، بەدەستکەوتەکەی میلان ناوبانگ و سەرنجی گەورەیان بۆخۆیان هێنا، جۆنیۆر مسیاس لە پشتییەوە چیرۆکی دیلیڤەرچییەکی بەرازیلی هەیە کە لە ئیتاڵیادا دەبوو ویستی کڕیارەکانی جێبەجێ بکات، بەڵام ئەو پاش دابەزینی کرۆتۆنی بۆ خولی پلە دووی ئیتاڵیا، لە دوا ساتەکانی گواستنەوەی هاوینی رابردوودا چووە میلان و لە قۆناخی دووەمی وەرزدا، ئاستێکی نایابی پێشاندا و گۆڵی نایابیشی تۆمارکرد.  یەکێکی دیکە لەو ئەستێرانەی کاری گەورەیان لە وەرزە نموونەییەکەی میلاندا کرد، فرانک کیسێ بوو، ئەو یەکێک بوو لە باشترین ناوەندکارانی تیپەکە، گەرچی میلانیستا لە رۆیشتنی بەخۆڕایی لە یانەکە نیگەرانن، بەڵام ئەو لەبیری ناچێتەوە کە لە کۆتدیڤوار بەهەتیوی لەدایکبووە، لە تەمەنی ١١ ساڵیدا بێباوک ماوەتەوە کاتێک باوکی سەربازێکی سوپای وڵات بوو و کوژرا، ئەو تا ئێستا کاتێک گۆڵ دەکات، سڵاوی سەربازی دەکات، ئەمە وەفایەکە بۆ رۆحی باوکی.  رافاییل لییاو کە دوای نازناوە مەزنەکە، لەگەڵ کەسوکارەکەیدا بەکوڵ گریا، ئێستا بیر لە خۆی دەکاتەوە لە کوێوە گەیشتە کوێ؟ سێ ئەسیست لە یاری کۆتاییدا بەرامبەر ساسولو لاپەڕەی زێڕینیان لە ژیانی ئەودا نووسییەوە.   ئەو لە سەردەمی گەنجیدا، ئەوکاتەی گەنجێکی باڵابەرزی رەشتاڵەی عاشقی تۆپی پێبوو، خەریکبوو هەموو شتێکی لەدەست بچێت، کاتێک باوکی پێیگوت، کوڕەکەم ببوورە ئیدی ناتوانم رۆژانە لەگەڵتدا بێم بۆ مەشقەکانی بێنفیکا، پارەی هاتووچۆی دوو سەر میترۆم پێ نییە، من دەبێ ئیدی بچم بەدوای نان بۆ خوشک و براکانتادا بگەڕێم. بەڵام ئەو کۆڵی نەدا روویکردە سپۆرتینگ لیسبۆنا و گرێبەستەکەی لەگەڵ بێنفیکا هەڵوەشاندەوە. لەوێوە ئیدی لە کاتێکدا خەریکبوو بەمێژوو بەدیوێکی دیکەدا بنووسرێتەوە، بەتەواوی هەڵگەڕایەوە. دوێنێش بەشێکی دیکەبوو لە نووسینەوەی مێژوویەک کە بەئاسانی لە یادەوەری دونیادا ناسڕێتەوە.