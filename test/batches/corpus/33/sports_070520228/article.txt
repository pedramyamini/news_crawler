یانەی چێڵسی لە راگەیێنراوێکی فەرمیدا رایگەیاند، پرۆسەی فرۆشتنی یانەکە کۆتاییهات و سەرمایەدار و وەبەرهێنەری ئەمریکی تۆد بۆیلی یانەکەی کڕییەوە و هەریەکە لە کلێرلیک کاپیتال و مارک والتەر و هانسیۆرگ فیسی سەرمایەداری سویسری لە کڕینەوەی یانەکەدا هاوبەشی دەکەن.  بەپێی راپۆرتە رۆژنامەڤانییەکان یانە ئینگلیزییەکە بەرامبەر ٤.٢٥ ملیار پاوەند پرۆسەی کڕینەوەی تەواو بووە.  کڕینەوەی یانەی چێڵسی بەمشێوەیەیە ٢.٥ ملیار پاوەند بۆ کڕینەوەی پشکەکانی یانەکەیە، ١.٧٥ ملیار پاوەند تەرخاندەکرێت بۆ وەبەرهێنان لە یانەکەدا، لە یاریگە، ئەکادیمیا، تیپی خانمان و سەرجەم سێکتەرەکانی دیکەی یانەکە.  بەکڕینەوەی یانەکە لەلایەن بۆیلی و هاوبەشەکانی سەردەمی رۆمان ئەبرامۆڤیچ، ملیاردێری بەنێوبانگی رووسی لە یانەی چێڵسی کۆتاییهات، کە ماوەی ١٩ ساڵ خاوەنی یانەکە بوو و گۆڕانکاری گەورە لەسەردەمی ئەودا لە یانە ئینگلیزییەکەدا روویدا.  لەسەردەمی ئەبرامۆڤیچدا چێڵسی گەیشتە لووتکە، گۆڕانکاریی گەورەی بەخۆیەوە بینی و لە ١٩ ساڵی کارکردنیدا وەک خاوەنی یانەکە ١٩ نازناوی جیاوازی لەسەر ئاستی ناوخۆ و کیشوەری و جیهان بردەوە.  لەسەردەمی ئەبرامۆڤیچ چێڵسی ژمارەیەکی زۆر نازناوی جیاوازی بردەوە، بەمشێوەیە.  دوای هێرشەکانی رووسیا بۆ سەر ئۆکراینا، حکومەتی بەریتانیا دەستی بەسەر سامانی رۆمان ئەبرامۆڤیچ، خاوەنی یانەی چێڵسیدا گرت، ئەویش بەناچاری بڕیاریدا دەستبەرداری یانەکە ببێت، چەندین کەسایەتی لەسەر ئاستی جیهان رکابەرییان لەسەر کڕینەوەی یانەکە دەکرد، کە یەکێکیان کوردی باکووری کوردستان بەناوی موحسین بایراک، بەڵام لە کۆتاییدا تۆد بۆیلی و هاوبەشەکانی لە کڕینەوەی یانەکەدا سەرکەوتوو بوون.  تۆد بۆیلی ملیاردێرێکی بەنێوبانگی ئەمریکییە، داهاتەکەی دەگاتە ٤.٥ ملیار دۆلار، خاوەنی کەسایەتییەکی بەهێزە لەسەر ئاستی ئەمریکا، ئەوەی بۆ هاندەرانی چێڵسی جێگەی ئومێدێکی زۆرە کە ئەمیشیان هاوشێوەی ئەبرامۆڤیچ بتوانێت یانەکە بەرەو پێشەوەببات، ئەوەیە کە تۆد پەیوەندییەکی بەهێزی لەگەڵ وەرزش هەیە، ئەو هاوبەشی لە یانەی لۆس ئانجلێس دۆدجێرسی یاریی بەیسبۆڵی ئەمریکی هەیە و یانەی لۆس ئانجلێس سپارکسی باسکەی خانمانیشی کڕیووەتەوە، بەشێکی پشکەکانی لۆس ئەنجلێس لەیکەرزی بەنێوبانگیش تۆد خاوەنداریەتی دەکات.  تۆد ماوەیەکی زۆرە چاوی لە کڕینەوەی یانەی چێڵسییە، پێشتر دەستەوارەیەکی بۆ کڕینەوەی یانە لەندەنییەکە بە ٣ ملیار یۆرۆ پێشکێشکردبوو، بەڵام ئەبرامۆڤیچ ئامادەنەبوو دەستبەرداری یانەکەی ببێت.  بۆیلی سەرکردایەتی گرووپێکی گەورەی وەبەرهێنان دەکات، ئەو ئێستا خاوەنی یانەی چێڵسییە و لەبەردەم ئاڵنگارییەکی گەورەدایە بۆ پڕکردنەوەی شوێنی ئەو ملیاردێرە رووسییە شین پۆشەکانی لەندەن بەهۆی دەستکەوتەکانی ببوونە عاشقی.