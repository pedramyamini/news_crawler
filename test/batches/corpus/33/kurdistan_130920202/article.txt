ئارتیکاس ئیقباڵ، قایمقامی مەریوان لەبارەی کێشەکەوە بە میدیای ئێرانی راگەیاندووە، کێشەی ئاڵوگۆڕی بازرگانی و گواستنەوە لە دەروازەی سنووریی باشماخ چارەسەر کراوە و لە هەفتەیەکی دیکەوە شۆفێرانی ئێرانی دەتوانن بی کێشە بارەکانیان بۆ ئامانجی خۆیان لە هەرێمی کوردستان بگوازنەوە.  شۆفێری بارهەڵگرانی دەروازەی باشماخ لە پێنجوێن لە سنووری پارێزگای سلێمانی ئاماژە بەوە دەکەن، دەبێت بارهەڵگرە ئێرانییەکانیان بارەکانیان لە سنووری باشماخ دابگرن و ئەوان بۆ شوێنی مەبەستی بگوازنەوە. ئارتیکاس ئیقباڵ دەڵێت: "ئێمە ناڕەزایەتیمان بەرامبەر ئەوە دەربڕیوە و لایەنی هەرێمی کوردستانیش قبوڵیان کرد کە ئەمن و ئاسایشی شۆفێرە ئێرانییەکان دابین بکەن".  ئەو بڕیارە، بە گوتەی قایمقامی مەریوان، دوای دانوستاندن لەگەڵ لایەنی هەرێمی کوردستان بووە، "رێککەوتن کرا تاوەکو یەک هەفتەی دیکەش بارهەڵگرەکانی هەرێمی کوردستان بارەکان لە سنووری باشماخەوە بگوازنەوە، ئەوەش دوای ئەوەی لایەنی هەرێمی کوردستان ئامادەکاریی پێویستیان بۆ پاراستنی ئەمن و ئاسایشی شۆفێرە ئێرانییەکان کرد، شۆفێرە ئێرانییەکان خۆیان بارەکان بۆ شوێنی مەبەست دەگوازنەوە".  لیوا مەریوان شێخ کەمال قەرەداخی، بەرپرسی دەروازەی سنووریی باشماخ بە تۆڕی میدیایی رووداوی راگەیاند، لە ١١ ـی ئەم مانگە کۆبوونەوەیان لەگەڵ قایمقامی مەریوان و بەرپرسە ئیدارییەکانی دەروازەی سنووریی باشماخ کردووە، "نەک هەفتەیەکی دیکە، بەڵکو لە دوێنێ شەممەوە هاتووچۆی بارهەڵگرەکان ئاسایی بووەتەوە".        تاوەکو پێش هاتنی کۆرۆنا، بارهەڵگرە ئێرانییەکان خۆیان بارەکانیان تاوەکو شوێنی مەبەست دەگواستەوە، بەڵام بۆ رێگری لە تەشەنەسەندنی کۆرۆنا و داخرانی دەروازە سنوورییەکان، بارهەڵگرە ئێرانییەکان بارەکانیان دەهێنایە سەر سنوور و لەوێشەوە بارهەڵگرەکانی هەرێمی کوردستان بۆ شوێنی مەبەستیان دەگواستەوە.  بە گوتەی ئارتیکاس ئیقباڵ، ئێستا دۆخی سنووری باشماخ ئاسایی بووەتەوە و کاڵا و کەلوپەل، سووتەمەنی، هەناردە و هاوردە و ترانزیت درێژەی هەیە.  دەروازەی باشماخ یەکێک لە دەروازە سەرەکییەکانی هەناردەی ئێران بۆ هەرێمی کوردستان، بەگوتەی محەممەد دەرەوەزمی، سەرۆکی رێکخراوی بازرگانی پارێزگای سنە، ٨٣ % ـی هەناردەی ئەو پارێزگایە لەڕێگەی سنووری باشماخەوەیە.  فەرید حەقپەنا، بەڕێوەبەری گومرکی باشماخی مەریوانیش ئاماژە بەوە دەکات، لە ٥ ـی مانگی رابردوودا، ٧١ هەزار و ٩٦٣ بارهەڵگر لەو دەروازە سنوورییەوە هاتووچۆیان کردووە.  بەگوتەی حەقپەنا، ساڵی رابردووش ٥٨٣ هەزار و ١٩٥ کەس لە سنوورەوە سەردانی ئێرانیان کردووە.