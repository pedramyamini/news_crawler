سەرچاوەیەکی ئاگادار لە رووداوەکە کە نەیویست ناوی ئاشکرا بکرێت بە تۆڕی میدیایی رووداوی راگەیاند، بەرەبەیانی ئەمڕۆ چوارشەممە هێزەکانی پاراستنی سنووری ئێران لەنزیک گوندی قەلەڕەشە تەقەیان لە کۆمەڵێک کۆڵبەر کردووە.   زانست حەسەن زادەی تەمەن ٢٥ ساڵ و خەڵکی گوندی قەلەڕەشە یەکێک لە کۆڵبەرە کوژراوەکانە. بەپێی راپۆرتی رێکخراوی مافەکانی مرۆڤی کوردستان کە بنکەکەی لە پاریسە، زانکۆ ئەحمەدی تەمەن ٢١ ساڵ و سرووش مڵکاری دوو کۆڵبەرە کوژراوەکەی دیکەن.   ئەحمەد عەلی گودەرزی، فەرماندەی هێزەکانی پاراستنی سنووری ئێران رۆژی سێشەممە سەردانی ناوچە سنوورییەکانی شاری سەردەشتی کردبوو و جەختی لەسەر پاراستنی سنوورەکان کردبووەوە.  ئەحمەد عەلی گودەرزی ئاماژەی بەوە کردبوو، کاری لە پێشینەی ئەمساڵی پۆلیس و هێزەکانی پاراستنی سنوور ئەوەیە کە ئامێری زیرەک لە سنوورەکان جێگیربکرێت و لەو رێگەیەوە کۆنترۆڵ بکرێن.  ساڵانە دەیان کەس لە کۆڵبەرەکان بە تەقەی راستەوخۆی هێزەکانی ئێران دەکوژرێن و بریندار دەبن، بەڵام سکاڵای بنەماڵەی کۆڵبەرە کوژراوەکان بەهۆی دەستڕۆیشتوویی هێزە ئەمنی و سەربازییەکانەوە، هیچ ئەنجامێکی نەبووە.  پێشتر محەممەد رەزا سپێهری، جێگری فەرماندەی هێزەکانی پاراستنی سنووری پارێزگای سنە گوتبووی: هیچ کەسێک فەرمانی دەرنەکردووە کە تەقە لە هەندێ کەس بە تایبەت کۆڵبەرەکان بکرێت. ئەو گوتی، یاسادانەر رێوشوێنێکی داناوە کە بەپێی ئەو رێوشوێنە هێزە سەربازییەکان لە سنوورەکان دەتوانن کەڵک لە چەکەکانیان وەربگرن.  پارێزەرانی ئەو کۆڵبەرانەی لە سنوورەکان تەقەیان لێکراوە، دەڵێن، هێزە سەربازییەکان پابەندی یاساکان نین و تەقە لە شوێنە هەستیارەکانی جەستەی کۆڵبەرەکان دەکەن، کە بەپێی یاسا ئەمە رێپێدراوە نییە.  سپێهری دەڵێت: "ئەگەر بزانین کەسێک چەکدار نییە و کەسێکی کۆڵبەرە تەقەی لێناکەین"، بەپێی یاساش، لەکاتی هاتووچۆی نایاسایی و  قاچاخی چەک و چۆڵدا، تەقە دەکەن.   ئەو کۆڵبەرانەی دەکوژرێن لە خاڵە سنوورییە دیاریکراو و ناسراوەکانەوە هاتووچۆ دەکەن و بارەکانیشیان دیارە، هێزە سنوور پارێز و چەکدارەکانی ئێران جاری وایە دەستبەسەر باری کۆڵبەرەکانیشدا دەگرن.