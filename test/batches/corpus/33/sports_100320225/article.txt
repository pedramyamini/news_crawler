یانەی ریال مەدریدی ئیسپانی لە یاریی گەڕانەوەی قۆناخی ١٦ ـی چامپیۆنزلیگدا، لەسەر یاریگەی سانتیاگۆ برنابیۆ لە مەدرید، میوانداری یانەی پاریس سانجێرمانی کرد و ٣ - ١ لێیبردەوە و بلیتی قۆناخی هەشتی پاڵەوانێتییەکەی بەدەستهێنا.  کارلۆ ئەنچیلۆتی، راهێنەری ریال مەدرید، لە کۆنگرەی رۆژنامەڤانی دوای یارییەکە، قسەی بۆ رۆژنامەڤانان کرد و گوتی "ئێمە سەرەتا زەحمەتی زۆرمان چەشت، بەڵام خۆڕاگر بووین، کێشەمان هەبوو لە بەدەستهێنانی تۆپ، بەڵام ئەو گوشارە زۆرەی بنزیما دەیکردە سەر ئەوان وایکرد گۆڵی یەکسانبوون بەدەستبێنین، ئینجا سیحری برنابیۆ دەستیپێکرد".  ئەو گوتیشی "گۆڕانکارییەکان لە کاتێکی گونجاو دابوون بۆ ئەوەی دینامیکیەتی یارییەکە بگۆڕێت، ئێمە وزەیەکەی زۆرمان بەدەستهێنا".  کارلیتۆ پەسنی هەردوو یاریزانەکەی، بنزیما و مۆدریچی دا و گوتی "هەموو رۆژێک بنزیما و مۆدریچ باشترنین، دڵخۆشم کە لەگەڵیاندا کاردەکەم، کەریم تووشی پێکانێک بووبوو و ئەمڕۆ گەڕایەوە، لوکاش هەمیشە بە بەرزترین ئاست یاری دەکات".  راهێنەری ئیتاڵی یانەی شاهانە، لە بەردەوامی قسەکانیدا، دووپاتیکردەوە "ئەگەر ئێمە لە رۆژی خۆماندا بین دەتوانین بەرامبەر هەر تیپێک رکابەری بکەین، شتەکان لەم یارییەدا گۆڕان، لەبەرئەوەی ئێمە باشتر یاریمان کرد، بێگومان شانسیش یاوەرمان بوو".  کارلۆ ئەنچیلۆتی، لە کۆتایی قسەکانیدا، گوتی "ئەوە سیحری یاریگە و یانە خاوەن مێژووە گەورەکەیە، هیوادارم ئەو شەو لەبیرنەکرێت، پێویستە ئێمە بەردەوام بین لە یاریکردن بە ئاستێکی بەرز بە درێژایی پاڵەوانێتییەکە و لە لیگادا، ئێمە هەموومان دڵخۆشین".