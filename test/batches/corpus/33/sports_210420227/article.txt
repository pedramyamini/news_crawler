رۆناڵدۆ لە ئینستاگرام ڤیدیۆیەکی بڵاوکردووەتەوە، کە هاندەران بەیەکەوە چەپڵە بۆ رێزلێنان و پاڵپشتی لەو یاریزانە لێدەدەن، دوای کۆچی دواییکردنی کورپەکەیان و لەسەر ئەو ڤیدیۆیە نووسیوویەتی " یەک جیهان، یەک وەرزش و یەک خێزانی جیهانی، سوپاس ئانفێڵد، من و خانەوادەکەم ئەم خۆشەویستی و رێزلێنانە لەبیر ناکەین.  لە یاریی نێوان هەردوو یانەی لیڤەرپوول و مانچێستەر یونایتد لە رکابەرییەکانی گەڕی ٣٣ ـی پرێمەرلیگدا، کە لە یاریگەی ئانفێڵد بەڕێوەچوو و لیڤەرپوول ٤ - ٠ یارییەکەی بردەوە، هاندەرانی هەردوو یانە لە خولەکی ٧ ـی یارییەکەدا چەپڵەیان لێدا و پاڵپشتی کریستیانۆ رۆناڵدۆیان کرد، کە بەهۆی کوچی دوایی کورپەیەکیان بەشداریی لە یارییەکەدا نەکرد.  لەبارەی ئەو هەڵوێستەی هاندەرانی هەردوو یانە یۆرگن کڵۆپ، راهێنەری یانەی لیڤەرپوول دوای یارییەکە گوتی " ئەوە جوانترین دیمەنی یارییەکە بوو، سەرەڕای گرنگی و ئەنجامی یارییەکە، کە تێیدا هاندەرانمان رەسەنایەتی خۆیان دووپاتکردەوە، ئەمەش دووپاتکردنەوەی ئەوەیە کە زۆر شت لە ژیاندا هەن لە تۆپی پێ گرنگترن و بەهەموو هەست و سۆزەکانمانەوە لەگەڵ رۆناڵدۆ و خانەوادەکەیداین. "