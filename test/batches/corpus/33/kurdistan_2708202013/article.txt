لە یاداشتێكدا كە ئەمڕۆ پێنجشەممە نوێنەرایەتیی خۆپیشاندەرانی ناڕازی  لە قەزای رانیە و دەروبەری بڵاویانكردوەوە دەڵێن: "بەبێ  فەرمانی دادگا نزیكەی ٥٠ خۆپیشاندەر دەستگیركراون"، داواش دەكەن لە  ماوەی ٧٢ كاژێردا سەرجەم  گیراوەكانیان بەبێ مەرج ئازاد بكرێن".   بەڵام شۆڕش ئیسماعیل، گوتەبێژی پۆلیسی ئیدارەی  راپەڕین رەتیکردەوە ٥٠ خۆپیشاندەر دەستگیرکرابن و  بە (تۆڕی میدیایی رووداو)ی راگەیاند "تەنیا ١٢ خۆپیشاندەر  بەپێی ماددە ١٠ لە یاسای خۆپیشاندان بە فەرمانی دادوەر راگیراون".  سەبارەت بە داواکاری نوێنەری خۆپیشاندەران کە داوای ئازادکردنی خۆپیشاندەران دەکەن. گوتەبێژی پۆلیسی ئیدارەی  راپەڕین: "ئەو كەسانەی گیراون، بەشێكیان چەك و چەقۆیان پێبووە.  ئازادكردنیان لە دەسەڵاتی دادوەردایە، نەك لایەنە ئەمنییەكان".   رۆژی شەممەی رابردوو لە بەشێك لە شار و شارۆچكەكانی كوردستان  خۆپیشاندان کرا، بەو هۆیەشەوە لە هەندێ ناوچە گرژی  دروست بوو و چەند فەرمانگەیەکی حکومەت سووتێندران.  سەرکوتکردنی خۆپیشاندەران لە عێراق و هەرێمی کوردستان ناڕەزایی زۆری لێکەوتووەتەوە. بەپێی ئاماری رێکخراوی مەفی مرۆڤی کوردستان لە دهۆک، زیاتر لە ٥٠ خۆپیشاندەر، چالاکڤان و رۆژنامەڤان لە سنووری پارێزگای دهۆک دەستگیرکراون.  جێنین هێنیس پلاسخارت، نوێنەری نێردەی نەتەوەیەکگرتووەکان بۆ عێراق لە کۆبوونەوەی ئەنجوومەنی ئاسایشی نێودەوڵەتی لەبارەی ئازادیی رادەربڕین و چاکسازییە بنەڕەتییەکان لە عێراق رایگەیاند، "جێگەی ئەوپەڕی نیگەرانییە کە کوشتن و کردنەئامانجی چالاکڤانان و بەرگریکارانی مافەکانی مرۆڤ زیادیکردووە".  پلاسخارت ئەوەشی خستووەتەڕوو کە دوا زانیارییەکانیان لە مانگی ئایار ئەوە دووپات دەکەنەوە کە شەفافیەت و بەرەنگاربوونەوەی گەندەڵی و ئازادیی رادەبڕین و چاکسازییە بنەڕەتییەکان لە هەرێمی کوردستان و هەر ناوچەیەکی دیکەی عێراق زۆر گرنگن: "پێویستە جارێکی دیکە ئەمڕۆ ئەو پەیامە دووبارەبکەمەوە، ئەوەی روونە کە کاردانەوەی تووند هەیە لە بەرامبەر رەخنەی گشتی، ناڕەزایی و تەنگپێهەڵچنین، یان داخستنی دەزگاکانی راگەیاندن، رێگەیەک نین بۆ بەرەوپێشچوون".