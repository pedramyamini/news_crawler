ریال مەدرید لە یاریگەی خۆیدا و وەک پێشەنگی لالیگا، میوانداریی بارسێلۆنای رکابەری هەمیشەیی دەکات بۆ هەنگاونانی زیاتر بەرەو نازناوی ئەم وەرزەی لالیگا.  بۆ ئەم یارییە یانەی شاهانە لە تواناکانی ئەستێرەی یەکەم و گۆڵکار و سەرکردەی یانەکە، کەریم بنزیما بێبەش دەبێت، کە بەهۆی پێکانەوە یاریی ناکات، فێرلان مێندیش بەهەمان هۆکارەوە ئامادەنییە، چاوەڕواندەکرێت دوای زیاتر لە دوو ساڵ جارێکی دیکە یانەی شاهانە لە بێرنابیۆدا پشت بە گارێس بەیڵ ببەستێت بۆ جێگرتنەوەی بنزیما.  دوای بردنەوەی لە پاریس سانجێرمان و ریال مایۆرکا، ریال مەدرید دەیەوێت درێژە بەو ئەنجامە باشانەی بدات کە لە ٦ کلاسیکۆی رابردوودا بەرامبەر کەتەلۆنییەکان هەیبووە و هیچ یارییەکی نەدۆڕاندووە.  ئەوەی تایبەتە بە بارسێلۆنا، لە ١١ یاریی رابردوودا هیچ یارییەکی لە سەرجەم پاڵەوانێتییەکاندا نەدۆڕاندووە، بردنەوەی یەکەم کلاسیکۆ دوای شەش یاری و زیاتر لە ١١١٣ رۆژی یانەکە لەگەڵ چاڤی دەباتە قۆناخێکی نوێ و هەنگاوێکی زیاتر لە پلەی دووەمی ریزبەندی لالیگا نزیکدەبنەوە.  پێکهاتەی بارسێلۆنا بۆ یارییەکە بەتەواوی ئامادەییە و تەنیا سێرجینیۆ دێست بەشداری لە یارییەکەدا ناکات.  دوایینجار بارسا کلاسیکۆی بردبێتەوە لە سانتیاگۆ بێرنابیۆ بووە لە ساڵی ٢٠١٩، چاڤی دەیەوێت بەسەر هەموو ئەنجامە خراپەکانی پێشوودا تێبپەڕێت و لاپەرەیەکی نوێ لە کلاسیکۆدا بکاتەوە، بەڵام ئاستت هەرچەند بەرزبێت، هەرچەند بەهێزبیت، کە چوویتە سانتیاگۆ بێرنابیۆ دەبێت لەبیربێت، بردنەوە لە ریال مەدرید هێندە ئاسان نییە.  یارییەکە کاژێر ٢٣: ٠٠ بەکاتی باشووری کوردستان دەکرێت، ریال مەدرید پێشەنگی ریزبەندی خولەکەیە و بارسێلۆنا لە پلەی سێیەمی ریزبەندە.  پیێر ئۆبامیانگ، ئاداما تراورێ و فێران تۆرێس، لە ریزەکانی یانەی بارسێلۆنا بۆ یەکەمجار بەشداری لە کلاسیکۆدا دەکەن، پێشتر ئۆبامیانگ بەرامبەر ریال مەدرید یارییکردووە و ٥ گۆڵی لەو یانەیە کردووە، کە ٣ لەو گۆڵانە لە یاریگەی سانتیاگۆ بێرنابیۆ بووە.  بەر لە یارییەکە کارلۆ ئەنچێلۆتی، راهێنەری یانەی ریال مەدرید لە کۆنگرەی رۆژنامەڤانیدا گوتی " دەتوانین بەبێ کەریم بنزیماش لە بارسێلۆنا ببەینەوە، بەڵام بەدڵنیاییەوە بنزیما بەشێکی گرنگی تیپەکەمانە، ئەو بەشێوەیەکی زۆرباش کار بۆ تیپەکە دەکات، بەڵام بەبێ ئەویش دەتوانین پارێزگاری لە ئاستی خۆمان بکەین و بەدوای چارەسەردا دەگەڕێین لە پێشەوە بەبێ ئەو. "  کارلۆ زیاتر گوتی " هەرگیز دوایین یارییمان لە سانتیاگۆ بێرنابیۆ لەبیر ناکەین، ئەوە بۆ هەمیشە لە هزر و بیری ئێمەدا دەمێنێتەوە، دەمانەوێت لە کلاسیکۆدا ئەوە دووبارەبکەینەوە. "  لەبارەی بارسێلۆنا و چاڤییەوە، راهێنەری ریال مەدرید دەڵێت " ناسنامەی بارسێلۆنا هەرگیز ناگۆڕێت، بارسێلۆنا شێوازی یارییکردنی روونە، چاڤی زۆرباش لەگەڵ شێوازەکە خۆی گونجاندووە، تیپەکە هەست بە ئارامی زیاتر دەکات، لەم کاتەدا یانەکە زۆرباشە، بەرای من ئەوان کاری زۆرباش دەکەن. "  لە بەرامبەردا چاڤی هێرناندێز، راهێنەری یانەی بارسێلۆنا لە کۆنگرەی رۆژنامەڤانی بەر لە یارییەکە گوتی " بە ورەیەکی بەرزەوە دەچینە مەدرید، بەپەرۆشین بۆ یارییەکە و دەمانەوێت ئەنجامێکی باش بەدەستبهێنین، سەرەڕای ئەوەی کە دەزانین یارییکردن لە بێرنابیۆ قورسە. "  رۆژنامەڤانێک پرسیاری لە چاڤی کرد، کە ئەمە هەلێک نییە بۆ بردنەوە لە یانەیەکی گەورە؟ چاڤی لە وەڵامدا گوتی " ئێمە لە ڤیاریالمان بردەوە، یانەیەکی گەورە نییە؟ وەڵامم بدەرەوە، ئەی ناپۆلی؟ بۆ ئاتلێتیکۆ مەدرید چی دەڵێیت؟ ئەمانە گەورە نین. "  راهێنەری بارسێلۆنا لە بەشێکی دیکەی قسەکانیدا گوتی " بردنەوەی کلاسیکۆ ئێمە زیاتر لە بەدیهێنانی ئامانجە راستەقینەکەمان نزیکدەکاتەوە کە گەیشتنە بە چامپیۆنزلیگی وەرزی داهاتوو، جارێ زووە باس لە بردنەوەی نازناوی وەرزی داهاتووی لالیگا بکەین. "  چاڤی لە کۆنگرە رۆژنامەڤانییەکەدا، لەبارەی ئەو دەنگۆیانە قسەیکرد کە باس لە گەڕانەوەی لیۆنێل مێسی دەکەن و گوتی " مێسی باشترین یاریزانی جیهان و بارسێلۆنایە، دەرگاکانی یانەکە هەمیشە بۆ ئەو کراوەن، ئەگەر بیەوێت بگەڕێتەوە یانەکە بەڵام ئەو ئێستا یاریزانی پاریس سانجێرمانە و گرێبەستی لەگەڵ ئەوان هەیە. "