بەپێی ئامارەکانی بەڕێوەبەرایەتیی تەندروستیی کەرکووک، تاوەکو ئێستا لە کەرکووک شەش هەزار و ٩٣٧ کەس وەک تووشبووی ڤایرۆسی کۆرۆنا دەستنیشانکراون، ئەو ژمارەیەش دوو هێندەی ئەو توانایەیە کە کەرتی تەندروستی شارەکە هەیەتی. لەو ژمارەیە سێ هەزار و ٩٦٩ کەسیان چاکبوونەتەوە، ٣٠١ کەسیش گیانیان لەدەستداوە.  لەماوەی یەک رۆژدا ٤٥١ پشکنین لە کەرکووک کراوە، لە ئەنجامی ئەو پشکنینانە ٢٨٣ کەسیان هەڵگری ڤایرۆسەکە بوون. لە ماوەی سێ رۆژی رابردووشدا لە سنووری پارێزگای کەرکووک ٧٥٢ کەس تووشی ڤایرۆسەکە بوون، کە لەو ژمارەیە ٢٦ کەسیان گیانیان لەدەستداوە.  کەرتی تەندروستیی کەرکووک کێشەی کەمیی قەرەوێڵە و پێداویستی تەندروستی و کارمەندی تەندروستی بۆ دروستبووە، لەبەرئەوەی ژمارەی تووشبووان دوو هێندەی توانای کەرتی تەندروستیی کەرکووکە. ئەوە لەکاتێکدا پێشبینی دەکرێت ژمارەی تووشبووان لەو رێژەیە زیاتر بێت، چونکە بەشێکی زۆرن ئەوانەی تووشی ڤایرۆسەکە بوون و بەبێ ئەوەی پشکنینی خۆیان بکەن لە ماڵەکانیاندا خۆیان کەرەنتین کردووە و هەر لە ماڵەوەش چارەسەر وەردەگرن بۆ ئەوەی سەردانی نەخۆشخانە نەکەن، چونکە بەهۆی کەمیی کارمەند و کارمەندی بەشی خزمەتگوزاری ترس لە نەخۆشخانەکانیش هەیە بۆ ئەوانەی کە هەڵگری ڤایرۆسەکەش نین بۆ پشکنین بچنە نەخۆشخانە تووشی ڤایرۆسەکە ببن.  ئیدارەی کەرکووک لەگەڵ کەرتی تەندروستی و شانەی قەیرانەکان بەدوای ئەوەدا دەگەڕێن شوێنێکی دیکە یاخود ناوچەیەکی دیکە تایبەت بکەن بە پشکنینی هەڵگرانی ڤایرۆسەکە، ناوچەیەکیش تایبەت بەوانەی تووشبوون لەوێ چارەسەر بکرێن.