لە گەڕی ٣٤ ـی پرێمەرلیگدا، ئارسیناڵ لەسەر یاریگەی ئیمارات لە لەندەن میونداری مانچێستەر یونایتدی کرد و ٣ - ١ لێیبردەوە.  لەندەنییەکان زۆر بەهێز دەستیان پێکرد و نونۆ تاڤارێسی پۆرتوگالی تەنیا ٣ خولەکی پێویست بوو بۆ ئەوەی گۆڵی پێشکەوتن بۆ ئارسیناڵ تۆماربکات.  یاریزانانی میکیڵ ئارتێتا بەردەوام بوون لە هێرشەکانیان، تاوەکو لێدانێکی سزایان بەدەستهێنا و بوکایۆ ساکا لە خولەکی ٣٢ بەسەرکەوتوویی جێبەجێیکرد و گۆڵی دووەمی بۆ خاوەن ماڵ تۆمارکرد.   دوای دوو خولەک کریستیانۆ رۆناڵدۆ دەرکەوت و بە تۆمارکردنی گۆڵێک بۆ مانچێستەر یونایتد ئەنجامی یارییەکەی کردە ٢ - ١، کریس گۆڵەکەی پێشکێشی رۆحی کوڕە کۆچکردووەکەی کرد.  لە نیوەی دووەمدا رۆناڵدۆ هاوڕێکانی گوشارێکی زۆریان خستە سەر گۆڵی ئارسیناڵ تاوەکو ناوبژیوان لێدانێکی سزای بۆ هەژمارکردن، بەڵام رۆناڵدۆ لێدانەکەی بە بۆرۆنۆ فێرناندێز دا و ئەویش لێدانەکەی لەدەستدا.  دوای ئەم حاڵەتە یاریزانانی مانچێستەر یونایتد ساردبوونەوە و لە خولەکی ٧٠ ـدا گرانیت چاکای یاریزانی ئارسیناڵ بە لێدانێکی مووشەکئاسا گۆڵی دیخیای هەژاندەوە و یارییەکە لە بەرژەوەندی ئارسیناڵ بە ئەنجامی ٣ - ١ کۆتاییهات.  بەم ئەنجامە ئارسیناڵ بووە خاوەنی ٦٠ خاڵ و چووە پلەی چوارەمی ریزبەندیی، مانچێستەر یونایتدیش بۆ دووەم یاری بەسەریەکەوە دۆڕا و بە ٥٤ خاڵ پلەی شەشەمی ریزبەندی گرتووە.