یارییەک بۆ یەک ئامانج و دەیان دەستکەوتی جیاواز، ناونیشانی ئەو رووبەڕووبوونەوە ئاگرینە دەبێت کە لە ژێر ناوی دێربی ئیتاڵیادا، یۆڤینتۆس و ئینتەرمیلان لە هەفتەی سی و یەکی خولی ئیتاڵیادا لەسەر یاریگەی ئالیانز ستادیۆم ئەمشەو بەڕێوەدەچێت.  دوو لایەنی هاوکێشەکە رێک بەپێچەوانەی یەکدییەوە روو لە یارییەکە دەکەن، یۆڤینتۆس یانەیەکە لە هەفتەکانی رابردوودا کەسایەتی کەروێشکە خێراکەی نێو ئەنیمەیشنە باوەکەی لەخۆیدا بەرجەستەکردووە و وەک برووسکە لە خانەکانی خوارەوەی ریزبەندییەکەوە بەرەو سەرەوە دێت. ئینتەرمیلان ئەو کیسەڵەیە خەریکە خەوی بێئاگایی هەموو شتی لەدەستدەدات، هەنگاوەکانی سست و رێڕۆیشتنەکانی تەواو خاوبوونەتەوە، لەبەردەم دوا شرینی دەستنیشانکردنی پاڵەوانی ئەمساڵدا، لە هەمووان هێواشتر هەنگاو دەنێت.  ریتمی خێرای یۆڤینتۆس بەرەو لووتکە و ریتمی سستی ئینتەرمیلان لەبەردەم لووتکەدا، هاوکێشەی نوێی هێناوەتە ئاراوە، ئەو هاوکێشەیەی بەجۆرێکی لێهاتووە هەمووان پێیانوایە سەرکەوتنی یۆڤینتۆس بەسەر ئینتەرمیلاندا، ئەوەندەی خزمەتە بە میلان بۆ بردنەوەی نازناوەکە، ئەوەندە خزمەت نییە بۆ یۆڤینتۆس لەپێناو بەدەستهێنانی کورسییەکی چامپیۆنزلیگی وەرزی داهاتوو.  یارییەکە بە یەکێک لە گرنگترین وێستگەکانی دەرخستنی پاڵەوانی ئەمساڵی خولەکە دادەنرێت. چونکە ناوی تیپی براوە زۆر ئاراستە لە هەفتەکانی کۆتایی خولەکەدا دەستنیشاندەکات، بردنەوەی خانمە پیرەکە، تەکانێکی دیکە دەبێت بۆ خەون بینینی یۆڤینتۆس بەنازناوی خولەکەوە. بردنەوەی ئینتەرمیلانیش ریفرێشکردنەوەی ئەو رکابەرییە بەهێزە دەبێت، کە ئێستا لە نێوان چوار پێشەنگەکەی خولەکە، میلان و ئینتەرمیلان، ناپۆلی و یۆڤینتۆسدا بەرپا بووە. بردنەوەی هەر لایەکیش پاڵنەرێکی مانەویی دیکە دەبێت، لە وەرزێکی خولی ئیتاڵیدا کە سەردەمانێکی بەرچاوە، رکابەریی ئەوەندە بەهێزی بەخۆوە نەبینیووە.