ئەمشەو کاژێر ٢٢: ٠٠ بە کاتی باشووری کوردستان، یانەی بارسێلۆنا لە گەڕی ٣٢ ـی لالیگادا لەسەر یاریگەی کامپ نو میوانداری یانەی کادیز دەکات.  میدیای کەتەلۆنیا بڵاویکردەوە، دەستەی هاندەرانی یانەی بارسێلۆنا کە ناوی نوسترا ئانسینیایە، ئامادەکارییانکردووە بۆ ئەوەی کاژێرێک بەر لە بەڕێوەچوونی یاریی یانەکەیان بەرامبەر کادیز، لەبەردەم یاریگەی کامپ نو خۆپێشاندان ئەنجامبدەن، وەک ناڕەزایەتییەک لەدژی ئەو رووداوانەی لە یاریی یانەکەیان بەرامبەر ئینتراخت فرانکفورت لە یۆرۆپالیگدا روویاندا.  دەستەی هاندەرانی بارسێلۆنا، دەڵێت "ئامادەبوونی ئەو ژمارە زۆرەی هاندەرانی فرانفکورت لە یاریگەی ئێمەدا شەرمەزارییە و خوان لاپۆرتا تۆمەتبار دەکەن کە رێگەی بە دروستبوونی ئەو رووداوە داوە، لەپێناو بەدەستهێنانی پارە و بەرژەوەندی دارایی یانەکە. "  هاندەرانی بارسێلۆنا دەڵێن "ئەوەی روویدا دەبێتە هۆکاری ئەوەی ئاشتی و هزری هاندەران بخاتە مەترسییەوە، جگە لەوەش کاریگەریی زۆری لەسەر بیرکردنەوەی یاریزانەکان دەبێت. "  لە یاریی گەڕانەوەی قۆناخی هەشتی یۆرۆپالیگ، کە لەنێوان بارسێلۆنا و ئینتراخت فرانکفورت لە کامپ نو بەڕێوەچوو، زیاتر لە ٣٠ هەزار هاندەری یانە ئەڵمانییەکە ئامادەبوون و هاندەرانی بارسێلۆنا بەوە تۆمەتبارکران، کە بلیتەکانی یارییەکەیان فرۆشتووە.