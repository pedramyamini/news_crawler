بەرەبەیانی رۆژی یەکشەممە لە یاریی نێوان هەردوو یانەی کیریتارۆ و ئەتلەس، شەڕ و ئاژاوەیەکی زۆر لەنێوان هاندەرانی هەردوو یانەدا روویدا و بەو هۆیەوە ژمارەیەکی زۆری هاندەران برینداربوون.  یارییەکە لە یاریگەی کوریگۆدۆرا بەڕێوەچوو کە یاریگەی یانەی کیریتارۆیە، لە خولەکی ٦٢ ـی یارییەکەدا لەکاتێکدا یانەی میوان بە گۆڵێک لەپێشەوە بوو، هاندەرانی یانەی کیریتارۆ هێرشیانکردە سەر هاندەرانی یانەی ئەتلەس کە بەشێکیان چەکیان پێبووە و وردە وردە بووە شەڕێکی گەورە.  راپۆرتە رۆژنامەڤانییەکان بڵاویانکردووەتەوە، بەهۆی ئەو شەڕەی لەنێوان هاندەرانی هەردوو یانەدا روویداوە، ٢٦ هاندەر برینداربوون ٩ لە بریندارەکان بارودۆخی تەندروستیان خراپە و لەژێر چاودێریدان.  فیدراسیۆنی تۆپی پێی جیهان، نیگەرانی خۆی لە دروستبوونی ئەو رووداوانە پێشاندا و داوای لێکۆڵینەوەی بەپەلە لە فیدراسیۆنی تۆپی پێی مەکسیک و کۆنکاف دەکات و دەڵێت " تووندووتیژی و شەڕ جێگەیان لەنێو تۆپی پێدا نابێتەوە و دەبێت کەمتەرخەمەکان بەشێوەیەکی دادپەروەرانە سزابدرێن. "  میکێل ئاریۆلا، سەرۆکی دەستەی بەڕێوەبردنی خولی مەکسیک دەڵێت " ئەوەی روویداوە بەهیچ شێوەیەک قبوڵکراو نییە، ئەوانەی بەرپرسن لە نەبوونی ئارامی لە یارییەکەدا، بەشێوەیەکی زۆر تووند سزادەدرێن و دەستەی بەڕێوەبردنی خولەکەش دەستی بە لێکۆڵینەوە لە رووداوەکانی یارییەکە کردووە و بڕیاریشدراوە، یارییەکانی گەڕی نۆیەمی خولی مەکسیک بۆ کاتێکی نادیار دوابخرێن.  ماوریسیۆ کوری، حاکمی ویلایەتی کویریتارۆ لە پەیامێکدا دەڵێت " بە تووندی سەرکۆنەی ئەو رووداوانە دەکەین کە لە یارییەکەدا روویاندا، هەموو رێکارێکی یاسایی دەگرینەبەر بۆ سزادانی ئەوانەی بوونەتە هۆکاری دروستبوونی گرژییەکان. "  دادگای شاری ویلایەتی کیریتارۆی مەکسیک دەڵێت " لە کاژێرەکانی یەکەمی لێکۆڵینەوە لە رووداوەکان دەرکەوتووە، هەوڵی کوشتن لە رووداوەکاندا دراوە، بەڵام بەدواداچوونی زیاتر دەکەن، بۆ گەیشتن بە ئەنجامی دروست. "