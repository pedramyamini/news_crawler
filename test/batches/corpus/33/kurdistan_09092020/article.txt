بۆ رێكخستنەوەی هێزەكانی پێشمەرگه و چاكسازی لە وەزارەتی پێشمەرگه، پێنج لیژنە پێکهێنراون، هەموو لیژنەکان دەستیان بە کارەکانیان کردووە و بەشێکیشیان کارەکانیان لە قۆناخی کۆتاییدایە.  جەبار یاوەر، ئەمینداری گشتیی وەزارەتی پێشمەرگە بە تۆڕی میدیایی رووداوی راگەیاند، "بەمەبەستی رێکخستنەوە و چاکسازیکردن لە وەزارەتی پێشمەرگە، پێنج لیژنە پێکهێنراون و چەند ئەرکێکی جیاوازیان پێ سپێردراوە، لەوانە: یەکخستنی یەکە ژمێریارییەکان، کە کارەکانی لە قۆناخی کۆتاییدایە، رێکخستنەوەی میلاکی وەزارەتی پێشمەرگە، ئامادەکردنی دۆسیەی هەموو ئەفسەر و پلەداران، گواستنەوەی خانەنشین و کەمئەندامان بۆسەر وەزارەتی دارایی و شەهیدان، گواستنەوەی پاسەوانەکان لەسەر وەزارەتی پێشمەرگە بۆسەر وەزارەتی ناوخۆ، لیژنەیەک بۆ ئەمەش دروستکراوە و پەیڕەوێکیان دەرکردووە و پەسندکراوە".  لە چاکسازییەکان و یەکخستنەوەی هێزی پێشمەرگە، هاوپەیمانان رۆڵێکی کاریگەر و گرنگیان هەیە و پرۆژە و پێشنیازیان داوەتە وەزارەتی پێشمەرگە.  ویلیەم کۆساین، کۆنسوڵی گشتیی هۆڵەندا لە هەرێمی کوردستان دەڵێت "چاکسازی لە وەزارەتی پێشمەرگەدا لای ئێمە پرۆژەیەکی گەورەیە، ئێمە لەگەڵ ئەمریکا، بەریتانیا و ئەڵمانیا، کار لەسەر ئەو پرۆژەیە دەکەین. پلانەکە درێژخایەنە، من ناڵێم بە خێرایی روودەدات، پلانەکە کاتی دەوێت. پلانەکە بەو جۆرەیە، پێشمەرگە بەتواناتر بێت، پڕۆفیشناڵانەتر بێت لەڕووی سەربازییەوە، هەروەها ژمارەکەی کەمتر بێت".  لە ساڵی ٢٠١٧، لیژنەیەك لە وەزارەتی پێشمەرگە بۆ چاکسازی پێكهات، بەریتانییەكان هەر زوو هاتنە ناو پرۆسەکەوە و دواتر ئەمریكییەكانیش هاتن، هەروەها داوا لە ئەڵمانیاش كرا وەكو پشتیوانێكی سەرەكیی پێشمەرگە، بەشداریی پرۆسەكە بێ و ئێستا هاوپەیمانان بەگشتی تێیدا بەشدارن.  پرۆژەی چاكسازی لە وەزارەتی پێشمەرگە، پوختەی بیرۆكەكانی هاوپەیمانان و هەرێمی کوردستانە و لەلایەن سەرۆكی هەرێمی كوردستان، ئەنجوومەنی وەزیران و پارتی و یەكێتیش پشتگیریی لێدەکرێت.