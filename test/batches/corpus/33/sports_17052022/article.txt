دوای ئەوەی یاریزانەکە رایگەیاند، لە ماوەیەکی نزیکدا داهاتووی خۆی یەکلادەکاتەوە، راپۆرتە رۆژنامەڤانییەکانی ئیسپانیا دەڵێن " هەموو شتێک کۆتاییهاتووە و ئێمباپێ یاریزانی ریال مەدریدە. "  رۆژنامەی ئەی ئێسی ئیسپانی دەڵێت " میری قەتەر داوای لە هەریەکە لە ئیمانوێل ماکرۆن، سەرۆکی ئێستای فەرەنسا و نیکۆلا سارکوزی، سەرۆکی پێشووی فەرەنسا کردووە، بۆ ئەوەی هاوکاریی بکەن ئێمباپێ رازیبکەن لە پاریس سانجێرمان نەڕوات، هیچ نەبێت تاوەکو دوای مۆندیالی ٢٠٢٢ ـی قەتەر بمێنێتەوە، بەڵام یاریزانەکە خۆی بەدەستەوە نادات و نایەوێت پلانی یارییکردنی لە ریال مەدرید لەدەستبچێت. "  رۆژنامەکە ئاماژەی بۆ ئەوە کردووە ئێمباپێ ماوەیەکی زۆرە بیر لە یارییکردن بۆ ریال مەدرید دەکاتەوە و خۆی بەدەستەوە نادات.  فابریزیۆ رۆمانۆ، رۆژنامەڤانی بەنێوبانگ دەڵێت " کاژێرەکانی داهاتوو بۆ ئێمباپێ زۆر گرنگن، یاریزانەکە گەڕاوەتەوە قەتەر بۆ ئەوە دوایین کۆبوونەوە لەگەڵ خانەوادەکەی بکات، ریال مەدرید چاوەڕێی هەنگاوەکانی کۆتاییە و زۆر گەشبینە بە ئەنجامدانی گرێبەستەکە، هەرچەند ماوەیەکی زۆرە دەستەوارەی ریال مەدرید ئامادەیە، بەڵام تاوەکو ئێستا بەفەرمی پەیوەندی بە پاریس سانجێرمانەوە نەکراوە. "  بەپێی راپۆرتە رۆژنامەڤانییەکان، ئێمباپێ دەیەوێت پێش یاریی کۆتایی چامپیۆنزلیگ ماڵئاوایی لە پاریس سانجێرمان بکات، بەڵام ریال مەدرید نایەوێت پەلە بکات و دەیەوێت دوای ئەو یارییە گرێبەستەکەی واژۆبکات.  بەپێی هەواڵێکی رۆژنامەی ئەی ئێس، ئێمباپێ دەبێتە گرانترین یاریزانی جیهان لە مێژوودا، مووچەکەی لەنێوان ٢٥ بۆ ٣٠ ملیۆن یۆرۆ دەبێت، ٨٠ بۆ ١٠٠ ملیۆن یۆرۆ وەک پاداشتی ئەنجامدانی گرێبەستەکە وەردەگرێت، جگە لەوەش چەند زیادکردنێک و پاداشتی دیکە لە گرێبەستەکەیدا جێگەیان دەگرێتەوە.  دوو رۆژ لەمەوبەر کیلیان ئێمباپێ، لەکاتی وەرگرتنی خەڵاتی باشترین یاریزانی خولی فەرەنسا گوتی " چەند وردەکارییەکی کەم ماون، بەرێژەیەکی زۆر بڕیارەکەی یەکلابووەتەوە و بەم نزیکانە بڕیارەکەم رادەگەیێنم. "  کیلیان ئێمباپێ، گرێبەستەکەی لەگەڵ پاریس سانجێرمان لە گواستنەوەی هاوینەدا کۆتاییدێت و ئەو یاریزانە دەبێتە یاریزانێکی ئازاد.