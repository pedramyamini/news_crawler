چێڵسی سەرەڕای ئەوەی لە یاریی گەڕانەوەی قۆناخی هەشتی چامپیۆنزلیگدا ٣ - ٢ لە ریال مەدریدی بردەوە، بەڵام بە کۆی ئەنجامی هەردوو یاریی سەرنەکەوت و بلیتی چوارگۆشەی زێڕین بۆ ریال مەدرید بوو.  تۆماس توخێل، لە کۆنگرەی رۆژنامەڤانی دوای یارییەکەدا دووپاتیکردەوە کە شانازی بەو ئاستە دەکات کە یاریزانەکانی پێشکێشیان کردووە، سەرەڕای ئەوەی کە ناتوانێت نیگەرانی خۆی بە نەگەیشتن بۆ قۆناخی پێشکۆتایی بشارێتەوە.  راهێنەری ئەڵمانی یانە لەندەنییەکە، گوتی "ئازاربەخشە کاتێک تۆ هەمیشە دەدۆڕێی، بەڵام ئەم جۆرە دۆڕانانە دەتوانی هەرسیان بکەی، چونکە ئێمە بەهۆیەوە پەشیمان نین".  ئەو گوتیشی "ئێمە بەو شێوەیە یاریمان کرد کە دەمانویست، کوالێتی و کەسایەتی تیپەکەمان پێشاندا، ئێمە شایەنی سەرکەوتن بووین، نەدەبووایە بەمشێوەیە لە چامپیۆنزلیگ دەربکرێین، بە سادەیی دەڵێم ئێمە بەختمان نەبوو".  توخێل دووپاتیشیکردەوە کە هەردوو گۆڵەکەی ریال مەدرید لە ئەنجامی دوو هەڵەی گەورەی یاریزانەکانی ئەو تۆمارکران و یاریزانانی ریال مەدرید بە باشی ئەو دوو هەڵەیان قۆستووەتەوە.  راهێنەری چێڵسی بەشێوەیەکی ناڕاستەوخۆ ناوبژیوانانی چامپیۆنزلیگی بەوە تۆمەتبارکرد کە بڕیارەکانیان لە بەرژەوەندی ریال مەدریددان و لەبارەی ئەو گۆڵەی مارکۆس ئەڵۆنسۆ، کە ڤار رەتیکردەوە، گوتی "من گۆڵەکەم نەبینی، هەست بە بێئومێدییەکی زۆر دەکەم کە ناوبژیوان بەخۆی نەگەڕایەوە ڤار بۆ دڵنیابوون لە حاڵەتەکە".  هەروەها گوتیشی "بەداخەوە کە لە هەردوو یارییەکەماندا بەرامبەر ریال مەدرید بڕیارەکانی ناوبژیوان بە رێژەی ٥١ % لە بەرژەوەندی لایەنی دیکەدا بوون، بەڵام کاتێک ریال مەدرید یاریدەکات ئەمە لە چامپیۆنزلیگدا روودەدات".