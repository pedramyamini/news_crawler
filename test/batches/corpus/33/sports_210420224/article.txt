ئەمشەو کاژێر ٢٢: ٣٠ بە کاتی باشووری کوردستان، یانەی بارسێلۆنا لە چوارچێوەی یارییەکانی گەڕی ٣٣ ـی لالیگادا، لەسەر یاریگەی ئەنویتا دەبێتە میوانی یانەی ریال سۆسیداد.  چاڤی هێرناندێز، راهێنەری یانەی بارسێلۆنا لە کۆنگرەی رۆژنامەڤانی بەر لە یارییەکە، باسی ئەو یارییەی کرد و بە یارییەکی گرنگ نێویبرد.  راهێنەری بارسێلۆنا گوتی "ئێمە یارییەکی دیکەی کۆتایی دەکەین، کە بەرامبەر ریال سۆسیدادە، ئەو یانەیە رکابەرێکی راستەوخۆمانە، هەمان شتم گوت کاتێک رووبەڕووی ریال بێتیسیش بووینەوە، ئەوانیش رکابەری راستەوخۆمان بوون، ئەمە راستییەکەیە".  چاڤی دانی بەو راستییەدا نا کە ئیدی لەم وەرزەدا، ناتوانن هیچ نازناوێک ببەنەوە، گوتی "بەر لە دوو یان سێ هەفتە ئێمە دڵخۆش بووین، چونکە دەرفەتێکمان هەبوو بۆ رکابەریکردن لەسەر نازناوی لالیگا، بەڵام ئێستا ئەو ئامانجەمان زۆر دوورکەوتووەتەوە".  راهێنەری بارسا گوتیشی "ئێستا هیوامان وایە پلەی دووەمی ریزبەندیی یانەکانی لالیگا بەدەستبێنین، لە راستیدا هێشتا ئێمە لە پلەی دووەمداین، لە نۆڤێمبەری رابردوودا لە دۆخێکی زەحمەتتردا بووین، ئێستا ئێمە لە دۆخێکی خراپدا نین بەبەراورد بەوکات، ئێمە دەرفەتی بردنەوەی نازناوەکانمان نەماوە، ئەمە روونە".