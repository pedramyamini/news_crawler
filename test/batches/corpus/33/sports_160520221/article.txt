ئەوەی لە ئاهەنگی بایرن میونشندا بۆ هەمووان جێگەی سەرنجی زۆر بوو، جیاواز لە هەموو یاریزانەکانی دیکەی بایرن میونشن کە بەدرێسی سوورەوە لە ئاهەنگەکەدا بەشداربوون، رۆبێرت لیڤاندۆڤسکی بەدرێسێکی یانەکەوە دەرکەوت کە لە رەنگەکانی درێسی بارسێلۆنا پێکهاتبوو، سوور و شین، ئەمەش وا لێکدرایەوە کە داهاتووی ئەو یاریزانە لە یانە ئیسپانییەکەیە.  هاندەرانی بایرن میونشن لە ئاهەنگەکەدا داوای مانەوەیان لە لیڤا کرد، یاریزانەکەش قسەیکرد، بەڵام باسی داهاتووی خۆی نەکرد و گوتی " بەداخەوە دوو ساڵە لێرە دوورین، ئێوەمان لەدەستداوە، بەڵام دەتوانین هەمیشە ئەوە لە مێشکماندا بهێڵینەوە، بردنەوەی نازناوی دەیەمی بوندێسلیگا لەسەریەک زۆر نایاب و بێ وێنەبوو، هەموو ئەو شتانەی بەدەستی دەهێنین بەیەکەوە کاریان بۆ دەکەین. "  رۆبێرت لیڤاندۆڤسکی، هێرشبەری پۆڵەندیی یانەی بایرن میونشنی ئەڵمانی، دەیەوێت ریزەکانی یانە باڤارییەکە جێبهێڵێت، لەپێناو بەدیهێنانی خەونەکەی، کە یاریکردنە بۆ یانەی بارسێلۆنای ئیسپانی.  ئەستێرەی پۆڵەندی و خاوەنی خەڵاتی زە بێستی فیفا بۆ باشترین یاریزانی جیهان لە ٢٠٢١، راشکاوانە رایگەیاند کە ئەو نایەوێت گرێبەستەکەی نوێ بکاتەوە و بە بەرپرسانی یانەی باڤاریشی گوتووە، دەیەوێت بچێتە ریزەکانی بارسێلۆنا.  سەرۆک و بەرپرسانی یانەی بایرن میونشن، رەتیدەکەنەوە رێگە بە لیڤاندۆڤسکی بدەن لە یانەکە بڕوات و دەڵێن "لیڤاندۆڤسکی دەبێت ماوەی گرێبەستەکەی لەگەڵ یانەکەمان تەواوبکات، ئەو دەبێت تاوەکو ٣٠ ـی مانگی شەشی ٢٠٢٣ بە درێسی بایرن میونشنەوە یاری بکات".