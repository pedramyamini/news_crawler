لوکا مۆدریچ لەلایەن رۆژنامەی مارکای ئیسپانییەوە خەڵاتی مارکا لێیندای بۆ یاریزانە پڕۆفیشناڵەکان پێدرا، لە رێوڕەسمی وەرگرتنی خەڵاتەکەدا مۆدریچ لەبارەی زۆر شتەوە قسەیکرد و باسی لە داهاتووی خۆی لەگەڵ یانەکە کرد.  مۆدریچ گوتی " زۆر دڵخۆشم بەبەدەستهێنانی ئەم خەڵاتە، سوپاس بۆ مارکا و ئەمە لە هەموو جیهاندا گرنگە. "  یاریزانەکەی ریال مەدرید لەبارەی ریمۆنتاداکانی ریال مەدرید لە چامپیۆنزلیگدا قسەیکرد و گوتی " ئەوەی لە یاریی گەڕانەوەدا بەرامبەر مانچێستەر سیتی لە سانتیاگۆ بێرنابیۆ روویدا، شتێکی بێ وێنە و ئەفسوناوی بوو، ئێمە هەرگیز خۆمان بەدەستەوە نادەین و تاوەکو کۆتایی تێدەکوشین، لە ریال مەدرید فێری ئەمە بووین، زۆر قورسە بتوانین ئەمە شرۆڤە بکەین، بەتایبەت لەم وەرزە زۆر شەوی ئەفسوناوی مان هەبوون. "  مۆدریچ زیاتر دەڵێت " بردنەوەمان لە مانچێستەر سیتی زۆر زەحمەتبوو، بەڵام بردنەوە لە پاریس سانجێرمان چێژی زیاتر بوو. "  ئەستێرەی ریال مەدرید زیاتر گوتی " کاتێک هاتمە ریال مەدرید هەموو خەونەکانم بەدیهات، هیوادارم بە جامی چامپیۆنزلیگەوە لە پاریس بگەڕێینەوە. "  لەبارەی ریال مەدرید و داهاتووی لەگەڵ یانەکە لوکا بە ئامادەبووانی گوت " ریال مەدرید ماڵی منە، زۆر دڵخۆشم لەم یانەیەدا، دڵخۆشم لەم شارە، هەست بە خۆشەویستی هاندەران دەکەم، هەروەها ماڵباتەکەشم دڵخۆشن بە ژیان لێرەن، لەبەر ئەم شتانە دەمەوێت بۆ چەند ساڵی دیکەش لێرە بمێنمەوە و هیوادارم لە ریال مەدرید کاروانەکەم کۆتایی بهێنم. "  مۆدریچ دەڵێت " ئێستا لە هەموو کاتێک زیاتر چێژ لە تۆپی پێ وەردەگرم، دەمەوێت لەسەر ئەم ئاستە بەردەوامبم، بابزانین تاوەکو کەی دەتوانم. "