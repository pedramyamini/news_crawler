رۆژنامەی موندۆ دیپۆرتیڤۆ دەڵێت " سەرەتای دروستبوونی کێشەکە لە ڤرسالیکۆوە دەستیپێکرد، کاتێک لەگەڵ کایل واکەر بەریەککەوتن و وردە وردە بووە هۆکاری ئەوەی گرژییەکە گەورەتربێت، دوای ئەوەش ستیڤان ساڤیچ، بەرگریکاری ئاتلێتیکۆ مەدرید لەگەڵ جاک گرێلیش بەگژیەکدا دەچنەوە و دەبێتە هۆکاری ئەوەی ئاڵۆزییەکی زۆر لە رێڕەوی گەڕانەوە بۆ ژوورەوە، لەنێوان یاریزانانی هەردوو یانەدا دروستببێت.  بەپێی چەند سەرچاوەیەکی رۆژنامەڤانی، پۆلیس لێکۆڵینەوە لەو رووداوە دەکات و بەرپرسانی فیدراسیۆنی تۆپی پێی ئەوروپاش داوای لێکۆڵینەوەی ورد دەکەن، سەرەڕای ئەوەی کە پرسەکە لەنێوان هەردوو یانەدا بووە و هاندەران تێیدا بەشدار نەبوون.  دیێگۆ سیمیۆنی راهێنەری ئاتلێتیکۆ مەدرید دەڵێت " من ئاگاداری رووداوەکان نیم، لەنێو یاریگە مامەوە و چەپڵەم بۆ هاندەران لێدەدا، کە گەڕامەوە ژوورەوەش کەس لەوێ نەبوو. "  لە یارییەکەشدا گرژییەک لەنێوان یاریزانانی هەردوولادا روویدا و بەو هۆیەوە فیلیپی بەرگریکاری ئاتلێتیکۆ مەدرید بە کارتی سوور کرایە دەرەوە.  پێشتر یانەی ئاتلێتیکۆ مەدرید لەلایەن یوفاوە سزادرابوو و لە یارییەکەی بەرامبەر مانچێستەر سیتی ٥ هەزار کورسیی یاریگەی واندا میترۆ پۆلیتانۆ بە داخراوی مانەوە و ئەگەری هەیە جارێکی دیکەش یانەکە سزابدرێتەوە، بەتایبەتیش دەکرێت یاریزانەکانی بۆ چەند یارییەک رابگیرێن.