سەرلەبەیانیی ئەمڕۆ شەممە ٢٠٢٠/٠٩/١٢ هەردوو دەزگای هەڵبژاردنی پارتی و یەکێتی پێکەوە هاوڕابوون لەگەڵ لایەنە سیاسییەکانی دیکەی کوردستان گفتوگۆ بکەن بۆ یەکخستنی گوتار و هەڵوێستی کوردستانی و جێبەجێکردنی ئەوەی لە بەرژەوەندیی گەلی کوردستانە لە عێراق و بە تایبەتیش ناوچە کوردستانییەکانی دەرەوەی ئیدارەی هەرێم.  پێش کۆبوونەوەکە خەسرەو گۆران، بەرپرسی دەزگای هەڵبژاردنی پارتی بە رۆژنامەڤانانی راگەیاند، "بۆ هاوئاهەنگیی لایەنە کوردستانییەکان لەگەڵ یەکێتی کۆدەبینەوە".  شاندی پارتی هەفتەی رابردووش بۆ هەمان مەبەست لە بەغدا بوون و ژمارەیەک کۆبوونەوەیان کرد.   پێشتر دەزگای هەڵبژاردنی پارتی رایگەیاندبوو، "لەگەڵ ئەوەداین هەڵبژاردنی عێراق یەک بازنە بێت، ئامادەشین بۆ هەموو جۆرە هەڵبژاردنێک لە عێراقدا".  رۆژی ٢٠٢١/٠٦/٠٦ لەلایەن مستەفا کازمی، سەرۆکوەزیرانی عێراقەوە بۆ هەڵبژاردنی پێشوەختە لە عێراق دانراوە، بەڵام وادەکەی جێگیر نەکراوە.