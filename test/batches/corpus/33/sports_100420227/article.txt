لە گەڕی ٣٢ ـی پرێمەرلیگدا، یانەی چێڵسی لەسەر یاریگەی سینت ماری بووە میوانی ساوسامپتۆن و بە ٦ گۆڵی بێبەرامبەر لێیبردەوە و جارێکی دیکە رێگەی سەرکەوتنەکانی دۆزییەوە، دوای ئەوەی لە یاریی چوونی قۆناخی هەشتی چامپیۆنزلیگدا ١ - ٣ بە ریال مەدریدی ئیسپانی دۆڕا.  لە کۆنگرەی رۆژنامەڤانی دوای یارییەکەدا، تۆماس توخێلی راهێنەری چێڵسی بە دڵخۆشییەکی زۆرەوە قسەی بۆ میدیاکاران کرد و گوتی "ئاستێکی زۆر بەرزمان پێشکێشکرد و سەرکەوتنێکی تێکشکێنەر بوو".   راهێنەرە ئەڵمانییەکە هەروەها گوتی "یارییەکە لەسەر یاریگەیەکی زەحمەت بوو، بەڵام وامانکرد کارەکە ئاسان دەرکەوێت، زۆر بایەخمان بە کۆنترۆلی تۆپ دا و لە کاتێکی زوودا چەندین دەرفەتی گۆڵمان دروستکرد بۆیە ئەنجامێکی نایابمان بەدەستهێنا. ڤێرنەر دوو گۆڵی کرد، بەڵام دەیتوانی زیاتر بکات".  تۆماس توخێل، لە کۆتایی لێدوانەکانیدا، بەشێوەیەکی ناڕاستەوخۆ پەیامی ئەوەی بە یاریزانانی دا کە دەبێت بەمشێوەیە بەرامبەر ریال مەدرید یاری بکەن، کاتێک رۆژی سێشەممە لە یاریی گەڕانەوەی قۆناخی هەشتی چامپیۆنزلیگدا دەبێتە میوانی ریال مەدرید و گوتی "ئێمە تینوی ئاڵنگاری بووین و بە بەردەوامی مەترسیدار بووین، ژمارەیەکی زۆر یاریمان لەپێشە و دەبێت بەم شێوازە یاری بکەین".