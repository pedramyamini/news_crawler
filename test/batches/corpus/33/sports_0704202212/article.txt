لە یاریی چوونی قۆناخی هەشتی یۆرۆپالیگدا، بارسێلۆنا بووە میوانی فرانکفورت و بە ئەنجامی ١ - ١ لەگەڵیدا یەکسانبوو.  لەو یارییەدا کە ژمارەیەکی زۆر هاندەران ئامادەی بووبوون، یاریزانانی چاڤی ئاستێکی باشیان پێشکێش نەکرد و ئەڵمانییەکان چەندینجار هەڕەشەیان لە تێرشتیگنی گۆڵپارێزی بارسا کرد، بەڵام نیوەی یەکەم بەبێ گۆڵ کۆتاییهات.  لە نیوەی دووەمدا، فرانکفورت هەر زوو گورزی خۆی لە بارسا وەشاند و یاریزان کناوف ٣ خولەک دوای دەستپێکردنی نیوەی دووەم فرانکفورتی بە گۆڵێک پێشخست.  دوای ئەو گۆڵە، بارسا باشتر دەرکەوت و دوای چەند گۆڕانکارییەک لە لایەن چاڤییەوە، فێران تۆرێس لە خولەکی ٦٦ سوودی لە پاسێکی فرێنکی دییۆنگی هاوڕێی وەرگرت و گۆڵی بەرامبەربوونی بۆ کەتەلۆنییەکان تۆمارکرد.  دواتر هەردوولا هەوڵیاندا گۆڵی سەرکەوتن تۆماربکەن، بەڵام نەیانتوانی ئەو کارە بکەن و ئەنجامەکە بە یەکسانبوون بە ١ - ١ کۆتاییهات و پرسی یەکلاکردنەوەی بلیتی سەرکەوتن بۆ قۆناخی پێشکۆتایی دواخرا بۆ پێنجشەممەی داهاتوو، کە بارسێلۆنا لە یاریی گەڕانەوەدا لەسەر یاریگەی کامپ نو میوانداری فرانکفورت دەکات.  لەو یارییەدا بارسێلۆنا جگە لەوەی نەیتوانی بباتەوە، جیرارد پیکێی بەرگریکاریشی لەدەستدا، کە لە یارییەکەدا تووشی پێکان بوو، بە ناچاری یاریگەی جێهێشت و لینگلێ لە شوێنی چووە نێو یاریگە، کە هێشتا دیارنییە قەبارەی پێکانەکەی پیکێ چەندە و ئایا بۆ یاریی گەڕانەوە ئامادە دەبێت یان نا.