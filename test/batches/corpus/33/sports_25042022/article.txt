لە یارییەکی دواخراوی لالیگادا، یانەی بارسێلۆنا لە یاریگەی خۆیدا بەرامبەر یانەی رایۆ ڤاییکانۆ یارییکرد، بەشێوەیەکی چاوەڕواننەکراو یارییەکە لە بەرژەوەندی یانەی میوان کۆتاییهات و بارسێلۆنا سێ خاڵی یارییەکەی لەدەستدا.  دوای تەنیا ٦ خولەک یارییکردن ئەلڤارۆ گارسیا گۆڵێکی بۆ یانەی رایۆ ڤاییکانۆ تۆمارکرد، بارسێلۆنای خستە بارودۆخێکی خراپەوە.  دوای ئەو گۆڵە بارسێلۆنا هەوڵەکانی بۆ یەکسانکردنەوەی ئەنجامەکە دەستپێکرد، چەند هێرشێکی بردە سەر گۆڵی یانەی میوان، بەڵام هیچ یەکێک لە یاریزانەکانی یانە کەتەلۆنییەکە لە هەژاندنی تۆڕی یانە مەدریدییەکە سەرکەوتوو نەبوون و بارسێلۆنا لەنێو یاریگە و هاندەرانیدا یارییەکەی دۆڕاندووە.  یەکەمجارە لە مێژوودا رایۆ ڤاییکانۆ دوو یاری لە یەک وەرزدا لە یانەی بارسێلۆنا دەباتەوە، کە یاریی چوونیشی بردبووە.  یانەی رایۆ ڤاییکانۆ یەکەم یانەیە لە دوای ساڵی ١٩٥٧ ـەوە دوو یاریی لە یەک وەرزی لالیگادا لە بارسێلۆنا بباتەوە، بەبێ ئەوەی هیچ گۆڵێکی لێبکرێت.  یەکەمجارە بارسێلۆنا سێ یاریی لەسەریەک لە یەک وەرزدا لەنێو کامپ نو بدۆڕێنێت.  دوای یارییەکە چاڤی هێرناندێز، راهێنەری یانەی بارسێلۆنا لە کۆنگرەی رۆژنامەڤانیدا گوتی " ئێمە لە بارودۆخێکی سەختداین، پێویستە یەکگرتوو بین، ئێمە بەرپرسین لەم بارودۆخەی کە هەیە. "  راهێنەری بارسێلۆنا زیاتر لە جارێک گوتی " پێویستە لەسەرمان یەکگرتوو بین، بردنەوە بە ٤ - ٠ شتێکی جوان بوو، بەڵام ئێستا لە بارودۆخێکی سەختداین و ٥ یاریی کۆتاییمان لەبەردەمە و پێویستە بیانبەینەوە. "  چاڤی باسی لە بڕیارەکانی ناوبژیوانی یارییەکە کرد و گوتی " متمانەی تەواوم بە کاری ناوبژیوانەکان هەیە و پێموانییە بە ئەنقەست هەڵە بکەن، پێویستە لەسەر ناوبژیوانەکان بەو شێوەیە بن کە هاتن دەرەوە ئێمە رێزی زیاتر لە کارەکانیان بگرین. "  لەبەشێکی دیکەی قسەکانیدا چاڤی هێرناندێز بە رۆژنامەڤانانی گوت " هاندەرانمان لە یارییەکەدا ١٠ لە ١٠ بوون، بەڵام تیپەکەمان باش نەبوو، هیوادارین لە یارییەکانی داهاتوودا ئەوە بکەین و ئێستا لە هەموو کاتێک زیاتر پێویستیمان بە هاندەران هەیە. "  راهێنەری بارسێلۆنا دەڵێت " لە یارییەکەدا چالاک نەبووین، هەلی زۆرمان لەدەستدا بە تووڕەییەوە لە یاریگە چووینە دەرەوە، بێهیوا بووین و هەلی زێڕینمان لەدەستدا. "  دوای ئەم دۆڕانەی بەرامبەر رایۆ ڤاییکانۆ بارسێلۆنا لە پلەی دووەمی ریزبەندی لالیگا مایەوە، بەڵام هەلی گەیشتن بە چامپیۆنزلیگی وەرزی داهاتووی یەکلانەکردەوە، کە چاڤی ماوەیەکی زۆرە دەڵێت " گەیشتن بە چامپیۆنزلیگ ئامانجی یەکەمی ئێمەیە. "