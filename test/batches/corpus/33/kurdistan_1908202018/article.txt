لە روونکردنەوەکەدا هاتووە، پشكنینی پێشوەختەی ئۆتۆمبێلی هاوردەكراو و پێدانی بڕوانامەی "COC" بۆ ئۆتۆمبێلی هاوردەکراو تەنیا لەو وڵاتە دەکرێت کە ئۆتۆمبێلەکەی لێوە هاوردە دەکرێت.  لە روونکردنەوەکەدا جەخت لە جێبەجێکردنی بڕگەکانی راگەیێندراوی هاوبەشی ژمارە ٤٥ ـی ساڵی ٢٠٢٠ ـی نێوان وەزارەتی دارایی و ئابووری و وەزارەتی ناوخۆ کراوەتەوە.  وەزارەتی دارایی ئاماژەی بەوە داوە، بڕیارەکەیان لەبەر بەرژەوەندیی گشتی و رێگریکردن لە هاوردەی ئۆتۆمبێلی خراپ و کوالێتی نزم داوە.  لە روونکردنەوەکەدا ئەوە خراوەتەڕوو، ئەو دەنگۆیانە راست نین کە باس لەوە دەکەن پشکنینی پێشوەختەی ئۆتۆمبێل لە دەروازەکان دەکرێت و بەبێ بروانامەی "COC" هاوردە دەکرێن. جەختیش لەوە کراوەتەوە هەرکەس هۆکاری بڵاوکردنەوەی هەواڵانە بێت رووبەڕووی یاسا دەکرێتەوە.