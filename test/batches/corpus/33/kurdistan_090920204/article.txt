شەریف رەحیم، گوتەبێژی بەڕێوەبەرایەتی تەندروستی چەمچەماڵ بە (تۆڕی میدیایی رووداو)ی راگەیاند: "کەمێک پێش ئێستا پۆلیسی چەمچەماڵ داوای ئۆتۆمبێلی گواستنەوەی تەرمیان لێکردین، کە لە نزیک گۆڕستانی گوندی برایم ئاغا کە چەند خولەکێک لە قەزای چەمچەماڵەوە دوورە، تەرمی دوو کچیان دۆزیوەتەوە".  ماوەی چوار رۆژە پۆلیسی چەمچەماڵ سەرقاڵی لێکۆڵینەوەن لە دەنگۆی کوژرانی دوو کچ لەلایەن باوکیانەوە.  پۆلیس پێشتر بە رووداوی گوتبوو سەرەداوی شوێنی تەرمەکانیان دەستکەوتووە و لە چەند کاژێری داهاتوودا دڵنیا دەبنەوە لە راستیی رووداوەکە.   گوتەبێژی بەڕێوەبەرایەتیی تەندروستیی چەمچەماڵ دەڵێت: "وەک دەگوترێت، لەلایەن باوکیانەوە کوژراون، تەرمی دوو کچەکە لە دەرەوەی گۆڕستانەکە بەخاکسپێردراون، بڕیارە تەرمەکان دەربهێندرێن و بگوازرێنەوە  نەخۆشخانە".  محەممەد عەبدی، بەڕێوەبەری پۆلیسی چەمچەماڵ بە تۆڕی میدیایی رووداوی راگەیاند: "دوای ئەوەی زانیاریمان پێگەیشت کە گوایە دوو کچ لەلایەن باوکیانەوە کوژراون دەستبەجێ دەستمان بە لێکۆڵینەوە کرد".  سەرەتا زانیاری هەبوو کە تەرمی کچەکان لە چەمی حاجی ئیبراهیم لە ناوچەی شوان لە سنووری قەزای چەمچەماڵ شاردراونەتەوە، بەڵام محەممەد عەبدی دەڵێت: "دوای گەڕانێکی زۆر هیچ ئاسەوارێکی تەرمەکان لەو شوێنە نەدۆزراونەتەوە".  سەبارەت بەو خێزانی ئەو دوو کچە، بەڕێوەبەری پۆلیسی چەمچەماڵ دەڵێت: "خێزانەکە لە خانوویەکی کرێدا نیشتەجێبوون، دوای دەنگۆی کوشتنی دوو کچەکە لەلایەن باوکیانەوە چووینەتە ماڵەکەیان، بەڵام کەسی لێ نەبووە و باوکەکەش ژمارەی تەلەفۆنەکەی داخراوە و نازاندرێت بۆ کوێ رۆیشتووە".  محەممەد عەبدی دەشڵێ، هیچ کەس سکاڵای تۆمار نەکردووە بەڵام داواکاریی گشتیی خۆی دۆسێی لەسەر رووداوەکە کردووەتەوە.