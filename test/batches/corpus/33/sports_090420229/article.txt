سبەی کاژێر ٢٢: ٠٠ بە کاتی باشووری کوردستان، یانەی بارسێلۆنا لە گەڕی ٣١ ـی لالیگادا دەبێتە میوانی یانەی لێڤانتی.  لە کۆنگرەی رۆژنامەڤانی بەر لە یارییەکەدا، چاڤی هێرنادێزی راهێنەری یانەی بارسێلۆنا قسەی بۆ رۆژنامەڤانان کرد و لە وەڵامی پرسیارێکدا، ئاماژەیەکی ناخۆشی بۆ پرسێک کرد کە بە دڵی هاندەرانی یانەی کەتەلۆنی نابێت.  لە چاڤییان پرسی، دەتوانن گرێبەست لەگەڵ ئەستێرەیەکی جیهانی بکەن؟ ئەو لە وەڵامدا گوتی "دۆخی دارایی یانەکەمان بڕیاردەدات، ئێمە لە دۆخێکی دارایی باشدا نین بۆ ئەوەی گرێبەستێکی شێتانە بکەین".  چاڤی زیاتر گوتی "بۆ وەرزی داهاتوو هەوڵدەدەین ریزەکانی تیپەکەمان بەهێزتر بکەین، ئەوەی لە تواناماندا بێت دەیکەین، بەڵام دەبێت وریا بین، چونکە لە دۆخێکی دارایی سەختداین".  ئەم قسانەی چاڤی لە کاتێکدان، کە میدیای کەتەلۆنی زۆر باس لەوە دەکات کە ئێرلینگ هالاندی ئاستێرەی نەرویجیی یانەی بۆرووسیا دۆرتموندی ئەڵمانی ئامانجی سەرەکی بارسایە و تەنانەت یاریزانەکەش دەیەوێت بچێتە بارسێلۆنا، بەڵکو هەندێک لە سەرچاوەکان باس لە کیلیان ئێمباپێی ئەستێرەی فەرەنسیی یانەی پاریس سانجێرمانیش دەکەن.  قسەکانی راهێنەری بارسێلۆنا، ئاماژەیەکی روونن بۆ ئەوەی کە بارسێلۆنا لەم بارودۆخە داراییە زەحمەتتەدا ناتوانێت گرێبەست لەگەڵ هیچ ئەستێرەیەکی سوپەری وەک هالاند یان ئێمباپێ بکات.