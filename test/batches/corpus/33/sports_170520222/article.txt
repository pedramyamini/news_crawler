دوای مانەوەی لە رکابەرییەکانی پرێمەرلیگدا، یانەی نیوکاسڵ یونایتد سەرقاڵی داڕشتنی پلانەکانیەتی بۆ وەرزی داهاتوو و دەیەوێت دەست بە پڕۆژە گەورەکەی بکات، بۆ ئەوەش راهێنەرێکی بەنێوبانگی کردووەتەوە ئامانج.  رۆژنامەی مارکای ئیسپانی و میدیای بەریتانیا بڵاویانکردەوە، کارگێڕیی یانەی نیوکاسڵ کاردەکات بۆ ئەوەی جۆزێ مۆرینیۆ رازی بکات، پۆستی راهێنەرایەتی یانەکە وەربگرێت، بۆ ئەوەی سەرکردایەتی پڕۆژەی یانەکە بکات، لەکاتێکدا گرێبەستی مۆرینیۆ لەگەڵ رۆما تاوەکو ٢٠٢٤ بەردەوامدەبێت.  ماگپایز دەیەوێت دەستەوارەیەکی گەورە بخاتە بەردەم مۆرینیۆ، مووچەیەکی گەورەی پێشکێشبکات و مەرجێکی گەورەش لەسەر هەڵوەشاندنەوەی گرێبەستەکەی دابنێت، بۆ ئەوەی رازی ببێت بۆ ماوەی ٦ ساڵ پۆستی راهێنەرایەتی یانەکە وەربگرێت و کار لەسەر گەڕاندنەوەی کەسایەتی نیوکاسل و گەڕاندنەوەی یانەکە بۆ نێو رکابەرییەکان بکات.  نیوکاسل لەسەرەتای ئەم وەرزەدا ئاست و ئەنجامەکانی خراپ بوون، بەڵام دوای ئەوەی یانەکە لەلایەن سندووقی وەبەرهێنانی سعودیە کڕدرایەوە و ئیدی هاو بووە راهێنەری یانەکە، ئەنجامەکانی بەرەو باشی رۆیشتن و نیوکاسل مانەوەی لە پرێمەرلیگدا مسۆگەرکرد و لە ساڵی ٢٠٢٢ دوای لیڤەرپوول یانەکە دووەم یانەیە زۆرترین خاڵی لە یاریگەی خۆیدا بەدەستهێنابێت، کە ٢٢ خاڵی کۆکردووەتەوە.