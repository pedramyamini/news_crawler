رەجەب تەیب ئەردۆغان سەرۆککۆماری تورکیا بڕیاریداوە لە پارێزگاکانی ئاگری، وان، ئامەد، ئەرزڕووم، دیلۆک، مێردین، رووها، وان و شەش پارێزگای دیکەی تورکیا جارێکی دیکە رێوشوێنەکان تووندتر بکرێن و ئەو کەسانە سزا بدرێن کە قەرەباڵخی دروستدەکەن. لە شاری کیلیس کە دانیشتووانەکەی کەمتر لە دوو سەد هەزار کەسە تاوەکو ئێستا نزیکەی دوو هەزار تووشبوو تۆمارکراون.   بەگوێرەی ئەو ئامارەی لە چەند رۆژی رابردوودا لەلایەن پلاتفۆرمی تەندروستیی ئامەد بڵاوکراوەتەوە، تاوەکو ئێستا ٤٧٦ کارمەندی تەندروستی لەو پارێزگایە ئەنجامی پشکنینی کۆرۆنایان پۆزەتیڤ دەرچووە کە ١٢١ یان پزیشک و ددانسازن و ١٨٨ یان پەرستار و مامانن.  هەرچەندە وەزارەتی ناوخۆی تورکیا لە ١٤ پارێزگای تورکیا و باکووری کوردستان ئاهەنگەکانی خەتەنەکردن، خەنەبەندان و مارەبڕینی قەدەخە کردووە و ئاهەنگی بووکگواستنەوەش نابێت لە یەک کاژێر زیاتر بێت، لە ئامەد هۆڵەکانی بووک گواستنەوە جمەیان دێت و خەڵکێکی زۆر بەبێ گوێدانە رێنماییەکان زەماوەند دەگێڕن.   هەر لەو ١٤ پارێزگایەدا کە پارێزگاکانی ئاگری، ئامەد، ئەرزەڕووم، دیلۆک، مێردین، رووها و وانی لە نێودایە، لە رۆژی پێنجشەممە ٢٧ی ئابی ٢٠٢٠ ەوە بەهۆی تەشەنەکردنی پەتای ڤایرۆسی کۆرۆنا کارەکانی هاووڵاتییان لە بەڕێوەبەرایەتی ناسنامە و رەگەزنامە لە رێگەی ئۆنڵاینەوە رایی دەکرێن.     لە پارێزگایەکی وەک کیلیس کە ٧٥ گەڕەکی هەیە، لە ٦١ گەڕەکدا ڤایرۆسی کۆرۆنا بڵاوبووەتەوە. لەو پارێزگایە تاوەکو ئێستا هەزار و ٩٤٤ کەس تووشی ڤایرۆسی کۆرۆنا بوون و لەو ژمارەیە ٢١ تووشبوو گیانیانلەدەستداوە.   بەگوێرەی دوایین ئاماری وەزارەتی تەندروستیی تورکیا، لە باکووری کوردستان و تورکیا تاوەکو ئێستا ٢٦٢ هەزار و ٥٠٧ کەس تووشی کۆرۆنا بوون. لەو ژمارەیە ٦ هەزار و ١٨٣ تووشبوو گیانیان لەدەستداوە.  تائێستا پشكنین بۆ ٦ ملیۆن و ٦٢١ هه‌زار و ٧٤٩ كه‌س كراوه. دۆخی ته‌ندروستیی ٨٤١ تووشبوو ناجێگیرە و  ٢٣٩ هه‌زار و ٧٩٧ تووشبووش چاکبوونەتەوە.