بۆ لیڤەرپوول بردنەوەی جامەکە بەشێکی دیکەیە لە هەوڵەکانی یانەکە لەپێناو بەدەستهێنانی چوارینەیەکی زێڕین لە وەرزەکەدا. لیڤەرپوول تا ئێستا بەدڵنیاییەوە یەکێک لە نازناوەکانی بەدەستهێناوە کە کاراباو کەپە و ئەمشەو هەنگاوی دووەم لەبەردەم جامی دووەمدا دەنێت کە بەدەستهێنانی، گوڕوتینی تیپەکە بۆ تەواوکردنی چوارینەی زێڕین زیاتر دەکات.  چێڵسی لە دۆخێک و بەئامانجی جیاوازدا چاوی لە نازناوی جامەکەیە. ئەو یانەیە کە لەسەرجەم بەرەکانی ساڵدا تووشی شکستهات، بەدەستهێنانی جامی ئەی ئێف کەپ بۆی دەبێتە دەرچەی سەرەتای دەرچوون لە تەنگژە قورسەکانی ئەمساڵی یانەکە، بەهۆی سڕکردنی خاوەنەکەی و دواتر فرۆشتنەوەی یانەکە بەوەبەرهێنەرێکی ئەمریکی کە زۆر پێویستی بەنازناوێک هەیە لە رۆژە سەرەتاکانی کارکردنی لەگەڵ یانەکەیدا.  یارییەکانی نێوان هەردوو تیپ لە وەرزی ئەمساڵدا، هەموویان بەیەکسانبوون کۆتاییهاتووە، ئەمەش دەرخەری رادەی توانای پێکهاتەی هەردوو تیپە لە شەڕکردن لەسەر بردنەوە، هەردوو یانە لە یارییەکانی پرێمەرلیگدا ١ - ١ و ٢ - ٢ یەکسانبوون، لە یاری کۆتایی کاراباو کەپیشدا کە مانگی شوباتی ئەمساڵ لەسەر هەمان یاریگە بەڕێوەچوو، یەکلاکردنەوەی براوەی نازناوەکە پێویستی بەلێدانی ٢٢ لێدان لە خاڵی سزاوە هەبوو تا کیپا ئاریزابالاگا دوا لێدانی تیپەکەی لەدەست بدات و بەوەش لیڤەرپوول ببێتە براوەی نازناوەکە.  پێکهاتەی هەردوو تیپ، تۆکمە و تووند و پڕ ئەستێرەیە، بەڵام هەردوو تیپ بۆ یارییەکەی ئەمشەو لە هەمان شوێندا کێشەیان هەیە. هێڵی ناوەڕاست، لە لیڤەرپوول فابینیۆی بەرازیلی دووچاری پێکانبووە و بەشداری ناکات و ئەوەش بەشێکی زۆر لە هێزی ناوەڕاستی بەرگری تیپەکە کەمدەکاتەوە، لە چێڵسی یارینەکردنی کۆڤاسیچ، بەشێکی زۆر لە داهێنان و یاری دروستکردن لە تیپەکەدا ئامادەنابێت.  لە مێژووی بەدەستهێنانی نازناوی جامەکەدا، هەردوو تیپ زۆر لەیەکدییەوە نزیکن، لیڤەرپوول ٧ جار و چێڵسیش ٨ جار نازناوەکەیان بەدەستهێناوە. ئەگەر دوا نازناوی بەدەستهاتووی جامەکە لەلایەن چێڵسییەوە ساڵی ٢٠١٨ بێت، ئەوا لیڤەرپوول ساڵانێکی زۆر زیاترە دەستی بەو نازناوە نەگەیشتووە و دوایین جامی ئەی ئێف کەپی بەدەستهاتوو لەلایەن لیڤەرپوولەوە، بۆ ساڵی ٢٠٠٦ دەگەڕێتەوە.