بەشار جەبار ئاوارەی کەرکووکە و ئێستا دانیشتووی هەولێرە، دەڵێ سەرەڕای ئەوەی ژیانیان ناخۆشە بەڵام ناشگەڕێنەوە، کەی ئاسایش و پێشمەرگە چوونەوە کەرکووک ئەوکات "ئێمەش رووسوورانە دەگەڕێینەوە ماڵە داگیرکراوەکانمان".   ساڵ و نیوێکە کورد، تورکمان، عەرەب و مەسیحییەکانی کەرکووک بە ئاگاداریی یوئێن لەسەر ئاساییکردنەوەی کەرکووک لە گفتوگۆدان، نەگەیشتوونەتە ئەنجام لەسەر دانانی هێزێک لە خەڵکی شارەکە، کەرکووک لەدەست ئەو هێزانەیە کە دوای ١٦ی ئۆکتۆبەر خۆیان سەپاند و، کورد رەتیان دەکاتەوە.  نزیکەی سێ ساڵە چاوی بە کەرکووک نەکەوتووە، لەدوای رووداوەکانی ١٦ی ئۆکتۆبەرەوە ئاوارەی هەولێربووە، عەدنان عەبدولڕەحمان دانیشتووی گەڕەکی کوردستانی کەرکووکە لەدوای ئاوارەبوونی، دەست بەسەر خانووەکەیدا گیراوە و دەڵێت، بەهۆی ناوبانگ و پلەی پێشمەرگایەتی، چەند جارێک هەڕەشەی کوشتنی لێکراوە.  تاوەکو ئێستا نزیکەی ١٠٠ هەزار ئاوارە کە پلەی سەربازییان لەنێو هێزکانی پێشمەرگە و ئاسایشی هەرێمی کوردستان نەبووە گەڕاونەتەوە کەرکووک، ئەوانەی ماون و نەگەڕاونەتەوە پێشمەرگە و ئاسایش و لایەنگرانی پارتین، هۆکاری سەرەکی نەگەڕانەوەی زۆربەیان بۆ خراپی دۆخی ئەمنی شارەکە دەگەڕێننەوە.  ساڵ و نیوێکە هەر یەکە لە پێکهاتەکانی کورد، تورکمان، عەرەب و مەسیحییەکانی کەرکووک بە ئاگاداریی نەتەوەیەکگرتووەکان رێککەوتوون کە دۆسیەی ئەمنی کەرکووک بگەڕێتەوە دەست ئیدارەی شارەکە، بەڵام لەسەر هێزێکی جێگرەوە بۆ ئەو هێزەی کە ئێستا کەرکووکی بەدەستەوەیە، نەگەیشتوونەتە رێککەوتن.  شاخەوان عەبدوڵڵا، ئەندامی لیژنەی ئاساییکردنەوەی دۆخی کەرکووک بە تۆڕی میدیایی رووداوی راگەیاند، رێککەوتن کراوە کە دۆسیەی ئەمنیی تەسلیم بە دەزگا ئەمنییە خۆجێییەکانی کەرکووک وەک پۆلیس و هەواڵگریی و ئاسایش بکرێت، بەڵام جێبەجێکردنی پێویستیی بە حکومەتە و ئەوە بەشێکە لە کۆی پاکێجەکان کە ئێمە لەسەر پاکێجەکان هێشتا بەتەواوی رێک نەکەوتووین.  بەهۆی هێرشی هێزە عێراقییەکان بۆ سەر کەرکووک و ناوچەکانی دەرەوەی ئیدارەی هەرێمی کوردستان لە ١٦ ـی ئۆکتۆبەری ساڵی ٢٠١٨، زیاتر لە ٢٠٠ هەزار دانیشتووی ئەو پارێزگایە ئاوارەی شارەکانی هەرێمی کوردستان بوون.