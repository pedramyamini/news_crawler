مینۆ رایۆلا، لە تەمەنی ٥٤ ساڵیدا کۆچی دواییکرد، دوای ئەوەی ماوەیەکی درێژ بەدەست نەخۆشییەوە ناڵاند.  رایۆلا ماوەی چەند رۆژێک بوو لە نەخۆشخانەی سان رافایێل لە شاری میلان چارەسەری وەردەگرت، کە زڵاتان ئیبراهیمۆڤیچی ئەستێرەی سوێدی سەردانی کرد.  لە مانگی یەکەمی ئەمساڵدا، رایۆلا نەشتەرگەرییەکی بۆ کرا و ئەوکات پزیشکانی رایانگەیاند کە نەشتەرگەرییەکە هیچ مەترسییەکی بۆ سەر ژیانی نییە.  رۆژی پێنجشەممەی رابردوو زۆر لە میدیا و پەیجەکانی سۆشیاڵ میدیا هەواڵی مردنی رایۆلایان بڵاوکردەوە، بەڵام دواتر هەواڵەکە رەتکرایەوە، تاوەکو ئەمجارە خانەوادەکەی بەفەرمی هەوڵی گیانلەدەستدانی راگەیاند.  لە بڵاوکراوەکەی خانەوادەی ریۆلادا هاتووە "بەوپەڕی خەم و پەژارەوە هەواڵی کۆچی دوایی گرنگترین و گەورەترین بەڕێوەبەری کارەکانی یاریزانان لە مێژوودا رادەگەینین".  هەروەها تێیدا هاتووە "مینۆ تاوەکو کۆتایی بەهەمان خۆڕاگری تێکۆشا و بە درێژایی تەمەنی لەسەر مێزی دانوستاندنەکاندا بەرگری لە مافی یاریزانەکانی دەکرد، ئەوە وایکردبوو شانازی پێوە بکەین بەبێ ئەوەی ئەو هەستی پێبکات".  مینۆ رایۆلا، یارمەتی زۆر لە ئەستێرەکانی تۆپی پێی داوە، لەوانەش ئێرلینگ هالاندی ئەستێرەی نەرویجی یانەی بۆرووسیا دۆرتمودنی ئەڵمانی، کە لە لایەن زۆر لە گەورە یانەکانی ئەوروپاوە داواکراوە، هەروەها زڵاتان ئیبراهیمۆڤیچی ئەستێرەی سوێدی و هەریەک لە پۆل پۆگبا، بلیز ماتویدی، جیانلویجی دۆنارۆما، ماتیاس دیلێخت، ماکسوێل، ماریۆ باڵۆتێلی، مارکۆ ڤێراتی، مۆیس کین، رۆبینیۆ و لوکاکو و چەندینی دیکەش.