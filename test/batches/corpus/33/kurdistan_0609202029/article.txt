جووەکان لە سەرانسەری عێراق و هەرێمی کوردستان رەگ و ریشەیان بە قووڵی داکوتیوە. پەیامبەر ئیبراهیم، لە شاری ئۆر لە باشووری عێراق لەدایکبووە. هەروەها تەلموودی بابل، یەکێک لە کتێبە هەرە پیرۆزەکانی ئایینی یەهوودی لە شاری بابل هاتووەتە بوون.  بەگوێرەی سەرژمێرییەکی دەوڵەتی عوسمانی کە لە ساڵی ١٩١٧ ئەنجامدراوە، ئەو سەردەمە جووەکان ٤٠ % ی دانیشتووانی بەغدایان پێکهێناوە.  بەڵام دوای دروستبوونی دەوڵەتی ئیسرائیل لە ساڵی ١٩٤٨، ناکۆکییەکان و هەڵمەتەکانی دژی جووەکان لە ناوچەکەدا زیادیانکرد، بۆیە زۆربەی هەرە زۆریان ناچاربوون عێراق بەجێبێڵن و بچنە ئیسرائیل، ئێستا زۆربەی شوێنەوارەکانیان رووبەڕووی مەترسیی دیارنەمان و لەنێوچوون بوونەتەوە.  هەولێر لە نێوجەرگەی شانشینی ئادیابین بوو کە لە سەدەی یەکەمی زایینی ئایینی خۆی بۆ یەهوودیەت گۆڕی و هاوکاریی دارایی پێشكێشکرد بۆ دروستکردنی پەرستگەی ئۆرشەلیم / قودس.  تاوەکو ئەمڕۆش، عێراقی و کوردستانیان بیرەوەریی خۆشی هاوڕێ و دراوسێ جووەکانیان لەبیرماوە. یەکێک لەوانەش عومەر فەرهادیی تەمەن ٨٢ ساڵانە، کە کاتی خۆی باوکی لە ناوچەیەکی زۆرینە جوو نشینی هەولێر دووکانێکی هەبووە.  عومەر فەرهادی خۆیشی ژمارەیەک هاوپۆلی جووی هەبووە و لە بنحاز ئیسرا سەلیم، لە یەکێک لە مامۆستا جووەکانی فێری ئینگلیزی بووە.  فەرهادی دەڵێت "سەرەتای ساڵی ١٩٥٠ بوو، رۆژێک مامۆستای وانەی عەرەبیمان کە ناوی خدر مەولوود بوو، بە رەحمەت بێت، وانەی پێدەگوتین، ئەوکاتە مامۆستا بنحاس هات و هەردووکیان باوەشیان بەیەکدیدا کرد و دەستیان بە گریان کرد، چونکە بنحاس دەگەڕایەوە بۆ ئیسرائیل. بیرمدێتەوە ئێمەی قوتابییەکانیش هەموومان دەستمان بە گریان کرد. ئەوان مامۆستای بەڕێز بوون".  ئەو ١٥٠ هەزار جووەی کە تاوەکو ساڵی ١٩٤٨ لە عێراق و هەرێمی کوردستان بوون، زوو ناوچەکەیان بەجێهێشت. تاوەکو ساڵی ١٩٥١، لە ٩٦ % یان ناوچەکەیان جێهێشتبوو، ئەوەش لەبەرئەوەی دیاردەی دەستگرتن بەسەر سەروەت و سامان و چەوساندنەوەیان کە رۆژ دوای رۆژ زیاتر دەبوو.  دوای داگیرکردنی عێراق لەلایەن ئەمریکاوە لە ساڵی ٢٠٠٣، ژمارەیەک هاووڵاتیی جوو بە فڕۆکەی تایبەت گوێزرانەوە بۆ ئیسرائیل و بەشێکی دیکەشیان دوای قوڵبوونەوەی ململانێ مەزهەبییەکانی عێراق، بە هەمان رێچکەیاندا رۆشتن.  بەگوێرەی پێگەی ویکیلیکس، ساڵی ٢٠٠٩ تەنیا هەشت جوو لە بەغدا مابوون.  ئەو تووندوتیژییانەی لە باشووری عێراق روویاندا، هەرێمی کوردستانیان نەگرتەوە. ساڵی ٢٠١٥ هەرێمی کوردستان بە دەرکردنی یاسایەک یەهوودیەتی وەکو ئایینێکی پارێزراو پۆلێنکرد و نوێنەرایەتییەکی تایبەتی بۆ کردەوە کە ئێستا شێرکۆ عەبدوڵڵای تەمەن ٥٨ ساڵ بەڕێوەیدەبات.  شێرکۆ عەبدوڵڵا دەڵێت، بەهۆی ئەو یاسایە و نەبوونی شەڕی مەزهەبی لە هەرێمی کوردستان، ژینگەیەکی باشتر بۆ پێکەوەژیان دروستبوو بەراورد بە ناوچەکانی باشووری عێراق کە لەلایەن حکومەتی فیدراڵییەوە بەڕێوەدەبرێن.  هێشتاش ٤٠٠ خێزان لە هەرێمی کوردستان هەن کە بە رەچەڵەک جوون، ئەگەرچی هەندێکیان لەم ساڵانەی دواییدا ئاینی خۆیان بۆ گۆڕیوە و بوون بە موسڵمان.  شێرکۆ دەڵێت "زۆربەی جووەکان بە نهێنی پەرستشی خۆیان دەکەن، چونکە هێشتاش لە عێراق پرسێکی هەستیارە ئەگەر بڵێی من جووم"، هەروەها ئاماژە بەوەش دەکات کە ئەو پەیوەندییانەی لەگەڵ خەڵکی موسڵمانی ناوچەکە هەیانە، هاوکاربوون لە پاراستنی سەلامەتیی؛ بەڵام هێشتاش وەکو جوویەک، هەست بە پارێزراویی ناسنامەی خۆی ناکات.  پێشتر شێرکۆ داوای مۆڵەتی کردبوو بۆئەوەی ناوەندێکی ئایینی بۆ جووەکان دروستبکات، بەڵام هێشتا مۆڵەتی پێنەدراوە.  دەشڵێت "من دەمەوێت سەرکردەیەکی جوو بێت بۆئەوەی نەریتەکانمان بە دروستی نیشانبدات، بەڵام لەم دۆخەی ئێستادا، رێگەی تێناچێت ئەوە رووبدات".  لە لایەکی دیکەوە، پەیوەندیی نێوان ئەو جووانەی کە لە هەرێمی کوردستان و عێراق ماون لەگەڵ ئەو ٢١٩ هەزار جووەی کە پێشتر جووی بە رەچەڵەک عێراقی و کوردستانین، لە کاڵبوونەوەدایە.  شێرکۆ دەڵێت "ئێستا ئەو جووە عێراقیانەی کە لە ساڵانی ١٩٥٠ کاندا رۆشتن بۆ ئیسرائیل، بە بەکارهێنانی ناسنامە عێراقییەکانیان دەگەڕێنەوە هەرێمی کوردستان، بەڵام لە پێنج ساڵی داهاتوودا، ئەوان کۆچی دوایی دەکەن و پەیوەندییەکە هەمووی تێکدەچێت"؛ هاوکات بەشێکی کەمی ئاسەواری جووەکان لە عێراق بە زیندوویی ماوەتەوە.  ژمارەیەکی زۆری خانووی خێزانە جووەکان، پێش ساڵی ٢٠٠٣ لە لایەن حکومەتی عێراقەوە دەستیان بەسەردا گیرا. هەورەها قوتابخانە، دووکان وپەرستگەکانی جووەکان بەهۆی نەبوونی سەخبێرییەوە، لە لێواری داڕماندان، بەڵام لە هەرێمی کوردستان، ئاسەوارەکانیان تاوەکو راددەیەک باشتر پارێزراون.  لە مۆزەخانەی پەروەردە لە هەولێر کە لە کۆنترین قوتابخانەی سەرەتایی شارەکەدا بەرجەستەکراوە، ژوورێکی تایبەت تەرخانکراوە بۆ دانیێل قەساب کە مامۆستا و نیگارکێشێکی بە رەچەڵەک جووی بەنێوبانگی شارەکە بوو.  تاوەکو ئێستاش لە شارەکانی هەڵەبجە، زاخۆ، کۆیە، هەولێر، سلێمانی و ناوچەکانی دیکەی هەرێمی کوردستان، چەندین گەڕەک هەن کە بە گەڕەکی جووەکان دەناسرێنەوە.  لە ئەلقوش گۆڕی پەیامبەری یەهوودی، ناحوم هەیە و لەلایەن ئەمریکا و حکومەتی عێراقەوە یەک ملیۆن دۆلار بۆ نۆژەنکردنەوەی تەرخانکراوە.  بەغدا و واشنتن لە گفتوگۆدان بۆئەوەی ئەرشیفی جووە عێراقییەکان بگەڕێنرێنەوە بۆ عێراق کە زیاتر لە دوو هەزار و ٧٠٠ کتێب و هەزاران بەڵگەنامە لەخۆدەگرن کە دوای داگیرکردنی وڵاتەکە لەلایەن ئەمریکاوە برابوون.  ئەم هەنگاوەش دەتوانێت وابکات ئاسەواری جووەکان لە تەواوی هەرێمی کوردستان و عێراق بپارێزرێن، لەنێویشیاندا ماڵی ساسوون حەسقیلی یەکەم وەزیری دارایی عێراق لە سەردەمی فەرمانڕەوایی بەریتانیا. حەسقیل یەکەمین سیستەمی دارایی بۆ عێراق دامەزراند و دراوەکەی بە زێڕەوە گرێدا.  رەفعەت عەبدولڕەزاق، پسپۆڕی ئاسەواری جووەکان باسی حەسقیل دەکات و دەڵێت "ئەو یەکێکبوو لە ستوونەکانی مێژووی عێراق. دوو پیاوی وەکو ئەوت دەستناکەوێت".  بەڵام ئەمڕۆ ماڵی حەسقیل کە دەڕوانێتەوە سەر رووباری دیجلە، بە چۆڵی ماوەتەوە و بەشێکیشی رووخاوە.  هەروەها ئەو پسپۆڕە عێراقییە موسڵمانە داخ بۆ نەمانی ئاسەواری جووەکان دەڕژێت و دەڵێت "نزیکە بڵێین هیچ لە میراتە جوان و بەرفراوانەکەی جووەکان لە بەغدا نەمێنێت. هیچ شتێک نەماوە جگە لە بیرەوەرییەکان".