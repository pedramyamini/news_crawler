رۆژی یەکشەممە ٢٣ - ٠٨ - ٢٠٢٠، مەسرور بارزانی، سەرۆکوەزیرانی هەرێمی کوردستان بە ئامادەبوونی قوباد تاڵەبانی، جێگری سەرۆکوەزیران، سەرپەرشتی کۆبوونەوەیەکی تایبەت بە وەزارەتی پێشمەرگە کرد و ژمارەیەک بابەتی پەیوەست بە وەزارەت و دۆخی پێشمەرگەیان تاوتوێکرد.  بەپێی راگەیێندراوێکی ماڵپەڕی حکومەتی هەرێمی کوردستان، لە کۆبوونەوەکەدا جەخت لەسەر پرۆسەی چاکسازی لە وەزارەتی پێشمەرگە و یەکخستنی ھێزی پێشمەرگە کرایەوە و دواھەنگاوەکانی ئەم بوارە تاوتوێکران و پێداگری لەسەر خێراترکردنی پرۆسەی چاکسازی لەناو ھێزی پێشمەرگە کرایەوە.  دەربارەی پرسی پلەبەرزکردنەوەی پلەدارانی ھێزی پێشمەرگە کە چەند ساڵێکە وەستاوە، بڕیاردرا "پلەبەرزکردنی ھێزی پێشمەرگە بۆ ساڵی ٢٠١٧ جێبەجێبکرێت".  سەبارەت بە پلەبەرزکردنەوەکان بۆ ساڵانی ٢٠١٨ و ٢٠١٨ و ساڵانی داهاتووش، بەپێی میکانیزمی نوێ و دوای وردبوونەوەی زیاتر بڕیاری پێویستی لەبارەوە دەدرێت.  دوای ئەوەی بۆ نزیکەی سێ ساڵ بەرزکردنەوەی پلەی ئەفسەرانی وەزارەتی پێشمەرگە بەهۆی قەیرانی داراییەوە وەستێنرا، جارێکی دیکە پلەبەرزکردنەوە دەستپێدەکاتەوە. لە ساڵی ٢٠١٥ ـەوە بە نووسراوی وەزارەتی دارایی، بەرزکردنەوەی پلەی ئەفسەرانی وەزارەتی پێشمەرگە وەستێنرابوو.