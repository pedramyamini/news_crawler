ئەحمەد گەرمیانی، سەرۆكی یەكێتیی مامۆستایانی كوردستان بە تۆڕی میدیایی رووداوی راگەیاند، "رەشنووسی پرۆژەیەکمان بۆ دەستپێکردنەوەی ساڵی نوێی خوێندن ئامادە کردووە. ئەمڕۆ کۆبوونەوەیەک دەکەین و دواتر رادەستی وەزارەتی پەروەردەی دەکەین، ئەوانیش پێشکەشی ئەنجومەنی وەزیرانی دەکەن و بڕیاری لەسەر دەدرێت".  سەرۆكی یەكێتیی مامۆستایان نەیویست باس لە وردەکاریی پرۆژەکە بکات، بەڵام رێکارەکانی چۆنیەتیی دەستپێکردنەوەی خوێندن لە ناوەندەکانی خوێندن، چۆنیەتیی خۆپاراستن و لەبەرچاوگرتنی گوزەرانی مامۆستایان خراوەتەڕوو.  لە سەرەتای مانگی شوباتی ئەمساڵدا بەهۆی بڵاوبوونەوەی ڤایرۆسی كۆرۆناوە پرۆسەی خوێندن لە هەرێمی كوردستان راگیرا، تاقیکردنەوەکانی کۆتایی ساڵیش بە جێبەجێکردنی رێوشوێنی خۆپارێزیی تووندەوە بەڕێوەچوون.