لە یاریی لووتکەی پرێمەرلیگدا، مانچێستەر سیتی لەسەر یاریگەی ئیتحاد میوانداری یانەی لیڤەرپوولی کرد و یارییەکە بە ئەنجامی ٢ - ٢ کۆتاییهات.  پێپ گواردیۆلا، لە کۆنگرەی رۆژنامەڤانی دوای یارییەکەدا، قسەی بۆ میدیاکاران کرد و دووپاتیکردەوە "یارییەکی زۆر جوان بوو لە نێوان دوو تیپی جواندا، هەردوو تیپ هەوڵدەدەن هەموو یارییەکانیان لە هەموو پاڵەوانێتییەکاندا ببەنەوە".  راهێنەری مان سیتی، زیاتر لەبارەی یارییەکەوە گوتی "لە یارییەکەدا هەندێک هەستمان بە بێزاری کرد، بەخۆمان دەگوت دەبووایە ببەینەوە، هەلی شکستپێهینانی رکابەرەکەمان لەدەستدا، بەڵام دوای یارییەکە بە یاریزانەکانم گوت، نامەوێت تەنیا بیر لە لایەنێک بکەینەوە، بڕۆن بە هەمووان بڵێن کوالێتی ئاستتان چەند باشبوو، چەندە جێگەی شانازی بوو".  ئەو گوتیشی "وابزانم ئەو یارییە یارییەکی زۆر باشبوو بۆ هاندەرانمان و هاندەرانی لیڤەرپوول و بەریتانیا و هەموو جیهانیش، زۆر ئاسوودەم، دڵخۆشم بۆ ئەو ئاستەی پێشکێشمان کرد".  راهێنەرە ئیسپانییەکە، پەسنی لیڤەرپوولیشی دا و گوتی "لە دوایین چوار بۆ پێنچ ساڵدا هەموو هەفتەیەک لیڤەرپوول لە پرێمەرلیگ و لە چامپیۆنزلیگدا دەبینین چی دەکات، بۆیە مەحاڵە هەندێجار لە بەرامبەریاندا پاشەکشە نەکەین، بەڵام بەشێوەیەکی گشتی یارییەکی زۆر باشمان کرد و شانازی بە تیپەکەمەوە دەکەم".