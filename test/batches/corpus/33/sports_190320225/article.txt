بەگوێرەی هەندێک سەرچاوەی رۆژنامەڤانی لە ئیتاڵیا، دەمەقاڵێی نێوان ئالێگری و دیبالا لەسەر کاتی مەشقەکان بووە. هەندێک سەرچاوەش دەڵێن "دیبالا و کوادرادۆ ویستوویانە دەست لە پلانەکانی ئالێگری وەربدەن، راهێنەرەکەش قبوڵی نەکردووە".  بەپێی هەواڵێکی رۆژنامەی لاگازیتا دیلۆ سپۆرتی ئیتاڵی، دیبالا و کوادرادۆ دوای مەشقەکانی یانەکە بۆ خۆئامادەکردن بۆ یارییەکەی یوڤێنتوس بەرامبەر سالێرنیتانا، کە بڕیارە سبەی لە گەڕی ٣٠ ـی سێریا ئەیدا ئەنجام بدرێت، چوونەتە لای ئالێگری و داوایانلێکردووە هەندێک لە پلانەکانی یاریکردنی بگۆڕێت، ئەمەش راهێنەری تووڕە کردووە و لە ئەنجامدا بووەتە دەمەقاڵێیان".  هەندێک سەرچاوەی دیکەش، دەڵێن "دیبالا و کوادرادۆ داوایان لە راهێنەرەکەیان کردووە کاتی مەشقەکان بگۆڕێت و پشوویەکی زیاتر بە یاریزانان بدات، ئەوەش لای ئالێگری مایەی قبوڵ نەبووە".  وەک ئەو سەرچاوانە باسی دەکەن، دواکارییەکەی دیبالا و کوادرادۆ، بووەتە هۆکاری تووڕەبوونی ئالێگری و بە دەنگێکی بەرز و تووڕەوە بە دیبالای گوتووە "تۆ داوای ئەوە دەکەی، پابلۆ؟! ".  پابلۆ دیبالا، ئێستا کاپتن و سەرکردەی یوڤێنتوسە، بەهۆی ئەوەی جۆرجیۆ کیلینی و لیۆناردۆ بۆنوچی تووشی پێکان بوونە.  ماوەی گرێبەستەکەی پاولۆ دیبالا لەگەڵ یانەی خانمە پیرەکە لە هاوینی داهاتوودا کۆتاییدێت و تاوەکو ئێستا یانەکە و یاریزانەکە لەسەر نوێکردنەوەی گرێبەستی دیبالا نەگەیشتوونەتە هیچ رێککەوتنێک.  یانەی بیانکۆنێری بەمدواییە ماڵئاوایی لە خولی یانە پاڵەوانەکانی ئەوروپا کرد، دوای ئەوەی لە یاریی گەڕانەوەی قۆناخی ١٦ ـدا بە سێ گۆڵی بێبەرامبەر بە یانەی ڤیاریالی ئیسپانی دۆڕا.