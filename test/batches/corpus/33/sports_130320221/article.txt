کریستیانۆ رۆناڵدۆ لە یاریی شەوی شەممەدا لە پرێمەرلیگ کە لە ئۆڵدترافۆرد بەڕێوەچوو، هاتریکی تۆمارکرد و بووە هۆکاری ئەوەی مانچێستەر یونایتد ٣ - ٢ لە یانەی تۆتێنهام بباتەوە.  دوای یارییەکە ئەنتۆنیۆ کۆنتی، راهێنەری یانەی تۆتێنهام لە کۆنگرەی رۆژنامەڤانیدا گوتی " کریستیانۆ رۆناڵدۆ ئاستێکی نایابی بڕواپێنەکراوی پێشکێشکرد، زۆرباش ئەو دەناسن و ئەمە بۆ من شتێکی چاوەڕواننەکراو نییە، ئێمە باس لە یاریزانێک دەکەین کە لەگەڵ لیۆنێل مێسی باشترینی جیهانە و ئێستا لێرەیە. "  کۆنتی زیاتر گوتی " پێش رۆناڵدۆ و مێسی مارادۆنا و پێلیش هەبوون، بەرای من ئێستا ئێمە باسی یاریزانێک دەکەین کە ئەو هەمیشە ئامادەیە کاتێک تیپەکەی پێویستی پێیەتی. "  راهێنەری تۆتێنهام لەبەشێکی دیکەی قسەکانیدا دەڵێت " هەست بە نائارامی دەکەین بەهۆی دۆڕانەکەوە، بەڵام لەهەمان کاتدا هاتن بح ئێرە و یارییکردن بەو شێوەیە، دووجار گەڕانەوە بەرامبەر مانچێستەر یونایتد پێشانیدا کە ئێمە تیپێکی باشین و ئەمە بۆ ئێمە شتێکی ئەرێنییە، لە لایەکی دیکەوە ئەوە بۆ ئێمە نەرێنییە کە یارییەکی باشمانکرد و دۆڕاندمان، هیوادارم لە یارییەکانی داهاتوودا ئەمە روونەدات. "  کریستیانۆ رۆناڵدۆ بەو هاتریکەی تۆماریکرد بووە خاوەنی ٨٠٧ گۆڵ و گۆڵکاری مێژووی تۆپی پێیە، دوای ئەوەی جۆزێف بیکانی تێپەڕاند، ئەمە یەکەم هاتریکی یاریزانەکە بوو دوای گەڕانەوەی بۆ ئۆڵدترافۆرد.  دوای یارییەکە کریستیانۆ رۆناڵدۆ لە پەیامێکدا گوتی " زۆر دڵخۆشم بە تۆمارکردنی یەکەم هاتریک دوای گەڕانەوە بۆ ئۆڵدترافۆرد، هیچ شتێک وەک ئەم هەستە نییە، پێشانماندا کە دەتوانین لە هەر تیپێک ببەینەوە ئەگەر بەشێوەیەکی جیددی کاربکەین، هیچ سنوورێک بۆ مانچێستەر یونایتد نییە و هیچ شتێکیش لەو گرنگتر نییە. "