تێنسزانە بەریتانییەکە، بەڵێنیدا هەموو ئەو دەستکەوتە داراییانەی لە ماوەی ئەمساڵدا بەدەستیدەهێنێت، پێشکێشی ئۆکراینا دەکات، بۆ هاوکاریکردنی ئەو منداڵانەی دەبنە قوربانی جەنگی رووسیا بەرامبەر ئەو وڵاتە.  مورای سێ نازناوی پاڵەوانێتییە گەورەکانی جیهانی بردووەتەوە، ئەو لەگەڵ رێکخراوی یونیسێف کاریکردووە، بۆ ئەوەی چەند خزمەتگوزاری پزیشکی بۆ قوربانیانی ئۆکراینا دابین بکات.  لەلایەن خۆیەوە دەستەی یاریزانانی یاریی تێنس رایگەیاند، ٧٠٠ هەزار دۆلار وەک کۆمەکی مرۆیی پێشکێشی ئۆکراینا و یەکێتیی تێنسی ئەو وڵاتە دەکات.  هەڵوێستی ئاندی مورای بۆ هاوکاریکردنی قوربانیانی ئۆکراینا لەکاتێکدایە، چەند رۆژێک لەمەوبەر نۆڤاک جۆکۆڤیچ، پەیوەندیی بە سێرگی ستاخۆڤسکی، تێنسزانی پێشووی ئۆکرایناوە کرد و پێیگوت " چۆن دەتوانم هاوکاریت بکەم، هاوکاریی دارایی یان هەر جۆرە هاوکارییەکی دیکەت پێویست بێت. "  دوای هێرشەکانی رووسیا بۆ سەر ئۆکراینا دەیان وەرزشوانی ئەو وڵاتە ئامادەیی خۆیان پێشاندا، بۆ ئەوەی چەک هەڵبگرن و بەرگری لە خاکی خۆیان بکەن.