تێن هاگ، کە تاوەکو کۆتایی ئەم وەرزە راهێنەری یانەی ئایاکسی هۆڵەندی دەبێت، بەپێی رێککەوتنێکی فەرمی لە هاویندا دەبێتە راهێنەری یانەی مانچێستەر یونایتدی ئینگلیزی.  راهێنەری ئێستای ئایاکس و داهاتووی مانچێستەر یونایتد، لە کۆنگرەیەکی رۆژنامەڤانیدا نەیشاردەوە کە هەر لە ئێستاوە بیر لە مانچێستەر یونایتد دەکاتەوە و گوتی "لە راستیدا کات دەڕوات و من بیر لە داهاتوو دەکەمەوە، بەڵام ئێستا هەست و ژیر و وزەم لای ئایاکسە".  ئەوە راهێنەرە هۆڵەندییە، راشکاوانە گوتی "دەتوانم بڵێم من زۆر دڵخۆشم کە لەگەڵ مانچێستەر یونایتددا رێککەوتووم، ئەمە تاکە شتە کە من ئێستا دەتوانم بیڵێم، لە داهاتوویەکی زۆر نزیکدا هەموو ئەوەی پێویستە دەزانین".  سەبارەت بەوەی ئەگەر لە ئایاکسیش بڕوات، بیری دەکات، تێن هاگ گوتی "ئێستا بیر لەوە ناکەمەوە کە چەند بیری ئایاکس دەکەم، ئێستا من چێژ لەو کاتانە وەردەگرم، کە تیپێکی گەورە لە دەورمە، بە یاریزانان و هەموو کارمەندانی یانەکەوە، ئەوەش زۆر دڵخۆشم دەکات".  بەر لە دوو رۆژ، هەردوو یانەی مانچێستەر یونایتدی ئینگلیزی و ئایاکسی هۆڵەندی رێککەوتنیان لەبارەی گرێبەستکردنی یانە ئینگلیزییەکە لەگەڵ تێن هاگ راگەیاند، بۆ ئەوەی لە سەرەتای وەرزی داهاتووە پۆستی راهێنەرایەتی یانەی مانچێستەر یونایتد وەربگرێت و جێگەی راڵف رانگنیک بگرێتەوە.     تێن هاگ. لە یەکەم لێدوانیدا لەبارەی پەیوەندیکردنی بە یانەی مانچێستەر یونایتدەوە گوتی "شەرەفێکی گەورەیە کە دەبمە راهێنەری مانچێستەر یونایتد، زۆر بەپەرۆشم بۆ ئەم ئاڵنگارییە لە داهاتوودا".     راهێنەرە هۆڵەندییەکە هەروەها گوتیشی "مێژووی ئەم یانەیە گەورەیە و جۆش و خرۆشی هاندەرانی دەزانم، زۆر لەسەر ئەوەی یانەکە پێشدەکەوێت و دەتوانێم ئەنجامی باش بەدەستبهێنێت".