بڕیارەکە لە رووی دارایی مانگانە زیانی بۆ هەرێمی کوردستان هەیە بە شێوەیەک تەنیا زیانە ئابوورییەکانی بڕیارەکە لە فڕۆکەخانەی هەولێر بۆ نزیکەی ٦ ملیۆن دۆلار دەخەمڵێندرێت، کۆمپانیاکانی هەناردە و هاوردەکردنی زێڕ پشکی زۆری زیانەکانیان بەرکەوتووە، بۆیە دەڵێن ئەگەر حکومەتی عێراق بڕیارەکەی هەڵنەوەشێنێتەوە، لە دادگەی فیدڕاڵی سکاڵا تۆماردەکەن.   زیاتر لە دوو هەفتەیە دەرگای هەناردەکردن و هاوردەکردنی زێڕ لە فڕۆکەخانەکانی هەرێمی کوردستانەوە داخراوە.    بڕیارەکە دەستەی فرۆکەوانی عێراقی بەبێ دیاریکردنی هیچ هۆکارێک داویەتی، بەڵام زێڕنگەران بڕیارەکە بۆ سێ هۆکار دەگەڕێننەوە: گەندەڵی لە گومرگی فڕۆکەخانەکان، پارێزگاری لە زێڕی نێوخۆ و هاوسەنگی لەنێوان هەناردە و هاوردە و گەڕانەوەی داهاتی گومرگی زێر بۆ بەغدا.  ئێستا لە سەرتاسەری عێراقدا تەنیا لە رێگەی فرۆکەخانەکانی بەغدا و نەجەفەوە هاوردە و هەناردەکردنی زێڕ رێگەی پێدراوە.  بازرگانانی زێڕ لە هەرێمی کوردستان مامەڵەکانیان لەگەڵ دەرەوە راگرتووە، چونکە هەناردەکردنی زێڕ لە رێگەی بەغدا و نەجەفەوە بە مەترسیدار دادەنێن و هیچ گەرەنتییەک بۆ سەلامەتیی ماڵەکانیان نابینن.  بەسیر مەرعی، بازرگانی زێڕە و دەڵێت، "دوو هەفتەیە بازاڕی زێڕ لە هەرێمی کوردستان بە تەواوی تێكچووە. ئێمە ناتوانین زێڕ بنێرینە بەغدا یان نەجەف، چونکە ئەمانیان تێدا نییە. لە هەرێمی کوردستان زێڕەکانمان لە ئەماندا بوون کە دەمانناردن بۆ تورکیا و ئیمارات. هەندێک لە جوملەفرۆشەکان بە رێگەی وشکانی زێڕیان ناردە تورکیا، کەچی لەودیو گیرا کە نرخەکەی هەشت ملیۆن و ٥٥٠ هەزار دۆلارە و لەوێ بە قاچاخ دانرا".  بە گوێرەی پێشبینییەکانی بانکی ناوەندیی عێراق کە لە ساڵی ٢٠١٨ دا کراوە، نزیکەی ١٠٠ تۆن زێر لە بازڕەکانی عێراق و هەرێمی کوردستاندا بە بەردەوامی مامەڵەی پێوەدەکرێت.   پێش ئەم بڕیارە، لە مانگێکدا تەنیا لە رێگەی فڕۆکەخانەی هەولێرەوە نزیکەی ١٥ تۆن زێر هاوردە و هەناردە دەکرا. بۆ هەر کیلۆیەک هەناردەکردن ٨٠ دۆلار و هاوردەکردن ٢٥٠ دۆلار گومرگ وەردەگیرا کە مانگانە بە گوێرەی هەڵبەز و دابەزی نرخی جیهانیی زێڕ دەکاتە ٥ بۆ ٦ ملیۆن دۆلار.  ئەو داهاتە ئەگەر بەراورد بکرێت دەتوانرێت مانگانە مووچەی هەردوو وەزارەتی گواستنەوە و گەیاندن و پلاندانانی هەرێمی کوردستانی بە زیادەوە پێی دابینبکرێت کە زیاتر لە ٥ ملیار دینارە.  کۆمپانیاکانی هەناردە و هاوردەکردنی زێڕ کە مۆڵەتی سەرتاسەریی عێراقیان هەیە پشکی زۆری زیانەکانیان بەرکەوتووە، بە جۆرێک کۆمپانیا هەیە بە تەنیا لە ماوەی دوو هەفتەدا دوو ملیۆن دۆلاری زەرەر کردووە، بۆیە ئەگەر بەم نزیکانە حکومەتی عێراقی بڕیارەکەی هەڵنەوەشێنێتەوە، سکاڵا تۆماردەکەن.  هەژار قادر، خاوەنی کۆمپانیای هاوردە و هەناردەی زێڕە و دەڵێت، "ئێمە وەکو کۆمپانیا بەهۆی ئەو بڕیارەوە زیاتر لە دوو ملیۆن دۆلارمان زیان کردووە. ئەمە دوو جارە کە لەلایەن حکومەتی ناوەندییەوە تووشی ئەوە دەبین. کێشەی ئێمە ئەوە کە هەر بڕیارێک لە بەغداوە دەردەچێت بە کەمتر لە شەش سەعات جێبەجێ دەکرێت. کۆمپانیای ئێمە کە فڕۆکەخانەی هەولێری بۆ ئیش هەڵبژاردووە؛ لە هەر فڕۆکەخانە سەرکەوتووەکانی عێراقە. بگرە بازرگانە عەرەبەکان ناتوانن لە بەغدا کاربکەن. ئێمە ناتوانین هەر وا راوەستین و چاوەڕێی بەغدا بین. ئێمە لە دادگەی فیدراڵیی بەغدا سکاڵا تۆماردەکەین".  لە ماوەی چەند مانگی رابردوودا بەهۆی خراپیی دۆخی ئابووری و بەرزبوونەوەی نرخی زێڕ بۆ ئاستێکی بەرز بۆ مەبەستی قازانج خەڵکی بە لێشاو زێڕەکانیان دەکردە پارە، بۆیە ئاستی هەناردە بەراورد بە هاوردەکردنی زێڕ زۆر بەرزبووەوە.  بەراورد بە نرخی زێڕی نوێ، نرخی زێڕی دەستی دوو دووهێندە دابەزیوە. پێش بڕیارەکە هەر مسقاڵێک زێری دەستی دوو لە ٥ بۆ ١٠ هەزار دینار جیاوازیی لەگەڵ زێڕی نوێ هەبوو، بەڵام ئێستا جیاوازییەکە ١٥ بۆ ٢٠ هەزار دینارە.  عیسا عەلی، هاونیشتمانییەکە کە زێڕی فرۆشتوو و دەڵێت، "ئەمڕۆ کە من ٦٥ مسقاڵ زێڕم فرۆشتووە، بەهۆی ئەو قەدەخەیەوە ٦٠٠ دۆلارم زەرەر کردووە".  ئەو زێڕە بەکارهاتووەی لە بازاڕەکاندا کڕدراون، دەکرێن بە قاڵب و ئامادە دەکرێن بۆ هەناردەکردنی بۆ تورکیا و دوبەی. لە بەرامبەردا زێڕی نوێ هاوردە دەکرێت، بەڵام ئێستا ئەوە راوەستاوە. بۆیە بازاڕی کڕینی زێڕی دەستی دوو سارد بووەتەوە.  پێشنیاز دەکرێت هاوشێوەی وڵاتانی ناوچەکە بۆ کۆنترۆڵکردنی بازرگانییەکە تەنیا لە یەک یان دوو فڕۆکەخانە لە سەرتاسەری عێراق و هەرێمی کوردستاندا رێگە بە هەناردە و هاوردەکردنی زێڕ بدرێت.  هەندرێن عەبدولرەحمان، کارگێڕی سەندیکای زێرینگەرانی هەولێر بە تۆڕی میدیایی رووداوی راگەیاند، "لە فڕۆکەخانەی نێودەوڵەتیی هەولێر هەموو شتەکان بە رێکاری یاسایی دەکرێن. من نازانم لە فڕۆکەخانەکانی دیکەی عێراق چۆن بەڕێوەدەچێت، بەڵام پێم وابێت دەیانەوێت لە عێراقدا فڕۆکەخانەیەک و لە هەرێمی کوردستانیشدا فڕۆکەخانەیەک ئەو کارەیان تێدا بکرێت. لەو بارەیشدا دەکرێت لە رووی یاسای وڵاتەوە ئەوە شتێکی رێگەپێدراو بێت".  لەدوای رووداوکانی ئۆکتۆبەری ٢٠١٧ حکومەتی عێراقی لەگەڵ داخستنی فڕۆکەخانەکانی هەرێمی کوردستان، هەمان بڕیاریدا بۆ ماوەی ٨ مانگ بازرگانیی زێڕ لەگەڵ دەرەوە راگیرا، بەڵام لەگەڵ کردنەوەی فڕۆکەخانەکان دۆخەکە ئاسایی بووەوە. ئەمە دووەم جارە حکومەتی عێراق بڕیاری قەدەخەی هەناردە و هاوردەکردنی زێڕ لە هەرێمی کوردستان دەدات.  عەبدولزەهرا محەممەد، گوتەبێژی وەزارەتی پلاندانانی عێراق بە رووداوی راگەیاند، "لێرە و لەوێ دەروازەیەک دادەخرا، فڕۆکەخانەیەک دادەخرا، بۆیە بەهۆی داخستنیانەوە پرۆسەکە دەگوزرایەوە بۆ دەروازەیەکی دیکە. لەوانە ساڵانی ٢٠١٦ و ٢٠١٧ روویداوە، بەهۆی شەڕی داعش و هۆکاری دیکە لە فڕۆکەخانەکانی هەرێمی کوردستان هاوردەکردن راگیرا. تەنیا لە فڕۆکەخانەکانی بەغدا و نەجەف هاوردە کراوە. دوای سەقامگیربوون دۆخەکە گەڕایەوە سرووشتی ئاسایی خۆیی، بەشێوەیەکی ئاسایی زێڕ لە رێگەی دەروازەکانی هەرێمی کوردستانەوە هاوردە کراوە. لە هەندێک کاتدا لێرە و لەوێ کاری فێڵ و گەندەڵی لە هەناردە و هاوردەکردندا کراوە، ئەمەش پێویستی بە رێکاری تووند هەبووە بەمەبەستی سنووردانان لەبەردەم ئەو رەفتارە نادروستانەدا".   زێڕ کانزا یاخود توخمێکی کیمیاییە و یەکێکە لە بەنرخترین کانزاکان لە جیهاندا. هەمیشە رۆڵێکی گرنگی لە سیاسەتی دارایی وڵاتاندا هەیە. ساڵی ٢٠١٨ تورکیا بووە پێنجەم وڵات لە ئاستی جیهاندا بۆ کڕینی زێڕ، چونکە خەڵکی وڵاتەکە بۆ راگرتنی هاوسەنگیی دارایییان زێڕیان دەکڕی.