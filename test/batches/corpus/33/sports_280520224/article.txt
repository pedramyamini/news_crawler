ناوبژیوانی یاریی ئەمشەوی ریال مەدرید و لیڤەرپوول، لە یاریی کۆتایی چامپیۆنزلیگدا، کلێمێنت تۆرپان، ناوبژیوانی بەئەزموونی فەرەنسییە، کە لەگەڵ دەستەیەکی ناوبژیوانی وڵاتەکەی یارییەکە بەڕێوەدەبەن.  دوو لایەنەکەی یاریی کۆتایی چامپیۆنزلیگ، هیچ یارییەکیان نەدۆڕاندووە، کاتێک تۆرپان یارییەکانیان بەڕێوەبردبێت، تۆرپان ٤ یاریی ریال مەدریدی بەڕێوەبردووە و یانە ئیسپانییەکە هەموو یارییەکانی بردووەتەوە، لیڤەرپوولیش لە ٣ یارییدا کە ئەم ناوبژیوانە بەڕێوەیبردێت ٢ بردنەوە و یەکسانبوونێکی هەبووە.  ئەوەی بۆ هەمووان لە هەردوو یانە جێگەی دڵخۆشییە، ئەم ناوبژیوانە هیچ یەکێک لە یاریزانەکانی هەردوو یانەی نەکردووەتە دەرەوە.  کلێمێنت تۆرپان یاریی ریال مەدرید بەرامبەر لۆدۆگۆرێتس لە وەرزی ٢٠١٤ - ٢٠١٥، بەرامبەر رۆما لە وەرزی ٢٠١٨ - ٢٠١٩، بەرامبەر ئینتەرمیلان لە وەرزی ٢٠٢٠ - ٢٠٢١ و یاریی چوونی قۆناخی هەشتی ئەم وەرزەی بەرامبەر چێڵسی بەڕێوەبردووە و ریال هەموو یارییەکانی بردووەتەوە.  ناوبژیوانە ٤٠ ساڵەکەی فەرەنسا، یاریی لیڤەرپوول بەرامبەر ئۆگسبۆرگ لە وەرزی ٢٠١٥ - ٢٠١٦ لە یۆرۆپالیگ، بەرامبەر سپارتاک مۆسکۆ لە وەرزی ٢٠١٧ - ٢٠١٨ ـی چامپیۆنزلیگ و یاریی وەرزی رابردووی بەرامبەر لایپزیگی بەڕێوەبردووە، یانە ئینگلیزییەکە بەرامبەر سپارتاک مۆسکۆ یەکسانبووە و دوو یارییەکەی دیکەشی بردووەتەوە.  ناوبژیوانێکی فەرەنسییە، لە ٢٠٠٦ دەستی بە کاری ناوبژیوانی کردووە، دوای دوو ساڵ بووە ناوبژیوانی پلە یەکی فەرەنسا، بچووکترین ناوبژیوان بووە لە تەمەنی ٢٦ ساڵی یارییەکانی خولی فەرەنسا بەڕێوەببات.  لە ٢٠٠٩ بووە ناوبژیوانی نێودەوڵەتی، ساڵی دوای ئەوە یارییەکانی لە ئاستی ئەوروپادا بەڕێوەبرد، یەکەم دەرکەوتنی لە چامپیۆنزلیگدا لە ٢٠١٢ بوو.  تۆرپان یارییەکانی یۆرۆی ٢٠١٦ و ئۆڵیمپیادی هەمان ساڵی بەڕێوەبردووە، لە مۆندیالی ٢٠١٨ و یۆرۆی ٢٠٢٠ ناوبژیوانێکی دیار بووە و لە مۆندیالی ٢٠٢٢ چەند یارییەک بەڕێوەدەبات.  ئەمە ساڵی دووەمە لەسەریەک کلێمێنت تۆرپان یارییەکی کۆتایی لەسەر ئاستی ئەوروپا بەڕێوەببات، وەرزی رابردوو یاریی کۆتایی یۆرۆپالیگی لەنێوان ڤیاریال و مانچێستەر یونایتد بەڕێوەبرد.