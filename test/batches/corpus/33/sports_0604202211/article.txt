میدیای بەریتانیا دەڵێت " بانگی بەیانیان کاژێر چوار و ٣٣ خولەک دەبێت، بانگی مەغریبیش لە کاژێر ٢٠: ١٥ خولەک دەبێت، بەمەش یاریزانە موسڵمانەکانی پرێمەرلیگ نزیکەی ١٥ کاژێر بە رۆژوو دەبن.  لە مانگی رەمەزاندا یانەی لیڤەرپوول ٥ یاری لە پرێمەرلیگدا ئەنجامدەدات، یارییەکیان بەرامبەر واتفۆرد بە ٢ - ٠ بردەوە، یارییەکانی دیکەش بەرامبەر مانچێستەر سیتی، ئاستۆن ڤێلا، ئێڤێرتۆن و نیوکاسل یونایتد دەبن، کە ئەوەی بەرامبەر مانچێستەر سیتی یاریی لووتکە دەبێت و بە یەکلاکردنەوەی نازناوی ئەم وەرزەی خولەکە ناودەبرێت.  لە پرێمەرلیگدا ئەو یارییانەی دەکەونە نێو بەربانگەوە لەکاتی بانگی مەغریبدا یارییەکان رادەگیرێن و رێگە بە یاریزانەکان دەدرێت رۆژووەکانیان بشکێنن.  پێشتر یۆرگن کڵۆپ، راهێنەری یانەی لیڤەرپوول رایگەیاندبوو، رێزی زۆر لە بیر و باوەڕی یاریزانەکانی و پابەندبوونیان بە رۆژووگرتن دەگرێت، ئەوان ئەگەر بە رۆژوو بن یان نا هیچ کاریگەرییەک لەسەریان نابێت و ئەوان باشترین توانای خۆیان دەخەنەگەڕ. "  کڵۆپ زیاتر دەڵێت " زۆرجار بەهۆی نوێژکردنەوە محەممەد سەڵاح و سادیۆ مانێ لە هاتنیان بۆ ژووری جل گۆڕین دوادەکەون، لە ژیاندا هەندێک شت لە تۆپی پێ گرنگترن. "