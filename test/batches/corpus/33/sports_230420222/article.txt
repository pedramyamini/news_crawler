گرێبەستی ئێمباپێ لە هاوینی داهاتوودا لەگەڵ پاریس سانجێرمان کۆتاییدێت، تاوەکو ئێستا داهاتووی یاریزانەکە بەتەواوی دیارنییە و کەس نازانێت وەرزی داهاتوو ئەو یاریزانە لە کوێ یارییدەکات.  رۆژنامەی لێ پاریسیانی فەرەنسی دەڵێت " یانەی پاریس سانجێرمان لە هەوڵدان بۆ هێشتنەوەی ئێمباپێ خۆی بەدەستەوە نادات، کە پێشتر دەستەوارەیەکی بە مووچەی ٥٠ ملیۆن یۆرۆ لە وەرزێکدا، بۆ دوو ساڵ پێشکێشی یاریزانەکە کردبوو.  بەپێی رۆژنامەکە دەستەوارەی پاریس سانجێرمان بۆ ئێمباپێ ١٠٠ ملیۆن یۆرۆی تێدایە وەک پاداشت، تەنیا بۆ ئەوەی لە یانەکە بمێنێتەوە.  ئیمانوێل ماکرۆن، سەرۆکی فەرەنسا، شێخ تەمیم بن حەمەد ئەلسانی، میری قەتەر، هەوڵی جیددی دەدەن بۆ ئەوەی یاریزانەکە رازیبکەن لە یانە فەرەنسییەکە بەردەوامبێت، میدیای فەرەنسا رایگەیاندووە، ماکرۆن هاندەری مارسیلیایە، بەڵام نایەوێت ئێمباپێ لە پاریس سانجێرمان بڕوات.  رۆژنامەکە ئاماژەی بح ئەوە کردووە، پاریس سانجێرمان دەیەوێت تیپێکی هاوسەنگ بۆ بردنەوەی چامپیۆنزلیگ ئامادەبکات، بەر لەوەی یاریزانەکە داهاتووی خۆی یەکلابکاتەوە.  ئێمباپێ ماوەیەکی درێژە ناوی بە یانەی ریال مەدریدەوە بەستراوەتەوە، یانەکە ویستی یارییکردنی لە یانە ئیسپانییەکە هەیە و ریال مەدرید ئامادەیە ١٠٠ ملیۆن یۆرۆ وەک پاداشتی پەیوەندیکردن بە یانەکە بداتە ئەو یاریزانە.