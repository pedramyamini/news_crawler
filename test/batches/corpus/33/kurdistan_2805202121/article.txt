دەریاچەی دەربەندیخان و ئەو رووبارانەی دەکەونە سنووری هەڵەبجە و گەرمیان زیانێکی زۆریان بەرکەوتووە، بۆ چارەسەکردنی ئەو گرفتە بڕیارە شاندێکی وەزارەتی سەرچاوە ئاوییەکانی عێراق و ژمارەیەک بەرپرسی ئاوی هەرێمی کوردستان بچنە ئێران.  لەگەڵ بەردەوامیی ئەو کێشەیە، ١٤٨ هەزار و ٤٢٣ دۆنم زەویی کشتوکاڵی سەر رووباری سیروان بەهۆی بێئاوییەوە وشک دەبن.  مەهدی رەشید حەمدانی، وەزیری سەرچاوە ئاوییەکانی عێراق بەتۆڕی میدیایی رووداوی راگەیاند: "ئێمە دەزانین وڵاتانی هەموو ناوچەکە کێشەی کەمبارانیان بۆ دروست بووە و ئەوەش وایکردووە هەمووان تووشی کێشەی کەمئاوی بن، بۆیە دەبێت ئەو کێشەی کەمئاوییەی هەیە بەیەکسانی دابەشی بکەین بەسەر وڵاتەکاندا، نەک ئەو وڵاتانەی خاوەنی سەرچاوە ئاوییەکانن بۆ خۆیانی ئاوەکان بۆ خۆیان گلبدەنەوە و ئەوانەی دیکە پشتگوێ بخەن، ئێستا رێژەی کۆگاکردنی ئاو لە بەنداوی دەربەندیخان بووەتە سفر، ئەوەش مایەی قبووڵکردن نییە".  ئەکرەم ئەحمەد، بەڕێوبەری گشتیی بەنداوەکانی هەرێمی کوردستان بە تۆڕی میدیایی رووداوی گوت: "لە هیچ وڵاتێکدا نییە تۆ ئەو ئاوەی سەرچاوەکەی لە وڵاتەکەتدایە لە خەڵکی وڵاتانی دیکەی ببڕیت، ئەمە پێشێلکردنی یاسا نێودەوڵەتییەکانە، هەروەها پلانەکانی حکومەتی هەرێمیش بۆ چارەسەرکردنی دۆخی کەمئاوی سەرکەوتوو نابێت، چونکە دابەشکردن و پەیداکردنی ئاو تەنها بۆ ئەو شوێنانەی پێویستن چارەسەری دۆخەکە ناکات، بەڵکو پێویستی بە چارەسەرێکی دیکەیە".  دەربەندیخان زیاندمەنترین ناوچەیە بەهۆی گرتنەوەی ئاوی ئێرانەوە، ئاستی ئاوەکەی بە بەراورد بە ساڵی رابردوو ١١ مەتر و نیو کەمی کردووە و رێژەی بەرهەمهێنانی کارەباش بەراورد بە ساڵی رابردوو ٧٥ % کەمی کردووە.  رەحمان خانی، بەڕێوبەری بەنداوی دەربەندیخان ئاماژەی بەوەکرد: "ئاوی رووباری سیروان سەرچاوی ئاوە بۆ زۆر شوێنی دیکە هەر لە بەنداوی دەربەندیخانەوە تاوەکو بەنداوی حەمرین، هەروەها سەرچاوەی ئاوی تەواوەتییە بۆ سەرجەم بێستانەکانی دیالە، ئەگەر ئەم دۆخە بەو شێوەیە بڕوات ناتوانرێت هیچ ئاوێک بۆ پارێزگای هەڵەبجە و هیچ کام لەو شوێنانە بنێردرێت کە لەسەر ئەم رووبارەن".   بڕیارە رۆژی ١٣ی مانگی حوزەیران شاندێکی وەزارەتی سەرچاوە ئاوییەکانی عێراق و ژمارەیەک بەرپرسی ئاوی هەرێمی کوردستان بچنە ئێران، بۆ چارەسەری کێشەی ئاو، دەیانەوێت بە ئێران بڵێن، با وشکەساڵی و قەیرانی کەمیی ئاوی ناوچەکە بەیەکەوە دابەشبکەین، نەک ناوچەکانی ئێمە بێئاو و ناوچەکانی ئێوە پڕئاو بن.    .