یارییەکە کاژێر ٢٢: ٠٠ بەکاتی باشووری کوردستان لەسەر یاریگەی شەعب لە بەغدا بەڕێوەدەچێت، راستەوخۆ یارییەکە لە پەیجی رووداو سپۆرتس لە تۆڕی کۆمەڵایەتی فەیسبووک دەگوازرێتەوە.  زاخۆ لە یاریی رابردوودا کە لە یاریگەی دهۆک یارییەکەی ئەنجامدا، بە گۆڵێک بەرامبەر دوو گۆڵ تووشی دۆڕانێکی چاوەڕواننەکراو بوو و یارییەکەی بەرامبەر دیوانییە دۆڕاند، ئەمەش هاندەرانی یانەکەی زیاتر نیگەرانکرد و چیدیکە ئەوان بە ئەنجامی خراپ رازی نین.  دوای ئەو دۆڕانە و لەژێر گوشاری هاندەراندا کارگێڕیی یانەی زاخۆ کۆبووەوە و بڕیارییدا، ئەگەر ئەنجامەکانی یاریی یانەکە بەرامبەر هەردوو یانەی تەڵەبە و کارەبا بە دڵی کارگێڕی نەبن مووچەی یاریزانان و دەستەی راهێنەران بە رێژەی ٣٠ % کەمدەکرێتەوە، جگە لەوەش داهاتووی راهێنەری یانەکەش بەندە بە ئەنجامی یانەکە لەو دوو یارییەدا.  زاخۆ لە دوایین ٥ یاریی خولی عێراقدا هیچ یارییەکی نەبردووەتەوە، زیاتر لە ٤٨ خولەکە هاندەرانی یانەکە چاوەڕێی بردنەوەن، بەڵام یانەکەیان نەیتوانیوە ئەوان دڵخۆش بکات.  یانەی زاخۆ بەر لەم یارییە لە پلەی هەشتەمی ریزبەندی خولەکە خاوەنی ٣٧ خاڵە، یانەی تەڵەبە یەکێک لە یانە بەهێزەکانی ئەم وەرزەی خولەکەیە و بە کۆکردنەوەی ٥٣ خاڵ لە پلەی دووەمی ریزبەندی خولەکەیە.  ئەوەی دەبێتە هۆکاری ئەوەی هاندەرانی زاخۆ بۆ ئەم یارییە گەشبین بن ئەوەیە، کە یانەکەیان لە دوایین ٥ یارییدا بەرامبەر یانەی تەڵەبە لە سەرجەم پاڵەوانێتییەکاندا هیچ یارییەکی نەدۆڕاندووە و دوایین ٣ یارییشی لەو یانەیە بردووەتەوە.