یانەی ریال مەدرید لە گەڕی ٣٤ ـی لالیگادا، لەسەر یاریگەی سانتیاگۆ برنابیۆ لە مەدرید میوانداری یانەی ئیسپانیۆلی کرد، تەنیا پێویستی بە خاڵێک بوو بۆ ئەوەی نازناوی لالیگا بباتەوە، بەڵام ٤ - ٠ سەرکەوتنی بەدەستهێنا و بەفەرمی بووە پاڵەوانی ئەم وەرزەی لالیگا.  یاریزانانی ئیسپانیۆل زیاتر لە نیو کاژێر خۆڕاگربوون بەرامبەر هێرشەکانی مەدرید، بەڵام رۆدریگۆی بەرازیلی لە خولەکی ٣٣ گۆڵی پێشکەوتنی بۆ یانەی شاهانە تۆمارکرد.  دوای ١٠ خولەک هەمان یاریزان گۆڵی دووەمی خۆی و ریال مەدریدی تۆمارکرد.  لە نیوەی دووەمدا یانەی مێرینگێ دوو گۆڵی دیکەشی تۆمارکرد، یەکێکیان لە خولەکی ٥٥ بوو لە رێگەی ئاسینسۆیەوە و دوایینیشیان بە قاچی کەریم بنزیمای ئەستێرەی یانەکە بوو، کە لە خولەکی ٨١ بە پاسێکی ڤینیسیۆس تۆماریکرد.  ریال مەدرید بەم سەرکەوتنە ژمارەی خاڵەکانی گەیاندە ٨١ خاڵ، بەجیاوازی ١٧ خاڵ لەگەڵ سێڤییای دووەمی ریزبەندیی. ئیسپانیۆلیش ٣٩ خاڵی هەیە و پلەی ١٣ ـی ریزبەندیی گرتووە.  دوای یارییەکە مەدریدییەکان، بە یاریزانان و هاندەرانیانەوە، کە ١٥٠ هەزار هاندەر بەشدارییان تێداکرد، ئاهەنگی سەرکەوتنیان گێڕا.  کارلۆ ئەنچیلۆتی، راهێنەری یانەکە بووە یەکەم راهێنەر لە مێژوودا کە نازناوی هەر پێنج خولە گەورەکەی ئەوروپا بباتەوە.  مەدریدییەکان لە سۆشیال میدیاوە بە مێژوو و گەورەیی یانەکەیاندا هەڵدەگوت و هەندێکیان نووسیبوویان "ریال مەدرید بۆ ئەوە لەدایکبووە ببێتە پاڵەوان".