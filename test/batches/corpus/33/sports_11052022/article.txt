لە یاریی نێوان هەردوو یانەی بارسێلۆنا و سێلتا ڤیگۆ لە رکابەرییەکانی لالیگادا کە لەسەر یاریگەی کامپ نو بەڕێوەچوو، رۆناڵد ئاراوخۆ و گاڤی، یاریزانانی بارسێلۆنا بەریەککەوتن، هەرچەند ئەو کاتە لە خولەکی ٥٧ ـدا ئاراوخۆ هەستاوەیە، بەڵام دوای چەند هەنگاوێکی کەم لە رۆیشتن کەوتە سەر چیمەنی یاریگە و لەهۆش خۆی چوو.  دوای رووداوەکە ئێریک گارسیا، بەرگریکاری بارسێلۆنا و یاگۆ ئاسپاس کاپتنی یانەی سێلتا ڤیگۆ خۆیان گەیاندە لای یاریزانەکە و داوای هاوکاریان کرد، ئۆتۆمبێلی فریاکەوتن هاتە نێو یاریگە و دوای مانەوەی بۆ چەند خولەکێک راستەوخۆ ئاراوخۆ گواسترایەوە بۆ نەخۆشخانە.  یانەی بارسێلۆنا لە راگەیێنراوێکدا رایگەیاند، ئاراوخۆ تووشی شڵەژانی مێشک بووە، بەو هۆیەوە بارودۆخی تەندروستیی تێکچووە، بەڵام دوای گواستنەوەی بۆ نەخۆشخانە بارودۆخی کۆنتڕۆڵکراوە و پشکنینی پزیشکی بۆ دەکرێت.  چاڤی هێرناندێز، راهێنەری بارسێلۆنا دوای یارییەکە گوتی " ئاراوخۆ ئەمشەو لە نەخۆشخانە دەمێنێتەوە، ئەگەر بارودۆخی باشتر بێت دەگەڕێتەوە ماڵەوە. "  میدیای ئیسپانیا رایگەیاند " شەوی رابردوو ئاراوخۆ بەهۆش خۆیدا هاتووەتەوە خواردنی خواردووە، خانەوادەکەی چوونەتە لای و ئێستا بارودۆخی تەندروستیی جێگیرە. "  بەپێی هەواڵی میدیای ئیسپانیا، ئێریک گارسیا بەهۆی نزیکییەوە لە ئاراوخۆ و هاوکاریکردنی لەکاتی دروستبوونی رووداوەکەدا بووەتە هۆکاری ئەوەی یاریزانەکە بەردەوامبێت لە هەناسەدان.