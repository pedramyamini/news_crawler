لەشکر حەمید، سەرۆکی لیژنە هاوبەشەکانی قایمقامیەتی سلێمانی بە (تۆڕی میدیایی رووداو)ی راگەیاند: "ئەمڕۆ له‌كاتی سه‌ردانیکردنی لیژنه‌كانمان بۆ ریستۆرانت و شوێنه گه‌شتیارییه‌كان، هەریەک لە ریستۆرانته‌كانی (ئه‌نغام به‌غداد، سه‌حاب، داڵاس و دارستان) له سلێمانی داخران، ئەمەش بەهۆی پابه‌ند نەبوون بە مه‌رج و رێنماییه‌كانی ته‌ندروستی و رێكاره‌كانی خۆپارێزی له ڤایرۆسی كۆرۆنا، خاوەنەکانیشیان رێکاری یاساییان بەرامبەر گیراوەتەبەر".  سەرۆکی لیژنە هاوبەشەکانی قایمقامیەتی سلێمانی گوتیشی: "هه‌موو ئه‌و شوێنانه ئاگادار ده‌كاته‌وه كه به‌پێی رێنماییه‌كانی ژووری ئۆپەراسیۆنه‌كان كراونه‌ته‌وه و به‌هۆی سه‌رپێچی جارێك داخراون، له‌كاتی دووباره‌كردنه‌ی سه‌رپێچیدا شوێنه‌كه‌ی بۆ ماوه‌ی یه‌ك مانگ داده‌خرێت و خاوه‌نه‌كه‌شی رووبه‌ڕووی رێكاری یاسایی توند ده‌كرێته‌وه".  به‌پێی رێنماییه‌كانی ژووری ئۆپراسیۆنه‌كانی رووبه‌ڕوبوونه‌وه‌ی ڤایرۆسی كۆرۆنا له سلێمانی، پێویسته ئه‌و شوێنانه‌ی به مه‌رجی پابه‌ندبون كراونه‌ته‌وه، سه‌رجه‌م مه‌رجه‌كانی ته‌ندروستی و رێكاره‌كانی خۆپارێزی له شوێنه‌كه‌یاندا جێبه‌جی بكه‌ن، به‌پێچه‌وانه‌وه له‌لایه‌ن لیژنه‌كانه‌وه داده‌خرێن.