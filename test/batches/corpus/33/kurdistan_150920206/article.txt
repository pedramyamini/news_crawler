لە ئاگادارییەکدا، هاتووچۆی سلێمانی باس لەوە دەکات، هۆکاری بڕیارەکە ئەوەیە ئەو مامەڵانەی لە دوای کاژێر ١٢: ٠٠ وەردەگیرێن، تەواو نابن و دەکەونە رۆژی دواتر.   عەمید فەرەیدوون عومەر ئەحمەد، بەڕێوەبەری هاتووچۆی پارێزگای سلێمانی لەبارەی بڕیارەکە بە تۆڕی میدیایی رووداوی راگەیاند، بەهۆی ئەوەی بەشی ژمێریارییان تاوەکو کاژێر ٠١: ٠٠ دەوام دەکەن و ئەگەر لەو کاتەش درەنگتر بێت، ئەوا بانک پارەکەیان لێوەرناگیرێت.  عەمید فەرەیدوون دەڵێت، بەو بڕیارە دەیانەوێت کارئاسانی بۆ ئەو کەسانە بکەن کە مامەڵەکانیان لە بەڕێوەبەرایەتییەکەیانە، چونکە هیچ مامەڵەیەک لە کاژێرێک کەمتری پێناچێت، "بۆیە نامانەوێت خەڵک دوو رۆژ هاتووچۆ بکەن".   لەبارەی ئەوەی بۆچی مامەڵە لە کەسەکان وەرناگرن و نیوەی کارەکانی تەواو بکەن، بەڕێوەبەری هاتووچۆی پارێزگای سلێمانی گوتی، چونکە سیستەمەکەیان ئەلیکترۆنی نییە و ئەو کەسە دەبێت خۆی مامەڵەکەی بە ژوورەکاندا بگەڕێنێت.   بەپێی بڕیارێکی وەزارەتی ناوخۆی هەرێمی کوردستان، دەبێت فەرمانبەران لە کاژێر ٠٨: ٠٠ تاوەکو ١٥: ٠٠ دەوام بکەن، بەڵام بەپێی نووسراوێکی پارێزگای سلێمانی کە دەسەڵاتی داوە بە بەڕێوەبەرە گشتییەکان بۆ ئەوەی کاتی دەوامیان رێکبخەن، لە بەڕێوەبەرایەتیی هاتووچۆی سلێمانی تاوەکو کاژێر ٠١: ٣٠ خولەک دەوام دەکرێت.   عەمید فەرەیدوون ئاماژە بەوەشدەکات، بەهۆی ئەوەی بەڕێوەبەرایەتییەکەی ئەوان لە دەرەوەی شارە، کارمەندەکانیان کاتێکی زۆریان دەوێت تاوەکو دەگەنەوە ماڵەوە، "کارمەند هەیە دوای کاژێر سێش ناگاتەوە ماڵەوە".