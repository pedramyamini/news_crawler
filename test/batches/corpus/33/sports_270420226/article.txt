ئەمشەو لە دووەم یاریی چوونی قۆناخی پێشکۆتاییدا، یانەی لیڤەرپوول کاژێر ٢٢: ٠٠ بە کاتی باشووری کوردستان، لەسەر یاریگەی ئانفێڵد میوانداری یانەی ڤیاریالی ئیسپانی دەکات.  یۆرگن کڵۆپ، لە کۆنگرەی رۆنامەڤانی بەر لە یارییەکە قسەی بۆ رۆژنامەڤانان کرد و دڵخۆشیی خۆی دووپاتکردەوە و گوتی "زۆر گرنگ و جیاوازە کە ئێمە بەشێک بین لە قۆناخی پێشکۆتایی چامپیۆنزلیگ، ئەمە شێتایەتییە، پاڵەوانێتییەکی گەورەیە، زۆر راهێنەر و یاریزانی تێدایە کە بە درێژایی ژیانیان هەموو کۆششەکانیان دەخەنەگەڕ ناتوانن بگەنە پێشکۆتایی".  ئەو هەروەها گوتیشی "ئێمە ئێستا لە قۆناخی پێشکۆتاییداین، بۆیە پێویستە لەسەرمان چێژی لێوەربگرین، دەبێت ئێمە نرخی بزانین".  راهێنەرە ئەڵمانییەکەی یانەی رێدز، دووپاتیکردەوە کە بەرامبەر یانە ئیسپانییەکە ئەرکیان ئاسان نابێت و گوتی "بەڵێ ئێمە رووبەڕووی رکابەرێکی زۆر بەهێز و قورس دەبینەوە، ئەوە راستییە، بە ئەمانەتەوە دەیڵێم ئەوان سوورن لەسەر بەردەوام بوون لەم پاڵەوانێتییەدا، چونکە ئەوان بەشێوەیەکی زۆر باش پلان بۆ تیپەکەیان دادەنێن".  کڵۆپ لە کۆتاییدا پەسنی راهێنەری یانەی ڤیاریالی کرد و گوتی "ئۆنای ئێمری راهێنەرێکی جیهانییە و سەرسامم بە کارەکانی، ڤیاریالیش تیپێکی بەهێزە و دەیەوێت مێژوو دروستبکات".