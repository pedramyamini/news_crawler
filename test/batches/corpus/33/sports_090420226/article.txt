شاختار دەستی بە مەشق و راهێنانەکانی کردووەتەوە و لەژێر ناونیشانی ئاشتی بۆ هەمووان، زنجیرەیەک یاریی خێرخوازی لەسەر ئاستی جیهان ئەنجامدەدات.  یانە ئۆکراینییەکە لە تورکیا کاروانەکەی دەستپێدەکات و یارییەکەی دۆستانە بەرامبەر ئۆڵیمپیاکۆسی یۆنانی ئەنجامدەدات، کە ئەمڕۆ یارییەکە بەڕێوەدەچێت.  لە یارییە دۆستانە خێراخوازییەکانیدا شاختار بەرامبەر هەریەکە لە یانەکانی فێنارباخچە، هاگدۆک سپلیت و لیشیا گدانسکیش یارییدەکات و ئامانج لە ئەنجامدانی یارییە خێراخوازییەکانی کۆکردنەوەی داهاتە بۆ لێقەوماوانی وڵاتەکەی کە بوونەتە قوربانی هێرشەکانی رووسیا.  لەگەڵ هێرشەکانی رووسیا بۆ سەر ئۆکراینا، سەرجەم چالاکییە وەرزشییەکانی ئەو وڵاتە راگیران و تاوەکو ئێستاش هیچ وادەیەک بۆ دەستپێکردنەوەی خولی تۆپی پێی وڵاتەکە دیارنییە.