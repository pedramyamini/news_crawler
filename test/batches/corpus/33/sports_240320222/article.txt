لە گەڕی پێشکۆتایی پاڵاوتنەکاندا و لە رکابەرییەکانی کۆمەڵەی یەکەمدا، هەڵبژاردەی عێراق لە سعودیە بەرامبەر ئیمارات یارییدەکات، ئەم یارییە بڕیاربوو لە بەغدا بکرێت، بەڵام فیفا بەبیانووی نەبوونی ئارامییەوە یارییەکەی گواستەوە سعودیە و جارێکی دیکە عێراقییەکانی لە بینینەوەی هەڵبژاردەکەیان لە خاکی خۆیاندا بێبەشکرد.  عێراق لە کۆی هەشت یاریی دوایین قۆناخی پاڵاوتنەکاندا هیچ بردنەوەیەکی نییە، رەنگە بردنەوەی یارییەکەی ئەمڕۆ هەلێکی دیکە بداتەوە ئەو هەڵبژاردەیە بۆ ئەوەی هیوایەکی کەمی بەگەیشتن بە مۆندیال بمێنێت، لەبەرامبەردا جگە لە بردنەوە هەر ئەنجامێکی دیکە راستەوخۆ عێراق دەخاتە دەرەوەی رکابەرییەکە و جارێکی دیکە بۆ چوار ساڵی دیکە دەبێت خۆیان ئامادەبکەنەوە.  ئەوەی لە هەڵبژاردەی عێراقدا جێگەی سەرنجە، تەنیا لە پاڵاوتنەکانی مۆندیالدا ٤ راهێنەری گۆڕیوە، لەگەڵ سریچکۆ کاتانیچ، بەباشی قۆناخی یەکەمی بڕی، بەڵام لە قۆناخی کۆتاییدا لەگەڵ دیک ئادڤۆکات و ژێلیکۆ پێترۆڤیچ ئەنجامێکی وای نەبوو، ئێستا عەبدولغەنی شەهد، کاردەکات بۆ ئەوەی ئاڵنگارییە قورسەکە تێببەڕێنێت و هەڵبژاردەکە لە رکابەرییەکەدا بهێڵێتەوە.  لە هەڵبژاردەی عێراقدا، سەردار محەممەد، راهێنەری کورد سەرپەرشتی ئامادەکردنی یاریزانەکان دەکات، شێرکۆ کەریم و دلۆڤان مەهدیش وەک یاریزان بانگهێشتکراون و بەئەگەری زۆرەوە، بۆ یارییەکەی ئەمشەو شێرکۆ لە پێکهاتەی سەرەکیدا دەبێت.  یاریی چوونی نێوان عێراق و ئیمارات بەیەکسانبوون بە دوو گۆڵ بۆ هەر لایەک کۆتاییهاتووە، لایەنی عێراقی بە خوڕایی بلیتی یارییەکە دەداتە هاندەرانی بۆ ئەوەی لەم یارییە هەستیارەدا زۆرترین پاڵپشتی هەڵبژاردەکەیان بکرێت بۆ یەکەم بردنەوە و هێشتنەوەی ئەو هیوایەی ٣٦ ساڵە عێراق خەونی پێوە دەبینێت.