ئاری ئەحمەد، بەڕێوەبەری ئاوی هەولێر بە تۆڕی میدیایی رووداوی راگەیاند، بەهۆی کارکردن لە پرۆژەی دووسایدکردنی رێگەی نێوان هەولێر - گۆپاڵ، رۆژی ١٤ - ٨ - ٢٠٢٠ بۆریی ئاوی ئیفراز سێ کە قەبارەکەی مەتر و نیوێکە و کێشی نزیکەی ٨ تۆنە شکا، بۆیە چەند گەڕەکێکی هەولێر لەوانە گەڕەکەکانی شۆڕش واتە لە شەقامی ٦٠ مەترییەوە تاوەکو رێگەی کەرکووک و شەقامی ١٢٠ مەتریی هەولێر و بەشێکی کەسنەزانن بێ ئاو بوون.  پێشتر بەڕێوەبەرایەتیی ئاوی هەولێر هۆشداریدابووە هاونیشتمانیانی هەولێر کە تاوەکو چاککردنی بۆرییە شکاوەکە دانیشتووانی ئەو گەڕەکانە دەست بە ئاوەوە بگرن.  بەڕێوەبەری ئاوی هەولێر ئاماژەی بەوەشکرد، دوو تیم بە بەردەوامی کار لەسەر چاککردنەوەی بۆڕییەکە دەکەن، کارەکان باش بەڕێوەچوون و بڕیاریشە کاژێر ٠٩: ٠٠ ـی بەیانی رۆژی چوارشەممە ١٦ - ٩ - ٢٠٢٠ کارەکانیان تەواو بێت و رادەستی ئەوان بکرێتەوە، "بۆیە ئەگەر بارودۆخێکی نەخوازراو نەیەتە پێشەوە کێشەکە چارەسەر دەبێت و دەتوانین ئاو بگەڕێنینەوە بۆ ئەو گەڕەکانەی کێشەی نەبووی ئاویان بۆ دروستببوو".  پرۆژەی ئاوی ئیفرازی سێ لە رۆژێکدا ٢٠٠ ملیۆن لیتر ئاو بۆ هەولێر دابیندەکات و رۆژی ١٤ - ٩ - ٢٠٢٠ بەهۆی کارکردن لە پرۆژەی شەقامی هەولێر - گۆپاڵ، بۆرییەکە شکا و بەهۆی چاککردنەوەی بۆرییەکەش چەند گەڕەکێکی هەولێر بێ ئاو بوون.