د. دلۆڤان محەممەد، بەڕێوەبەری گشتیی تەندروستیی هەولێر بە تۆڕی میدیایی رووداوی راگەیاند، "بە مەبەستی خۆپارێزی و تاکپارێزی لەسەر رێنماییەکانی ئەنجوومەنی وەزیران لە ئەمڕۆ یەکشەممە ٢٠٢٠/٠٩/١٣ ـەوە هەڵمەتی نیشتمانیی بەرەنگاربوونەوەی ڤایرۆسی کۆرۆنا لە سنووری پارێزگای هەولێر دەستپێدەکەین و تاوەکو ٥ رۆژ بەردەوام دەبێت".  ٣٥ تیم بۆ بەڕێوەبردنی هەڵمەتەکە ئامادە کراون و هەموو سنووری پارێزگای هەولێر دەگرێتەوە کە ١٠ تیم لە ناوەندی هەولێر و دەروازەکان دەبن، ٢٥ تیمەکەی دیکەش لە قەزا و ناحیەکانی سەر بە پارێزگای هەولێر هەڵمەتەکه بەڕێوەدەبەن.  بەڕێوەبەری گشتیی تەندروستیی هەولێر ئاماژەی بەوە دا، هەڵمەتەکە لە دەروازەکان، بازگەکان، سەیرانگەکان، بازاڕ و شوێنە گشتی و قەرەباڵخەکانی هەولێر و قەزا و ناحییەکان بەڕێوە دەچێت.  رێکخراوی تەندروستیی جیهانی و بەشێک لە رێکخراوە مەدەنییەکانی سنووری پارێزگای هەولێر لە هەڵمەتەکەدا بەشدار دەبن.  هاوکات پۆستەر و رێنمایی تەندروستیی تایبەت بە چۆنیەتیی خۆپارێزی و گرتەبەری رێکارەکانی رووبەڕووبوونەوەی ڤایرۆسی کۆرۆنا بەسەر خەڵكدا دابەش دەکرێت.  بەپێی ئامارەکانی وەزارەتی تەندروستیی حکومەتی هەرێمی کوردستان، تاوەکو ئێستا لە هەرێمی کوردستان ٣٥ هەزار و ٤٠٩ کەس تووشی ڤایرۆسی کۆرۆنا بوون، لەو ژمارەیە ٢٢ هەزار و ٣٢٦ کەس چاکبوونەتەوە و هەزار و ٣٠٨ کەسیش بە ڤایرۆسەکە گیانیان لەدەستداوە.