کادیز لەسەر یاریگەی کامپ نو زنجیرەی سەرکەوتنەکانی بارسێلۆنای لە لالیگادا راگرت، کاتێک لە گەڕی ٣٢ ـی خولەکەدا ١ - ٠ لێیبردەوە وبارسێلۆنا دوای ٧ سەرکەوتنی بەدوای یەکەوە، بۆ یەکەمجار دۆڕا.  نیوەی یەکەم بە ئەنجامێکی سپی کۆتاییهات، دوای ئەوەی هەردوو یانە نەیانتوانی ژمارەیەکی زۆر دەرفەتی گۆڵ بڕەخسێنن.  لە نیوەی دووەمدا دوای تێپەڕبوونی تەنیا ٣ خولەک، لوکاس پێرێزی یاریزانی کادیز توانی تۆڕی تێرشتیگنی گۆڵپارێزی بارسا بهەژێنێت، کە دوای ئەو گۆڵە کوڕانی چاڤی لە هەموو هەوڵەکانیاندا بۆ یەکسانکردنەوەی ئەنجامەکە شکستیان هێنا و یارییەکە بە سەرکەوتنی تیپی میوان کۆتاییهات.  سەرەڕای ئەم ئەنجامە، بارسێلۆنا بە ٦٠ خاڵ و بەجیاوازی ١٥ خاڵ لەگەڵ ریال مەدریدی پێشەنگ هەر لە پلەی دووەمی ریزبەندیی مایەوە، کادیزیش ژمارەی خاڵەکانی کردە ٣١ خاڵ و لە پلەی هەژدەمەوە گەیشتە پلەی شانزدەم و خۆی لە ناوچەی دابەزین رزگارکرد.