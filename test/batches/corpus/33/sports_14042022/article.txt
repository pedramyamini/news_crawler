لە یاریی گەڕانەوەی قۆناخی هەشتی چامپیۆنزلیگدا، هەردوو یانە لە واندا میترۆ پۆلیتانۆ لە مەدرید، لەسەر بلیتێکی قۆناخی پێشکۆتایی جەنگان و کوڕانی پێپ گواردیۆلا بە زەحمەت بلیتەکەیان لە کوڕانی دیێگۆ سیمیۆنی بردەوە، بە سوود وەرگرتن لە ئەنجامی یاریی چوون، کە لەسەر یاریگەی ئیتحاد لە بەرژەوەندی یانە ئینگلیزییەکە بە گۆڵێکی بێبەرامبەر کۆتاییهاتبوو.  لە نیوەی یەکەمدا تیپەکەی سیمیۆنی بە شێوازی ناسراوی خۆی یاریکرد و بەرگرییەکی پۆڵایینی لە بەرامبەر گوشارەکانی تیپی میواندا کرد و نیوەی یەکەم بەبێ گۆڵ کۆتاییهات، کە لە هێرشێکدا ستوونی گۆڵی یانەکەی مەدرید نەیهێشت تۆپێکی گۆندۆگان گۆڵ ببێت.  لە نیوەی دووەمدا هەموو شتێک پێچەوانە بووەوە و یاریزانانی رۆخی بلانکۆس کێلبەکانیان دەرهێنا و یاریزانانی مانچێستەر سیتییان ناچارکرد تەنیا بەرگری بکەن.  بەخت یاوەری مەدریدییەکان نەبوو، کە چەندین هەلی ئاسان و راستەقینەی گۆڵکردنیان بۆ رەخسا، بەڵام نەیانتوانی هیچ یەکێکیان بکەنە گۆڵ و یارییەکە بە ئەنجامێکی سپی کۆتاییهات و بلیتی سەرکەوتن بەر مان سیتی کەوت.  لەو یارییەدا، کە ناوبژیوان کارتێکی سووری دایە فیلیپیی یاریزانی ئاتلێتیکۆ مەدرید و چەندین کارتی زەردی بە رووی یاریزانانی هەردوولادا بەرزکردەوە، دوو یاریزانی کاریگەی تیپەکەی پێپ تووشی پێکان بوون، دیبرۆین و والکەر.  مانچێستەر سیتی لە قۆناخی پێشکۆتاییدا رووبەڕووی ریال مەدرید دەبێتەوە و رۆژی ٢٦ ـی ئەم مانگە لە یاریی چووندا لەسەر یاریگەی ئیتحاد میوانداری یانەکەی مەدرید دەکات، رۆژی ٤ ـی مانگی داهاتووش لە مەدرید دەبێتە میوانی ریال مەدرید.