ئەمشەو لە ئیستەنبووڵ، یانەی بارسێلۆنا لە یاریی گەڕانەوەی قۆناخی ١٦ ـی یۆرۆپالیگدا، دەبێتە میوانی یانەی گالاتەسەرای تورکی، کە لە یاریی چووندا هەردوو یانە لەنێو کامپ نودا بەبێ گۆڵ یەکسانبوون.  بارسێلۆنا دوای ئەوەی لە قۆناخی کۆمەڵەکانی چامپیۆنزلیگدا، بووە سێیەمی کۆمەڵەکەی گوێزرایەوە بۆ یۆرۆپالیگ و بە بردنەوە لە ناپۆلی ئیتاڵی گەیشتە قۆناخی ١٦ ـی یۆرۆپالیگ.  هەرچی گالاتەسەرایە، بە یەکەمبوونی لە کۆمەڵەکەی لە قۆناخی کۆمەڵەکانی یۆرۆپالیگدا بلیتی ئەم قۆناخەی بەدەستهێناوە.  لە کاتێکدا کە ئەم یارییە بۆ یانە تورکییەکە زۆر گرنگ و مێژووییە، بەو پێیەی بەرامبەر یەکێک لە گەورەترین و بەنێوبانگترین یانەکانی ئەوروپا یاری دەکات، بۆ بارسێلۆناش گرنگترین یاریی ئەم وەرزەیە، کە چاڤی هێرناندێزی راهێنەری بارسا بە یاریی کۆتایی پێشوەختە ناویبردووە.  بارسا و چاڤی زۆر پێویستییان بە بردنەوەی ئەم یارییە هەیە، بۆ ئەوەی دووپاتی بکەنەوە کە پرۆژە نوێیەکەیان لەسەر رێچکەی راست و دروستی بەردەوامە، هەم بۆ ئەوەی بەردەوام بن لە کاروانەکەیان بەرەو بەدەستهێنانی نازناوێکی کیشوەری، لە وەرزێکدا کە یانە کەتەلۆنییەکە بە سەرەتاییەکی زۆر خراپدا تێپەڕیوە.  ئەگەرچی بارسێلۆنا لەنێو کامپ نودا نەیتوانی تۆڕی یانەکەی ئیستەنبووڵ بهەژێنێت، بەڵام یارییەکی باشی ئەنجامدا و لە زۆربەی کاتەکانی یارییەکەدا باشتر لە تورکەکان یاری کرد، بۆیە چاڤی و یاریزانەکانی هیوایان بەوە هەیە لە ئیستەنبووڵ ئاستێکی بەرز پێشکێش بکەن و لەوێوە بە سەرکەوتنەوە بگەڕێنەوە کەتەلۆنیا.  ئەگەر ئاوڕێک لە مێژوو بدەینەوە، بارسێلۆنا باڵادەستی خۆی بەسەر گالاتەسەرایدا سەپاندووە، کە پێشتر ٨ جار رووبەڕووی یەکدی بوونەتەوە، کەتەلۆنییەکان ٥ جار سەرکەوتنیان بەدەستهێناوە، تەنیا جارێک دۆڕاون و دووجاریش یەکسانبوونە.  هەر ئەمڕۆ چەندین یاریی دیکەی گرنگ لەم پاڵەوانێتییەدا بەڕێوەدەچن، لەوانەش رووبەڕووبوونەوەی بایرلیڤەرکوزنی ئەڵمانی و ئاتالانتای ئیتاڵی، هەروەها ئەو یارییەی کە لیۆنی فەرەنسی میوانداری پۆرتۆی پۆرتوگالی دەکات، سێڤییای ئیسپانیش لە یارییەکی بەهێزدا دەبێتە میوانی وێستهامی ئینگلیزی. هەروەها لایپزیگی ئەڵمانی بەرامبەر سپارتاک مۆسکۆ بە سەرکەوتوو هەژمارکرا، بەهۆی دوورخستنەوەی یانە رووسییەکە.  سرڤینا سڤیزدا - رێنجەرز ٢٠: ٤٥ مۆناکۆ - سپۆرتینگ براگا ٢٠: ٤٥ بایرلیڤەرکوزن - ئاتالانتا ٢٠: ٤٥ گالاتەسەرای - بارسێلۆنا ٢٠: ٤٥ ئینتراخت فرانکفۆرت - ریال بێتیس ٢٣: ٠٠ سپارتاک مۆسکۆ - لایپزیگ (هەڵوەشێنرایەوە)