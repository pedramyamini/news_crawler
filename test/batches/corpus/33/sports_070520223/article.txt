ئۆکراینا لە سلۆڤینیا مەشق و ئامادەکارییەکانی دەکات، بۆ ئەوەی رۆژی ١ ـی مانگی داهاتوو لە هامپدن پارک لە سکۆتلاند رووبەڕووی هەڵبژاردەی سکۆتلاند ببێتەوە.  یارییەکە بڕیاربوو رۆژی ٢٤ ـی ئاداری رابردوو بەڕێوەبچێت، بەڵام لەسەر داواکاریی فیدراسیۆنی تۆپی پێی ئۆکراینا و دوای هێرشەکانی رووسیا بۆ سەر وڵاتەکە، بڕیاردرا یارییەکە دوابخرێت.  براوەی یاریی نێوان هەردوو هەڵبژاردەی ئۆکراینا و سکۆتلاند لە قۆناخی داهاتوو بەرامبەر هەڵبژاردەی وێڵز یارییدەکات، دوای ئەوەی وێڵز سەرکەوتنی بەرامبەر نەمسا بەدەستهێنا.  ئەوەی لەم رێگەیەوە دەگاتە یارییەکانی مۆندیال لە کۆمەڵەی دووەم رووبەڕووی ئینگلتەرا، ئەمریکا و ئێران دەبێتەوە.  جگە لە دوورکەوتنەوەی هەڵبژاردەی ئۆکراینا لە یاریگەکان و دابڕانی یاریزانەکانیان، خولی تۆپی پێی ئەو وڵاتەش بەهۆی هێرشەکانی رووسیا هەڵوەشێندرایەوە.