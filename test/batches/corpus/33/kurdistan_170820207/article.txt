رووداوەکە رۆژی شەممەی رابردوو بووە، گەنجەکەش ناوی (وەلید عەبدی عەلی مچولی)یە و تەمەنی ٣٨ ساڵە و خەڵكی زاخۆیە. خێزاندارە لەدوای خۆی منداڵێکی جێهێشت.  سەمیر عەبدی عەلی، برای وەلید باسی مردنی براكەی بۆ رووداو دەكات و دەڵێت "ماوەی چەند رۆژێك بوو براكەم لای من بوو. بەیانی زوو سەیرمکرد لە شوێنی نووستنەکەی نییە، دواتر چوومە دەرەوەی باڵەخانەکە و لەناکاو گوێم لە دەنگێکی بەهێز بوو و بینیم براکەم خۆی لە نهۆی حەوتەمی باڵەخانەکەوە فڕێدایە خوارەوە".  عەبدی مچولی، باوكی وەلید لە ساڵی ١٩٩٥ ـەوە لەگەڵ ھاوژین و منداڵەكانی روودەكەنە تاراوگە و لە ئەڵمانیا نیشتەجێ دەبن. سەمیری برای وەلید دەشڵێت "براکەم خاوەنكار بوو، ھیچ كێشەیەكی نەبوو، بەڵام لە چەند ھەفتەی رابردوودا ھەستمان کرد باری دەروونی باش نییە".