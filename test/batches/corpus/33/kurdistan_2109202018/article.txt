وەزارەتی تەندروستیی هەرێمی کوردستان ئەمڕۆ رایگەیاند، ٧٣٠ تووشبووی دیکەی کۆرۆنا دەستنیشانکراون و ١٧ تووشبووش گیانیان لەدەستداوە، مەسرور بارزانی، سەرۆکوەزیرانی هەرێمی کوردستان داوا لە هاونیشتمانیان دەکات "لەپێناو سەلامەتیی خۆیان و کەسوکاریان، خۆیان بپارێزن".  سەرۆکوەزیرانی هەرێمی کوردستان رایگەیاند "ئەم ماوەیە بۆ کڕین و دابینکردنی پێداویستییەکانی خەستەخانە و ئامێری پێویست، نزیکەی ٢٣ ملیار دینارمان خەرج کردووە بۆ دابینکردنی سیتی سکان و ئێم ئاڕ ئای و ئەو پێداویستییە پزیشکییانەی لە خەستەخانەکان پێویستیان پێی هەبووە".  مەسرور بارزانی ئاماژەی بەوەش کرد "هەروەها ٤٠ ملیار دیناریش بۆ دابینکردنی پێداویستییەکانی نەخۆشییەکانی شێرپەنجە لەلایەن حکومەتەوە تەرخانکراوە کە بێگومان کاریگەریی هەبووە لە چارەسەرکردنی ئەو نەخۆشانە. لەم ماوەیەی کە پەتای کۆرۆناش هاتووەتە کوردستان زیاتر لە ٤٥ ملیار دینار لەلایەن حکومەتەوە لە هەموو شار و شارۆچکە و پارێزگاکانی هەرێمی کوردستان خەرجکردووە بۆئەوەی رووبەڕووی ئەو پەتایە ببینەوە".  ئەمڕۆ دووشەممە ٢١ی ئەیلوولی ٢٠٢٠ مەسرور بارزانی لە چوارچێوەی بەسەرکردنەوەی دامودەزگا حکومییەکان و نرخاندنی کۆشش و ماندووبوونەکانی کارمەندانی تەندروستی، لە شاری هەولێر سەردانی سەنتەری هەماهەنگیی فریاکەوتن (١٢٢) و بەڕێوەبەرایەتیی بانکی خوێنی کرد.  دەقی لێدوانی مەسرور بارزانی، سەرۆکوەزیرانی هەرێمی کوردستان:  خۆشحاڵم ئەمڕۆ سەردانی سەنتەری هەماهەنگیی فریاکەوتن (١٢٢)  و بانکی خوێنمان کرد. هەروەک دەزانن کەرتی تەندروستی  پەیوەندییەکی ڕاستەوخۆی بە ژیانی هاووڵاتییانەوە هەیە و ئێمە زۆر مەبەستمانە گرنگییەکی زۆر بە کەرتی تەندروستی بدەین بۆ ئەوەی بتوانین خزمەتێکی باشتر بە هاووڵاتییانی خۆشەویست بگەیەنین.  وەک هەموو کەرتەکانی تر بەداخەوە بەڵام ئەم کەرتە ژێرخانێکی تەندروستیی لە سەر بنەمای ستانداردی جیهانی لە کوردستان تا ئێستا بوونی نەبووە.  ئێمە هەموو هەوڵێک دەدەین لە گەڵ وەزارەتی تەندروستی و پسپۆڕەکان بۆ ئەوەی بتوانین گەشە بەم کەرتە بدەین تا بتوانن زیاتر خزمەتی هاووڵاتیان بکەین. من لێرەوە دەمەوێ سوپاسێکی گەرمی هەموو پزیشک و فەرمانبەر و کارمەندانی تەندروستی بکەم. چ ئەوانەی لەم سەنتەرانە ئیش دەکەن یان ئەوانەی ڕۆژانە ڕووبەڕووی مەترسیی دەبنەوە بۆ ڕزگارکردنی ژیانی هاووڵاتییان، بە تایبەتی ئێستا کە ڕووبەڕووی ڤایرۆسی کۆرۆنا بووین. بەداخەوە هەندێک لە پزیشک و فەرمانبەرانیش گیانیان لە دەستداوە.  سوپاسێکی بێ پایانی هەموو ئەو پزیشک و ئەو فەرمانبەرانە دەکەم کە لە هێڵی پێشەوەن بۆ ڕووبەڕووبوونەوەی ئەم پەتایەن. داوا لە هەموو هاووڵاتییانیش دەکەم لە پێناو سەلامەتی خۆیان و کەسوکاریان، خۆیان بپارێزن.  ئێمە لە حکومەت ئەم ماوەیە بۆ کڕین و دابینکردنی پێداویستییەکانی خەستەخانە و ئامێری پێویست، نزیکەی بیست و سێ ملیار دینارمان خەرج کردووە بۆ دابینکردنی سیتی سکان و ئێم ئاڕ ئای و ئەو پێداویستییە پزیشکییانەی لە خەستەخانەکان پێویستیان پێی هەبووە. هەروەها چل ملیار دیناریش بۆ دابینکردنی پێداویستییەکانی نەخۆشییەکانی شێرپەنجە  لە لایەن حکومەتەوە تەرخان کراوە کە بێگومان کاریگەریی هەبووە لە چارەسەرکردنی ئەو نەخۆشانە. لەم ماوەیەی کە پەتای کۆرۆناش هاتووەتە کوردستان زیاتر لە چل و پێنج ملیار دینار لە لایەن حکومەتەوە لە هەموو شارو شارۆچکە و پارێزگاکانی هەرێمی کوردستان خەرج کردووە بۆ ئەوەی ڕووبەڕووی ئەو پەتایە ببینەوە. ئەوەی لە سەر ئێمەیە بێگومان درێغی ناکەین و دەیکەین بەڵام لە هەمانکاتدا پێویستیمان بە هاوکاری و خۆپاراستنی هاووڵاتییانی هەرێمی کوردستان هەیە بۆ پاراستنی خۆیان و کەسوکاریان و ئەو پزیشک و فەرمانبەرە ئازیزانەی کە لە خزمەتی ئەواندان.  من جارێکی تریش سوپاسی هەمووتان دەکەم. سوپاسی ئەو بەڕێزانە دەکەم کە شەو و ڕۆژ لە خزمەتی هاووڵاتییانی خۆشەویستدان. هیوای سەرکەوتن و تەندروستییەکی باش بۆ هەموو لایەکتان دەخوازم.