سبەی لە گەڕی ٢٩ ـی خولی فەرەنسادا، یانەی پاریس سانجێرمان لەسەر یاریگەی لویسی دووەم دەبێتە میوانی یانەی مۆناکۆ.  گومان هەیە لیۆنێل مێسی ئەستێرەی ئەرجەنتینی بەشداری لەو یارییەدا نەکات، بەهۆی ئەوەی نەخۆشە.  رۆژنامەکانی فەرەنسا، نووسیویانە "مێسی نەخۆشە و بەو هۆیەوە بەشداری لە مەشقەکانی رۆژی هەینی پاریس سانجێرماندا نەکردووە، بۆیە هێشتا دیارنییە لیۆ بەرامبەر مۆناکۆ یاری دەکات یان نا".  لیۆنێل مێسی لەگەڵ یانە فەرەنسییەکەیدا بە دۆخێکی خراپدا تێدەپەڕێت، دوای ئەوەی بەرامبەر ریال مەدرید لە چامپیۆنزلیگ دەرکران و لە یاریی بۆردۆدا خۆی و نەیماری هاوڕێی لە لایەن جەماوەری پاریس سانجێرمانەوە فیکەیان بۆ لێدرا و جنێویان پێدرا.  دوای ئەو رووداوە هەندێک لە سەرچاوە رۆژنامەڤانییەکان باسیان لەوە کرد کە مێسی و نەیمار نایانەوێت لەگەڵ یانەی پاریسی بەردەوام بن و دەیانەوێت لەو یانەیە بڕۆن، بەڵام هێشتا یانەکە و هەردوو یاریزانەکەش لەو بارەیەوە بەفەرمی هیچ شتێکیان نەگوتووە.  پاریس سانجێرمان ئێستا بە ٦٥ خاڵ پلەی یەکەمی ریزبەندیی خولی فەرەنسای گرتووە و یانەی مۆناکۆش بە ٤١ خاڵ لە پلەی هەشتەمە.