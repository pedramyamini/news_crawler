ئەمشەو لە ئیستەنبووڵ، یانەی بارسێلۆنا لە یاریی گەڕانەوەی قۆناخی ١٦ ـی یۆرۆپالیگدا، دەبێتە میوانی یانەی گالاتەسەرای تورکی، کە لە یاریی چووندا هەردوو یانە لەنێو کامپ نودا بەبێ گۆڵ یەکسانبوون.  چاڤی لە کۆنگرەی رۆژنامەڤانی بەر لە یارییەکەدا، قسەی بۆ میدیاکان کرد و گوتی "ئەم یارییەمان وەک یارییەکی کۆتایی گرنگە". هەروەها گوتی "لە یاریی چووندا نیوەی یەکەم باش یاریمان نەکرد، بەهێز نەبووین، دەمانەوێت لەم یارییەدا بەهەمان ئەو ئاستە یاری بکەین کە بەرامبەر ئۆساسۆنا پێشکێشمان کرد".  ئەو زیاتر گوتی "ئێمە لە یاریگەیەکدا یاری دەکەین کە جەماوەرەکەی بە بەردەوامی و بەهێز هاواردەکەن، دەبێت ئێمە هەوڵ بدەین ئەوە دووبارە بکەینەوە کە بەرامبەر ناپۆلی کردمان".  چاڤی ئاماژەی بۆ ئەوە کرد کە هەستدەکات ئەوان وەک یاریی چوون تووشی کێشە دەبن و گوتی "هەوڵدەدەین لە هێڵی هێرشبردندا رێگەچارەی باشتر بدۆزینەوە، ئەوان لە بەرگریدا زۆر باش بوون، ئیناکی گۆڵپارێزیش زۆر باش بوو، ئێمە بە پەرۆشین بۆ گەیشتن بە قۆناخی داهاتوو".  سەبارەت بە ئەگەری بەشداریکردنی سێرجیۆ بۆسکێتس؟ چاڤی گوتی "با بزانین، بۆسکێتس یاریزانێکی گەورە و گرنگە، دواتر بڕیار لەبارەیەوە دەدەین".  راهێنەری بارسا لە بەردەوامی قسەکانیدا، دووپاتیکردەوە "ئامانجی سەرەکیمان گەیشتنە بە چامپیۆنزلیگ، ئێمە ئێستا لە یۆرۆپالیگین، ئەگەر نازناوەکە ببەینەوە راستەوخۆ دەگەینە چامپیۆنزلیگ، بۆیە ئێمە زۆر بە پەرۆشین بۆ بردنەوەی ئەم نازناوە".  دواتر پرسیاریان لێکرد، ئەگەری هەیە ریال مەدرید گرێبەست لەگەڵ کیلیان ئێمباپێ و ئێرلینگ هالاند بکات؟ چاڤی لە وەڵامدا گوتی "ئەوانە هەمووی ئەگەرن، ئێمە مامەڵە لەگەڵ ئێستا دەکەین، دەمانەوێت لە گالاتەسەرای ببەینەوە، یانەکەمان کار لەسەر تیپی دواڕۆژ دەکات، تیپ لە تاکەکەسەکان گرنگترە".  ئەو زیاتر روونیکردەوە "ئێمە لەنێو یاریگەیەکی زەحمەتدا یاری دەکەین، جەماوەر زۆر هاواردەکات، کە لەوانەیە ئەوە کاریگەری دەروونی بەسەر تیپەکەمانەوە هەبێت، بەڵام هیوادارم ئەوە کاریگەرییەکی باشی بەسەرمانەوە هەبێت و بتوانین یارییەکە ببەینەوە".  کاتێکیش لێیان پرسی ئەگەر بەرامبەر گالاتەسەری دۆڕان و دواتر لە کلاسیکۆش دۆڕان؟ چاڤی گوتی "ئەوە ئەگەرە، بەڵام ئەگەر روویداش پێویستە قبوڵی بکەین و بەردەوام بین لە کارکردن، هەر ئەوەندە".  هەندێک لە چاودێران قسەیەکی چاڤیان لەم کۆنگرە رۆژنامەڤانییەدا بەوە لێکدایەوە، کە پەیامێک بووە بۆ لیۆنێل مێسی ئەستێرەی ئەرجەنتینی، کە بەمداواییە هەندێک لە میدیاکان باس لە ئارەزووی ئەفسانەکەی ئەرجەنتین بۆ گەڕانەوە بۆ ریزەکانی بارسێلۆنا دەکەن.  چاڤی گوتی "گوشار خستنە سەر یاریزانی تیپی بەرامبەر یەکێکە لە بنەماکانی شێوازی یاریکردنمان، بۆیە ناکرێت هیرشبەرێکمان هەبێت گوشار نەخاتە سەر یاریزانی تیپی بەرامبەر". ئایا ئەمە پەیامێک بوو لە چاڤییەوە بۆ مێسی؟ تەنیا چاڤی دەزانێت.