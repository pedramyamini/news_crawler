دوای ئەوەی یانەی ریال مەدرید ١ - ٠ یاریی کۆتایی چامپیۆنزلیگی لە لیڤەرپوول بردەوە و بۆ جاری ١٤ ـەم بووە پاڵەوانی ئەوروپا، تیبۆ کۆرتوا کە رۆڵێکی سەرەکی هەبوو لە بردنەوەی ئەم یارییەدا، قسەی بۆ رۆژنامەڤانان کرد و وەڵامی ئینگلیزەکانیشی دایەوە.  سەبارەت بەوەی کە کام گەڕاندنەوەی لە یاریی کۆتاییدا جوانترینیان بوو؟ کۆرتوا گوتی "بەڕای من ئەوەبوو کە توانیم ئاراستەی لێدانەکەی سادیۆ مانێ بگۆڕم و بەر ستوونی گۆڵ کەوت، جوڵەیەکی زەحمەت بوو، دەبووایە خۆم هەڵدەم و لە ماوەی ئەو دوو مەترەی لەپێشمدا بوو زۆر بەپەلە بجوڵێم و دەستم بگەینمە تۆپەکە".  کۆرتوا لە بەردەوامی قسەکانیدا، گوتی "وابزانم گۆڤاری فوڕ فوڕ تۆی بەریتانی لە مانگی ئاداری رابردوودا منی لە ١٠ باشترین گۆڵپارێزانان دانەناوە، نازانم هۆکارەکەی چیبوو، وابزانم ئەوە بێڕێزی بوو بەرامبەر بە من".   ئەو زیاتر گوتی "ناڵێم دەبێت ئەوان من لە پێشەنگی ریزبەندییەکە دابنێن، ئەلیسۆن گۆڵپارێزێکی گەورەیە، ئیدوارد میندی، ئیدیرسۆن و ئۆبلاک، هەموویان گۆڵپارێزی گەورەن، بەڵام چۆن دەبێت دوای ئەم وەرزە گەورەیە من یەکێک نەبم لە ١٠ باشترین گۆڵپارێزان، ئەمە نامۆیە".  گۆڵپارێزی بەلجیکیی یانەی شاهانە، زیاتر باسی ئینگلیزەکانی کرد و گوتی "شتێکی دیکەش دوێنێ زۆر شتی سەیر لە ئینگلتەراوە هاتن، پێموایە ئەوە پەیوەندی بە شێوازی رۆیشتنم لە چێڵسیییەوە هەیە، من دووجار پرێمەرلیگم بردووەتەوە، بەڵام هەرگیز دانیان بەمندا نەناوە، بەتایبەتیش دوای وەرزی یەکەمم لە مەدرید، من گەورە نیم و زۆر کەس گاڵتەیان پێکردم، بەڵام ئێستا من لێرەم و براوەم، ئەمە گەڕانەوەیەکی جوانە".