یاریی گەڕانەوەی قۆناخی هەشتی یۆرۆپالیگ، رۆژی پێنجشەممە لەنێوان هەردوو یانەی بارسێلۆنای ئیسپانی و ئینتراخت فرانکفۆرتی ئەڵمانی لە یاریگەی کامپ نو بەڕێوەدەچێت، هەزاران هاندەری فرانکفۆرت ئامادەن بۆ ئەوەی بۆ پاڵپشتی یانەکەیان بچنە یاریگە و هاوکاریی یانەکەیان بکەن بۆ گەیشتن بە قۆناخی داهاتووی پاڵەوانێتییەکە.  رۆژنامەی سپۆرتی کەتەلۆنی و نزیک لە یانەی بارسێلۆنا دەڵێت " بۆ یارییەکە چاوەڕواندەکرێت ٢٥ بۆ ٣٠ هەزار هاندەر لە ئەڵمانیاوە بچنە بارسێلۆنا، گەشتە راستەوخۆکانی نێوان بارسێلۆنا و فرانکفۆرت هەمووی پڕبوون، لەبەر ئەوەی هاندەرانی یانەکە هەر زوو بلیتەکانیان بڕیوە و دەیانەوێت لە یاریگەی بارسێلۆنا ئامادەبن. "  بەڕێوەبەری جێبەجێکاری یانەی ئینتراخت فرانکفۆرت لەلێدوانێکدا رایگەیاند " ئێمە دەچینە بارسێلۆنا و لەنێویان دەبەین. "  یاریی چوونی نێوان هەردوو یانە ئیسپانی و ئەڵمانییەکە لە یاریگەی ئینتراخت فرانکفۆرت بەیەکسانبوون بە ١ - ١ کۆتاییهاتووە، کامیان یارییەکە بباتەوە دەگاتە قۆناخی داهاتووی پاڵەوانێتییەکە.  بارسێلۆنا بەر لەم یارییە بە زەحمەت لە لالیگادا لە لێڤانتی بردووەتەوە و ئینتراختیش لە بوندێسلیگادا لە یاریگەی خۆیدا بە یانەی فرایبۆرگ دۆڕاوە.