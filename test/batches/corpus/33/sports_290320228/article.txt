ئەمشەو لە یارییەکی یەکلاکەرەوەدا، لە پاشکۆی پاڵاوتنەکانی ئەوروپا بۆ مۆندیالی ٢٠٢٢ ـی قەتەر، هەردوو هەڵبژاردەی پۆڵەندا و سوێد رووبەڕووی یەکدی دەبنەوە، بۆ ئەوەی یەکێکیان بلیتێکی سەرکەوتن بۆ مۆندیال بەدەستبێنێت.  راهێنەری هەڵبژاردەی سوێد، لە کۆنگرەی رۆژنەمەڤانی بەر لە یارییەکەدا ئاشکرایکرد، کە زڵاتان ئیبراهیمۆڤیش وەک یاریزانی سەرەکی یاری ناکات و گوتی "زڵاتان ئیبراهیمۆڤیچ ئەزموونێکی زۆری هەیە، زۆر یاریشی کردووە و کاریگەری بەسەر یارییەوە دەبێت، بەڵام من کە نامەوێت زۆر نهێنی ئاشکرا بکەم کە خەڵکی نایزانن، دەتوانم بە روونی بڵێم ئەو وەک یاریزانێکی سەرەکی دەست بە یارییەکە ناکات".  يان ئەندرسۆن، زیاتر لەبارەی زڵاتانەوە گوتی "بەڵام ئەو لە یەدەگ ئامادەیە و لەوانەیە بەشداری لە یارییەکەدا بکات، دواتر دەزانین کە ئەو چەند خولەک یاری دەکات، کە بێگومان ئەوەش پابەند دەبێت بە چۆنیەتی بەڕێوەچوونی یارییەکە و ئایا چی روودەدات".  سەبارەت بە هێڵی هێرشبردنی پۆڵەنداش، راهێنەری هەڵبژاردەی سوێد، گوتی "بێگومان لیڤاندۆڤسکی هێرشبەرێکی جیهانییە، بەڵام ئەوان یاریزانی دیکەشیان هەیە کە زۆر بەتوانان، بۆیە بە باشی کارمان لەسەریان کردووە".  ئەو زیاتر گوتی "ئەوان لە زۆر رووەوە بە یاریزانانی چیک دەچن سەبارەت بە شێوازی یاریکردنەوە، هاوینی رابردوو یارییەکمان بەرامبەریان کرد، کە زۆر لە یاریزانەکانی ئێستایان ئەوکات یارییان دەکرد، ئەو یارییە جەنگێک بوو، کە من پێموایە ئەمجارەش بەهەمان شێوە دەبێت".