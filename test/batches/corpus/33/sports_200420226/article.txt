لە ماوەی دوو رۆژی رابردوودا میدیای بەریتانیا بڵاویکردەوە، هالاند لەگەڵ یانەی مانچێستەر سیتی رێککەوتووە پەیوەندی بە ریزەکانی ئەو یانەیەوە دەکات بۆ ئەنجامدانی ئەزموونێکی نوێ لە کاروانی یارییکردنیدا.  پێپ گواردیۆلا لە کۆنگرەی رۆژنامەڤانی بەر لە یارییەکەی بەرامبەر برایتۆن ئامادەنەبوو قسە لەبارەی ئەو دەنگۆیانە بکات و گوتی "ئێمە ئێستا کاردەکەین و کاتی ئەوەمان نییە بیر لەوە بکەینەوە کە وەرزی داهاتوو چی روودەدات".  فابریزیۆ رۆمانۆ، رۆژنامەڤانی بەنێوبانگ و پسپۆر لە گواستنەوەی یاریزانان دەڵێت "وردەکاریی نوێ کارەکانی پەیوەندیکردنی هالاند بە مانچێستەر سیتی خێراتر دەکەن، مان سیتی بڕوای بەوەیە کە یاریزانەکە سوودی بۆ پڕۆژەی یانەکە دەبێت و گواردیۆلاش هالاندی بەدڵە. "  رۆمانۆ زیاتر دەڵێت " مانچێستەر سیتی کار لەسەر بەدەستهێنانی گرێبەستی هالاند دەکات، بەڵام تاوەکو ئێستا گفتوگۆکان تەواو نەبوون و هیچ شتێکی فەرمی نییە و هیچ واژۆیەکیش نەکراوە. "  میدیای بەریتانیا باس لەوە دەکات کە هالاند نزیکبووە لە چوونە ریزەکانی ریال مەدرید و تەنانەت خانووەکیشی لە ئیسپانیا کڕیوە، بەڵام دەستەوارەی مانچێستەر سیتی ئەوی پاشگەز کردووەتەوە و وایلێکردووە بۆچوونی خۆی بگۆڕێت و بچێتە مانچێستەر سیتی، بەڵام ئەو سەرچاوانە ئاماژە بۆ ئەوەش دەکەن کە هالاند لە رێککەوتنی لەگەڵ مان سیتیدا مەرجێکی داناوە، کە بریتییە لەوەی یانە ئینگلیزییەکە لە داهاتوودا رێگەی پێبدات بچێتە ریال مەدرید.  هاوینی رابردوو یانەی مانچێستەر سیتی هەوڵی زۆریدا بۆ گواستنەوەی هاری کەین، بەڵام سەرکەوتوو نەبوو، ئێستا یانەکە بۆ بەهێزکردنی هێڵی پێشەوە و چارەسەرکردنی کێشەکانی لەو هێڵەدا دەیەوێت هالاند بباتە ریزەکانی.  ئێرلینگ هالاندی نەرویجی و هێرشبەری یانەی بۆرووسیا دۆرتموندی ئەڵمانی، لەم وەرزەدا لە ٢٦ یارییدا لە سەرجەم پاڵەوانێتییەکاندا ٢٥ گۆڵی تۆمارکردووە و ٨ ئاسیستی کردووە.