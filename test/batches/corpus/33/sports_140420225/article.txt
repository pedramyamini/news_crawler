سیدریک ماکمیلان، پاڵەوانی جیهان لە یاریی لەشجوانی، لە تەمەنی ٤٤ ساڵیدا گیانی لەدەستدا، لە کاتێکدا خەریکی مەشقەکانی بوو.  سەرچاوەیەکی نزیک لە خانەوادەی ماکمیلان، ئاشکرایکرد کە پاڵەوانی جیهان بەمدواییە تووشی کۆرۆنا بووبوو، و ڤایرۆسەکە کێشەی بۆ دڵی دروستکردبوو، هەروەها بەهۆیەوە تووشی هەوکردنی سییەکان و چەندین نەخۆشی دیکەش بووبوو، بەڵام ئاشکرای نەکردبوو.  بەگوێرەی ئەو سەرچاوانە، ماکمیلان ئەوکاتەی سەرقاڵی راکردن بووە لەسەر ئامێری ترێیدمیل، تووشی جەڵتەی دڵ بووە و دەستبەجێ گیانی لەدەستداوە.  کۆمپانیای بلاک سکۆل ئەمریکا، کە سپۆنسەری ئەو پاڵەوانەی جیهان بوو، مردنی ماکمیلانی راگەیاندووە و لە ئینیستاگرامدا نووسیویەتی "بەداخەوە کە هەواڵی مردنی هاوڕێ و برامان، سیدریک ماکمیلانتان پێ رادەگەینین".  پێشتر ماکمیلان لە گرتەیەکی ڤیدیۆییدا، رایگەیاندبوو کە ئەو بەهۆی لێکەوتەکانی کۆرۆناوە ناتوانێت نان بخوات و بخەوێت.  سيدريك ماكميلان، بە یەکێک لە بەنێوبانگترین وەرزشوانانی جیهان دادەنرێت، کە لە کاروانی وەرزشیی خۆیدا چەندین نازناوی جیهانی بەدەستهێناوە، لەوانەش نازناوی پاڵەوانێتییەکانی ئارنۆلد كلاسيك، تۆرنتۆ برۆ و مستەر ئۆڵیمپیا.