هەڤاڵ ئەبوبەكر، پارێزگاری سلێمانی بە تۆڕی میدیایی رووداوی راگەیاند "كۆمپانیاكانی ئێرانی، توركی، ئەمریكی، بەریتانی، فەرەنسی، پۆڵەندی و زۆری دیكە لە پارێزگای سلێمانی وەبەرهێنانی گەورەیان دەستپێكردووە، بۆئەوەی لەڕووی ئابوورییەوە بتوانین پارێزگا و هەرێمەكان بپارێزین".  پارێزگاری سلێمانی گوتی "پەیوەندیی هەرێمی كوردستان و سلێمانی لەگەڵ توركیا دوو جۆر پەیوەندییە، بەهێزكردن و پتەوكردنی ئەو پەیوەندییە ئابووری و پیشەسازی و وەبەرهێنانەی كە لە رابردوودا هەبووە، لەگەڵ دۆزینەوەی رێگەی نوێ بۆ كاركردنی هاوبەش، هەروەها چۆن وابكەین لەم دۆخە تازە كە رووبەڕووی جیهان بووەتەوە ئەمە نەوەستێت، لە سلێمانیش جوڵە و ئاڵوگۆڕی بازرگانیمان رانەگرتووە".  هەڤاڵ ئەبوبەکر باسی لەوە کرد، هەرچەندە ئەمە كۆنگرەی ئابووری و وەبەرهێنان و بازرگانیی نێوان عێراق و توركیایە، بەڵام هەرێمی كوردستان دووجار تیایدا بەشدارە، "چونكە زۆربەی پەیوەندییەكانی عێراق لەگەڵ توركیا و ئەوروپا لەڕێگەی هەرێمی كوردستانەوەیە، هەروەها هەرێمی كوردستان پەیوەندییەكی تووندوتۆڵی لەگەڵ توركیا هەیە لەڕووی بارزگانی و ئابووری و وەبەرهێنانەوە".