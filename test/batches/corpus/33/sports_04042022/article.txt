لە بەردەم زیاتر لە ٧١ هەزار هاندەردا، بارسێلۆنا میوانداریی سێڤییا کرد، دوای رکابەرییەکی بەهێزی هەردوو یانە بلاوگرانا بە گۆڵێکی بێبەرامبەر یارییەکەی بردەوە.  لە نیوەی یەکەمدا، سەرەڕای هەوڵەکانی هەردوولا هیچ گۆڵێک تۆمارنەکرا، لە نیوەی دووەمدا گوشارەکانی بارسا بەردەوامبوون، چەندجارێک خاوەن یاریگە خۆی لە گۆڵی میوانەکەی نزیککردەوە، بەڵام سوودی نەبوو، تاوەکو  لە خولەکی ٧٢ لە دەرەوەی ناوچەی سزا پێدری گۆڵێکی سەرنجڕاکێشی تۆمارکرد.  دوای ئەم گۆڵە هێرشبەرانی یانەی سێڤییا هەوڵی زۆریاندا بۆ ئەوەی ئەنجامەکە راستکەنەوە، بەتایبەتیش لە دوایین خولەکەکانی یارییەکەدا، بەڵام تێرشتیگن گۆڵەکەی بەخاوێنی راگرت و بارسێلۆنا سێ خاڵی یارییەکەی بردەوە.  یانەی بارسێلۆنا ماوەی ٢٠ ساڵە لە یاریگەی خۆیدا بەرامبەر یانەی سێڤییا نەدۆڕاوە، یانەکە پێشتر لە پلەی نۆیەمی ریزبەندی خولەکە بوو، بەڵام دوای هاتنی چاڤی لە ١٤ یاریی رابردووی لالیگادا هیچ یارییەکی نەدۆڕاندووە و ئێستا لە پلەی دووەمی ریزبەندی خولەکەیە و یارییەکی کەمتریشی لە رکابەرەکانی ئەنجامداوە.  پێدری لەم وەرزەدا بەشداریی لە ١٥ گۆڵی بارسێلۆنادا کردووە، ٨ گۆڵ و ٧ ئاسیستی هەبووە و بەباشترین یاریزانی یارییەکەش دەستنیشانکرا.  بارسێلۆنا لەکاتێکدا بەم ئاستەوە دەردەکەوێت پێش وەرگرتنی راهێنەرایەتی یانەکە لەلایەن چاڤییەوە لە بارودۆخێکی زۆر خراپدابوو، بەڵام دوای هاتنی ئەو ئەستێرەیەی پێشووی یانەکە چاڤی گۆڕانکارییەکی زۆری لە شێوازی یارییکردنی یانەکەدا کرد و رۆڵی گەورەی لە بەرزکردنەوەی ئاست و ئەنجامەکانی یانەکەدا هەبووە.