لە رکابەرییەکانی گەڕی ٣٠ ـی خولی فەرەنسا، پاریس سانجێرمان لەنێو یاریگە و هاندەرانی بەرامبەر یانەی لۆریان یارییدەکات و یارییەکە کاژێر ٢١: ٤٥ بەڕێوەدەچێت.  پاریس سانجێرمان لە دوو یاریی رابردوودا بەرامبەر لۆریان نەیبردووەتەوە، ئەمشەو پێکهاتەی پۆچێتینۆ چاوی لە بردنەوەی سێ خاڵی دیکەیە بۆ نزیکبوونی زیاتر لە نازناوی ئەم وەرزەی خولی فەرەنسا، بەتایبەت دوای ئەوەی یانەکەی لە چامپیۆنزلیگدا دەرکرا و هاندەرانی یانەکەشی تووڕەکرد.  بەپێی هەواڵی میدیای فەرەنسا، ئەمشەویش لە کاتی گوتنەوەی ناوی هەریەکە لە لیۆنێل مێسی و نەیمار داسیلڤا، هاندەرانی پاریس سانجێرمان وەک ناڕەزایەتییەک لە دژی ئەنجامەکانی یانەکەیان فیکە لێدەدەن.  پاریس سانجێرمان پێشەنگی ریزبەندی خولی فەرەنسایە بە کۆکردنەوەی ٦٥ خاڵ، یانەی لۆریان ٢٨ خاڵی هەیە و لە پلەی شازدەیەمی خولەکەیە.