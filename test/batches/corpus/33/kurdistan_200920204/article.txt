لە نزیکەی ٢٥٠ ماڵی گوندی بێدهێ لە کانی ماسێ تەنیا ١٥ ماڵ ماونەتەوە.  ئاشوور بەرواری، هونەرمەندە و دەڵێت، " [ئەو بۆردوومانە] ترسێکی زۆری لە دڵی خەڵکدا دروستکردووە و زیانی گەورەی بە خەڵکی گەیاندووە. ئەم چیایە هەمووی سووتا. زیانەکان لە ژمارە نایەن و بە دەیان ملیۆن دۆلار قەرەبوو ناکرێتەوە".  سەدان دۆنم زەویی گوندی دوورێژ سووتاوە. ئاگرێکی زۆر اوەکو نزیکەی گوندەکانی کانی ماسێ چووە و کۆنترۆڵ کراوە.  شلیمۆن ئەسنیر، جووتیارە و دەڵێت، "دوو - سێ کەس هاتنە گوندەکە و ئاگر کەوتەوە. پاسەوانی سنوور هاتن و گوتیان بە دۆشکەی ٢٣ ملیمی بۆردوومان کراوە".  بۆردوومانی ناوچە سنوورییەکان بەردەوامە و بە گوێرەی ئامارە نافەرمییەکان ساڵانە زیانی هەر ماڵباتێک نزیکەی پێنج تاوەکو ١٥ ملیۆن دینار دەخەمڵێنرێت.  بە گوتەی قایمقامیەتی ئامێدی زیاتر لە دوو هەزار دارستان لە کانی ماسێ سووتاون و نزیکەی شەش ملیار دینار زیان بەر کەرتی کشتوکاڵی ناوچەکە کەوتووە.