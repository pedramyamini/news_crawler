رووداو چووە یەکێک لە نەخۆشخانە تایبەتەکانی هەولێر کە پێنج تووشبووی کۆرۆنایان لە بەشی چاودێریی چڕ لەلایە، ئامادەیی خۆیان دەربڕیوە ئەگەر وەزارەتی تەندروستی لە دابینکردنی ئۆکسجین، پزیشک و کارمەندانی تەندروستی هاوکارییان بکات، بە کەمتر لە ٢٠٠ دۆلار چارەسەری تووشبووانی کۆرۆنا بکەن.  لە هەرێمی کوردستان نزیکەی ٥٠ نەخۆشخانەی تایبەت هەن، بەگوێرەی بەدواداچوونێکی رووداو هێشتا بەشێکیان پابەند نین بە بڕیاری وەزارەتی تەندروستی بۆ کەمکردنەوەی نرخەکان.  بەگوێرەی دوایین رووپێویی دەستەی ئامار کە لە ساڵی ٢٠١٨ کراوە، خەرجیی ساڵانەی تاک لە هەرێمی کوردستان  دوو ملیۆن و ٨٦٨ هەزار دینار بووە، پێشبینییەکانیش بۆ ئەوە دەچن کە ئەمساڵ رێژەکە دابەزیبێت.  وەزارەتی تەندروستی نرخی شەوێک مانەوەی لە نەخۆشخانە تایبەتەکان دیاریکردووە، کە تەنیا قەرەوێڵەیەک بەبێ ئۆکسجین ٥٠٠ هەزار دینارە و تاوەکو ژووری چاودێریی چڕ پارەکە دەگاتە سەرووی ملیۆنێک و ٥٠٠ هەزار دینار، جارێکی دیکە وەزارەتی تەندروستی بەشێک لە نرخەکانی تاوەکو ٥٠ % داشکاند، بەڵام هێشتا بڕیارەکە جێبەجێ نەکراوە.  ئێستا زیاتر لە ٤٠ نەخۆشخانەی حکومی لە هەرێمی کوردستان بۆ کۆرۆنا تەرخانکراون، بەگوێرەی دوایین ئاماری وەزارەتی تەندروستی لە کۆی ١٨ هەزار و ٧٦٦ تووشبوو، حەوت هەزار و ٤٣٦ تووشبوو لە ژێر چارەسەردان.