رۆژنامەی ئەی ئێسی ئیسپانی دەڵێت " هالاند دەستەوارەیەکی گەورەی بە مووچەی ٢٨ ملیۆن یۆرۆ لە ساڵێکدا، لەلایەن مانچێستەر سیتی پێشکێشکراوە، بەڵام یاریزانەکە رەتیکردووەتەوە.  بەپێی ئەو رۆژنامەیە، مان سیتی بەهێزەوە کاردەکات بۆ ئەوەی هالاند بباتە ریزەکانی، بەڵام نایەوێت لەوە زیاتر دەستەوارەکەی بەرزبکاتەوە، بۆیەش ئێستا گفتوگۆکانی نێوان هەردوولا وەستاون، بەتایبەت کە هالاند دەیەوێت لە ئیسپانیا یاریی بکات و ئەوە پێشەنگی بیرکردنەوەکانیەتی و چاوەڕێی دەستەوارەی ریال مەدرید یان بارسێلۆنا دەکات. "  مانچێستەر سیتی لەکاتێکدا هەوڵی گواستنەوەی هالاند دەدات، یانەکە لە گواستنەوەی هاری کەین، هێرشبەری تۆتێنهام سەرکەوتوو نەبوو.  چاوەڕواندەکرێت هالاند پێشکۆتاییهاتنی ئەم مانگە بڕیار لەبارەی داهاتووی خۆی بدات، کە بەئەگەری زۆرەوە لە هاوینی داهاتوودا یاریزانەکە لە بۆرووسیا دۆرتموند دەڕوات.  ریال مەدرید لە ماوەی چەند هەفتەی رابردوودا بە نهێنی هەنگاوەکانی بۆ گواستنەوەی ئەو یاریزانە دەستپێکردووە، بەڵام هالاند بە پڕۆژەی چاڤی سەرسامە لە بارسێلۆنا.  بەشێکی میدیای ئیسپانیا دەڵێت " لەگەڵ ئەوەی هالاند بە بارسێلۆنای چاڤی سەرسامە، بەڵام زەحمەتە یاریزانەکە بچێتە ئەو یانەیە. "  راپۆرتە رۆژنامەڤانییەکان ئاماژە بۆ ئەوە دەکەن، مانچێستەر سیتی لە رکابەریکردن لەسەر هالاند دەچێتە دەرەوە، لەکاتێکدا یارییکردن لە خولی ئینگلتەرا لە پلانەکانی ئەودا نییە.  لە گواستنەوەی هاوینی داهاتوودا ئەو بەندەی گرێبەستەکەی هالاند کاری پێدەکرێت، کە مەرجی هەڵوەشاندنەوەی دەبێتە ٧٥ ملیۆن یۆرۆ و ئەو یاریزانە بەو پارەیە دەتوانێت بچێتە هەر یانەیەک کە گرێبەستەکەی دەشکێنێت.