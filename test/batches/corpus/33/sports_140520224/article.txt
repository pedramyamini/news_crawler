کیپا ئاریزابالاگا، یەکێک لەو گۆڵپارێزە مێژووییانەی یانەی چێڵسییە کە لە ساڵانی رابردوودا زۆرترین مشتومڕی دروستکردووە. بەڵام لە دەرەوەی یاریگەدا بەئارامی لەگەڵ ئاندریا مارتینێز، شاجوانی ئیسپانیادا ژیان بەسەردەبات و ئەو ئازاری شکستەکانی نێو یاریگەی بیردەباتەوە.  کیپا ساڵی ١٩٩٤ لە ناوچەی ئۆنداروا لە هەرێمی باسکی ئیسپانیا لەدایکبووە، ژیانی منداڵیی خۆی بەراوکردنی باڵندەکانەوە بەسەربردووە، ئەو وەک باوکی باسیکردووە، هەمیشە خەیاڵ و بیرکردنەوەی لای راوکردنی ئەو باڵندە کۆچەرییانە بوو کە لە ئەمریکاوە خۆیان دەگەیاندە کەناراوەکانی ئیسپانیا.  لە تەمەنی ٩ ساڵیدا بووەتە یاریزان لە ئەکادیمیای یانەی ئاتلێتیک بیلباو. هەرزوو بەهرە و تواناکانی لە پاراستنی گۆڵ و گۆڵپارێزیدا دەرکەوتن، هەر زووش شوێنی خۆی لە پێکهاتەی سەرەکیی بیلباودا کردەوە و زۆری نەویست بۆئەوەی یانەی چێڵسی ئینگلیزی بیکاتە گرانترین گۆڵپارێزی مێژوو و بە ٨٠ ملیۆن یۆرۆ بیگوازێتەوە.  گواستنەوەکەی بۆ لەندەن، بووە سەرەتای بەناوبانگبوونی زیاتر و دەرکەوتنی زیاتر، نازناوی گرانترین گۆڵپارێزی مێژووی بردەوە، بەڵام ئەو لە چەندین هەڵوێستی جیاواز و دۆخی جیاوازدا، بەشێکی زۆری لە توانا و جادووی خۆی لەدەستدا، ئاستی دابەزی و  سەرنجی نێگەتیڤی بۆ سەرخۆی راکێشا. ئەو بەئاسانی بەرگەی فشار و هەژموونی چاوی میدیا و هاندەرانی پرێمەرلیگی نەگرت، کەوتە ژێر لێشاوی هەڵەی زەق و سەیرەوە، لەوەش سەیرتر ئەوەبوو کە ساڵی ٢٠١٩ و لە یاری کۆتایی جامی کاراباو کەپدا، لەگەڵ ماوریسیۆ ساری، راهێنەری ئەوکاتی چێڵسیدا بەئاشکرا و لە نێو یاریگەدا کەوتە ناکۆکییەوە و بەهۆیەوە بۆ ماوەیەک لە ریزەکانی یانەکە دوورخرایەوە.  ئاستی بەرزونزمی کیپا، چێڵسی ناچارکرد پەنا بۆ گرێبەستکردن لەگەڵ ئێدوارد مێندیدا ببات. مێندی جێگەی سەرەکی ئەویگرتەوە، بەڵام مانگی دوو ئەمساڵ، جارێکی دیکە بووەوە جێگەی مشتومڕ و تەنانەت گاڵتەپێکردن لە ئینگلتەرا، کاتێک جارێکی دیکە لە یاری کۆتایی کاراباو کەپ، بەرلەجێبەجێکردنی لێدانە یەکلاکەرەوەکان لە نێوان چێڵسی و لیڤەرپوول، ئەو بۆ گێڕانەوەی لێدانەکان برایە نێو یاری، بەڵام سەیرەکە ئەوەبوو، کیپا بووە هۆکاری لەدەستدانی نازناوەکە، چونکە پاش دە لێدان لەلایەن یاریزانانی هەردوو یانەوە دۆخەکە یەکسانبوو، بەڵام کیپا لێدانی ژمارە یانزەی چێڵسی لەدەستدا و بەوەش یانەکەی نازناوەکەی لەدەستدا.  ئەمشەو سیناریۆکە چۆن دەبێ یاری دەکات یان نا. ئەوەیان هێشتا دیار نییە.