بارسا لە دەرەوەی یاریگەی خۆی بەرامبەر یانەی ئێلچی یارییکرد، دوای ماندووبوونێکی زۆر یانەکە بە زەحمەت بە دوو گۆڵ بەرامبەر گۆڵێک یارییەکەی بردەوە.  لەنیوەی یەکەمدا ئێلچی ئاستێکی بەرزی پێشکێشکرد و چەندجارێک خۆی لە گۆڵی بارسێلۆنا نزیککردەوە، تاوەکو دوو خولەک بەر لە کۆتاییهاتنی کاتی ئاسایی نیوەی یەکەم فیدێل چاڤێز گۆڵێکی بۆ یانەکە تۆمارکرد و نیوەی یەکەم لە بەرژەوەندی خاوەن یاریگە کۆتاییهات.  لە خولەکی ٦٠ فێران تۆرێس ئەنجامەکەی بۆ بارسێلۆنا یەکسانکردەوە و یەکەم گۆڵی خۆی لە لایگادا بەدرێسی یانەکەوە تۆمارکرد، دوای ئەوەش بارسێلۆنا و ئێلچی چەندجارێکی دیکە مەترسییان خستە سەر گۆڵی یەکدی، تاوەکو لێدانێکی سزا بۆ بلاوگرانا هەژمارکرا و مێمفێس دێپای سەرکەوتووانە لێدانەکەی جێبەجێکرد و بارسێلۆنا بە دوو گۆڵ بەرامبەر گۆڵێک یارییەکەی بردەوە و سێیەم بردنەوەی لەسەریەکی تۆمارکرد.  بارسێلۆنا بە ٤٨ خاڵ لە پلەی سێیەمی ریزبەندی خولەکەیە و یارییەکی کەمتریشی لە رکابەرەکانی ئەنجامداوە، ئێلچی ٢٩ خاڵی هەیە و لە پلەی چواردەیەمە.  دوای یارییەکە چاڤی هێرناندێز دڵخۆشیی خۆی بەبردنەوەی یارییەکە پێشاندا و گوتی " بردنەوەی سێ یاریی لەسەریەک وادەکات متمانەی زیاترمان بەخۆمان هەبێت، زۆر گرنگە فێران تۆرێس گۆڵی تۆمارکرد، پیرۆزبایی لێدەکەم و ئەمە وادەکات ئەو زیاتر کاربکات، لە رووی هزرییەوە باشتر ئامادەبێت، لەکاتێکدا لە رووی جەستەییەوە ئامادەبن. "  چاڤی زیاتر گوتی " نیگەرانم بۆ یاریزانە یەدەگەکانم، ریکی پویچ، ئۆسکار مینگێزا و هەموو ئەوانەی دیکە کە گرنگە پشتیان پێببەستین و یاری بکەن، مارتن برایتوەیت لەگەڵمان نەبوو، ئەو شایستەی ئەوەیە هەلی زیاتری پێبدرێت، بەڵام لە کۆتاییدا بارودۆخەکە بڕیار دەدات. "