وەزارەتی کارەبا لە رێوڕەسمێکدا پرۆژەکانی بونیاتنانی وێستگەی کارەبای كەسنەزان ١١/٣٣/١٣٢ كەی ڤی، راكێشانی هێڵی پاڵەپەستۆی بەرزی ١٣٢ كەی ڤی و دەرهێنانی ٨ فیدەری ١١ كەی ڤیی کردەوە. ئەو سێ پرۆژەیە لە ناحیەی کەسنەزان لە هەولێر لەژێر چاودێریی مەسرور بارزانی، سەرۆکی حکومەتی هەرێمی کوردستان کراونەتەوە.  لە مەراسیمی کردنەوەی سێ پرۆژەکەدا، ئەمڕۆ پێنجشەممە ١٧ی ئەیلوول، فرسەت سۆفی، پارێزگاری هەولێر رایگەیاند "خۆشحاڵین ئەمڕۆ لێرەین بۆ کردنەوەی سێ پرۆژەی گرنگ و ستراتیژیی کارەبا، کە یەکێکن لەو پرۆژانەی گرنگییەکی زۆری هەیە بۆ هەولێر و کێشەیەکی زۆری کارەبا چارەسەر دەکات".  پارێزگاری هەولێر سوپاسی سەرۆکی حکومەتی هەرێمی کوردستان و وەزارەتی کارەبای کرد و گوتیشی "ئێستا دەتوانین بڵێین گرنگیپێدانی وەزارەتی کارەبا بۆ پارێزگای هەولێر لە ئاستێکی ئێجگار باشدایە، چونکە دۆخی کارەبا بەراورد بە شارەکانی دیکەی هەرێمی کوردستان ئێجگار خراپ بوو، بەڵام بەو گرنگیپێدانەی وەزارەتی کارەبا، دەتوانین بڵێین لە دوو مانگی داهاتوودا ئەو کێشانەی هەبوون چارەسەردەبن و دۆخی کارەباش باشتر دەبێت، جارێکی دیکە وەکو پارێزگای هەولێر تەئکید لەسەر هەماهەنگی و هاوکاری لەگەڵ وەزارەتی کارەبا دەکەینەوە بۆئەوەی دۆخی کارەبا لە شارەکەمان بەرەو باشی ببەین".  فرسەت سۆفی داوای لە هاونیشتمانیانی سنووری پارێزگای هەولێر کرد هاوکاربن بۆئەوەی بتوانرێت سنوور دابنرێت لەسەر زێدەڕۆییەکانی سەر تۆڕی کارەبا، لەوبارەیەوە رایگەیاند "ئەگەر هاووڵاتییان هاوکارمان نەبن، چەندی گوژمەی دیکە سەرفبکرێ و چەندان وێستگە و مێگاواتی دیکە دابینبکرێت، بەدڵنیاییەوە کێشەکانی کارەبا بەکۆتا نایێن، بۆیە ئێمە جەخت لە هەڵمەتی بڕینی سەرپێچیی سەر تۆڕی کارەبا دەکەینەوە بۆئەوەی بتوانین ئەو بڕە کارەبایەی هەیە بە دادپەروەری بەسەر هاوڵاتییاندا دابەشیبکەین، بێگومان ئەوەش بە هاوکاریی خەڵک دەکرێت".