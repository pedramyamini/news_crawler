ئەمشەو کاژێر ٢٢: ٠٠ بە کاتی باشووری کوردستان، یانەی رۆما لە یاریی چوونی قۆناخی پێشکۆتایی کۆنفرانسلیگدا دەبێتە میوانی یانەی لێستەر سیتی.  جۆزێ مۆرینیۆ، لە کۆنگرەی رۆژنامەڤانی بەر لە یارییەکەدا قسەی بۆ رۆژنامەڤانان کرد و گوتی "ئامانجمان لە یارییەکەماندا بەرامبەر لێستەر سیتی بردنەوەیە، ئەگەر دۆڕاین وەک ئەوەی بەرامبەر بۆدۆ کردمان، بیر لەوە دەکەینەوە کە لە یاریی دووەمدا چی بکەین".  جۆزێ گوتیشی "لەوانەیە لێستەر هانمان بدات بۆ ئەوەی لەم یارییەدا بیر لە بەدەستهێنانی ئەنجامێک بکەینەوە کە لە یاریی گەڕانەوەدا یارمەتیمان بدات بۆ بردنەوە، رێگەمان پێبدەن بایەخ بەوە بدەین کە لە یاریی گەڕانەوەدا ئەنجامێکی باش بەدەستبێنین".  راهێنەری پۆرتوگالیی یانەی پایتەختی ئیتاڵیا، دووپاتیکردەوە "پێموایە ئێمە شایەنی ئەوەین لە یاریی کۆتایی بین، بەداخەوە کە هەندێجار تۆپی پێ ئەوەت پێنابەخشێت کە شایەنی، بۆ ئەوەی بگەیتە یاریی کۆتایی پێویستە لە تیپێکی زۆر باش لەگەڵ راهێنەرێکی زۆر باش و کۆمەڵێک یاریزانی زۆر باش ببەیتەوە".  ئەو گوتیشی "دەبێت لە هەردوو یارییدا بە ئاستێکی بەرزەوە یاری بکەین ئەگەر بمانەوێت خەونەکەمان بەدیبێنین و رۆما بگەینینە یاریی کۆتایی، هەرگیز بیریش لەوە ناکەمەوە و لەوە ناترسێم کە ئەگەر لەم پاڵەوانێتییە دەرکرام لە پۆستەکەم دەربکرێم".