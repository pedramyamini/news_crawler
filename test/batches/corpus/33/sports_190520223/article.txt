یانەی رۆما خۆی بۆ یاریی دوایین گەڕی سێریا ئەی ئامادەدەکات کە رۆژی هەینی بەرامبەر تۆرینۆ یارییدەکات، رۆژی چوارشەممەش لە یاریی کۆتایی کۆنفرانسلیگدا رووبەڕووی یانەی فاینۆرد دەبێتەوە، مۆرینیۆ دەڵێت "ئەگەر ئەم دوو یارییە نەبەینەوە هەموو ئەو شتانە لەدەستدەدەین کە لەم وەرزەدا بەدەستمانهێناون. "  مۆرینیۆ لەبارەی کۆنفرانسلیگ دەڵێت " ئەمە گرنگترین نازناوی ژیانی منە، لە هەموو پاڵەوانێتییەکاندا یاریی کۆتاییم کردووە، تەنیا ئەمیان نەبێت، دەمەوێت نازناوی پاڵەوانێتییەکە ببەینەوە. "  جۆزێ مۆرینیۆ لەبارەی داهاتووی خۆی لەگەڵ رۆما دەڵێت " بەلای کەمەوە بۆ وەرزی داهاتووش لەگەڵ یانەکە بەردەوامدەبم. "  قسەکانی مۆرینیۆ لەکاتێکدان، لە ماوەی دوو رۆژی رابردوودا ناوی راهێنەرە پۆرتوگالییەکە بە یانەی نیوکاسل یونایتدی ئینگلیزییەوە بەستراوەتەوە، کە یانەکە دەیەوێت گرێبەستێکی درێژخایەن لەگەڵ راهێنەرەکە بکات، بۆ ئەوەی سەرکردایەتی پرۆژەی یانەکە بکات لە داهاتوودا.  مۆرینیۆ پێشتر جامی یەکێتیی ئەوروپا، چامپیۆنزلیگ و یۆرۆپالیگی بردووەتەوە و دەیەوێت چوارەم نازناوی ئەوروپی بباتەوە.