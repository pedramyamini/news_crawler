پۆرتوگال بەدەستی خۆی، خۆی خستە دۆخێکی مەترسیدارەوە، نەیتوانی راستەوخۆ خۆی بگەیەنێتە مۆندیال، بۆیە ئێستا ناچارە بە رێگەیەکی تاڕاددەیەک ئاڵۆزدا سەری رێگەکە بەرەو دەوحە بگرێتە بەر.  پۆرتوگال دوو هەنگاو و دوو یاری ماوە بۆ ئەوەی خۆی بگەیەنێتە مۆندیالی ئەمساڵ، لە سەرەتادا پێویستی بەبردنەوە لە تورکیا هەیە، هەڵبژاردەیەک کە لە پاڵاوتنەکاندا دەریخست رکابەرێکی سەرسەختە لە بەرامبەر گەورەکاندا و بەجیاوازی تەنیا دوو خاڵ سەرکەوتنی راستەوخۆی لە بەرژەوەندی هۆڵەندا لەدەستدا.  بۆ سانتۆسی راهێنەری پۆرتوگال کە بەڵێنیداوە هەموو توانای خۆی بۆ دڵخۆشکردنی ١١ ملیۆن هاونیشتمانیی وڵاتەکەی تەرخان بکات، سەرکەوتن بۆ مۆندیال گرەوێکی دیکەیە لە تەمەنی ئەو راهێنەرە ٦٧ ساڵییەدا و شکستهێنان تێیدا، بەدڵنیاییەوە دەبێتە هۆکاری لەدەستدانی پۆستەکەی.  پۆرتوگال ئەمشەو لە یاریگەی خۆیدا یاریدەکات، ئەمە بەختێکە و تیروپشک پێی بەخشیوە، بەڵام کۆرۆنا هاتووە و بەختێکی گەورەی لە پۆرتوگالییەکان سەندووەتەوە بۆ ئەم قۆناخە مەترسیدارەی پاڵاوتنەکان، چونکە زۆرینەی یاریزانانی هێڵی بەرگری هەڵبژاردەکە، تووشی کۆرۆنا بوون و ئەوەش دڵەراوکەیەکی بەرچاوی لای پۆرتوگالییەکان دروستکردووە.