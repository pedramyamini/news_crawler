پێڵا و ٥٠٠ دینارەکەی هۆنیار وەک خۆی لەنێو ئۆتۆمبێلەکەدا ماون. ئەو کاتەی باوکی هۆنیار لەبەردەم ماڵی باوکی لە گەڕەکی سەیداوەی هەولێر ئۆتۆمبێلەکەی راگرتووە و هەندێک کەلوپول و رایەخێک دەخەنە نێو ئوتومبێلەکە، لەو کاتەدا هۆنیار بەبێ ئاگاداریی کەس دەچێتە نێو ئوتومبێلەکە و دوای قوفڵکردنی دەرگاکە ئیدی رێگەی دەربازبوونی نامێنێت.  رێبوار حوسێن، مامی هۆنیار بە تۆڕی میدیایی رووداوی راگەیاند، "دایکی هۆنیار گوتی ئەو پێنج - شەش گەنجە لێرەن با ئەو کومبارە بار بکەین. ئیتر ئێمەیش سەرقاڵ بووین و نازانین دەرگای ئۆتۆمبێلەکە چۆن کراوەتەوە و کەی چووەتە ناوی. هەموو دەوروبەری ماڵی خۆمان گەڕاین و نەماندۆزییەوە. لەوانەیە هەموویشمان بە دەوری ئۆتۆمبێلەکەدا سووڕابینەوە، بەڵام نەمانبینیوە".  ئەو کاتەی هۆنیار ون دەبێت کاتی نوێژی هەینی دەبێت. کەسوکار و دایک و باوکی کە ئەندامی ئەنجوومەنی پارێزگای هەولێرە لە فراکسیۆنی گۆڕان بۆ ماوەی کاژێرێک بەدوایدا دەگەڕێن. هەموو شوێنێکی بۆ دەکەن، هۆنیار دەنگی نابێت، تا ئەو کاتەی دراوسێیەکیان پێی گوتوون بۆچی ناو ئۆتۆمبێلەکە ناپشکنن. سەرەنجام کوڕەکەیان بە راکشاوی لەنێو ئۆتۆمبێلەکەدا دەدۆزنەوە، بەڵام بەهۆی نەمانی ئۆکسجین و بەرزبوونەوەی پلەی گەرمیی جەستەیەوە تەندروستیی ناجێگیر دەبێت و دوای گەیاندنی بۆ نەخۆشخانە گیانی لەدەستدا.  دلێر حوسێن، باوکی هۆنیار بە رووداوی راگەیاند، "کوڕی یەکێک لە دراوسێکانمان گوتی نێو ئۆتۆمبێلەکە بگەڕێن. لەو کاتەدا ژنەکەم و چەند کەسێکی دیکە لەلای ئۆتۆمبێلەکەدا بوون، بەڵام تەماشایان نەکردبوو. ئیتر سەیرمان کرد منداڵەکە لەنێو ئۆتۆمبێلەکەدایە".  هەر رووداوێکی هاوشێوە هەبێت پۆلیس لێکۆڵینەوەی خۆی دەکات. لیکۆڵینەوە سەرەتاییەکانی پۆلیس بۆ ئەو رووداوە هەمان ئەنجام دەرچوون کە هۆنیار بەهۆی گیرخواردنی لەنێو ئۆتۆمبێلەکەی باوکی و نەمانی ئۆکسجین گیانی لەدەستداوە.