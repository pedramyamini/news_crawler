لە دیدارەکەدا ئەمڕۆ یەکشەممە ٤ی تشرینی یەکەمی ٢٠٢٠ مەسرور بارزانی، سەرۆکی حکومەتی هەرێمی کوردستان و فالح فەییاز، سەرۆکی دەستەی حەشدی شەعبی و فەریق عەبدولئەمیر یارەڵڵا، سوپاسالاری عێراق کرد جەختیان لە چارەسەرکردنی کێشەکانی نێوان هەرێمی کوردستان و حکومەتی فیدراڵی کردەوە لەسەر بنەمای دەستوور.  رۆژی ٣٠ی ئەیلوولی ٢٠٢٠ چەند مووشەکێک ئاراستەی هەولێر کران، وەزارەتی ناوخۆی هەرێمی کوردستان رایگەیاند، مووشەکەکان لە سنووری (برطلە) لەنێوان گوندەکانی شیخ ئەمیر و تەرجلە، کە دەکەوێتە سنووری لیوای ٣٠ حەشدی شەعبی، لەسەر پیکابێک هاوێژراون و "ئامادەیی تەواومان هەیە بۆ بەرپەچدانەوەی هەر دەستدرێژییەک".  مەسرور بارزانی - ش، لەبارەی هێرشەکانی سەر هەولێر رایگەیاند، بە تووندی ئیدانەی هێرشەکە دەکات و گوتیشی "حکومەتی هەرێمی کوردستان هیچ جۆرە هەوڵێک بۆ تێکدانی سەقامگیریی کوردستان قبووڵ ناکات و وەڵامیشمان بۆی زۆر تووند دەبێت".  سەرۆکی حکومەتی هەرێمی کوردستان لەبارەی هێرشەکانەوە لەگەڵ مستەفا کازمی، سەرۆکوەزیرانی عێراق قسەی کردووە و پێی گوتووە "دەبێت ئەنجامدەرانی سزابدرێن".