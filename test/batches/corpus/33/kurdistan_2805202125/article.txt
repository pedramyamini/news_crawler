ناوەندی راگەیاندن و چاپەمەنی هەپەگە راگەیێندراوێکی بڵاوکردەوە و ئاماژە بەوە دەدات، "تورکیا سەرەڕای هێرشی داگیرکاری بۆ سەر خاکی کوردستان، دەستیکردووە بە سووتاندنی دارستانەکان و خەریکی داربڕینە، بە تایبەتی لەم دواییانەدا لە مەتین، زاپ، ئاڤاشین و ناوچەکانی دیکە" و هەروەها لە راگەیێندراوەکەدا ئەوەش هاتووە، "تورکیا دژی گەلی کورد تاوان ئەنجام دەدات و بە تاڵانکردنی سرووشتی کوردستانیش تاوانی گەورە دەکات. "  رۆژی ٢٧ی ئەم مانگە تۆڕی میدیایی رووداو راپۆرتێکی لەبارەی ئۆپەراسیۆنەکەی سوپای تورکیا لە سنووری ئامێدی بڵاوکردەوە و تێیدا رێڤنگ هروری، سەرۆکی لێژنەی پێشمەرگە لە پەرلەمانی کوردستان قسە دەکات و دەڵێت، "لەو شوێنانەی کە تورکیا سەربازی خۆی جێگیردەکات دارەکان دەبڕن و سرووشتی گوندەکان لەنێودەبەن".  هەروەها بەهۆی شەڕی تورکیا و پەکەکە و بۆردوومان و تۆپبارانی سوپای تورکیا، تاوەکو ئێستا ئاگر لە دەوروبەری چەند گوندێکی کێستە کەوتووەتەوە.  هەفتەی رابردوو تورکیا سەر رێگەی سەرەکیی گوندی هروور و دەوروبەری گوندەکانی کێستە و چەلکێ کریستیانانی بە چڕی تۆپباران و بۆردوومان کرد. لە ئەنجامدا ئاگر لە دەوروبەری چوار گوند کەوتووەتەوە و بۆریی ئاوی گوندی بازیڤێش شکا.   لە ٢٣ی نیسانی ٢٠٢١ ـەوە تورکیا ئۆپەراسیۆنێکی سەربازیی لەژێر ناوی "ئۆپەراسیۆنی چڕنووکی هەورە برووسکە" بەپاساوی رووبەڕووبوونەوەی گەریلاکانی پەکەکە لە بەرزاییەکانی سنووری ئامێدی دەستپێکردووە.