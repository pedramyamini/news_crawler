پێشتر لە چەندین بۆنەی دۆستانەدا، ئیسپانی و پۆرتوگالییەکان رووبەڕووی یەکدی دەبوونەوە، هەموو جارێک لە ژێر ناونیشانی یاری دۆستانە و بێبایەخدا، راهێنەر و یاریزانەکان بایەخێکی ئەوتۆیان بە یارییەکان نەدەدا.. یارییە دۆستانەکان بۆنەیەکی باشبوو بۆ ئەوەی یاریزانەکان پاش وەرزێکی پڕ یاری و رکابەری، لە کۆتاییدا خۆیان لە ئەرکی هەڵبژاردەی وڵاتەکانیان بپارێزن و بەبیانووی پێکان و نائامادەییەوە، زووتر پشووەکانیان دەستپێبکەن، بەڵام ئێستا لە سایەی نەیشنسلیگدا، هەمووان رکابەری لەسەر نازناوی پاڵەوانێتییەک دەکەن و هەمووان هەوڵی بەدەستهێنانی دەدەن.  ئیسپانیا و پۆرتوگال، لەسەر یاریگەی فیامارین لە سیڤییا، یەکەم فیکەی دەستپێکردنی سێیەم نەیشنسلیگ لێدەدەن.. هەریەک لەو دوو هەڵبژاردەیە وەک ئەوەی راهێنەرەکانیان ئاشکرایانکردووە، تەنیا بردنەوەیان دەوێ لە یارییەکەدا و تەنیاش رکابەرییان لەسەر نازناوی خولەکە دەوێ.  ئیسپانیا و پۆرتوگال دوو بەهێزی کیشوەرەکە لە نێو گرووپێکی بەهێز و پڕ رکابەریدا.. دوو هەڵبژاردە کە نازناوی ئەوروپییان لە هەگبەدایە و بەنیازی هیدیکەشن. ئەمەش لەسەردەمێکدا کە پۆرتوگال سەقامگیرییەکی زیاتر لە رووی پێکهاتەوە بەخۆوە دەبینێت و ئیسپانیاش هێشتا لەسەرەڕێی خۆ رێکخستنەوە و گەیشتن بە پێکهاتەی جێگیردایە.  لویس ئینریکی راهێنەری ئیسپانیا، ئەمجارە ژمارەیەک گۆڕانکاری لە یاریزانە بانگهێشتکراوەکانی هەڵبژاردەکەیدا کردووە، گەڕانەوەی مارکۆ ئاسینسیۆ و دانی کارفاخال پاش ماوەیەکی بەرچاوی دابڕان بەدرێسی هەڵبژاردەکەوە دەردەکەونەوە. تیاگۆ ئەلکانتارا بەهۆی ئاستی بەرزییەوە لەگەڵ لیڤەرپوول دەبێتەوە بەخاڵی گەشاوەی ناوەڕاستی هەڵبژاردەکە و ئانسۆ فاتی لە پێشەوە و بۆسکێسیش بەئەزموونە گەورەکەی خۆی، پێشەوایەتی گەنجەکانی ئیسپانیا دەکات.  پۆرتوگال سەقامگیرترە لە رووی پێکهاتەوە، سانتۆسی راهێنەر لە نێوان ئەزمووندارانی وەک پێپێ، ویلیام کارفالیۆ، بێرناردۆ سێلڤا و چەندانی دیکەدا، لەگەڵ گەنجانی بەگوڕوتینی وەک نۆنۆ مێندێز، رافایل لیاو و دیێگۆ دالووت، پێکهاتەیەک لەگەڵ کاپتنەکەیان کە کریستیانۆ رۆناڵدۆیە، دروستدەکات و دەیەوێ بردنەوەی یارییەکە سەرەتا دەرچوونێکی باشی دیکەی بەرازیلی ئەوروپا بێت، بەرەو دووەم نازناو لە پاڵەوانێتییەکەدا.