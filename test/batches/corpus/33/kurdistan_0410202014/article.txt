جەلال محەممەد ئەمین، بڕیاردەری لیژنەی کاروباری یاسایی پەرلەمانی کوردستان بەشداریی هەواڵەکانی نیوڕۆژی تۆڕی میدیایی رووداو بوو و رایگەیاند، "پەرلەمانتاران بۆیان نییە پرسیار بکەن، تەنیا دەتوانن بۆ دەوڵەمەندکردنی بابەتەکە لەڕێگەی نوقتەی نیزامییەوە تێبینی و روونکردنەوە بدەن، بەڵام رێگە بە پرسیارکردن نادرێت".  بڕیاردەری لیژنەی کاروباری یاسایی پەرلەمانی کوردستان ئاماژەی بەوەش دا، ئەگەر دانیشتنی سبەی لەسەر داوای پەرلەمانتاران و پەرلەمانی کوردستان بووایە، پەرلەمانتاران بۆیان هەبوو پرسیار بکەن و داوای وەڵامدانەوە بکرێت، "بەڵام چونکە دانیشتنەکە لەسەر داوای سەرۆکی حکومەتی هەرێمی کوردستان خۆی بووە و ئەمەش رێکار و پەیڕەوی تایبەتی خۆی هەیە، کە پەرلەمانتاران دەتوانن تەنیا لەڕێگەی نوقتەی نیزامییەوە قسە بکەن، ئەویش نەک پرسیار، بەڵام روونکردنەوە و تێبینی".  جەلال محەممەد ئەمین گوتیشی، "سەردانی تیمی حکومەت بۆ پەرلەمان و ئامادەبوونیان بۆ پێدانی روونکردنەوەی پێویست لەسەر چەندین مژار، هەنگاوێکی زۆر باشە بۆ بەرەوپێشبردنی پەیوەندیی نێوان پەرلەمان و حکومەت و ئەم جۆرە سەردانانە سوودی زۆری بۆ کاری پەرلەمان هەیە کە چاودێری حکومەتە".  بڕیاردەری لیژنەی کاروباری یاسایی پەرلەمانی کوردستان کە سەر بە فراکسیۆنی گۆڕانە، ئاشکرای کرد، بەپێی پەیڕەوی ناوخۆی پەرلەمان، "هەموو دانیشتنەکان بەشێوەیەکی راستەوخۆ دەگوازرێنەوە، بەڵام ئەگەر ٥٠+١ی پەرلەمانتەرانی ئامادەبوو داوایانکرد دانیشتنەکە داخراوبێت، ئەوا ناگوازرێتەوە، بەڵام تاوەکو ئێستا هیچ فراکسیۆنێک داوای نەکردووە دانیشتنەکە داخراوبێت، لەبەرئەوە پێشبینی دەکەم دانیشتنەکە کراوە بێت و راستەوخۆ بگوازرێتەوە".