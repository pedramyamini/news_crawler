فیدراسیۆنی تۆپی پێی ئیمارات، لە راگەیێنراوێکی فەرمیدا دەڵێت " فیدراسیۆنی تۆپی پێی جیهان و یەکێتیی تۆپی پێی ئاسیا بڕیارییاندا، یارییەکەمان بەرامبەر هەڵبژاردەی عێراق لە پاڵاوتنەکانی گەیشتن بە مۆندیالی ٢٠٢٢ ـی قەتەر بۆ یاریگەیەکی بێلایەن بگوازرێتەوە، لە چەند رۆژی داهاتووشدا ناوی یاریگەکە ئاشکرا دەکرێت. "  یاریی نێوان هەردوو هەڵبژاردەی عێراق و ئیمارات، رۆژی ٢٤ ـی ئەم مانگە بەڕێوەدەچێت، بەپێی بڕیاری فیفا بڕیاربوو یارییەکە لە یاریگەی مەدینە لە بەغدا بکرێت و سیستمی ڤاری تێدا بەکاربهێنرێت، بەڵام فیفا لە بڕیارەکەی پاشگەزبووەوە و بڕیارییدا یارییەکە بۆ دەرەوەی عێراق بگوازرێتەوە، بیانووەکەشی ئەوەیە کە بارودۆخی ئەمنی لە عێراق باش نییە.       فیدراسیۆنی تۆپی پێی جیهان هۆکاری گواستنەوەی یاریی عێراق و ئیماراتی، بۆ ئەو هێرشە مووشەکییانە گەڕاندەوە، کە چەند رۆژێک لەمەوبەر کرانە سەر هەولێر.  فیدراسیۆنی تۆپی پێی جیهان هۆکاری گواستنەوەی یاریی عێراق و ئیماراتی، بۆ ئەو هێرشە مووشەکییانە گەڕاندەوە، کە چەند رۆژێک لەمەوبەر کرانە سەر هەولێر.  دوای تەنیا کاژێرێک لە راگەینراوی گواستنەوەی یارییەکەیان، عێراق بەشێوەیەکی فەرمی بڕیارییدا یارییەکە لە ئوردن بکرێت و بە یاریگەی عێراق هەژمار دەکرێت.  هەردوو هەڵبژاردەی عێراق و ئیمارات هەلی ئەوەیان ماوە، وەک سێیەمی کۆمەڵەی یەکەم بگەنە پاشکۆی پاڵاوتنەکانی مۆندیال، بۆیەش چاوەڕێی یارییەکی بەهێزی نێوان هەردوو هەڵبژاردە دەکرێت.  هەڵبژاردەی عێراق لەژێر سەرپەرشتی عەبدولغەنی شەهد، چەند رۆژێکە خۆی بۆ یارییەکە ئامادەدەکات، رۆژی ١٨ ـی ئەم مانگەش یارییەکی دۆستانە بەرامبەر هەڵبژاردەی زامبیا ئەنجادەدات.  عێراقییەکان خۆیان ئامادەکردبوو، دوای چەندین ساڵی دوور و درێژ، جارێکی دیکە یارییەکی نێودەوڵەتی لە خاکی خۆیاندا ببیننەوە، بەڵام فیفا رێگەی نەدا خەونەکەیان ببێتە راستی.