لاپۆرتا  لە لێدوانیکی نوێدا، باسی گرێبەستە نوێیەکەی کیلیان ئیمباپێ لەگەڵ پاریس سانجێرمان کرد و گوتی "ئەو گرێبەستە بەو پارە خەیاڵییە بازاڕی گواستنەوەکان دەشێوێنێت".  ئەو هەروەها گوتی "پرسەکە ئەوەیە کە پارە وادەکات یاریزانان گرێبەستەکانیان واژوو بکەن، ئەوانەی گرێبەست لەگەڵ پاریس سانجێرمان دەکەن، واژوویان لەسەر کۆیلایەتی خۆیان کردووە، کە ئەمەش پێچەوانەی بنەما و پێوەرەکانی یوفایە".  لاپۆرتا لەبارەی نەهاتنی ئێمباپێ بۆ ریزەکانی ریال مەدریدیش قسەی کرد و گوتی "ئەوە کاریگەری بەسەر دۆسیەی خۆبەهێزکردنی رکابەرە سەرەکییەکەمانەوە هەبوو، بەڵام ئێمە زیاتر باسی خۆمان دەکەین، نەک رکابەرانمان".  سەبارەت بە ئەگەری گەڕانەوەی نەیماریش بۆ بارسێلۆنا؟ لاپۆرتا گوتی "کێ هەیە نەیماری خۆش نەوێت؟ ئەو یاریزانێکی جیاوازە، بەڵام هەموو ئەوانەی دەیانەوێت بگەڕێنەوە بارسێلۆنا پێویستە بەبێ بەرامبەر بگەڕێنەوە، چونکە ئێمە لە دۆخێکدا نین رێگەمان پێبدات ئەو جۆرە گرێبەستانە بکەین".  ئەو گوتیشی "دواتر بڕیارەکە هونەری دەبێت، لەبارەی ئەوەی ئایا یاریزانەکە دەتوانێت شوێنێکی لە پڕۆژەی نوێی بارسێلۆنادا هەبێت یان نا".  چاودێران ئەم قسانەی لاپۆرتا بەوە لێکدەدەنەوە کە پەیامێکە بۆ لیۆنێل مێسی و نەیماری ناردووە و دەیەوێت پێیانبڵێت ئێوە بۆ پارە لە بارسێلۆنا رۆیشتوون و بەنیازی گەڕانەوەش نەبن.