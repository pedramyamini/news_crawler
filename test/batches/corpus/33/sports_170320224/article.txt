بەگوێرەی ئاژانسی رۆیتەرز، موحسین بایراک ئامادەکاری کردووە بۆ ئەوەی رۆژی هەینی ١٨ ـی ئاداری ٢٠٢٢ دەستەوارەیەک بۆ کڕینی یانەی چێڵسی ئینگلیزی پێشکێشی رۆامن ئەبرامۆڤیچی سەرۆکی چێڵسی بکات.  موحسین بایراک، کە خەڵکی پارێزگای بەدلیسە لە باکووری کوردستان و خاوەنی گرووپی کۆمپانیاکانی "ئەی بی"یە و سامانەکەی ١١ ملیار دۆلارە، رایگەیاندووە، ئامادەیە بۆ کڕینی ئەو یانەیە یەک ملیار پاوەند بەشێوەی کاش بدات و ئەگەر پێویستی بە پارەی زیاتر هەبوو ئەوا دەتوانێت قەرزی بانکی وەربگرێت.   ئەو بازرگانە کوردە دەڵێت "حکومەتی بەریتانیا کە دوای بڕیاری سزادانی رۆمان ئەبرامۆڤیچی ملیاردێری رووسی، بەڕێوەبەرایەتی یانەی چێڵسی لە ئەستۆگرتووە، لە ماوەی رابردوودا رایگەیاندبوو تاوەکو رۆژی هەینی ١٨ ـی ئادار دەستەوارەکان بۆ کڕینی ئەو یانەیە وەردەگرێت".   موحسین بایراک رایگەیاند، پێشبینی دەکەم دەستەوارەکان بۆ کڕینی یانەی چێڵسی یەک ملیار پاوەند بێت. ئەمە لە کاتێکدایە کە ئەو بازرگانە کوردە بۆ کڕینی چێڵسی پێشتر ٢.٢ ملیار پاوەندی بۆ ئەبرامۆڤیچ پێشنیاز کردبوو.   بایراک دەڵێت "بەر لە رێککەوتن لەسەر کڕینی یانەی چێڵسی دەیەوێت رەزامەندی رۆمان ئەبرامۆڤیچ وەربگرێت".   موحسین بایراک، سەرۆکی کۆمپانیای بنیاتنان و وەبەرهێنانی ئەی بی گرووپ هۆڵدینگی تورکییە، کە یەکێکە لە دەوڵەمەندترین سەرمایەدارەکانی تورکیا و خانەوادەکەی بە یەکێک لە گرنگترین و ناسراوترین خانەوادەکانی ئەو وڵاتە دادەنرێت، ئەو سەرۆکی هۆزی موتکییە، کە یەکێکە لە گەورەترین هۆزەکانی کوردانی باکووری کوردستان لە پارێزگای بەدلیسی باکووری کوردستان.  ئەو پێشتر بە میدیاکانی تورکیای گوت "ئێمە لەگەڵ پارێزەرانی ئەبرامۆڤیچ گفتوگۆ دەکەین بۆ پێداچوونەوە بە مەرجەکانی کڕینی چێڵسی، ئێمە لە قۆناخی گفتوگۆداین بۆ ئەوەی گرێبەستەکە واژۆ بکەین، بەم نزیکانە ئاڵای تورکیا لە لەندەن بەرزدەکەینەوە".