پەیوەندی نێوان چێلسی و ئابرامۆڤیچ کۆتایی دێت و پەردە لەسەر دراما بیست ساڵییەکەی نێوانیان دادەرێتەوە، ئێستا ئیدی پرسیاری گەورە ئەوەیە، کێ یانەکە لە سەرمایەدارە رووسییەکە دەکڕێتەوە؟  هانزیۆرگ فێس، ئەمڕۆژانە لە هەموو کەس زیاتر میدیای بەریتانیایان سەرقاڵکردووە و وەک دیارترین خاوەن پارە بۆ کڕینەوەی چێڵسی ناویدەهێنرێت. بەتایبەت کە خۆی رایگەیاندووە، پێشنیازی کڕینەوەی یانە ئینگلیزییەکەی پێگەیشتووە.  ملیاردێرە سویسرییەکە، سامانەکەی بە ٦ ملیار یۆرۆ دەخەمڵێنرێت، لە بێرن لە ماڵباتێکی ئاسایی هاتووەتە دونیاوە، سەرەتای سەرکەوتنەکانی لە بزنسدا بۆ ئەمریکا دەگەڕێتەوە. ئەو دوای تەواوکردنی خوێندن لە زانکۆی هارڤارد، دەستی بەبازرگانی بواری پیشەسازیی چنین و ئۆتۆمبێل کرد، دواتریش رووی لە وەبەرهێنانی گەورە لە کەرەستە تەندروستییە پێشکەوتووەکاندا کرد.  فێس لە نێو ئەمریکادا و لە ململانێی دوو پارتە گەورەکەی ئەو وڵاتەدا، خۆی بەلای دیموکراتەکاندا شکاندووەتەوە کە ئێستا دەسەڵاتی وڵاتیان لەبەردەستدایە و جۆ بایدنی سەرۆکیش، سەر بەهەمان پارتە. فیس یەکێکە لە بەخششەرە گەورەکانی ئەو پارتە، لەوانەیە ئەمە وەفایەک بێت بۆ ئەو ئەمریکایەی ئەوی وەک خوێندکارێکی ئاسایی وەرگرت و وەک بزنسمانێکی گەورەی جیهان هەڵیدایە دەرەوە.  فێس بەپشتگیرییە گەورە داراییەکانی، رۆڵی گەورەی هەبووە لە سەرخستنی دیموکراتییەکان لە دوا هەڵبژاردنی سەرۆکایەتیدا، ئاخر بیرکردنەوەی ئەو و بیرکردنەوەی دیموکراتەکان لە بوارەکانی ژینگەدا زۆر لەیەکدییەوە نزیکن.  بزنسمانە سویسرییەکە سەرشێتی تۆپی پێیە، خۆشەویستی زۆری بۆ خلیسکان هەیە، بەڵام هەرگیز یاری نەکردووە، ئەو رایگەیاندووە چەند رۆژێکی پێویستە بۆ وردبوونەوە لە پێشنیازی کڕینەوەی چێڵسی، زیاتریش دەڵێ، ئەگەر بڕیاری کۆتاییمدا لەبارەی کڕینەوەی یانەکەوە، بێگومان بەتەنیا ئەوە ناکەم و ٦ تاوەکو ٧ وەبەرهێنی دیکە دەکەمە هاوبەشی خۆم.  بۆ کڕینەوەی یانە ئینگلیزییەکە، بێگومان کارەکە بۆ فێس و هاوکارەکانی ئاسانە، چونکە بابەتەکە پەیوەندی بەپارەوە هەیە و لای فیسیش پارە زۆرە، بەڵام زەحمەتییەکە لەوەدایە شوێنگرەوەکانی ئابرامۆڤیچ بتوانن درێژە بەسەرکەوتنە گەورەکانی ئەو لەگەڵ یانەکەدا بدەن. چونکە شوێنگرتنەوەی خەڵکی سەرکەوتوو، کارێکی یەکجار ئەستەمە.  هەوڵەکانی سەرمایەدارە سویسرییەکە بۆ کڕینەوە یانە لەندەنییەکە لەکاتێکدان، ناوی موحسین بایراک، ملیاردێری دیاری باکووری کوردستانیش وەک بەربژێر بۆ کڕینەوەی یانەکە دەهێندرێت، کە سەرمایەکەی دەگاتە ١١ ملیار دۆلار.