ماوه‌ی سێ ساڵه  ده‌سته‌ی وه‌به‌رهێنانی كه‌ركووك به وه‌كاله‌ت به كه‌سێكی عه‌ره‌ب پڕكراوه‌تەوە، پۆسته‌كه پشكی كورد بووه، هه‌رچه‌ند هه‌وڵدراوه ئه‌و پۆسته وه‌ربگیرێته‌وه، به‌ڵام سوودی نه‌بووه.  فه‌لاح به‌زاز سه‌رۆكی پێشووی ده‌سته‌ی وه‌به‌رهێنانی كه‌ركووك به تۆڕی میدیایی رووداوی راگه‌یاند "دوای ١٦ی ئۆكتۆبه‌ر ئێمه ئه‌و پۆسته‌مان له‌ده‌ستدا بوو، پۆستی كورد بوو، ده‌بوو دوای لادانم كه‌سێكی دیكه‌ی كورد دابنرایه، به‌ڵام ئه‌وه سێ ساڵ ده‌بێت ئه‌و پۆسته هه‌ر به‌ده‌ست براده‌رانی عه‌ره‌به‌وه‌یه".  پۆسته‌كانی كه‌ركووك دوای ١٦ی ئۆكتۆبه‌ر دابه‌شكراونه‌ته‌وه، ده‌بوو به رێژه‌ی ٣٢ % به‌سه‌ر پێكهاته‌كان دابه‌شبكرێته‌وه، به‌ڵام له كۆی شه‌ش به‌ڕێوه‌به‌ری گشتی، چوار پۆستیان به عه‌ره‌ب دراون و كورد و توركمانیش یه‌كی پۆستێكیان پێدراوه.  ئارام محه‌ممه‌د، كارگێڕی مه‌ڵبه‌ندی دووی یه‌كێتی له كه‌ركووك گوتی "له‌و شه‌ش به‌ڕێوه‌به‌ری گشتییه، چواریان عه‌ره‌بن و یه‌كێكیان كورده، ئه‌گه‌ر به‌پێی دابه‌شكردنی ٣٢ % ش بێت، ده‌بێت دوو به‌ڕێوه‌به‌ری گشتی به‌ر كورد بكه‌وێت، پۆستەکانی وه‌به‌رهێنان و ته‌ندروستی پێشووتر هه‌ردووكی بەدەست كوردەوە بوون، داوای یه‌كێكیان ده‌كه‌ین، هه‌ركامیان یه‌كلاببێته‌وه رازین و ئه‌وه‌ش مافی خۆمانه و ده‌بێت وه‌ریبگرینه‌وه، له هه‌ندێك شوێن ناحه‌قیی گه‌وره كراوه، ئه‌وان له زۆربه‌ی فه‌رمانگه‌كان پێداگیری له‌سه‌ر ٣٢ % ده‌كه‌ن، به‌ڵام له زۆر شوێن كورد له % ٥ یش نییه".  پشكی شێر له پۆسته‌كانی كه‌ركووك ئێستا به‌ر عه‌ره‌ب كه‌وتووه، پۆستی پارێزگار و ٣٨ پۆستی دیكه‌ی له ده‌سته و دوای ئه‌و توركمان دێت كه  ٣٥ پۆستی هه‌یه، ئیداره‌ی كه‌ركووك ده‌ڵێت ئه‌م دۆخه وا ده‌مینێته‌وه تاوەکو سه‌رژمێری ده‌كرێت و قه‌باره‌ی راسته‌قینه‌ی پێكهاته‌كان دیارده‌كه‌وێت.  عه‌لی حومادی، یاریده‌دەری پارێزگاری كه‌ركووك گوتی "دوای رووداوه‌كانی ١٦ی ئۆکتۆبەر بینیمان پێكهاته‌ی كورد دووركه‌وته‌وه له گۆڕه‌پانی پارێزگاكه، له‌كاتێكدا ئه‌وان ئه‌م ره‌وشه‌یان به‌ڕێوه‌ده‌برد و پێموایه ئه‌مه چاره‌سه‌ر نییه، ئه‌م كێشه‌یه‌ش ده‌مێنێت و به‌رده‌وام ده‌بێت تاوەکو سه‌رژمێرییه‌كی گشتیی دانیشتووان نه‌كرێت كه قه‌باره‌ی راسته‌قینه‌ی نوێنه‌رایه‌تی و نیشته‌جێبوونی پێكهاته‌كان ده‌ربخات".  راكان سه‌عید كه خۆی پارێزگاری كه‌ركووكه به وه‌كاله‌ت، لیژنه‌یه‌كی چوار كه‌سیی پێكهێناوه، ئه‌و لیژنه‌یه پۆسته‌كان دابه‌شده‌كاته‌وه و له دوایین بڕیاردا ده‌یه‌وێت دوو كه‌سی جبووری، یه‌كێكیان وه‌كو به‌ڕێوه‌به‌ری ته‌ندروستی و ئه‌وی دیكه‌شیان وه‌كو سه‌رۆكی ده‌سته‌ی وه‌به‌رهێنانی كه‌ركووك جێگیربكات، كه پۆسته‌كان پشكی كوردن و به وه‌كاله‌ت به‌ڕێوه‌ده‌برێن.