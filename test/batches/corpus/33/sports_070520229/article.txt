سبەی یانەی پاریس سانجێرمان، کە پێشوەختە نازناوی خولی فەرەنسای یەکلاییکردووەتەوە، لە گەڕی ٣٦ ـی خولەکەدا میوانداری یانەی تروا دەکات، بەڵام پێناچێت مێسی بەشداری لەو یارییەدا بکات بەهۆی پێکانەوە.  سەرچاوەیەکی نزیک لە ژووری جلگۆڕینی یانەی پاریسی ئاشکرایکرد کە مێسی لە پەراسووەکانیدا هەست بە ئازار دەکات، بۆیە ئەمڕۆ لە یەکەی مەشقیی بەیانیدا بەشداری نەکردووە.  بەگوێرەی ئەو سەرچاوەیە، ئەستێرەی ئەرجەنتینی بە ئەگەری زۆرەوە بەرامبەر تراو یاری ناکات، ئەگەرچی هەمان سەرچاوە دووپاتیکردەوە کە سبەی پشکنینی دیکە بۆ لیۆ دەکرێت و ئەوکات راهێنەر بڕیار دەدات ئایا یاری بە مێسی دەکات یان نا.  رۆژنامەکانی کەتەلۆنیاش ئاماژەیان بەوە کردووە کە مێسی بەتەنیا و دوور لە هاوڕێکانی مەشقەکانی کردووە، بۆیە ئەگەری هەیە یاری نەکات.  ماورێسیۆ پۆچێتینۆ، راهێنەری ئەرجەنتینیی یانەی پاریس سانجێرمان لە کۆنگرەی رۆژنامەڤانی بەر لە یارییەکەدا هیچ ئاماژەیەکی بۆ مێسی نەکرد و روونی نەکردەوە ئایا لیۆ بەرامبەر تروا یاری دەکات یان نا.  ئەگەر لیۆنێل مێسی بەشداری لەم یارییەدا نەکات، واتا ئەم وەرزە بەهۆی پێکانەوە بەشداری لە ١١ یاریی یانەکەیدا نەکردووە.  پاریس سانجێرمان دوای تێپەڕبوونی ٣٥ گەڕ لە خولی فەرەنسی، بە کۆکردنەوەی ٧٩ خاڵ پلەی یەکەم و جامی خولەکەی مسۆگەرکردووە، لە کاتێکدا تروا بە ٣٦ خاڵ پلەی ١٤ ـی لیگ وەنی گرتووە.