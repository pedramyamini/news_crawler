تونس لە یاریی گەڕانەوەی قۆناخی یەکلاکەرەوەی پاڵاوتنەکانی ئەفریقا بۆ مۆندیالی قەتەر، میوانداری هەڵبژاردەی مالی کرد و بەبێ گۆڵ لەگەڵیدا یەکسانبوو.  هەڵبژاردەی تونس سوودی لە ئەنجامی یاریی چوون وەرگرت، کە لە دەرەوەی یاریگەی خۆیدا بە گۆڵێکی بێبەرامبەر سەرکەوتنی بەسەر مالیدا بەدەستهێنابوو.  تونسییەکان سەرەڕای ئەوەی بە بەرگرییەکی باش یارییان دەکرد، هەندێجار بە هێرشی هەڵگەڕاوە هەڕەشەیان لە گۆڵی مالییەکان دەکرد، بەڵام هیچ تیپێک نەیتوانی تۆڕی گۆڵی ئەوەی دیکە بهەژێنێت و ئەنجامی یارییەکە لە بەرژەوەندی تونسییەکاندا بوو، کە مالی بە بێئومێدی گەڕایەوە ماڵەوە و تونسییەکانیش بلیتی رۆیشتنیان بەرەو دەوحە بڕی.  تونسییەکان کە دوای یارییەکە لەگەڵ هاندەرانیان ئاهەنگی سەرکەوتنیان گێڕا، ئەمە شەشەم جارە لە مێژووی خۆیاندا بەشداری لە مۆندیالدا دەکەن.