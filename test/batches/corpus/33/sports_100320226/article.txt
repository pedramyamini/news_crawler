لە کۆتاییەکانی ساڵی رابردوودا و کاتێک یەکلابووەوە بارسێلۆنا لە بری چامپیۆنزلیگ، ئیدی دەبێ ئەمساڵ رکابەریی لەسەر یۆرۆلیگ بکات، دڵتەنگییەکی گەورە رووی لە هاندەران، یاریزانان و راهێنەری بارسێلۆنا کرد، ئەوە وەک دێوەزمەیەک وابوو بۆ رۆژە سەرەتاییەکانی چاڤی لەگەڵ یانەکەیدا، کەچی ئێستا خەریکە ئەو دێوەزمەیە دەبێتە مایەی خۆشییەکی زۆر و دوور نییە لە کۆتاییدا هەمووان زۆر بە رووداوەکە دڵخۆش بن.  بۆ بارسێلۆنا، دڵخوازترین پاڵەوانیەتی چامپیۆنزلیگە، ئاخر بارسا خۆی و مێژووەکەی بەگەورەتر لە یۆرۆلیگ دەبینێت، بەڵام کاتێک رووداوەکە بووە راستی و هیچ چارەیەک نەما، چاڤی قۆڵی لێهەڵماڵی و لە یەکەم هەنگاودا ناپۆلی ئیتاڵی لەسەر رێی خۆی راماڵی.  ئەمشەو، بارسێلۆنا بەدۆخێکی دەروونیی یەکجار باشەوە لە کامپ نودا میوانداری گاڵاتەسەرای دەکات. بەراوردی دۆخی هەردوو یانە پێماندەڵێت جیاوازییەکە یەکجار گەورەیە، ئاخر بارسا لە لالیگادا لووتکەی ئاست پێشاندەدات، بنمیچی خەونەکانی گەیشتووەتە ئەوەی سڵ لەوە نەکاتەوە باس لە نازناوی خولەکەش بکات، کەچی خانەخوێیەکەی کە گاڵاتەسەرایە، لە پلەی دوانزەیەمی خولی تورکیادایە و ئاستێ هێندە خراپە، لە ١٠ یاری رابردوویدا لە خولەکە ئەنجامە باشەکانی بریتیبوون لە تەنیا سێ بردنەوە و دوو یەکسانبوون.  گالاتەسەرای کە جیا لە وەستانەوە بەرامبەر هاندەرە گەرموگوڕەکانی بارسێلۆنا و بەرگەگرتنی فشاری شێوازی یاریکردنی بارسێلۆنا، هەگبەکەی پڕە لە کێشەی قەبارە جیاواز و ئەنجامەکانیش لەسەر ئاستی نێوخۆ، خەونەکانی یانەکەیان خستووەتە بەردەم هەڕەشەی راستەقینەوە.  راستە بوراک یەڵمازی سەرۆکی یانە تورکییەکە گەشبینانە باس لە تێپەڕاندنی بارسێلۆنا دەکات، بەڵام قسەکانی سەرۆک بەرامبەر کردەوەی کەمەرشکێنانەی یاریزانەکانی بارسێلۆنا لە یاریگەدا هیچ سوودێکیان نییە، چونکە ئەمڕۆژانە خۆشترین رۆژەکانی بارسێلۆنان لەگەڵ چاڤیدا، تیپەکە تۆقێنەرانە لە رکابەرەکانی دەدات و ملی رێگەیەکی نوێی دوور لە چامپیۆنزلیگی، بەرەو نازناوێکی ئەوروپی گرتووەتە بەر، کە هیچ کات لە مۆزەخانەی جامەکانیدا، بوونی نەبووە.