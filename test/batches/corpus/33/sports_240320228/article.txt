لە هەڤپەیڤینێکی نوێدا، کاسیاس باسی رەوشی ئێستای یانەی بارسێلۆنا لەژێر سەرپەرشتی چاڤیدا کرد، بەڵام رازی نەبوو هەر لە ئێستاوە ئەو بە گواردیۆلا بەراورد بکرێت.  کاسیاس گوتی "چاڤی هێشتا پێویستی بە ئەزموون و تاقیکردنەوەی دیکەی باش و خراپ هەیە، دەبێت پێیاندا تێپەڕ ببێت بۆ ئەوەی سوودیان لێوەربگرێت". ئەو گوتیشی "چاڤی لە قەتەر هاتووە، هێشتا زۆری ماوە بۆ ئەوەی بتوانی بە گواردیۆلا بەراوردی بکەی".  ئەفسانەی ئیسپانیا و ریال مەدرید، باسی دۆڕانی ریال مەدریدی لە کلاسیکۆدا بە ٤ گۆڵی بێبەرامبەر کرد و گوتی "یاری تۆپی پێ رۆژانە دەکرێت، کاتێک دەدۆڕێی، بەتایبەتیش ئەگەر بەرامبەر بارسێلۆنا بێت، رەخنەت لێدەگیرێت".  ئەو زیاتر گوتی "ئەوەی باشە ئەوەیە کە یارییەکان خێرا دەڕۆن، چەند یاریی دیکەی بەدوایدا دێت، ئەوەی پێویستە ریال مەدرید بیکات ئەوەیە کە بیر لە داهاتوو بکاتەوە، هەروەها بیر لە هەردوو پاڵەوانێتی لالیگا و چامپیۆنزلیگ بکاتەوە".  ئیکێر کاسیاس باسی ڤینیسیۆس جۆنیۆری یاریزانی بەرازیلیی یانەی ریال مەدریدیشی کرد و گوتی "ڤینیسیۆس بەشێوەیەکی باش تواناکانی پێگەیشتوون، ئەو لە ریال مەدریدە و زیاتری لێ داوادەکرێت، ئێمە دەمانەوێت هەر کەسێک درێسی سپی لەبەربکات هەموو کۆششەکانی بخاتە گەڕ".