ئەمڕۆ یەکشممە ٢٠٢٠/٠٨/٢٣ لە جیهاندا ساڵیادی "رۆژی جیهانیی بەبیرهێنانەوەی بازرگانیی کۆیلە و نەهێشتنی"ـەتی. شەش ساڵ لەمەوبەر کاتێک داعش هێرشی کردە سەر شنگال، کۆمەڵکوژییان دژی کوردانی ئێزدی کرد. بەشێکی کچ و ژنەکانیشیان کردنە کەنیزەک، منداڵەکانیشیان بۆ گۆڕەپانی مەشق و راهێنانەکانیان راپێچکردن، بەڵام هێشتا رفێنراوان بازرگانییان پێوە دەکرێت.  تاوەکو ئێستا ٤٤.٩ % ی رفێنراوە ئێزدییەکان چارەنووسیان نادیارە. نێچیرڤان بارزانی سەرۆکی هەرێمی کوردستان لە ساڵیادی جینۆسایدی ئێزیدکاندا جەختی کردەوە، تاوەکو کوردێکی ئێزدیی رفێنراو و بێسەروشوێن مابێت، لە هەوڵەکانیان بۆ دۆزینەوەیان کۆڵنادەن.  بەڕێوەبەری گشتیی کاروباری ئێزدییەکان لە وەزارەتی ئەوقاف و کاروباری ئایینیی حکومەتی هەرێمی کوردستان باس لەوە دەکات، تۆڕەکانی بازرگانیکردنی داعش لە سووریا چالاکن.  خەیری بۆزانی، بەڕێوەبەری گشتیی کاروباری ئێزدییەکان لە وەزارەتی ئەوقاف بە تۆڕی میدیایی رووداوی رایگەیاند، "ئەو باندانەی بازرگانی بە کچ و ژنانەوە دەکەن زیاتر لە ئیدلب و سنووری تورکیادان. حکومەتی عێراق هیچ هەوڵێکی بۆ دۆزینەوە و رزگارکردنی ژنانی کوردی ئێزدی نەداوە. هەوڵەکانی دۆزینەوە و رزگارکردنی رفێندراوانی دەستی داعش پێشتر زۆربوون. دوای نەمانی داعش و بەهۆی کۆرۆناوە هەوڵەکانی رزگارکردنی رفێنراوان زۆر کەمبوونەتەوە".  دوای رفاندنی ژمارەیەکی زۆری ژن و منداڵی کوردانی ئێزدی، نووسینگەی رفێنراوانی دەستی داعش دامەزرا کە راستەوخۆ سەر بە نووسینگەی تایبەتی نێچیرڤان بارزانییە و هەوڵ بۆ دۆزینەوەیان دەدات.   بە گوێرەی ئاماری نووسینگەی رزگارکردنی رفێندراوانی ئێزدی، لە ٣ی ئابی ٢٠١٤ وە تاوەکو ٢٩ی تەممووزی ئەمساڵ، لە ماوەی شەش ساڵی رابردوودا لە کۆی شەش هەزار و ٤١٧ کوردی ئێزدیی رفێنراو لەلایەن داعشەوە، سێ هەزار و ٥٣٠ کەسیان رزگارکراون و دوو هەزار و ٨٨٧ ـیشیان لە دەستی داعشدا ماون یان هیچ شتێک لەبارەی چارەنووسیانەوە نازانرێت کە پێكهاتوون لە هەزار و ٣٠٨ کەس لە رەگەزی مێ و هەزار و ٥٧٩ لە رەگەزی نێر.  عێراق لە ساڵی ٢٠١٢ وە خاوەنی یاسای نەهێشتنی بازرگانیکردن بە مرۆڤە کە بە ژمارە ٢٨ دەرچووە و لە ٤ی نیسانی ٢٠١٢ دا لەلایەن سەرۆک کۆماری عێراقەوە واژۆی لەسەر کراوە.  یاساکە جۆر و شێوازەکانی بازرگانیکردنی بە مرۆڤەوە روون کردووەتەوە و سزای ماددی و مەعنەویشی بۆ تاوانبارانی بازرگانیکردن بە مرۆڤەوە دیاریکردووە. لە هەرێمی کورستانیش لەو بارەوە هەنگاو نراوە.