حەمدی بەرواری، سەرۆكی رێكخراوی كوردستان بۆ مافەكانی مرۆڤ لە دهۆک بە (تۆڕی میدیایی رووداو)ی راگەیاند: "بەهۆی هاندان و بەشداریکردن لە خۆپیشاندانەکانی هەفتەی رابردوو ١٠ بۆ ١٥ کەس لە دهۆک و زیاتر لە ٤٠ کەس لە زاخۆ دەستگیر کراون، ئەوانەی لە زاخۆ دەستگیر کراون زیاتر خەڵکی سڤیلن و چالاکڤان، رۆژنامەڤانیشیان تێدایە، بەڵام ئەوانەی لە دهۆک دەستگیرکراون زیاتر رۆژنامەڤان و چالاکڤان بوون، رۆژنامەڤانەکان ئازاد کراون، تەنیا یەک رۆژنامەڤان لە زاخۆ ئازادنەکراوە".  سەرۆكی رێكخراوی كوردستان بۆ مافەكانی مرۆڤ کە پارێزەریشە دەڵێت: "زۆربەی ئەوانەی لە زیندانن بەپێی ماددەی ٢ی یاسای خراپ بەکارهێنانی ئامێرەکانی پەیوەندیکردن دەستگیر کراون، ئەوانی دیکەش بەپێی ماددەی جیا جیا و نانەوەی ئاژاوە دەستگیر کراون".  بەدەل بەرواری، چالاکڤان و سەرپەرشتیاری خۆپیشاندانەکانی دهۆک کە رۆژی ١٨ - ٨ - ٢٠٢٠ لەسەر سکاڵای نوێنەری پارێزگای دهۆک دەستگیرکرا و هێشتا ئازاد نەکراوە، حەمدی بەرواری کە برای بەدەلە گوتی: "براکەم بەپێی ماددەی ٢ی یاسای خراپ بەکارهێنانی ئامێرەکانی پەیوەندیکردن دەستگیر کراوە و رۆژی ٣ی مانگی داهاتوو دەستنیشان کراوە بۆ دادگاییکردنی".  سەرۆكی رێكخراوی كوردستان بۆ مافەكانی مرۆڤ لە دهۆک ئاماژەی بەوەش کرد کە "ئێستا گرووپێک پارێزەر لە دهۆک و زاخۆ بە خۆبەخشی کار لەسەر دۆسیەی دەستگیرکراوان دەکەن، چونکە نزیکەی هەفتەیەکە دەستگیرکراون و نازاندرێت کەی ئازاد دەکرێن".  رۆژی ٢٢ی ئابی ٢٠٢٠ سەنتەری میترۆ ناوی ٣٤ رۆژنامەڤان، چالاکڤان، مامۆستا و کەسی سڤیلی بڵاوکردەوە کە لە دەڤەری بادینان دەستگیرکراون.  سەنتەری میترۆ سەركۆنەی هەموو رواڵەتەكانی توندوتیژی بەرامبەر بە بەشداربوانی خۆپیشاندانەكانی رۆژانی رابردوو دەكات، داوا لە سەرۆكایەتی پەرلەمانی كوردستان دەكات بۆ لێپرسینەوە وەزیری ناوخۆ بانگهێشتی پەرلەمان بكات.  (رووداو) بۆ زانینی چارەنووسی دەستگیرکراوان پەیوەندی بە هەریەک لە قایمقامی زاخۆ و بەڕێوەبەری پۆلیسی دهۆک کرد، بەڵام وەڵامی پەیوەندییەکانیان نەدایەوە، هەروەها جەوهەر عەلی، قایمقامی دهۆکیش دەڵێت: "ئەم دۆسیەیە پەیوەندی بە هێزە ئەمنییەکانەوە هەیە و ئێمە ئاگادار نین".