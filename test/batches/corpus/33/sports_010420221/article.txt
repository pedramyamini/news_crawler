فیفا رایگەیاند، قۆناخی یەکەمی فرۆشتنی بلیتەکانی مۆندیالی ٢٠٢٢ ـی قەتەر کۆتاییهات، کە تێدا زیاتر لە ٨٠٠ هەزار بلیتی یارییەکانی ئەو پاڵەوانێتییەی بە هاندەرانی تۆپی پێ لە سەرانسەری جیهاندا فرۆشتووە.  بەگوێرەی ماڵپەڕی فیفا، لە قۆناخی یەکەمی فرۆشتنی بلیتەکانی مۆندیالدا ١٠ وڵات لە ریزی پێشەوەی زۆرترین کڕیارانی بلیتی مۆندیالن، واتا هاندەرانیان زۆرترین بلیتی چوونە نێو یاریگەکانیان کڕیوە، کە بریتین لە قەتەر، ویلایەتە یەکگرتووەکانی ئەمریکا، ئینگلتەرا، مەکسیک، ئیمارات، ئەڵمانیا، هیندستان، بەرازیل، ئەرجەنتین و سعودیە.  وەک فیفا ئاماژەی بۆ دەکات یاریی کردنەوە و یاریی کۆتایی، لەگەڵ یارییەکانی قۆناخەکانی یەکلاکەرەوە زۆرترین رەواجیان هەبووە و زۆرترین خواستیان لەسەربووە، سەرەڕای ئەوەی ژمارەیەکی زۆر لە هاندەران بلیتی یارییەکانی هەڵبژاردە دڵخوازەکانیان بەکۆمەڵ کڕیوە، هەندێکیش بلیتی هەموو ئەو یارییانەیان کڕیوە کە لە یاریگەیەکی دیاریکراودا یان لە چەند یاریگەیەکدا بەڕێوەدەچن.  بەپێی بڵاوکراوەیەکی فیفا لە قۆناخی یەکەمی فرۆشتنەکاندا، بەدیاریکراوی ٨٠٤.١٨٦ بلیت فرۆشراوە، دەشڵێت "زۆر لە هەوادارانی تۆپی پێ بلیتی یارییەکانی مۆندیالیان کڕیوە، سەرەڕای ئەوەی هەڵبژاردەی وڵاتەکانیان نەگەیشتووەتە مۆندیال".  رۆژی ٥ ـی ئەم مانگە جارێکی دیکە دەرفەت بۆ هەوادارانی مۆندیال، ئەوانەی لە قۆناخی یەکەمی فرۆشتندا بڵیتیان دەستنەکەوتووە، دەڕەخسێتەوە بلیتی مۆندیال بکڕن، کاتێک قۆناخی دووەمی فرۆشتن دەستپێدەکات و بلیتەکان لە رێگەی ماڵپەڕی FIFA. com / tickets دەفرۆشرێن.  پێشبینی دەکرێت لەم قۆناخەشدا ژمارەیەکی زۆر بلیت بفرۆشرێت، چونکە خەڵکێکی زۆر چاوەڕێی تیروپشکی مۆندیالن، کە ئەمڕۆ لە دەوحە ئەنجام دەدرێت، بۆ ئەوەی بزانن یاریی هەڵبژاردە دڵخوازەکانیان کەی و لە کام یاریگە دەکرێن.