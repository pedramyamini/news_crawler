میدیای ئیسپانیا بڵاویکردەوە، مۆدریچ لەگەڵ ئەوەی ٣٦ ساڵە، ئاستێکی بەرز پێشکێشدەکات و لەگەڵ یانەکە بۆچوونیان یەکە بۆ ئەوەی بمێنێتەوە.  کارگێڕیی یانەی ریال مەدرید پەلە لە نوێکردنەوەی گرێبەستی یاریزانەکە ناکات، کە هاوینی داهاتوو گرێبەستەکەی کۆتاییدێت، هەردوولاش لەسەرە ئەوە رێککەوتوون کە مۆدریچ تاوەکو کۆتایی لە ریال مەدرید بمێنێتەوە، ئەمە بەپێی رۆژنامەی موندۆ دیپۆرتیڤۆ.  رۆژنامەکە دەڵێت " تاکە شتێک کە دەکرێت کێشە بۆ ریال مەدرید دروستبکات، ئەوەیە کە مۆدریچ دەیەوێت هەمان ئەو مووچەیەی پێبدرێتەوە، کە پێش ڤایرۆسی کۆرۆنا هەیبوو، پێش ئەوەی بەرێژەی ١٠ % لە هەموو یاریزانەکان کەمبکرێتەوە. "  ریال مەدرید ئامانجی ئەوەیە مووچەی کەم بداتە یاریزانەکانی، بەتایبەت کە کار بۆ گواستنەوەی کیلیان ئێمباپێ و ئێرلینگ هالاند دەکات، لە گواستنەوەی هاوینی داهاتوودا.  مووچەی مۆدریچ لە ریال مەدرید لە هەفتەیەکدا ٢٥١ هەزار یۆرۆیە و ساڵانە دەگاتە زیاتر لە ١٢ ملیۆن یۆرۆ.  لوکا لەم وەرزەدا ئاستێکی نموونەیی پێشکێشکردووە و رۆڵێکی گەورەی بینیوە لە بەدەستهێنانی ئەنجامەکانی یانەی شاهانە لە لالیگا و چامپیۆنزلیگدا.