مان سیتی لە گەڕی ٢٩ ـی پرێمەرلیگدا، لەسەر یاریگەی سێلهێرست پارک بووە میوانی کریستاڵ پالاس و بەبێ گۆڵ لەگەڵیدا یەکسانبوون.  لەو یارییەدا یاریزانانی پێپ گواردیۆلا هونەرێکی سەرسوڕهێنەریان لە لەدەستدانی هەلی ئاسان نیشاندا.  لە نیوەی یەکەمدا ریاز مەحرز، دی برۆین، بێرناردۆ و کانسێلۆ دەیانتوانی گۆڵ بکەن و نەیانکرد.  لە نیوەی دووەمدا ئەگەرچی تیپی خاوەن یاریگە بە هێرشێک دەستیپێکرد، بەڵام دواتر یاریزانانی مانچێستەر سیتی دەستیان بە هێرشەکانیان کردەوە و چەندینجار نزیک بوون لە گۆڵکردن، بەڵام نەیانتوانی تۆڕی جوایتای گۆڵپارێزی کریستاڵ پالاس بهەژێنن، وەک ئەوەی تۆپەکە بڵێت بڕیارمداوە نەچمە نێو تۆڕەوە.  یارییەکە بە ئەنجامێکی سپی کۆتاییهات و مانچێستەر سیتی دوو خاڵی زۆر گرنگی لەدەستدا و رکابەرییەکەی لەگەڵ لیڤەرپوول لەسەر پێشەنگی زۆر بەهێزتر بوو، کە مانچێستەر سیتی ئێستا بە ٧٠ خاڵ پێشەنگە و لیڤەرپوولیش ٦٦ خاڵی هەیە لە پلەی دووەم، بەڵام یارییەکی کەمترە.