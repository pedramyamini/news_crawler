ئەمشەو لە گەڕی ٣٣ ـی لالیگادا، یانەی ریال مەدرید کاژێر ٢٢: ٣٠ بە کاتی باشووری کوردستان دەبێتە میوانی ئۆساسۆنا، کە بردنەوەی سێ خاڵی یارییەکە یانەی شاهانە زۆر نزیک دەکاتەوە لە یەکلاکردنەوەی نازناوی خولی ئیسپانیا.  لە کۆنگرەی رۆژنامەڤانی بەر لە یارییەکەدا، پرسیار لە کارلۆ ئەنچیلۆتی کرا، ئایا چ شتێک وادەکات ریال مەدرید نازناوەکان بباتەوە؟ ئەو لە وەڵامدا گوتی "چەندینجار گوتوومە، ئەو سیحرەی ریال مەدرید هەیەتی، ئەو یاریگەی خاوەنیەتی و یانەکەش وادەکەن تیپەکەمان نازناوەکانی لالیگا و چامپیۆنزلیگ بباتەوە، ئێمە شتی تایبەت بە خۆمان هەیە".  ئینجا پرسیاری ئەوەی لێکرا، ئایا بەخت واناکات زۆرجار ئیوە یارییەکان و نازناوەکان ببەنەوە؟ کارلۆ بەمشێوەیە وەڵامیدایەوە "هەمیشە بەختیش لای من سیفەتێکی جیاکەرەوەیە، ئەگەر بڵێم من بە بەختم واتا من زیاتر جیاوازم، ناپلیۆن دەیگوت پێمباشە ئەفسەر و سەرکردەکانی سوپاکەم زیاتر بە بەخت بن لەوەی بلیمەت و جیاواز بن".  ریال مەدرید زۆر نزیکە لە بەدەستهێنانی نازناوی لالیگا، کە دوای ٣٢ گەڕ بە جیاوازی ١٥ خاڵ لەپێش دووەمی ریزبەندییە، لە چامپیۆنزلیگیشدا گەیشتووەتە قۆناخی پێشکۆتایی و دوو یاریی چوون و گەڕانەوە بەرامبەر یانەی مانچێستەر سیتیی ئینگلیزی دەکات.