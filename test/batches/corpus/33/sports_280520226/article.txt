بەگوێرەی چەند راپۆرتێکی رۆژنامەڤانی لە پاریس، چیدی پەیوەندیی نێوان کیلیان ئێمباپێ و هاوڕێ بەرازیلییەکەی، نەیمار داسیلڤا وەکجاران نەماوە، تەنانەت گەیشتووەتە ئاستێک کە ئێمباپێ نایەوێت نەیمار لەگەڵ پاریس سانجێرمان بەردەوام بێت.  ئەو سەرچاوانە باس لەوە دەکەن کە ئێمباپێ نایەوێت چیدی یاری لەگەڵ نەیمار بکات و داوای لە بەرپرسانی یانەکەی کردووە یاریزانە بەرازیلییەکە بەڕێ بکەن و لەجیاتی ئەو گرێبەست لەگەڵ هاونیشتیمانییەکەی، عوسمان دێمبێلی بکەن، کە ماوەی گرێبەستەکەی لەگەڵ بارسێلۆنا کۆتاییهاتووە و دەتوانێت بەبێ بەرامبەر بچێتە ریزەکانی یانەی پاریسی، بەتایبەتیش کە پێناچێت لەگەڵ بارسێلۆنا بگاتە هیچ رێککەوتنێک بۆ بەردەوام بوون لەگەڵ یانەی کەتەلۆنی.  ئەو سەرچاوانە دوورتر لەمەش دەڕۆن و دەڵێن "ئێمباپێ جەنگی لەگەڵ نەیمار دەستپێکردووە و هەمیشە لە ژوورە داخراوەکاندا گاڵتە و سووکایەتی بە نەیمار دەکات".  سەبارەت بە هۆکارەکانی تێکچوونی پەیوەندی نێوان ئێمباپێ و نەیماریش، ئەو سەرچاوانە دەڵێن "ئێمباپێ پێیوایە نەیمار شایەنی ئەو مووچە گەورەیە نییە کە ئێستا لە پاریس وەریدەگرێت و بەهۆیەوە یانەکە ناتوانێت پڕۆژەیەکی وەرزشیی گەورە و بێ کەموکوڕی جێبەجێبکات".  میدیای فەرەنسا ئاشکرایکردووە کە مووچەی ساڵانەی ئێمباپێ لەگەڵ پاریس سانجێرمان ٥٠ ملیۆن یۆرۆ دەبێت، ١٠٠ ملیۆن یۆرۆشی وەک پاداشت وەرگرتووە، دەشڵێن "ریال مەدرید زیاتری پێدەدا، بەڵام ئەو پڕۆژەکەی پاریس سانجێرمانی هەڵبژارد".  سەرەڕای ئەوەی ئێمباپێ پێشتر رایگەیاندبوو کە دەستتێوەردان لە کاری یانەکەی ناکات، بەڵام هەندێک سەرچاوەی رۆژنامەڤانی سوورن لەسەر ئەوەی کە بەپێی رێککەوتنی نوێ، کیلیان لە دیاریکردنی راهێنەر پرسی پێدەکرێت، هەروەها ئیمباپێ لە هێنانی بەڕێوەبەری وەرزشیی نوێی یانەکە پرسی پێدەکرێت، هەروەها لە بەڕێکردنی یاریزانان و هێنانی یاریزانی نوێدا رەزامەندی کیلیان پێویستە.  ئەمە لە کاتێکدایە، کە بەر لە چەند رۆژێک، نەیمار هەموو ئەو دەنگۆیانەی رەتکردەوە کە باس لە رۆیشنی لە پاریس دەکەن و دووپاتیکردەوە کە ئەو دەیەوێت لەگەڵ پاریس سانجێرمان بەردەوام بێت.