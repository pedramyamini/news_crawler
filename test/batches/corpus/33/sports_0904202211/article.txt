لە گەڕی ٣٢ ـی پرێمەرلیگدا، مانچێستەر یونایتد لە دەرەوەی یاریگەی خۆیدا بووە میوانی ئێڤێرتۆن و بە گۆڵێکی بێبەرامبەر پێیدۆڕا.  مانچێستەر یونایتد بە سەرکردایەتی کریستیانۆ رۆناڵدۆ بە ئاستێکی باش دەستی بە یارییەکە نەکرد و یاریزانانی تیپی خاوەن یاریگە ئەو دۆخەیان قۆستەوە و لە خولەکی ٢٧ لە رێگەی ئەنتۆنی جۆردۆنەوە بوونە خاوەنی گۆڵی پێشکەوتن.  نیوەی یەکەم بە پێشکەوتنی ئێڤێرتۆن بە گۆڵێک کۆتاییهات و لە نیوەی دووەمیشدا رۆناڵدۆ و هاوڕێکانی نەیانتوانی هیچ شتێک بگۆڕن وهەموو هەوڵەکانیان بۆ تۆمارکردنی گۆڵی بەرامبەر بێسوود بوون،  بەم شکستە مانچێستەر یونایتد گەڕایەوە پلەی حەوتەمی ریزبەندیی، کە ٥١ خاڵە، ئێڤێرتۆنیش بووە خاوەنی ٢٨ خاڵ لە پلەی ١٧ ـی ریزبەندیی پرێمەرلیگ.  بەمدواییە رەخنەیەکی زۆر ئاراستەی یانەی مانچێستەر یونایتد و یاریزانەکانی دەکرێت، کە بێجگە لەوەی لە چامپیۆنزلیگ دەرکراون، ئەو ئاستە خراپەی لە پرێمەرلیگیشدا نیشانی دەدات هەمووانی تووڕە کردووە، لەبەرئەوەی بەمشێوەیە ناتوانێت بگاتە چامپیۆنزلیگ، تەنانەت ئەگەری هەیە نەتوانێت بەشداری لە یۆرۆپالیگیشدا بکات.