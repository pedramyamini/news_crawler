بەپێی بەدواداچوونەكانی (رووداو) ئێوارەی ئەمڕۆ یەكشەممە ٣٠ - ٨ -  ٢٠٢٠ لە رێگای ئۆنلاینەوە هەریەك لە وەزیرانی ناوخۆ و تەندروستی و  خوێندنی باڵا و پەروەردە كۆدەبنەوە لەو كۆبوونەوەیەدا هەڵسەنگاندن بۆ  چۆنێتی دەستپێكردنەوەی وەرزی نوێی خوێندن دەكرێت.  سەرچاوەیەكی  ئاگادار لە ئەنجوومەنی وەزیران بە (رووداو)ی راگەیاند: "لەو كۆبوونەوەیەدا  هیچ بڕیارێكی یەكلاییكەرەوە لە بارەی رۆژی دەستپێكردنەوەی خوێندن  نادرێت، تەنیا بۆ هەڵسەنگاندنی دۆخەكە و گۆڕینەوەی بیروڕایە".   رووداو  ئەوەشی زانیوە لەو كۆبوونەوەیەدا و پێشنیازەكان لەبارەی  خوێندنی ئەمساڵەوە بۆ كۆبوونەوەی ئەنجوومەنی وەزیران ئامادە  دەكرێت. كە بڕیارە چوار شەممەی ئەم هەفتەیە بكرێت.   رۆژی شەممە ٢٩ - ٠٨ - ٢٠٢٠، کۆبوونەوەی ئەنجوومەنى وەزارەتى خوێندنى باڵا و توێژینەوەى زانستى بە سەرپەرشتى د. ئارام محەممەد قادر، سەرۆکى ئەنجوومەنى وەزارەت و ئامادەبوونى بریکارى وەزارەت و سەرجەم سەرۆک زانکۆکان بەشێوەى ئۆنلاین بەڕێوەچوو.   وەزارەتی خوێندنی باڵا رایگەیاند، بە رەچاوکردنى بارودۆخى تەندروستى هەرێمى کوردستان، لە کۆبوونەوەکەدا چەندین پێشنیاز بۆ ئەنجوومەنى وەزیران بەرزکرایەوە بەمەبەستى پەسەندکردنیان، كە بریتین لە:  یەکەم: خوێندنى ساڵى نوێى ئەکادیمى لە ١ - ٠٩ دەستپێدەکات و پێویستە ساڵى ئەکادیمى لە ٣٠ - ٠٦ کۆتایی پێبێت.  دووەم: لە نێوان ٢٠ - ٠٩ تاوەکو ٠٤ - ١٠ پرۆسەى خوێندن لە زانکۆ و پەیمانگەکانى لە هەرێمى کوردستان دەستپێدەکات، بەشێوەیەک زانکۆکان سەرپشکن و دەسەڵاتیان پێدەدرێت لە نێوان ئەم دوو رێكەوتە رۆژێک بۆ دەستپێکردنى خوێندنى ساڵى ٢٠٢٠ - ٢٠٢١ دەستنیشان بکەن.  سێیەم: سیستمى خوێندن بۆ ساڵى خوێندنى ٢٠٢٠ - ٢٠٢١ بریتییە لە خوێندنى ئاوێتە واتە (blended learning).  چوارەم: خوێندنى وانە پراکتیکییەکان و تاقیکردنەوەى کۆرسەکان و کۆتایى ساڵ و تەطبیقاتى ناو نەخۆشخانە و تاقیگەکان و وانە تیۆریە سەرەکییەکان لەناو کامپەس دەخوێنرێت، بەو واتایەى زۆربەى خوێندنى ساڵى نوێ لە ناو کەمپەس دەبێت.  پێنجەم: ماوەى نێوان ٠١ - ٠٩ تاوەکو ٠٤ - ١٠ ئەو ماوەیە بۆ راهێنانى مامۆستایان بەکاردەهێنرێت و یاخود رێکخستنەوەى ساڵنامەى زانکۆ و قەرەبووکردنەوەى وانە فەوتاوەکان.  شەشەم: هیچ کۆرسێکى خوێندن لە زانکۆ و پەیمانگەکان نابێت لە ١٥ هەفتە کەمتربێت.  حەوتەم: بەهۆى بارودۆخى تەندروستى و بڵاوبوونەوەى پەتاى کۆرۆنا، تەنها بۆ ئەمساڵى خوێندنى (٢٠٢٠ - ٢٠٢١) لەنێوان زانکۆکانى هەرێمی کوردستان سیستمى میواندارى دەکرێتەوە ئەویش لەنێوان بەش و سیستمى هاوشێوەدا دەبێت.  هەشتەم: بۆ خوێندنى ئاوێتە، هەر زانکۆیەک ئەو پلاتفۆرمە ستانداردانەى خوێندن بەکاردەهێنێت کە یونسکۆ راسپاردەى دەکات.   نۆیەم: لە ١١ - ١٠ - ٢٠٢٠ پرۆسەى خوێندنى خوێندنى باڵا / ماستەر و دکتۆرا دەستپێدەکات.  وەزارەتی خوێندنی باڵا ئاماژە بەوە دەدات، کۆى ئەم پێشنیازانە و چەندین پێشنیازى دیکەى پەیوەست بە پرۆسەى ساڵى نوێى خوێندن تاوتوێکران و دەخرێتە بەردەم ئەنجوومەنى وەزیران بەمەبەستى تاوتوێکردن و پەسەندکردنیان.