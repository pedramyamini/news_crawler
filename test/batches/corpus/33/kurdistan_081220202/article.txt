ماتیۆ برۆنی، بەڕێوەبەری نووسینگەی رۆژنامەوانیی کورسیی پاپا لە ڤاتیکان، لە راگەیێندراوێکدا کە ماڵپەڕی فەرمیی ڤاتیکان بڵاویکردەوە، رایگەیاند: "پاپا فەرەنسیس داوەتی کۆماری عێراق و کەنیسە کاسۆلیکی لەو وڵاتە قبووڵکرد بۆ ئەوەی سەردانی عێراق بکات.  پاپای ڤاتیکان لە رۆژی پێنجی ئاداری داهاتوو سەردانی عێراق و هەرێمی کوردستان دەکات، سەردانەکەشی سێ رۆژ دەخایەنێت، ئەمەش یەکەم گەشتی پاپا دەبێ بە درێژایی ١٥ مانگ، چونکە پاپا بە درێژایی ئەو ماوەیە گەشتی نێودەوڵەتی نەکردووە.  ماتیۆ برۆنی راشیگەیاند: "پاپا لە گەشتەکەیدا بۆ عێراق، سەردانی بەغدا، دەشتی ئوور، کە پەیوەندیدارە بە یادەوەری پێغەمبەر ئیبراهیم، هەولێر، موسڵ و قەرەقووش لە دەشتی نەینەوا دەکات".  پێشتر، پاپا فەرەنسیس، پاپای ڤاتیکان، لە ١٠ ـی حوزەیرانی ٢٠١٩ لە کۆبوونەوەی ئاژانسە کاسۆلیکییە کۆمەکبەخشەکاندا ئاشکرایکرد، بەنیازە لە ساڵی ٢٠٢٠ دا سەردانی عێراق بکات و رایگەیاند: "بەردەوام بیر لە عێراق دەکەمەوە، دەمەوێت ساڵی داهاتوو سەردانی بکەم، بەو هیوایەی عێراق بتوانێت بە رێگەی هەوڵی ئاشتییانە و هاوبەش بۆ بەرژەوەندیی گشتی، ئایندەی خۆی مسۆگەر بکات".  رۆژی ٢٥ ـی کانوونی دووەمی ٢٠٢٠ پاپا فەرەنسیس لە ڤاتیکان پێشوازی لە بەرهەم ساڵح، سەرۆککۆماری عێراق کرد. ئەوکات راگەیێندرا هەردوولا باسیان لە پاراستنی کریستیانەکان لە عێراق کردووە و جەختیان لەسەر پێویستی مسۆگەرکردنی ئاسایش و ناوچەکانی کریستیانەکان لە ئایندەی عێراق کردووە.  لە ساڵی ٢٠٠٣ پێش رووخانی دەسەڵاتی سەدام حوسێن لە عێراق، لە نێوان ١ ملیۆن تاوەکو ١ ملیۆن و ٤٠٠ هەزار کریستیان لە عێراق دەژیان، بەڵام پاش ١٧ ساڵ ئێستا ژمارەی کریستیانەکان لە عێراق بە هەرێمی کوردستانیشەوە بە ٣٠٠ تاوەکو ٤٠٠ هەزار کەس مەزەندە دەکرێ.  پاپا فەرەنسیس، یەکەم پاپای ڤاتیکان نییە، کە بەنیازبووبێ سەردانیی عێراق بکات، چونکە پاپا یۆحەنا پۆلسی دووەم، پاپای پێشووتری ڤاتیکان بەنیاز بوو لە کۆتایی ساڵی ١٩٩٩ سەردانی عێراق بکات، بەڵام ئەوکات سەدام حوسێن سەردانەکەی پاپای دواخست.  سەبارەت بە سەردانە چاوەڕوانکراوەکەی پاپای ڤاتیکان، وەزارەتی دەرەوەی عێراق رۆژی ٧ - ١٢ - ٢٠٢٠ لە راگەیێندراوێکدا کە لە هەژماری فەرمیی خۆیدا لە فەیسبووک بڵاویکردەوە، رایگەیاند: "سەردانەکەی پاپا بۆ عێراق، بۆ وڵاتی نێوان دوو رووبارەکە، خاکی نێردراوان و پێغەمبەران، نیشتمانی ئوور و پێغەمبەر ئیبراهیم، رووداوێکی مێژووییە و پاڵپشتییە بۆ هەموو عێراقییەکان بە هەموو جیاوازییەکانیانەوە".  وەزارەتی دەرەوەی عێراق راشیگەیاند: "سەردانەکەی پاپا پەیامێکی ئاشتییە بۆ عێراق و ناوچەکە بە تێکڕا، کە جەخت لەسەر یەکهەڵوێستی مرۆیی لە بەرەنگاربوونەوەی توندئاژۆیی و ململانێکان دەکات، هاوکات فرە پێکهاتەیی و لێبووردەیی و پێکەوە ژیان بەهێزتر دەکات".