لە دوایین گەڕی پرێمەرلیگدا و لە یارییەکی چارەنووسسازدا، مانچێستەر سیتی میوانداری ئاستۆن ڤێلای کرد و نزیکبوو لە لەدەستدانی نازناوەکە بۆ بەرژەوەندی لیڤەرپوول، بەڵام لە ٥ خولەکدا ریمۆنتادای کرد و نازناوەکەی لە قورگی رێدز دەرهێنا.  لە خولەکی ٣٧ ماتی کاش گۆڵی پێشکەوتنی بۆ ئاستۆن ڤێلا تۆمارکرد و نیوەی یەکەم بە پێشکەوتنی یانەی میوان کۆتاییهات.  لە نیوەی دووەمدا، لە کاتێکدا یاریزانانی پێپ گواردیۆلا هەوڵیان بۆ یەکسانکردنەوەی ئەنجامەکە دەدا، فلیپی کۆتینیۆی بەرازیلی لە خولەکی ٦٩ ـدا گۆڵی دووەمی بۆ ئاستۆن ڤێڵا تۆمارکرد.  پێپ و یاریزانەکانی خۆیان بەدەستەوە نەدا و لە ٥ خولەکی شێتانەدا ٣ گۆڵیان کرد، کە ئیلکای گوندۆگان لە خولەکی ٧٦ گۆڵی یەکەمی کرد و دوای تەنیا دوو خولەک رۆدری گۆڵی دووەم و دوای ٣ خولەکی دیکەش گوندۆگان گۆڵی سێیەم و بردنەوەی بەدەستهێنا و یارییەکە بەو ئەنجامە کۆتاییهات، کە ئەگەر ٣ خاڵی یارییەکەیان بەدەست نەهێنابووایە، نازناوەکە بۆ لیڤەرپوول دەچوو، کە یارییەکە بەرامبەر بە وۆلڤەرهامپتۆن بە ئەنجامی ٣ - ١ بردەوە.  ئەمە هەشتەم جارە مانچێستەر سیتی دەبێتە پاڵەوانی خولی نایابی ئینگلیزی و شەشەمجارە بەناوە نوێیەکەی، پرێمەرلیگ دەیباتەوە.  مانچێستەر سیتی دووەمساڵە بەسەریەوەکەوە دەبێتە پاڵەوانی پرێمەرلیگ، کە ئەمساڵ بە کۆکردنەوەی ٩٣ خاڵ و بەجیاوازی تەنیا خاڵێک لە لیڤەرپوول نازناوەکەی بردەوە.