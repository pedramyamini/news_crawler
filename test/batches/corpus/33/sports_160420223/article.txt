هەولێر دوای ئەوەی لە یاریی رابردوودا لە یانەی کارەبای بردەوە، دەیەوێت لە گەڕی ٢٧ ـی خولەکەشدا درێژە بە ئەنجامە باشەکانی بدات و بەبردنەوەی یارییەکە هاندەرانی دڵخۆش بکات، خۆیشی زیاتر لە ناوچەی دابەزین دووربخاتەوە و هەنگاوی زیاتر بەرەو پلەکانی پێشەوەی ریزبەندی خولەکە بنێت.  چوونە ژوورەوەی هاندەران بۆ یاریگەی فرانسۆ هەریری بێبەرامبەر دەبێت، دوای ئەوەی بڕیاری فرۆشتنی بلیتەکانی یارییەکە هەڵوەشێندرایەوە.  یارییەکە کاژێر ٢٢: ٠٠ لەسەر یاریگەی فرانسۆ هەریری بەڕێوەدەچێت، تۆڕی میدیایی رووداو وەک تاکە میدیای کوردی مافی پەخشکردنی یارییەکەی هەیە و راستەوخۆ یارییەکە لە پەیجی رووداو سپۆرتس لە فەیسبووک دەگوازرێتەوە.  نزار مەحروس، راهێنەری یانەی هەولێر بە تۆڕی میدیایی رووداوی گوت " بەدڵنیاییەوە یاریمان لەگەڵ یانەی زەورا یارییەکی گرینگ و گەورەیە بەهۆی ناوبانگ و بەهێزی یانەی زەورا، بەڵام تیپەکەمان ئامادەیە و هیوام وایە شەوێکی جوان و دڵخۆشکەر لە مانگی رەمەزان ببینین، بۆ بردنەوەی یاری دەکەین کە مافێکی رەوای خۆمانە. "  هەولێر لە چوار یاریی رابردوودا نەدۆڕاوە، لە کۆی ٨ بردنەوەی ئەم وەرزەی یانەکە لە خولی عێراق، ٧ بردنەوەی لە یاریگەی خۆی بووە، دەیەوێت ئەمشەویش بردنەوەیەکی دیکە تۆماربکات و تۆڵەی دۆڕانی لە قۆناخی یەکەمدا بەرامبەر یانەی زەورا لەو یانەیە بکاتەوە.  ئەوەی بۆ هاندەرانی هەولێر جێگەی ئومێدە، ئەوەیە کە زەورا لە دوایین ٥ یارییدا هیچ بردنەوەیەکی نەبووە و هیچ گۆڵێکیشی تۆمار نەکردووە.  هەردوو یانە بەشێوەیەکی گشتی لە یارییە دۆستانە و فەرمییەکاندا ٥٣ یارییان بەرامبەر یەکدی کردووە، لە یارییە فەرمییەکاندا هەولێر ١١ بردنەوە و زەوراش ٢٩ بردنەوەی هەبووە، ٣ یاریی نێوانیان بەیەکسانبوون کۆتاییهاتووە.  یانەی قەڵا و منارە ٥١ گۆڵی بەرامبەر یانەی زەورا تۆمارکردووە و یانەکەی پایتەختی عێراقیش ٨٩ گۆڵی تۆمارکردووە.  لەم وەرزەی خولی عێراقدا یانەی زەورا لە پلەی پێنجەمی ریزبەندی خولەکەیە و یانەی هەولێریش پلەی سێزدەیەمی ریزبەندی گرتووە.