ئۆنانا لە رێگەی گەڕانەوە بۆ کامیرۆن، بۆ پەیوەندیکردن بە هەڵبژاردەی وڵاتەکەی، بۆ یارییەکەی بەرامبەر جەزائیر کە یارییەکی یەکلاکەرەوەی پاڵاوتنەکانی مۆندیالە، تووشی رووداوێکی مەترسیدار بوو، بەڵام راپۆرتە رۆژنامەڤانییەکان دەڵێن " گۆڵپارێزەکە تەندروستیی باشە و هیچ کێشەیەکی بۆ ئەو یارییە نابێت. "  رووداوەکە لەسەر رێگەی شاری دوالا روویداوە و لە دیمەنەکاندا کە وێنەیان گیراوە دەردەکەوێت، ئۆتۆمبێلەکەی ئاندرێ ئۆنانا زیانێکی زۆری بەرکەوتووە.  بەپێی هەواڵی میدیای کامیرۆن، گۆڵپارێزەکە پەیوەندی بە هەڵبژاردەکەیانەوە دەکات و بۆ یارییەکەی رۆژی هەینی بەتەواوی ئامادەدەبێت، سەرەڕای ئەوەشی کە تووشی ئەو رووداوە بووە و دەیەوێت هاوکاریی هەڵبژاردەکەی بکات بۆ رکابەریکردن لەسەر گەیشتن بە مۆندیالی ٢٠٢٢ ـی قەتەر، بەتایبەت دوای ئەوەی لە جامی نەتەوەکانی ئەفریقادا، لەنێو خاکی خۆیاندا نەیانتوانی ئەنجامی باش بەدەستبهێنن.  ئۆنانا ئێستا یەکێک لە گۆڵپارێزە دیارەکانی خولەکانی ئەوروپایە، لە کۆتایی ئەم وەرزەدا بە ئەگەری زۆر پەیوەندی بە یانەی ئینتەرمیلانی ئیتاڵییەوە دەکات.