یارییەکە کاژێر ٢١: ٤٥ بە کاتی باشووری کوردستان لەسەر یاریگەی وێمبڵی لە لەندەن بەڕێوەدەچێت و براوەی یارییەکە جامی یاریی فیناڵیسیما دەباتەوە.   ئەمە پوختەی قسەکانی هەردوو راهێنەرەکەیە:  - لیۆنێل سکالۆنی، راهێنەری هەڵبژاردەی ئەرجەنتین:  هەڵبژاردەی ئیتاڵیا شایستەی ئەوە نەبوو کە بەشداری لە مۆندیالدا نەکات. ئێمە باسی هەڵبژاردەیەک دەکەین بەر لە ساڵێک نازناوی یۆرۆی بردووەتەوە. ئیتاڵیا هەڵبژاردەیەکی بەهێز و نایابە، دڵنیام لەوەی کاری باشیکردووە. بەڵام پێموایە کاتێک ئەوان شکستیان هێنا لەسەرکەوتن بۆ مۆندیال، تەنیا لەبەرئەوەبوو کە تۆپ نەیویست بچیتە گۆڵەوە، ئەمە کارێکە بەردەوام لە تۆپی پێدا روودەدات. راهێنەری ئیتاڵیا ئەرکەکەی سەرشانی خۆی بەشێوەیەکی زۆر باش ئەنجامدا و ناسنامەیەکی بەخشیوەتە هەڵبژاردەکە کە من چەندین ساڵە لە ئیتاڵیا نەمبینیوە.  - رۆبێرتۆ مانچینی، راهێنەری هەڵبژاردەی ئیتاڵیا:  دڵخۆشم بەبوونمان لێرە، هەمیشە دڵخۆشم کاتێک دێمەوە یاریگەی وێمبڵی، چونکە یاریگەیەکی نایابە، بەتایبەت کە ئێمە بەر لە نزیکەی ساڵێک ئاهەنگی بردنەوەی نازناوی یۆرۆمان تێدا گێڕا، هەتا ئێستا هەستەکانی خۆم لەو کاتەدا لەبیرە. پێشتر ئێمە هەلی ئەوەمان بۆ رەخسا چەندین ساڵ مارادۆنا ببینین لە ئیتاڵیا یاریدەکات، پێموایە مێسیش هاوتای ئەوە، ئەو یەکێکە لە مەزنترین یاریزانەکان. لەوانەیە ئەمساڵ گۆڵی زۆری تۆمار نەکردبێت، لەبەرئەوەی هاتووەتە تیپێکی نوێ دوای ئەوەی ٢٠ ساڵ لە یەک تیپ مایەوە، لەوانەیە پێویستی بەهەندێک کاتی دیکە هەبێت بۆ باشترکردنی ئاستی، بەڵام من وێڕای ئەوانەش پێموایە ئەو باشترین یاریزانە و بەدڵنیاییەوە دەبێ حسابی تایبەتی بۆ بکەین لە یارییەکەدا، چونکە ئەو دەتوانێ لە هەر چرکەیەکدا ئاراستەی یارییەکە بگۆڕێت.