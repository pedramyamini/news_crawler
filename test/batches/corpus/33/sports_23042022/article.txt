لە رکابەرییەکانی گەڕی پێنجەمی خولی یانە پاڵەوانەکانی ئاسیا، یانەی قوە جەوییە رووبەڕووی جەزیرە بووەوە و یارییەکەی بە سێ گۆڵ بەرامبەر دوو گۆڵ بردەوە.  دوای تەنیا شەش خولەک یارییکردن، ئیبراهیم بایش دەرگای گۆڵکردنی بۆ یانە عێراقییەکە کردەوە و جەوییەی بە گۆڵێک پێشخست، نیوەی یەکەم تەنیا ئەو گۆڵەی تێدابوو.  لە خولەکی ٦٠ عەلا عەباس، قوە جەوییەی بە تۆمارکردنی گۆڵی دووەم لە بردنەوەی یارییەکە نزیککرد، بەڵام دوای تەنیا دوو خولەک عەبدوڵلا رەمەزان ئەنجامەکەی کەمکردەوە و گۆڵی یەکەمی بۆ یانەی جەزیرە تۆمارکرد.  لە خولەکی ٧٦ هەمان یاریزان گۆڵی دووەمی خۆی و یانە ئیماراتییەکەی تۆمارکرد و یارییەکەی گەڕاندەوە خاڵی سەرەتا.  یارییەکە لە کۆتایی نزیکدەبووەوە و هەمووان چاوەڕێی کۆتاییهاتن بوون بەیەکسانبوون، بەڵام شەریف عەبدوڵکازم گۆڵی سێیەمی بۆ قوە جەوییە لە خولەکی ٩١ تۆمارکرد و یارییەکە بە سێ گۆڵ بەرامبەر دوو گۆڵ لە بەرژەوەندی یانەی قوە جەوییە کۆتاییهات و یانە عێراقییەکە سێ خاڵی دیکەی بردەوە.  بەبردنەوەی ئەم یارییە قوە جەوییە لە رکابەرییەکانی کۆمەڵەی دووەمدا لە پلەی دووەمە و بووە خاوەنی ٧ خاڵ، یانەی جەزیرە بە ٤ خاڵ لە پلەی سێیەمی ریزبەندی کۆمەڵەکەیە.