تۆماس توخێل، دوای ئەنجامدانی تیروپشکی قۆناخی هەشتی چامپیۆنزلیگ، کە تیپەکەی رووبەڕووی یانەی ریال مەدریدی ئیسپانی دەبێتەوە، هیوای خواست لەو یارییەدا کە لەسەر یاریگەی ستامفۆرد بریج میوانداری ریال مەدرید دەکەن، جەماوەر بتوانێت ئامادەی نێو یاریگە ببێت، کە بەپێی ئەو سزایانەی حکومەتی بەریتانیا خستوونیەتە سەر یانە لەندەنییەکە، نابێت هاندەران ئامادەی ئەو یارییە ببن.  راهێنەری ئەڵمانی یانە ئینگلیزییەکە، لە کۆنگرەیەکی رۆژنامەڤانیدا، لەو بارەیەوە گوتی "هیوادارم بگەینە چارەسەرییەک، نازانم ئەگەرەکان چین، بەڵام هەموو ایرییەکان بۆ جەماوەرنم بەتایبەتی ئەم یارییەمان، هیوادارم ئەگەری ئەوە مابێت کە هاندەران بۆ بینینی یارییەکە بێنە نێو یاریگە".  بەپێی ئەو سزایانەی بەسەر رۆمان ئەبرامۆڤیچی سەرۆک و خاوەنی یانەی چێڵسیدا سەپێنراون، یانەکە رێگەی پێنادرێت بلیتەکانی یاریگە بفرۆشێت یان هیچ داهاتێکی دەستبکەوێت، ئەمەش وادەکات هاندەران رۆژی ٦ ـی مانگی داهاتوو نەتوانن ئامادەی یاریگەی ستامفۆرد بریج ببن، کە تێیدا بەرامبەر ریال ەمدرید یاری دەکات.  تۆماس توخێل هێشتا بێهیوا نەبووە، ئەو گوتی "متمانەم بە دەستەی کارگێڕیی یانەکەمان هەیە، کە لەو بارەیەوە دانوستاندن لەگەڵ حکومەتی بەریتانیا و یوفا دەکات بۆ ئەوەی ئەو سزایانە لەسەرمان هەڵبگرن".  راهێنەری چێڵسی ئاماژەی بۆ ئەوە کرد کە یاریکردن لەسەر یاریگەی خۆت بەبێ جەماوەر لە بەرژەوەندی یانەی میواندایە، سەرەڕای ئەوەی کە چێڵسی وەرزی رابردوو لە قۆناخی پێشکۆتاییدا، بەهۆی کۆرۆنا بەبێ جەماوەر رووبەڕووی ریال مەدرید بووەوە و لێیبردەوە.  توخێل لە کۆتایی قسەکانیدا، پەسنی ریال مەدریدی دا و گوتی "هیچ ئاڵنگارییەک لەوە گەورەتر نییە رووبەڕووی ریال مەدرید ببیتەوە و یاریی گەڕانەوەش لەسەر یاریگەی سانتیاگۆ برنابیۆ بێت، کە یارییەکی زۆر زەحمەت دەبێت".