تۆتێنهام هۆتسپێر لە پێنجەمی ریزبەندییەوە، میوانداری ئارسیناڵ دەکات لە چوارەمی ریزبەندییەکەوە، بۆ هەردوو یانە، کە لە دێربی باکووری لەندەندا بەیەکدەگەن، شەڕەکە و هەوڵەکە بۆ مسۆگەرکردنی کورسییەکی وەرزی داهاتووی چامپیۆنزلیگە. کورسی چوارەمی خولەکە، کە هێشتا یەکلانەبووەتەوە کێ بۆخۆی دەبات.  ئارسیناڵ شەش وەرزی لەسەریەکە نەگەیشتووەتە چامپیۆنزلیگ، بۆ ئارتێتا و یاریزانەکانی، گەیشتن بە پاڵەوانێتییە بەهێزەکەی ئەوروپا ئامانجی یەکەم و سەرەکییە، ئامانجێک کە ئەگەر بێتە دی، دووپات لەوە دەکاتەوە، مایکێل ئارتێتا هەنگاوە دروستەکانی بەئاراستەی زیندووکردنەوەی ئارسیناڵ و گەیاندنەوەی بەریزی یانە بەهێزەکانی ئینگلتەرا، قۆناخی باشی بڕیوە.  لەبەردەم ئەو خەونە گەورەیەی ئارسیناڵدا، رێگرییەکان ئاسان نین، تۆتێنهام کە لەگەڵ ئانتۆنیۆ کۆنتیدا هەمان رێچکەی خۆ راستکردنەوە و هەڵسانەوەی گرتووەتە بەر و لە سێ وەرزی رابردوودا یاریکردن لە چامپیۆنزلیگی بەخۆوە نەبینیووە، بەئاسانی دەستبەرداری کورسییەکەی چوارەمی چامپیۆنزلیگ نابێت، بەتایبەت کە ئانتۆنیۆ کۆنتی بۆئەوەی داواکارییەکانی خۆی لە رووی کڕینی یاریزانانەوە بە کارگێڕیی یانەکەی جێبەجێ بکات، پێویستی بەگەیشتنە چامپیۆنزلیگە تا لە رێگەیەوە، ژمارەیەک لەو یاریزانانە بکڕێت کە خۆی داوایان دەکات.  هەردوو یانە لە زۆر رووەوە لەیەکدەچن، ئارسیناڵ لە دوای ساڵانی زێڕینی ئارسن ڤینگەرەوە بەدوای سەقامگیریدا دەگەڕێت و تائێستا لەسەداسەد ئەوەی بەدەستنەهێناوە، تۆتێنهامیش لەدوای ماوریسیۆ پۆچەتینۆوە، رێگەی سەقامگیری تیپ و سەرکەوتن و ئەنجامی باشی ونکردووە. هەردوو تیپ خەونی گەورەیان هەیە و لە رووی مێژووەوە خۆیان بەکەمتر نازانن لە پێشەنگەکانی خولەکە، بەڵام کەوتن و نووچدانە بەردەوامەکانی هەردوو تیپ، وایانکردووە مانەوەی ئەو دوو یانەیە لە ریزی گەورەکانی پرێمەرلیگدا، گومانێک و سەدان گومانی دیکەی لەسەربێت.  ئەوە تەنیا هەستەوەریی دۆخی ئێستای هەردوو یانە و هەوڵدان بۆ چامپیۆنزلیگ نییە، تاموچێژ و ئاستی نایاب بە یارییەکە دەبەخشێت، بەڵکو بوونی هەردوو یانە لە لەندەنی پایتەختی بەریتانیا و کۆبوونەوەیان لە باکووری شارەکدا، هێندەی دیکە رکابەرییەکەی تووندتر و مێژووییتر کردووە، چونکە ناکۆکی و پێکداهەڵچوونەکانی هەردوو یانە، بۆ سەرەتاکانی ئەم سەدەیە دەگەڕێتەوە. ئەمڕۆ هەرکامیان هەنگاوێکی دیکە لە کورسیی چامپیۆنزلیگ نزیکببێتەوە، بەدڵنیاییەوە زۆر ئازار بەبەرامبەرەکەی و بەهاندەرەکانیشی دەگەیەنێت.