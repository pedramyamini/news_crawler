یاریزانە مەغریبییەکەی ئایاکس، ماوەیەکی زۆرە ناوی بە یانەی بارسێلۆناوە بەستراوەتەوە، لە یاریی نێوان هەردوو یانەی ئایاکس و بێنفیکاش لە خولی یانە پاڵەوانەکانی ئەوروپا، جۆردی کرۆیف، بەڕێوەبەری هونەری یانەی بارسێلۆنا لە یاریگەدا ئامادەبوو، بۆ ئەوەی لە نزیکە چاودێری یاریزانەکە بکات.  مزراوی لەبارەی نزیکبوونەوەی لە یانەی بارسێلۆنا لە بەرنامەیەکی تەلەڤزیۆنی هۆڵەندیدا گوتی " هیچ شتێک تاوەکو ئێستا لەگەڵ بارسێلۆنا تەواو نەبووە، هیچ شتێکی نزیکیش نییە، ئەگەر نا خۆم دەردەکەوم و قسەی لەبارەوە دەکەم. "  لەلایەن خۆیەوە فابریزیۆ رۆمانۆ، رۆژنامەڤانی بەنێوبانگی تایبەت بە گواستنەوەی یاریزانان دەڵێت " نەسیر مزراوی پەیوەندی بە یانەی بارسێلۆناوە دەکات و مووچەکەشی ٥ ملیۆن یۆرۆ دەبێت، جۆردی کرۆیفیش بۆ تەواوکردنی ئەو گرێبەستە چووەتە هۆڵەندا، بەڵام تاوەکو ئێستا واژۆی یاریزانەکەی بەدەستنەهێناوە. "  گرێبەستی بەرگریکارە مەغریبییەکە لە کۆتایی ئەم وەرزەدا لەگەڵ ئایاکس کۆتاییدێت، یاریزانەکە دەیەوێت بۆ وەرزی داهاتوو ئەزموونێکی نوێ تاقیبکاتەوە.  بارسێلۆنا لە هێڵی بەرگریدا کێشەی هەیە و دەیەوێت بە گواستنەوەی ئەو یاریزانە مەغریبییە ئەو هێڵەی تیپەکەی بەهێزبکات.