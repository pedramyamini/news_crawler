بەپێی ئەو ریزبەندییەی گۆڤارە ئەمریکییە، لیۆنێل مێسی ئەستێرەی ئەرجەنتینیی یانەی پاریس سانجێرمانی فەرەنسی، لە دوایین ١٢ مانگدا لەنێو سەرجەم وەرزشواناندا زۆرترین داهاتی هەبووە، کە بریتی بووە لە ١٣٠ ملیۆن دۆلار.  لیۆنێل مێسی، تەمەن ٣٤ ساڵانە ئەوە دووەمجارە دەبێتە خاوەنی زۆرترین داهات لە ساڵێکدا، لەنێو سەرجەم وەرزشوانانای جیهاندا، کە لە ساڵی ٢٠١٩ ـش زۆرترین داهاتی کۆکردبووەوە.  فۆربس لە ریزبەندییەکەیدا پشتی بەو داهاتانە بەستووە کە هەر وەرزشوانێک وەک مووچە و لە سپۆنسەرەکانی دەستیکەوتووە.  لیبرۆن جەیمس، یاریزانی باسکەی ئەمریکی، لەدوای لیۆنێل مێسی زۆترین داهاتی هەبووە، کە ١٢١ ملیۆن و ٢٠٠ هەزار دۆلارە.  کریستیانۆ رۆناڵدۆی ئەستێرەی پۆرتوگالیی یانەی مانچێستەر یونایتدی ئینگلیزی، بە پلەی سێیەم دێت، کە ١١٥ ملیۆن دۆلار داهاتی بووە لە دوایین ١٢ مانگدا.  نەیمار داسیلڤای ئەستێرەی بەرازیلیی یانەی پاریس سانجێرمانیش بە کۆکردنەوەی ٩٥ ملیۆن دۆلار پلەی چوارەمی گرتووە.  پلەی پێنجەم بەر ستیفن کورێی یاریزانی باسکەی خولی ئێن بی ئەی ئەمریکی کەوتووە، کە ٩٢.٨ ملیۆن دۆلار داهاتی بووە، کیڤن دورانتیی یاریزانی باسکەی خولی ئێن بی ئەی ئەمریکیش بە ٩٢.١ ملیۆن دۆلار شەشەم و رۆجێر فێدێرێری تێنسزانی سویسریش بە ٩٠.٧ ملیۆن دۆلار حەوتەم بوو.