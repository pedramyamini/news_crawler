کانیوار جبرائیل، بەڕێوەبەری پرۆژەی ئەندەرپاسەکانی شەقامی بارزان میوانی بووڵتەنی کاژێر ١٣: ٠٠ی رووداو بوو، رایگەیاند، لە ناوەڕاستی مانگی داهاتوودا بەشێک لە ئەندەرپاسی لای پارکی ئازادی و هۆتێل ریکسۆس تەواودەبێت و بۆ هاتووچۆی خەڵک دەکرێتەوە.  کانیوار جبرائیل ئاشکرایکرد، "ماوەی پرۆژەکە ٩٦٠ رۆژە، بەڵام ئێمە توانیمان زیاتر لە ٦٥ % ی پرۆژەکە لە ماوەی ساڵێکدا تەواوبکەین، بەڵام قەیرانی دارایی و پەتای کۆرۆنا زۆر کارتێکردنی هەبوو لەسەر کارەکانمان".  بەڕێوەبەری پرۆژەی ئەندەرپاسەکانی شەقامی بارزان گوتیشی "بەهۆی قەیرانی دارایی، ئێستا کۆمپانیای جێبەجێکار کاڤین گرووپ لەسەر ئەرکی خۆی پرۆژەکە جێبەجێدەکات. هەروەها دوای ماوەیەک وەستان لە کار بەهۆی پەتای کۆرۆناوە، ئێستا جارێکی دیکە دووبارە دەستبەکاربوونەتەوە بە جێبەجێکردنی رێکاری تەندروستی".  بەڕێوەبەری پرۆژەکە ئەو دەنگۆیە رەتدەکاتەوە کە باس لەوە دەکرێت ئەندەرپاسێک لە پرۆژەکە هەڵوەشابێتەوە، بەڵام پرۆژەی دروستکردنی ئەندەرپاس لەلای بەنزینخانەی بناڤی بەشێک نییە لە پرۆژەی ئەندەرپاسەکانی شەقامی بارزان و پرۆژەیەکی جیایە و تاوەکو ئێستا رەزامەندیی لەسەر نەدراوە.  پرۆژەی ئەندەرپاسەکانی شەقامی بارزان لەلایەن کاڤین گرووپەوە جێبەجێدەکرێت، لە ١٠ی مانگی ٧ی ساڵی ٢٠١٩ وە دەستکراوە بە کارکردن تێیدا و ماوەی پرۆژەکە ٩٦٠ رۆژە، گوژمەی پرۆژەکە ٧٨ ملیار دینارە. بڕیارە دوای جێبەجێکردنی ئەو پرۆژەیە ترافیک لایتەکانی شەقامی بارزان نەمێنن و هەموو یەکتربڕەکانی بکرێن بە ئەندەرپاس.