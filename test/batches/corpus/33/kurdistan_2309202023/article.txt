لە ساڵیادی رووداوەکەی خێڵی حەمە، سەرۆکایەتیی یەکێتیی نیشتمانیی کوردستان پەیامێکی بڵاوکردەوە و رایگەیاند "ناکرێت مەترسیی سەرھەڵدانەوەی تیرۆر و خۆڕێکخستنەوەیان لەبەرچاو نەگیرێت چونکە رووبەڕووبوونەوەی تیرۆر بەبێ یەکڕیزی نابێت و تا کۆتاییھێنان بە رەگ و ریشەی بیری توندڕەویی، تیرۆر بەردەوام دەبێت".  لە پەیامەکەدا هەروەها هاتووە، بەپشتیوانی خەڵکی خۆمان کوردستانەکەمان دەپارێزین و مەرامی ناحەزان و تیرۆریستان لەگۆڕدەنێین و کار بۆ کوردستانێکی ئاوەدانتر و ئارامتر دەکەین.  دەقی پەیامەکەی سەرۆکایەتیی یەکێتیی نیشتمانیی کوردستان  نۆزدە ساڵ بەسەر کارەساتی خێڵی حەمە تێپەڕدەبێت و لە رۆژێكی وەكو ئەمڕۆدا لە ٢٣ی ئەیلولی ساڵی ٢٠٠١ دا دووژمنانی رووناكی و ئارامی و ئاسایش بێ گوێدانە بەھاکانی مرۆڤایەتی، تیرۆریستانی جندالاسلام و انصار الاسلام دەستی رەشی تیرۆریان گەیاندە گوندی خێڵی حەمە و بەشێوەیەكی دڕندانە و نامرۆڤانە ٤٣ پێشمەرگەی ی. ن. ك - یان لە ناوچەی شارەزوور بەدیلی شەهیدكرد و دواتر تەرمەکانیان شێواندن".  لەكاتێكدا یادی ئەو کارەساتە دەكەینەوە وەك سەرۆکایەتی یەکێتیی نیشتمانیی کوردستان خۆمان بە قەرزاری خوێنی شەھیدان دەزانین و سەری رێز لە ئاست گەورەیی ئەو شەھیدانە و شەھیدانی شەڕی تیرۆر و سەرجەم شەھیدانی كوردستان دادەنەوێنین.  یەکێتی وەک لایەنی سەرەکی و یەکەمی قوربانی دەستی تیرۆر و شەڕی رووبەڕووبوونەوەی تیرۆر ھەمیشە لەبەرەی پێشەوەی دژ بە تاریک پەرستان و دوژمنانی ئازادی بووە، یەکێتی یەکەم ھێزی کوردستان و عێراق - یش بوو لەدژی تیرۆر وەستایەوە لە خانەقین تا مەخمور و لە رۆژئاوا و کۆبانیش هێزی پێشمەرگەو دژەتیرۆر و ھێزەکانی ئاسایش و ناوخۆ رووبەڕووی داعش بونەوە و بەسەریاندا زاڵبوون و سەدان شەھیدیشمان بەخشی بەکوردستان، لەداھاتووشدا بەردەوام دەبین و ھەموو ھەوڵێکمان بۆ سەقامگیری سیاسی و ئارامی و پاراستنی ھەرێمەکەمانە.  چونکە ناکرێت مەترسی سەرھەڵدانەوەی تیرۆر و خۆڕێکخستنەوەیان لەبەرچاو نەگیرێت چونکە رووبەڕووبوونەوەی تیرۆر بەبێ یەکڕیزی نابێت و تا کۆتاییھێنان بە رەگ و ریشەی بیری توندڕەویی، تیرۆر بەردەوام دەبێت.  بۆئەوەش پێویستی بەردەوامی و ھەماھەنگی زیاتری ھەمەلایەنەی نێوان ھێزەکانی ھەرێمی کوردستان و عێراق و ھاوپەیمانان دووپاتدەکەینەوە و بەپشتیوانی خەڵکی خۆمان کوردستانەکەمان دەپارێزین و مەرامی ناحەزان و تیرۆریستان لەگۆڕدەنێین و کار بۆ کوردستانێکی ئاوەدانتر و ئارامتر دەکەین.  لەمڕۆژەدا بە پێویستیشی دەزانین ھەموولایەک دڵنیابکەینەوە كە گوزەرانی خانەوادەی شەھیدان بە ئەولەویەتی كارەكانمان دادەنێین و بەردەوام دەبین لە ھەوڵەكانمان بۆ باشترکردنی بژێوی ژیانیان و خزمەتکردنی زیاتریان.  دووبارە سەری رێز و نەوازش لەسەر کێلی سەربەرزی شەھیدانی کارەساتی خێڵی حەمە و شەھیدانی کوردستان دادەنەوێنین و رێزی بێ پایانمان بۆ کەسوکارە سەربەرزەکانیان.  سەرۆکایەتیی یەکێتیی نیشتمانیی کوردستان