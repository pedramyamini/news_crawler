٣٦٥ رۆژ بۆ چالاکی و بەدەستهێنانی داهات، دروشمی سەرەکی یانەی ریال مەدریدە لە میانی رێککەوتن لەگەڵ کۆمپانیای لیگێندسی سەر بە گرووپی سیکس ستریت، کە تایبەتمەندە بە بەڕێوەبردنی یاریگە و دامەزراوە وەرزشییەکان.  گرێبەستیکی درێژخایەن لەلایەن سەرۆکی ریال مەدریدەوە لەگەڵ کۆمپانیاکەدا واژووکرا کە لەدوای تەواوبوونی کارەکانی نۆژەنکردنەوە و فراوانکردنی یاریگەی سانتیاگۆ بێرنابیۆ دەکەوێتە بواری جێبەجێکردنەوە.  رێککەوتنەکە بۆ بەکارهێنان و بە کرێدانی یاریگەی سانتیاگۆ بێرنابیۆیە لە رۆژانی ئاساییدا، واتە ئەو رۆژانەی کە یاریگەکە یارییان تێدا نییە و دەکرێ چالاکیی جیاوازی تێدا ئەنجام بدرێت.  ریال مەدرید لەگەڵ هاتنە دەرەوە لە کاریگەرییە ئابوورییە خراپەکانی کۆرۆنا و بەردەوامبوون لە کارەکانی نۆژەنکردنەوەی یاریگەکەی، هەنگاو دەنێت بۆ دڵنیابوونەوە لەوەی یانەکە ببێتە خاوەن داهاتی جێگیر و بەردەوام و تەنگژە لە ناکاوەکانی وەک پەتا جیهانییەکان و رووداوە گەورەکان، کاریگەریی لە داهاتی یانەکە نەکەن.  ریال مەدرید کە یەکێکە لەو یانە کەمانەی لە ساڵانی کۆرۆنادا زیانی نەکردووە، بەڵام داهاتەکانی بەڕێژەی بەرچاو کەمبووبوونەوە. خۆی بۆ قۆناخی پاش تەواوبوونی کارەکانی نۆژەنکردنەوەی یاریگەکەی ئامادە دەکات، قۆناخێک کە سەرۆکی یانەکە پێیوایە بەتەنیا یاریگەکە دەتوانێ ساڵانە ٥٠٠ ملیۆن یۆرۆ داهات ببەخشێتە یانەکە.  لە رێکەوتنە نوێیەکەدا، یاریگەکەی ریال مەدرید دەبێتە چەقی داهات و پارەی زۆر بۆ یانەکە. ئەو رۆژانەی هیچ یارییەک لەسەر یاریگەکە ئەنجام نادرێت، یاریگەکە دەبێتە شوێنی بۆنەی گشتیی وەک کۆنسێرتی گەورە و هەر چالاکییەکی دیکەی کۆبوونەوەی خەڵک.   یاریگەکەش لە بنەمادا بەو شێوەیە نۆژەندەکرێتەوە کە بەئاسانی چیمەنەکەی هەڵبگیرێت و زەوی یاریگەکە بۆ هەر چالاکی و وەرزشێکی دیکەی جگە لە تۆپی پێ، سوودی لێببینرێت.