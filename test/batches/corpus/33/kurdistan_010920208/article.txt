دیار بەحری، بەڕێوەبەری گشتیی شارەوانییەکانی پارێزگای دهۆک بە تۆڕی میدیایی رووداوی راگەیاند، ماوەیەکی زۆرە کار لەسەر گۆڕینی بەشێک لە سەرۆک شارەوانییەکانی سنووری پارێزگای دهۆک دەکرێت، بەتایبەت ئەوانەی ماوەیەکی زۆرە ئەو پۆستانە بەڕێوەدەبەن، پێشتریش چەند سەرۆک شارەوانییەک گۆڕدراون.  لەبارەی کات و ژمارەی ئەو سەرۆک شارەوانیانەش کە دەگۆڕدرێن، بەڕێوەبەری گشتیی شارەوانییەکانی پارێزگای دهۆک گوتی: ٤٧ شارەوانی لە قەزا و ناحییەکانی سنووری پارێزگای دهۆک هەن، ئەوانەی دەگۆڕدرێن ژمارەیان ٢٥ سەرۆک شارەوانییە.  ئەمە لەکاتێکدایە ئەمڕۆ سێشەممە ئەنجوومەنی پارێزگای دهۆک کۆدەبێتەوە و دەنگ لەسەر بەربژێری پۆستی شەش بەڕێوەبەری گشتیی سنووری پارێزگاکە دەدات کە هەر شەشیان لە پشکی پارتی دیموکراتی کورستانن.  فەهیم عەبدوڵڵا، سەرۆکی ئەنجوومەنی پارێزگای دهۆک رایگەیاند، گۆڕانکارییە ئیدارییەکان لە سنووری پارێزگای دهۆک بەردەوام دەبن، "دەبوو لە پێشتر ئەو گۆڕانکارییانە بکرابان، بەڵام بەهۆی بڵاوبوونەوەی کۆرۆناوە دواکەوتوون".  هەر لە چوارچێوەی گۆڕانکارییەکان، لە سەرەتای ئەم هەفتەیە، ئەنجوومەنی پارێزگای دهۆک گۆڕانکاریی لە پۆستی جێگری پارێزگاری دهۆکیش کرا و ناوی سێ کەسی کریستیان رەوانەی ئەنجوومەنی وەزیران کراوە بۆ پەسندکردنی ناوێکیان.