لە یاریی گەڕانەوەی قۆناخی هەشتی چامپیۆنزلیگدا، ریال مەدرید لەسەر یاریگەی سانتیاگۆ برنابیۆ لە مەدرید پێشوازی لە چێڵسی ئینگلیزی کرد و ٢ - ٣ پێی دۆڕا، بەڵام بە سوودوەرگردتن لە ئەنجامی یاریی چوون، بلیتی سەرکەوتنی بەدەستهێنا، کە لە یاریی چووندا لە لەندەن ٣ - ١ لە خاوەن ماڵی بردبووەوە.  ریال مەدرید بە هێرشبردن دەستیپێکرد، بەڵام چێڵسی لە هێرشێکی هەڵگەڕاوەدا و لە خولەکی ١٥ لە رێگەی مەیسۆن مۆنتەوە گۆڵی پێشکەوتنی تۆمارکرد.  ئەم گۆڵە ورەی یاریزانانی تۆماس توخێلی بەرزکردەوە و ئەگەرچی لە نیوەی یەکەمدا نەیانتوانی گۆڵی دووەم تۆماربکەن، بەڵام لە نیوەی دووەمدا تەنیا ٥ خولەکیان بەسبوو بۆ ئەوەی رۆدیگێر بەسەر گۆڵی دووەم تۆماربکات.  یاریزانانی ریال مەدرید دوای ئەم گۆڵە بەتەواوی تووشی سەرلێشێوان بوون و ڤێرنەر لە خولەکی ٧٥ ـدا گۆڵی سێیەمیشی بۆ یانە لەندەنییەکە تۆمارکرد، کە گۆڵی ریمۆنتادا و دەرکردنی ریال مەدرید بوو، بەڵام کارلو ئەنچیلۆتیی راهێنەری مێرینگێ خۆی بەدەستەوە نەدا و کۆمەڵێک گۆڕانکاری کرد.  لە خولەکی ٨٠ رۆدریگۆی بەرازیلی کە تازە لە لایەن ئەنچیلۆتییەوە نێردرابووە نێو یاریگە، بە سوود وەرگرتن لە پاسێکی سیحری لوکا مۆدریچ گۆڵی یەکەم و رزگاربوونی بۆ ریال مەدرید تۆمارکرد.  یارییەکە لە کاتی یاسایی خۆیدا بە پێشکەوتنی چێڵسی بە ئەنجامی ٣ - ١ کۆتاییهات، کە هەمان ئەو ئەنجامە بوو کە ریال مەدرید لە یاریی چووندا بەدەستیهێنابوو، بۆیە ناچاربوون پەنا ببەنە بەر دوو گێمی زیادکراو.  ئیدی نۆرەی کەریم بنزیما هات و لە خولەکی ٩٦ ـدا بەسەر گۆڵی دووەم و سەرکەوتنی بۆ ریال مەدرید تۆمارکرد، کە دواتر هەموو هەوڵەکانی کوڕانی توخێل بۆ تۆمارکردنی گۆڵی خۆڕزگارکردن لە چوونە دەرەوە بێسوود بوون و بلیتی قۆناخی پێشکۆتایی لای مەدریدییەکان مایەوە.