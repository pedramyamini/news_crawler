رۆژنامەی موندۆ دیپۆرتیڤۆی کەتەلۆنی بڵاویکردەوە، موسا سیسۆکۆ، بەڕێوەبەری کارەکانی عوسمان دێمبێلی، هەندێک نەرمیی بەرامبەر یانەی نواندووە، بەرامبەر ئەو گفتوگۆیانەی لە مانگی یەکی ئەمساڵەوە لەنێوان هەردوولادا هەبوون لەبارەی نوێکردنەوەی گرێبەستی یاریزانەکە.  بەپێی رۆژنامەکە، سیسۆکۆ هۆشداریی داوەتە بارسێلۆنا کە ئەمە مانای ئەوە نییە، یاریزانەکە بە هەموو شێوەیەک رازییە گرێبەستەکەی نوێبکاتەوە، بەڵکو ئەوان سوورن لەسەر ئەوەی دەبێت پاداشتی نوێکردنەوەی گرێبەستەکە وەربگرن.  عوسمان دێمبێلی گرێبەستەکەی لە هاوینی داهاتوودا لەگەڵ یانەی بارسێلۆنا کۆتاییدێت، تاوەکو ئێستا هیچ رێککەوتنێک لەنێوان یاریزانەکە و بارسێلۆنا نییە بۆ نوێکردنەوەی گرێبەستەکەی.  لە ماوەی رابردوودا چاڤی هێرناندێز، راهێنەری بارسێلۆنا زیاتر لە جارێک ویستی خۆی بۆ نوێکردنەوەی گرێبەستی ئەو یاریزانە پێشانداوە و رایگەیاندووە، کە عوسمان بۆ ئەوان یاریزانێکی گرنگە و دەیەوێت لە یانەکە بمێنێتەوە، بەڵام بڕیاری کۆتایی لای یاریزانەکەیە.  دێمبێلی لەلایەن هەریەکە لە یانەکانی پاریس سانجێرمانی فەرەنسی و چێڵسی ئینگلیزییەوە چاودێری دەکرێت و ئەو دوو یانەیە دەیانەوێت لە ئەگەری نوێنەکردنەوەی گرێبەستەکەی ببەنە ریزەکانیان.