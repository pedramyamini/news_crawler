لە یاریی گەڕانەوەی پاشکۆی پاڵاوتنەکانی ئەوروپا بۆ مۆندیالی ٢٠٢٢ ـی قەتەر، هەڵبژاردەی سوێد لەسەر یاریگەی خۆیدا میوانداری هەڵبژاردەی پۆڵەندای کرد و بە دوو گۆڵی بێبەرامبەر پێیدۆڕا و خەونی بۆ بەشداریکردن لە مۆندیال نەهاتەدی.  ئەگەرچی زۆر کەس پێیانوابوو، زڵاتان ئیبراهیمۆڤیچ، کە تەمەنی ٤٠ ساڵە، دوای ئەو یارییە وازهێنانی خۆی لە یاریکردن بۆ هەڵبژاردەی سوێد رادەگەینێت، بەڵام ئەو لە کۆنگرەی رۆژنامەڤانیدا، میدیاکارانی تووشی شۆککرد و رەتیکردەوە واز لە یاریی نێودەوڵەتی بێنیت.  ئیبرا لە کۆنگرە رۆژنامەڤانییەکەدا، گوتی "هیوادارم لەگەڵ هەڵبژاردەی سوێد بەردەوام بم، تاوەکو من لە رووی جەستەییەوە توانایەکی باشم هەبێت و بتوانم یاری بکەم و شتێک پێشکێشی تیپەکەم بکەم، بەردەوام دەبم".  دواتر رۆژنامەڤانان بۆ دڵنیابوون، لێیانپرسییەوە ئایا یارییەکەتان بەرامبەر پۆڵەندا دوایین یاریت دەبێت؟ ئیبرا لە وەڵامدا گوتی "ئێستا هیچ وەڵامێکم بۆ ئەوە پرسیارە نییە".  یاریزانی یانەی میلانی ئیتاڵی، لە بەردەوامی قسەکانیدا، گوتی "هەموومان هەست بە بێهیوایی دەکەین، دۆڕان و بەشداری نەکردن لە مۆندیال رووداوێکی بێزارکەرە، بەڵام دۆڕان لە تۆپی پێدا کارێکی ئاساییە، هەمووان دەیانەوێت بەشداری لە مۆندیالدا بکەن و ئەو ئەزموونە تاقی بکەنەوە، بەڵام لە بێبەختیمان ئەوە رووینەدا".  یان ئەندرسۆن، راهێنەری هەڵبژاردەی سوێدیش، دووپاتیکردەوە کە تاوەکو توانای جەستەیی زڵاتان ئیبراهیمۆڤیچ رێگەی پێبدات یاری بکات، ئەو لەگەڵ هەڵبژاردەی وڵاتەکەی بەردەوام دەبێت.