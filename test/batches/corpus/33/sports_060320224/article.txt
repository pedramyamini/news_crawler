لە یارییەکانی قۆناخی هەشتی پاڵەوانێتییەکەدا دایانا بەرامبەر سورانا کریستیای رۆمانی یارییکرد و بە ئاستێکی بەرزەوە دەرکەوت، لە کۆمەڵەی یەکەمدا حەوت شەش پێشکەوت، دوای ئەوە تێنسزانە رۆمانییەکە گەڕایەوە نێو کەش و هەوای یارییەکە و بە شەش چوار ئەنجامەکەی یەکسانکردەوە.  یارییەکە چووە کۆمەڵەی سێیەم و یەکلاکەرەوە، یاسترێمسکا ئاستێکی بەرزی لەو کۆمەڵەیەدا پێشکێشکرد و بە شەش چوار کۆمەڵەکەی بردەوە و دوای زیاتر لە دوو کاژێر خۆی گەیاندە قۆناخی داهاتووی پاڵەوانێتییەکە.  تێنسزانە ٢١ ساڵەکەی ئۆکراینا لە قۆناخی داهاتوودا بەرامبەر یانگ شوای چینی یارییدەکات.  دایانا هەفتەی پێشوو لە ترسی هێرشەکانی رووسیا بۆ سەر ئۆکراینا وڵاتەکەی بەجێهێشت، پاشان چووە رۆمانیا لەوێشەوە چووە فەرەنسا و بەشداریی لە رکابەرییەکانی پاڵەوانێتی تێنسی لیۆندا کرد.  تێنسزاکە لەکاتی بەجێهێشتنی وڵاتەکەیدا پەیامێکی بڵاوکردەوە و گوتی " زۆر بیری دایک و باوکم دەکەم، داوا لە هەموو جیهان دەکەم پاڵپشتی ئۆکراینا بکەن و ئەم جەنگە کۆتاییبێت. "