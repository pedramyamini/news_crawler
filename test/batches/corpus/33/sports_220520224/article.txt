یانەی ئەی سی میلان کە لە پێشەنگی ریزبەندیی خولەکەدایە بە کۆکردنەوەی ٨٣ خاڵ، دەچێتە یاریگەی ماپێی کە تایبەتە بە یانەی ساسۆلۆ، ئەو یاریگەیە کە ٢١ هەزار کەس دەگرێت، پێشبینی دەکرێت ١٨ هەزاریان هاندەری میلان بن، کوڕانی پیۆلی لە ئەرکێكی قورس و دژواردان، بەڵام دوو ئامانج و دوو ئەنجام دەیانکاتە پاڵەوان،  ئەگەر یەکسانبن راستەوخۆ پاڵەوانن، ئەگەر بشیبەنەوە هەر پاڵەوان، خۆ ئەگەر دۆڕاندیشیان و لە بەرامبەردا ئینتەرمیلانیش نەیبردەوە، ئەوا هەر پاڵەوانن.  ئەی سی میلان لە هەرێمی ریجیۆ ئیمیلیا میوانی ساسۆلۆیە، راهێنەری ئەو یانە سەوز و رەشە کۆنگرەی رۆژنامەڤانیی نەکرد، مەشقەکانیشی داخست، وەک بڵێی یاریی کۆتایی پاڵەوانێتییەکی هەبێت، ئەمەش دوودڵی لەلای هاندەرانی میلان دروستکردووە.  لەلایەکی دیکەوە یانەی ئینتەرمیلان لەسەر یاریگەی سان سیرۆ میوانداریی یانەی سامپدۆریا دەکات، ئینتەر دەبێت بیباتەوە، بەڵام هیچ لەدەستی خۆیدا نییە چونکە دەبێت چاوەڕێی دۆڕانی میلان بێت.   پیۆلی، راهێنەری ئەی سی میلان قسەی کردووە و دەڵێت، ئێستا کاتی نووسینەوەی مێژووە، با کەرەکە تەواوبکەین.  لە دوو یاریی دیکەدا کە دابەزین لە سێریا ئەی بۆ سێریا بی یەکلادەکەنەوە، یانەی سالێرنیتانا کە پلەی ١٧ هەیە لەگەڵ ئودینێزی یاری دەکات، لەلایەکی دیکەوە ڤینیزیا و کالیاری بەیەکدەگەن، سالێرنیتانا بە بردنەوە راستەوخۆ لە خولەکە دەمێنێتەوە، بەڵآم ئەگەر یەکسانبێت، کالیاریش لە ڤینیزیا بباتەوە، ئەوا سالێرنیتانیا دادەبەزێت و کالیاری دەمێنێتەوە.