بەگوێرەی زانیارییەکانی تۆڕی میدیایی رووداو، لە بانكی منارە لە شاری هەولێر زیاتر لە دوو ملیار دینار لەلایەن كارمەندێكی بانكەكەوە دزراوە، لەكاتی حەواڵەكردنی پارەكە ئەو كارمەندە بەشێكی داخیل كردبوو، بڕی زیاتر لە دوو ملیار دیناریشی بۆخۆی بردبوو. هێڤیدار ئەحمەد، جێگری سەرۆكی لیژنەی دارایی لە پەرلەمانی كوردستانیش هەواڵەکەی بۆ رووداو پشتڕاستکردەوە.  هێڤیدار ئەحمەد گوتی، "دوای لێكۆڵینەوە و بەدواداچوونی ورد لەلایەن لایەنە پەیوەندیدارەكان و دەستەی ئەستۆپاكی، توانرا بە ماوەیەكی كەم دزینی ئەو پارەیە ئاشكرابكرێت؛ ئێستا كارمەندەكە پارەكەی گەڕاندووەتەوە بانكەكە و تەنیا ٣٠ تاوەكو ٥٠ ملیۆن دیناری ماوە بیگەڕێنێتەوە، هەموو رێكارە یاساییەكانیشی لە بەرامبەر دەگیرێتەبەر".  جێگری سەرۆكی لیژنەی دارایی گوتیشی "ئەو جۆرە کارانە وادەکەن خەڵك متمانەیان بە بانكەكان نەمێنێت كە ئەمينترین شوێنن بۆ دانانی پارەكانیان. ئێمە لە لیژنەی دارایی بەدواداچوونمان كردووە و بەشی زۆری پارەكە گەڕێندراوەتەوە، پێش ئەوەی دەستكاریی پارەكە بكات لێكۆڵینەوەی وردیشی لەگەڵ دەكرێت".