لە یاریی گەڕانەوەدا بۆ یەکەمجار لە مێژوودا تیپی خانمانی یانەی بارسێلۆنا لە یاریگەی کامپ نو یارییدەکات، کاتێک لە یاریی کلاسیکۆدا میوانداریی خانمانی یانەی ریال مەدرید دەکات، لە یاریی چووندا بارسێلۆنا بەسەرکردایەتی ئالێکسیا پوتێیاس لە دەرەوەی یاریگەی خۆی ٣ - ١ یارییەکەی بردووەتەوە و رێگەی گەیشتنی بە قۆناخی پێشکۆتایی چامپیۆنزلیگ ئاسانترە.  بارسێلۆنا پاڵەوانی وەرزی رابردووی چامپیۆنزلیگی خانمانە و تیپێکی بەهێزی هەیە، ئەمشەویش دەیەوێت هەنگاوێکی دیکە لە بەرگریکردن لە نازناوەکە نزیکببێتەوە.  یارییەکە کاژێر ١٩: ٤٥ بەڕێوەدەچێت، چاوەڕواندەکرێت کلاسیکۆی خانمان ژمارەیەکی پێوانەی لە ئامادەبوونی هاندەراندا تۆماربکات.  هەردوو تیپی خانمانی بارسێلۆنا و ریال مەدرید لە ٢٠١٩ ـەوە تاوەکو ئێستا ١٢ یارییان بەرامبەر یەکدی کردووە و بارسێلۆنا سەرجەم یارییەکانی لە یانەی شاهانە بردووەتەوە و لە سەرجەمی یارییەکاندا یانە کەتەلۆنییەکە ٤٩ گۆڵی تۆمارکردووە و ریال مەدرید تەنیا ٦ گۆڵی تۆمارکردووە.