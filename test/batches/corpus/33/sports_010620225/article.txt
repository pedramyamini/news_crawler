داهاتووی محەممەد سەڵاح لەگەڵ یانەی لیڤەرپوول دیارنییە، میدیای بەریتانیا دەڵێت " ئەگەر داواکارییەکانی یاریزانەکە جێبەجێنەکرێن، سەڵاح بێبەرامبەر دەچێتە یانەیەکی رکابەر لە پرێمەرلیگدا، هەرچەند لیڤەرپوول ئامادەیە ١٥ % دەستەوارەکەی بۆ نوێکردنەوەی گرێبەستی یاریزانەکە بەرزبکاتەوە، لەکاتێکدا یاریزانەکە پێشتر داوای ٥٠٠ هەزار پاوەندی دەکرد لە هەفتەیەکدا. "  بەپێی دوایین زانیارییەکان، ئەگەر داواکارییەکانی سەڵاح جێبەجێنەکرێن یاریزانەکە بیر لە رۆیشتن دەکاتەوە، لە ئەگەری رێککەوتنیش ئامادەنییە گرێبەستەکەی بۆ چوار ساڵ نوێبکاتەوە، بەڵکو بۆ دوو ساڵ نوێی دەکاتەوە.  گرێبەستی سەڵاح لە ٢٠٢٣ کۆتاییدێت و مووچەکەی لە هەفتەیەکدا ٢٠٠ هەزار پاوەندە، کە ڤاندایک لەو زیاتر وەردەگرێت.  محەممەد سەڵاح، لەم وەرزەی پرێمەرلیگدا لەگەڵ یانە ئینگلیزییەکە ئاستێکی بەرزی پێشکێشکرد و بە تۆمارکردنی ٢٣ گۆڵ، بە هاوشانی لەگەڵ سۆن هیونگ مین بووە گۆڵکاری ئەم وەرزەی خولەکە، بۆیەش داوای بەرزکردنەوەی مووچەکەی دەکات.  هەندێک لە راپۆرتە رۆژنامەڤانییەکان باس لەوەدەکەن، یانەی مانچێستەر سیتی بیر لە گواستنەوەی سەڵاح دەکاتەوە و دەیەوێت ئەو یاریزانە بباتە ریزەکانی، بەڵام پرۆسەکە ئاڵۆز و زەحمەتە.