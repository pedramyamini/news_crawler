چۆی كوانژین، کۆنسوڵی کۆریای باشوور لە هەرێمی کوردستان بە تۆڕی میدیایی رووداوی راگەیاند، "هەر قوتابییەک یان هەر کەسێکی خەڵکی هەرێمی کوردستان کە بایەخ بە کولتووری کۆری دەدا، بۆ نمونە خواردنی کۆری، پۆپ دانسی کۆری، گۆرانیی کۆری، یان ستایڵی کۆریی وێنەکێشان، یان هەر شتێک کە بیانەوێت و پەیوەندیی بە کۆریاوە هەبێت، دەتوانن لە پێشبڕکێی بەهرەداریی کۆریدا لە ١٧ی ئۆکتۆبەر بەشدار بن".  کۆنسوڵی کۆریای باشوور ئاماژەی بەوە دا، دەرگای ناوتۆمارکردن کراوەتەوە و دەیەوێت  هەموو ئەوانە بانگهێشت بکات کە بایەخ بە کولتووری کۆری دەدەن بۆ ئەوەی خۆیان بۆ ئەو پێشبڕکێیە تۆمار بکەن کە لەوانەیە چێژ لە بەشەکانی پێشبڕکێکە ببینن.   چۆی كوانژین لەبارەی هاوکارییەکانی کۆریای باشوورەوە بۆ هەرێمی کوردستان لە رووبەرووبوونەوەی ڤایرۆسی کۆرۆنادا رایگەیاند، "حکومەتی کۆریای باشوور بە بەهای ٤٠٠ هەزار دۆلار کیتی پشكنینی ڤایرۆسی کۆرۆنای پێشکەش بە وەزارەتی تەندروستیی حکومەتی هەرێمی کوردستان کردووە".  هەروەها کونسوڵی کۆریای باشوور باسی لەوە کرد، بڕیاریان داوە ٣٠٠ هەزار دۆلار بۆ هاریکاریی مرۆیی بۆ پەنابەر و ئاوارەکانی ئەو کامپانەی لە هەرێمی کوردستان هەن دابین بکەن و ئەوەیشی خستەڕوو، حکومەتی هەرێمی کوردستان و حکومەتی کۆریای باشوور لە رووبەڕووبوونەوەی پەتای کۆرۆنادا لە نزیکەوە کاردەکەن بۆ زاڵبوون بەسەر پەتاکەدا.  هەفتەی رابردوو کۆریای باشوور سێ ئامێری لێزەریی پشکنینی کۆرۆنای پێشکەش بە وەزارەتی کرد کە لەلایەن کۆیکاوە دابینکرابوو. هەروەها کۆمپانیایەکی کۆری بە ناوی پۆسکۆ بۆ بیناسازی ئەوانیش لە مانگی حوزەیراندا کیتی پشكنینی کۆرۆنایان پێشکەش بە حکومەتی هەرێمی کوردستان کردووە.