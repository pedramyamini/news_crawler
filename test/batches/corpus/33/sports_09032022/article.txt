یارییەکە لەسەر یاریگەی ئەلیانز ئەرێنا لە میونشن بەڕێوەچوو، کە لە یاریی چووندا هەردوو یانە لە نەمسا بە ئەنجامی ١ - ١ یەکسانبووبوون.  باڤارییەکان بێڕەحمانە مامەڵەیان لەگەڵ میوانەکەیان کرد و هەرزوو رۆبێرت لیڤاندۆڤسکیی باشترین یاریزانی جیهان لە ماوەی ٢٣ خولەکدا هاتریکی تۆمارکرد، کە بووە خاوەنی خێراترین هاتریک لە مێژووی چامپیۆنزلیگدا.  لیڤا لە خولەکی ١٢ و ٢١ ـدا بە دوو لێدانی سزا دوو گۆڵی کرد و لە خولەکی ٢٣ شدا گۆڵی سێیەمی خۆی و بایرنی تۆمارکرد.  نۆرە گەیشتە سێرج نابری و لە خولەکی ٣١ گۆڵی چوارەمی یانەی باڤاری تۆمارکرد.  لە نیوەی دوەمدا هیچ گۆڕانکارییەکە بەسەر یانەی میواندا نەهات و یاریزانەکانی بەدەست یاریزانانی بایرنەوە داماو دیاربوون، تاوەکو تۆماس مۆلەر لە خولەکی ٥٤ گۆڵی پێنجەمی تۆمارکرد.  لە خولەکی ٧٠ مۆریتس تاکە گۆڵی سالزبۆرگی تۆمارکرد، ئینجا لە خولەکی ٨٤ ـدا مۆلەر گۆڵی دووەمی خۆی و شەشەمی بایرن میونشنی تۆمارکرد، تەنانەت دوای دوای ٣ خولەک لیرۆی سانێ گۆڵی حەوتەمی باڤاری تۆامرکرد و بە شایستەیی گەیشتنە قۆناخی هەشت.