د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند، تاوەکو ئێستا هیچ بڕیارێک بۆ قەدەخەی هاتووچۆی سەرتاسەری لەئارادا نییە، بەڵام تەنیا لە پارێزگای دهۆک رێکارە تەندروستییەکان تووند دەکرێنەوە، چونکە تووشبوون و مردن بە کۆرۆنا لەو پارێزگایە زۆر بەرزبووەتەوە، بەجۆرێک رۆژانە زیاتر لە ٣٠ کەس لەو تووشبووانەی تۆماردەکرێن پێویستیان بە ئامێری هەناسەدانی دەستکرد دەبێت.  گوتەبێژی وەزارەتی تەندروستیی حکومەتی هەرێمی کوردستان ئاماژەی بەوەش کرد، تووندکردنەوەی رێکارە تەندروستییەکان لە دهۆک، لەسەر پێشنیازی بەڕێوەبەری گشتیی تەندروستیی پارێزگاکەیە، ئەگەر پێویستیش بکات، لەپێناو پاراستنی ژیانی هاونیشتمانییان بڕیارەکە لە هەموو کوردستان جێبەجێ دەکەن.  ئەمڕۆ یەکشەممە وەزارەتی تەندروستیی هەرێمی کوردستان ئاماری ٢٤ کاژێری رابردووی بڵاوکردەوە و دەڵێت، ٦٢٠ کەسی دیکە تووشی کۆرۆنا بوون و ١٩ کەسی دیکەش گیانیان لەدەستداوە. لەو ژمارەیەش لە دهۆک تووشبوویەک گیانی لەدەستداوە و ٢١٧ تووشبووش دەستنیشانکراون.  تاوەکو ئێستا لە هەرێمی کوردستان ٥٠ هەزار و ٢٤٨ تووشبووی کۆرۆنا دەستنیشانکراون، لەو ژمارەیەش ٣١ هەزار و ٩٩٦ تووشبوو چاکبوونەتەوە و هەزار و ٨٢٦ تووشبووش گیانیان لەدەستداوە. لەو ژمارەیەش ١٣ هەزار و ٣٥٨ تووشبوویان لە سنووری پارێزگای دهۆکن کە پێنج هەزار و ٢٠٨ تووشبوویان چاکبوونەتەوە و ٢٨٢ تووشبووش گیانیان لەدەستداوە.