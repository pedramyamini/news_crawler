یانەی پاریسی بەر لە دەستپێکردنی دوایین یاریی ئەم وەرزەی بەرامبەر میتز، نوێکردنەوەی گرێبەستی ئێمباپێی تاوەکو هاوینی ٢٠٢٥ نوێکردەوە و یاریزانەکە  کۆمەڵێک مافی سەرپشکیی پێدراوە.  رۆژنامەکانی فەرەنسا ئەمڕۆ رایانگەیاند کە یانەی پاریس سانجێرمان یەکەم بڕیاری لە دوای نوێکردنەوەی گرێبەستی ئێمباپێ، دەرکردنی لیۆناردۆی بەرێوەبەری وەرزشیی یانەکەیە لە پۆستەکەی.  بەگوێرەی ئەو سەرچاوە رۆژنامەڤانیانە، لەدوای یاریی پاریس سانجێرمان و میتز بەشێوەیەکی فەرمی لیۆناردۆ لەوە ئاگادارکراوەتەوە کە لەسەرکارەکەی لادراوە. ئەو سەرچاوانە دەشڵێن "لویس کامبۆس بەهێزترین بەربژێرە بۆ شوێنگرتنەوەی لیۆناردۆ".  چەند راپۆرتێکی رۆژنامەڤانی باس لەوە دەکەن کە پەیوەندییەکانی نێوان لیۆناردۆ و ئێمباپێ لە هاوینی رابردووەوە تێکچووە، هەر ئەوەش وای لە کارگێڕیی یانەکە کردووە قوربانی بە لیۆناردۆ بدەن لەپێناو رازیکردنی ئێمباپێ بە مانەوە.  کیلیان ئێمباپێ، لە بەرامبەر میتز هاتریکی کرد و تیپەکەی بە ئەنجامی ٥ - ٠ سەرکەوتنی بەدەستهێنا، کە کیلیان بە تۆمارکردنی ٢٨ گۆڵ بووە گۆڵکاری ئەم وەرزەی لیگ وەن، کە ئەمە چوارەم جارە بەسەریەکەوە دەبێتە گۆڵکاری خولی فەرەنسی.