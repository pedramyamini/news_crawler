ئەمشەو کاژێر ٢٢: ٠٠ بە کاتی باشووری کوردستان، یانەی بارسێلۆنا لە گەڕی ٣٢ ـی لالیگادا لەسەر یاریگەی کامپ نو میوانداری یانەی کادیز دەکات.  چاڤی هێرناندێز، راهێنەری یانەی بارسێلۆنا، لە کۆنگرەی رۆژنامەڤانی بەر لە یارییەکەدا قسەی بۆ رۆژنامەڤانان کرد و جارێکی دیکە باسی درچوونیان لە یۆرۆپالیگ کرد و گوتی "روون و ئاشکرایە کە دۆڕاندنمان بەرامبەر فرانکفورت شکستێکی گەورە بوو، ئەگەر ئێمە ئەو نازناوەمان بەدەستهێنابووایە، بۆ وەرزی داهاتوو راستەوخۆ دەگەیشتینە چامپیۆنزلیگ، بەڵام نەمانتوانی ئەوە بکەین، ئەوە گورزێکی گەورە بوو بۆ ئێمە، بەڵام دەبێت ئەوە لەبیربکەین، ئێمە بە باشی مەشقمان کردووە و ئامادەین بۆ ئەم یارییە".  چاڤی داوای لە هاندەرانی بارسا کرد بەردەوام بن لە هاندانیان و گوتی "هیوادەخوازم و تکا دەکەم هاندەرانمان پشتگیریمان بکەن، ئێمە پێویستیمان بەوانە، لە دوایین یارییدا ئەوەمان نەدیت".  ئەو زیاتر گوتی "بێگومان سوپاسی هەموو ئەوانە دەکەین کە ئامادەی یاریگە بوون، بەڵام پێویستیمان بەوانەش بوو کە نەهاتن، بۆیە هیوادارین یاریگەکەمان پڕ ببێتەوە لە هاندەرانمان، کە هەموو یارییەک هەروا بووە جگە لە دوایین یاریمان".   راهێنەری یانە کەتەلۆنییەکە، لە کۆتایی قسەکانیدا دووپاتیکردەوە "ئێمە هەشت یاریی کۆتاییمان ماوە، کە یارییەکەی ئەمجارەمان بەرامبەر کادیز یەکەم ئەو هەشت یارییەی کۆتاییە".  یانەی بارسێلۆنا دەیەوێت برینەکانی چوونە دەرەوەی لە یۆرۆپالیگدا بەبردنەوە لە کادیز تیمار بکات، کاتێک لە رکابەرییەکانی لالیگادا رووبەڕووی یەکدەبنەوە  کاژێر ٢٢: ٠٠ بەکاتی باشووری کوردستان، بارسێلۆنا لە رکابەرییەکانی گەڕی ٣٢ ـی خولی ئیسپانیادا رووبەڕووی کادیز دەبێتەوە، لەو یارییەدا کە لە کامپ نو بەڕێوەدەچێت، لەم یارییە جیرارد پیکێ و پێدری گۆنزالێس بەهۆی پێکانەوە یاریی ناکەن.  بارسێلۆنا لە دوایین سێ یارییدا هیچ یارییەکی لە کادیز نەبردووەتەوە، لەکاتێکدا ئەم یارییە دەکات، چەند رۆژێک لەمەوبەر یانەکە لە یاریگەی خۆیدا بەرامبەر فرانکفورت دۆڕا و ماڵئاوایی لە یۆرۆپالیگ کرد.  بارسێلۆنا لە پلەی دووەمی ریزبەندی لالیگایە و بەبردنەوەی ئەم یارییە سێ خاڵ دەچێتە پێش یانەکانی ئاتلێتیکۆ مەدرید و سێڤییای رکابەری.