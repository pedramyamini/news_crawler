میشێل کوامی، تێنسزانی تەمەن ١٥ ساڵی فەرەنسی، بەشداری لە پاڵەوانێتییەکی تازەپێگەیشتووانی سەر بە یەکێتیی تێنسی نیودەوڵەتی دەکات، کە لە ئاکرای پایتەختی غانا بەڕێوەدەچێت، ئەو سەرنجی هەمووانی بۆ خۆی راکێشا، بەڵام بە ئاست و ئەنجامەکانی نا، بەڵکو بەهۆی هەڵوێستێکی سەیری، کە بەرامبەر رکابەرەکەی نواندی.  کوامی دوای ئەوەی لە قۆناخی یەکەمی پاڵەوانێتییەکەدا، بە دوو کۆمەڵە بەرامبەر بە یەک، بە ئەنجامی شەش دوو، شەش حەوت و حەوت شەش بەرامبەر رافایێل نی ئانکەرە دۆڕا، دوای یارییەکە و لە کاتی تەوقەکردن لەگەڵ رکابەرەکەی زلەیەکی لە رافایێل دا.  ئەو هەڵوێستەی تێنسزانە فەرەنسییەکە، کە هێشتا هۆکارەکەی نەزانراوە، دیمەنە بەنێوبانگەکەی ویل سمیسی ئەکتەری کۆمیدیای بەبیر جیهان هێنایەوە، کاتێک لە ئاهەنگی خەڵاتی ئۆسکاردا لە کریس رۆکی دا، چونکە کوامی بە دەستێک تەوقە لەگەڵ رافایێل دەکات و بە دەستێکیش لێیدەدات.