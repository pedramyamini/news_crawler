باتمان پەترۆلسپۆر لەم وەرزەی خولەکەدا لە ٣٤ یارییدا ٢٢ بردنەوەی هەبوو ٨ جار یەکسانبوو و تەنیا چوار یاریی دۆڕاند، بەمەش توانیی ٧٤ خاڵ کۆبکاتەوە و نازناوی خولەکەی لە بەرژەوەندی خۆی یەکلاکردەوە.  دوای بردنەوەی نازناوی خولەکە، هەزاران هاندەر بەشدارییان لە ئاهەنگی بردنەوەی ئەو نازناوە مێژووییەی یانەکەی باکووری کوردستاندا کرد، لەسەرەتای ئاهەنگەکانی یانەکەدا یاریزانان یەک بە یەک چوونە سەر ستەیج و سڵاویان لە هاندەران کرد، پاشان جارێکی دیکە بەیەکەوە جامی خولەکەیان لەنێو ئاپۆرای هاندەراندا نمایشکرا.  عەبدولوەهاب ئاکباش سەرۆکی یانەی باتمان پەترۆلسپۆر بەبۆنەی بردنەوەی نازناوەکە پەیامێکی پێشکێشکرد و گوتی " ٢٦ ساڵە خەڵکی ئێلیح چاوەڕێی بردنەوەی ئەم نازناوە دەکەن، یاریزانە بەتواناکانمان بە کوالێتی و کەسایەتی خۆیان و ئەندامانی دەستەی راهێنەرایەتی ئەم نازناوەیان بەشایستەییەوە پێشکێشی گەلی ئێمە کرد. "  ئەوەی لە ئاهەنگی یانەکەدا ناڕەزایەتی دروستکرد، دەرکەوتنی گۆرانیبێژی پۆپی تورک هاندە یەنەر بوو، کە بە جل و بەرگی نیمچە رووتەوە دەرکەوت و گۆرانیی بۆ بردنەوەی نازناوەکە لەلایەن باتمانەوە گوت و هاندەرانی هێنایە جۆش و خرووش.  سەرۆکی لقی ئێلیح هەریەکە لە هودا پار، سەعادەت و ژ نووڤە رەفاح لە دژی دەرکەوتنی هاندە یەنەر هاتنە دەنگ و ناڕەزایەتیان بەرامبەر بەشداریکردنی لە ئاهەنگەکەدا پێشاندا، بەبیانووی ئەوەی کە جل و بەرگەکانی لەگەڵ کلتوورەکە ناگونجێت.  یانەی باتمان پەترۆلسپۆر تەمەنی ٦٢ ساڵە، دوایینجار کە بووبووە پاڵەوان لە وەرزی ١٩٩٦ - ١٩٩٧ بوو.