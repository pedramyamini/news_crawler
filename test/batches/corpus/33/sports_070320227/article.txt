رانگنیک بەر لە یارییەکە رایگەیاندبوو رۆناڵدۆ پێکانی هەیە، بەڵام سەرچاوەکان بڵاویانکردەوە کە یاریزانەکە ئامادەیە، بەڵام بە بڕیارێکی هونەری دوورخراوەتەوە، ئەمەش کاردانەوەی زۆری بەدوای خۆیدا هێنا.  راهێنەرە ئەڵمانییەکە بۆ ماڵپەری مانچێستەر یونایتد قسەیکردووە و دەڵێت " پێویستە بڕوا بە پزیشکەکانی یانەکە بکەم، ئەوان بەیانی رۆژی هەینی پێیانگوتین، رۆناڵدۆ ناتوانێت مەشق بکات، بەهۆی ئەوەی لە ماسوولکەکانی رانیدا هەست بە ئازار دەکات، رۆژی شەممەش هەمان شت دووبارە بووەوە، بەهۆی ئەمەوە رۆناڵدۆ نەیتوانی لەگەڵ تیپەکە بێت. "  لە وەڵامی پرسیارێکدا کە هەست بە نیگەرانی ناکات، لەوەی کاڤانی ئەم هەفتەیە مەشقی کردووە، بەڵام هێشتا یاری ناکات؟ رانگنیک گوتی " ئەگەر پێت بڵێم هەست بە نیگەرانی دەکەم، بۆ هیچ شتێک هاوکاریت دەکات. "  راڵف زیاتر دەڵێت " ئەگەر یاریزانەکان بە دەستەی پزیشکی یانەکە بڵێن ناتوانن یاری بکەن، من وەک راهێنەر دەبێت قبوڵی بکەم، من ناتوانم یاریزان ناچار بکەم یاری بکات، لەکاتێکدا بەردەست نییە و پێکانی هەیە. "  لە کۆتایی قسەکانیدا راهێنەری مانچێستەر یونایتد گوتی " کاڤانی لە رۆژانی رابردوودا زۆرباش راهێنانی کردووە، بەڵام هەستی بەوەدەکرد هێشتا ئامادەنییە، بۆ ئەوەش من وەک راهێنەر ناتوانم یاریزان ناچار بکەم بۆ یارییکردن کە بەتەواوی ئامادەنەبێت. "