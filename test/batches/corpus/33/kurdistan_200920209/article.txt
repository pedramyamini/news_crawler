لە راگەیێندراوێکی وەزارەتی دارایی و ئابووریی هەرێمی کوردستاندا كە رۆژی شەممە ٢٠٢٠/٠٩/١٩ بڵاوی کردووەتەوە ئاماژە بەوە دراوە، بڕیارەکە بۆ فرۆشتنی دۆلار بەشێوەی کراوە لەسەر راسپاردەی وەزیری دارایی و ئابووریی بووە و گۆڕینەوەی دۆلار بە دینار لەلایەن  وەزارەتەوە بەشێوەی فرۆشتنی ئاشكرا دەبێت.  گوڵاڵە سدیق، شارەزای بانکی، لە بووڵتەنی کاژێر ٩: ٣٠ ـی تەلەڤزیۆنی رووداو لەبارەی ئەو بڕیارەوە رایگەیاند، "بڕیارێکی سوودبەخشە بۆ حکومەت و قازانجی گۆڕینەوەی دۆلار و دراوی دیکەی بیانی بۆ هیچ بانکێک نابێت".  بانکی ناوەندی دۆلار دەخاتە بازاڕ، پێشتر دەدرایە هەردوو بانکی کوردستان و ئارتی بانک، بەڵام ئێستا بانکی ناوەندی دەیەوێت بە زیادکردنی ئاشکرا دۆلار بفرۆشێت بۆ ئەوەی قازانجەکەی بۆ خۆی بێت.  شارەزاکەی بانک قازانجی ئەو ئاڵوگۆڕەی روونکردەوە و گوتی، بانکی ناوەندی ١٠٠ دۆلاری ئەمریکی بە ١١٧ هەزار دینار دەدایە بانکەکان، بانکەکانیش بە ١٢٠ هەزار دینار دەیانفرۆشتەوە، واتە لە هەر ١٠٠ دۆلارێک ٣ هەزار دینار قازانجیان کردووە.   ئەو شارەزایە داهاتی مانگانەی نەوتی بە نموونە هێنایەوە و رایگەیاند، "ئەگەر ٣٢٠ ملیۆن دۆلار داهاتی مانگانەی نەوت بێت، جارانی نرخی ئەمڕۆی دۆلار بکرێت کە ١٢٣ هەزار و ٢٥٠ دینارە، ئەوا قازانجەکەی دەکاتە ١٠ ملیار و ٢٠٠ ملیۆن دیناری مانگانە کە لەمەودوا ئەم قازانجە بۆ حکومەت دەبێت و بۆ بانکەکان نابێت".  لە وەڵامی ئەو پرسیارەی بۆچی فرۆشتنی دراو کاری بانکی ناوەندییە، بەڵام وەزارەتی دارایی و ئابووری ئەو بڕیارەی داوە، گوڵاڵە سدیق دەڵێت، "لە هەرێمی کوردستان دوو بانکی ناوەندی هەن کە هەولێر و سلێمانین، ئەگەر بڕیارەکە بانکی ناوەندیی هەولێر بیدایە، ئەوا بیانووی دەدایە بانکی ناوەندی سلێمانییش هەمان کار بکات، بۆیە وەزارەت خۆی بڕیارەکەی داوە".   گوڵاڵە سدیق ئاماژەی بەوەش کرد کە هەردوو بانکی ناوەندیی سلێمانی و هەولێر بە دوو سیستەمی جیاواز کاردەکەن، بەڵام هاوئاهەنگییان هەیە.   وەزارەتی دارایی گرووپێكی  ئەلیكترۆنی بۆ ئەو مەبەستە كارا دەکات، كە سەرجەم بانكە ئەهلییەكان، كۆمپانیاكان و  نووسینگەكان كە مۆڵەتی فەرمییان هەیە بۆ گۆڕینەوەی دراو، دەتوانن  بەشداری تێدا بکەن.    وەزارەتی دارایی لە راگەیێندراوەکەیدا جەختی لەوە کردووەتەوە ئەو بڕیارە "لە پێناو نەهێشتنی  قۆرخكاری، رەخساندنی هەلی وەك یەكە بۆ هەمووان و زیادكردنی داهاتی  گشتییە".  عەلی حەمە ساڵح، پەرلەمانتاری گۆڕان لە پەرلەمانی کوردستان لە هەژماری خۆی لە فەیسبووک ئاماژەی بەوە کردووە، ئەگەر وەزارەتی دارایی مانگانە ٣٠٠ ملیۆن دۆلار بفرۆشێت، بەو بڕیارە نۆ ملیار دینار بۆ داهاتی گشتی دەگەڕێتەوە. "ئەمە بڕیارێکی باشە و ئێمەش چاودێریی دەکەین بۆ جێبەجێبوونی و ھیوادارم ئاستەنگ بۆ ئەم بڕیارە دروستنەکرێت".