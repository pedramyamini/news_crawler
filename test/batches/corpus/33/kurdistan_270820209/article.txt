شاکر سلێمان دەڵێت "لە چوار دۆنم ٣٠٠ بۆ ٦٠٠ کیلۆ تووتنی چاک بەرهەمدەهێندرێت، داهاتیشی بەپێی ساڵە و لە دوو دەفتەر دۆلار بۆ سێ دەفتەر دۆلارت بۆ دەمێنێتەوە، ساڵی رابردوو زۆر باش بوو".  تووتن تێچووی کەم و قازانجی باشە، رۆژانە بەپێی زەردبوونی گەڵاکە چنینەوەی دەستپێدەکات و لەسەر کێڵگەکانیان دەیفرۆشن.  بەرەڤان زۆرگڤانی جووتیارە و دەڵێت "لێرە دێن و تووتنەکەمان لێ دەکڕن، ئێستا زۆر کەس هەوڵیداوە تووتنی بۆ هەڵبگرین، تووتنەکەمان سێ جۆرە، باش، باشترین و خراپ، نرخەکەشیان بەپێی جۆرەکانیان لە ٥٠ هەزار دینارەوە دەستپێدەکات تاوەکو ٣٠٠ دۆلار".  به‌رهه‌می تووتن له هه‌رێمی كوردستاندا لە ساڵی ١٩٨٠ بەشێوەیەک بوو کە هه‌زار و ٦٠٠ گوندی باشووری كوردستان تووتنی لێ ده‌چێنرا، رووبه‌ری داچێنراوی ٨٨ هه‌زار و ٨٦٤ دۆنم زه‌وی بووه.  لە رابردوودا تووتن بژێویی ساڵانه‌ی ٢٥ هه‌زار خێزانی باشووری كوردستانی لەسەربووە، ساڵانه ١٩ هه‌زار تۆن تووتن به‌رهه‌مده‌هێندرا. تووتنی باشووری كوردستان هه‌نارده‌ی وڵاتانی توركیا، ژاپۆن، یۆنان و ئه‌مریكا كراوه. بەڵام ئێستا كه‌متر له ٢٠ هه‌زار دۆنم زه‌وی به تووتن داده‌چێندرێت.  ساڵی ١٩٢٦ كارگه‌ی جگه‌ره له باشووری كوردستان دامه‌زراوه. دوو كارگه‌ی جگه‌ره و چوار كارگه‌ی چاككردنی تووتن له هه‌رێمی كوردستان هه‌ن، بەڵام هیچیان كارناكه‌ن.  ساڵی رابردوو ٨٥ هەزار تۆن جگەرە و سێ هه‌زار تۆن تووتن هاورده‌ی هه‌رێمی كوردستان كراون. بڕی ئه‌و سه‌رمایه‌ی ساڵی ٢٠١٩ بۆ كڕینی جگه‌ره و تووتن چووەته ده‌ره‌وه یەک ملیار و ٢٠٠ ملیۆن دۆلار بووه.  لە بازاڕەکانی باشووری کوردستان، نزیکەی ٣٠ جۆر تووتن کە لە ١٤ وڵات هاوردەکراون، دەفرۆشرێت. کیلۆی لە ١٠ هەزار دینارەوە دەستپێدەکات بۆ ٥٠٠ دۆلار؛ خۆماڵییەکە پڕفرۆشترینیانە.  مستەفا حەسەن کە فرۆشیاری تووتنە دەڵێت، "کاتێک کوردستانی خۆمان تووتنی لێ نەکرێت تووتن لە دەرەوە دەهێنین، ناچارین. ئەو کەسانەی کاری تووتن دەکەن دەبێت بچن لە دەرەوە بیکڕن. ئەگەر تووتنی خۆماڵی هەبێت کڕیاری ئەو زیاترە و زۆریش لێی دەپرسن بەڵام کەمە".  تووتن ئەو رووەکە کوشندەیە کە دەبێتە جگەرە و ساڵانە لە سەرتاسەری جیهاندا سێ ملیۆن کەس دەکوژێت.