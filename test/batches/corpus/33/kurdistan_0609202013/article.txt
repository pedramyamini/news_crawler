سەرچاوەیەکی باڵای کورد لە بەغدا، کە نەیویست ناوی ئاشکرا بکرێ، بە تۆڕی میدیایی رووداوی راگەیاند: "محەممەد حەلبووسی، سەرۆکی پەرلەمانی عێراق ئەمڕۆ یەکشەممە سەردانی هەولێر دەکات بۆ گفتوگۆکردن لەگەڵ سەرۆکایەتییەکانی هەرێمی کوردستان سەبارەت بە یاسای هەڵبژاردنی پەرلەمانی عێراق، بەتایبەت ماددەی ١٥ ـی یاساکە کە تایبەتە بە بازنەکانی هەڵبژاردن".  محەممەد حەلبووسی، سەرۆکی پەرلەمانی عێراق لە کۆبوونەوەی دوێنێی پەرلەماندا داوای لە لیژنەی یاسایی و سەرۆک فراکسیۆنەکان کرد لە رۆژانی داهاتوودا کۆببنەوە بۆ یەکلاییکردنەوەی بابەتی بازنەکانی هەڵبژاردنی پەرلەمان.  شاکر حامد، گوتەبێژی سەرۆکی پەرلەمانی عێراق، ئەمڕۆ، بە تۆڕی میدیایی رووداوی راگەیاند: "رۆژی دووشەممە سەرۆک فراکسیۆنەکانی پەرلەمان کۆدەبنەوە بۆ تاوتوێکردنی پرسی بازنەکانی هەڵبژاردن بۆ گەیشتن بە رێککەوتنێک سەبارەت بە ژمارەی ئەو بازنانە".  هاوکات ڤیان سەبری، سەرۆکی فراکسیۆنی پارتی دیموکراتی کوردستان، بە تۆڕی میدیایی رووداوی راگەیاند: "پارتی و یەکێتی و زۆرینەی کورد لەگەڵ ئەوەن هەموو عێراق یەک بازنە بێ یان بەلایەنی کەم هەر پارێزگایەک و یەک بازنە بێ، بۆ ئەوەی دەنگی کورد و پێکهاتەکان لە ناوچە ناکۆکی لەسەرەکان نەفەوتێ".  ڤیان سەبری راشیگەیاند: "ئێستا سێ بۆچوون سەبارەت بە بازنەکانی هەڵبژاردن هەن، یەکەم: هەر پارێزگایەک یەک بازنە بێ، دووەم: هەر شارۆچکەیەک یەک بازنە بێ. سێیەم: هەر کورسییەکی پەرلەمان بازنەیەک بێ، واتا هەر ١٠٠ هەزار دانیشتووان و کورسییەکیان بۆ تەرخان بکرێ، ئەگەرێکی دیکەش هەیە کە زۆر دوورە ئەویش بریتییە لەوەی هەموو عێراق یەک بازنە بێ".  پەرلەمانی عێراق لە کۆتایی ساڵی ٢٠١٩ یاسای هەڵبژاردنی پەرلەمانی پەسەند کردووە، بەڵام ئەوەی ماوەتەوە لەو یاسایە و هێشتا پەسەندنەکراوە، ماددەی ١٥ یە کە تایبەتە بە دابەشکردنی بازنەکانی هەڵبژاردن و ناکۆکی لایەنە سیاسییەکان لەسەر ئەو خاڵە رێگری بەردەم پەسەندکردنی یاساکەیە لە لایەن سەرۆککۆمار و جێبەجێکردنی.  لە هەڵبژاردنەکانی پەرلەمانی عێراق لە ساڵی ٢٠٠٥ وە تا ٢٠١٨ هەموو عێراق یەک بازنە بوو، هەندێکجاریش هەر پارێزگایەکی عێراق بازنەیەکی هەڵبژاردن بوو، هەرێمی کوردستانیش بە هەموو پارێزگەکانییەوە یەک بازنە بوو، بەڵام چەند لایەنێکی سیاسی بەتایبەت رەوتی سەدر و هاوپەیمانی هێزەکانی عێراق بە سەرۆکایەتی محەممەد حەلبووسی، سەرۆکی پەرلەمانی عێراق، داوای بچووککردنەوەی بازنەکانی هەڵبژاردن دەکەن بۆ ئاستی شارۆچکە.  مستەفا کازمی، سەرۆکوەزیرانی عێراق مانگی ئابی رابردوو داوایکرد هەڵبژاردنی پێشوەختەی پەرلەمانی عێراق لە رۆژی ٦ ـی حوزەیرانی ساڵی ٢٠٢١ بکرێت.