رۆژنامەی کۆریێری دێللۆ سپۆرتی ئیتاڵی دەڵێت، فیدراسیۆنی تۆپی پێی جیهان پلان بۆ ئەوە دادەڕێژێت، کاتی یارییەکانی مۆندیال لە ٩٠ خولەکەوە بۆ ١٠٠ خولەک زیادبکات، بەڵام تاوەکو ئێستا تەنیا بیرۆکەیە و هیچ بڕیارێکی فەرمیی لەبارەوە نەدراوە.  لە کۆنگرێسی ٧٠ ـەمینی فیفادا کە هەفتەی رابردوو لە دەوحە بەڕێوەچوو، سەرۆکی فیفا گوتی " فیفا پێشنیازی نەکردووە مۆندیال هەر دوو ساڵ جارێک بکرێت، بەڵام لەو کۆنگرێسەدا بڕیار لەبارەی هەڵبژاردنەکانی داهاتووی سەرۆکایەتی فیفا دران و مانگی ئایاری ساڵی داهاتوو هەڵبژاردنەکان دەکرێن. "  پێشتر فیدراسیۆنی تۆپی پێی جیهان رەزامەندیی لەسەر زیادکردنی هەڵبژاردە بەشدارەکانی مۆندیال داوە و بڕیارە لە مۆندیالی ٢٠٢٦ ژمارەی هەڵبژاردەکان بۆ ٤٨ هەڵبژاردە زیادبکرێت، کە ئامانج لێی بەشداریکردنی زۆرترین هەڵبژاردەیە لە پاڵەوانێتییەکەدا.  بیرۆکەی زیادکردنی کاتی یارییەکان لەلایەن چەند ئەندامێکی فیفاوە پێشنیازکراوە، بەڵام بۆ پەسەندکردنی پێویستی بە توێژینەوە و وەرگرتنی رەزامەندیی زۆرینەیە بۆ ئەوەی بڕیاری کۆتایی لەبارەوە بدرێت.