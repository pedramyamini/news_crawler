لوقمان عەبدولقادر، سەرۆکی کۆمەڵەی کیمیابارانی هەڵەبجە بە تۆڕی میدیایی رووداوی راگەیاند، "لە داواکارییەکانماندا ئەوەی سەرنجی کازمیی راکێشا ئەو داواکارییەی ئێمە بوو کە عێراق واژۆی رێککەوتننامەی رۆما بکات بۆ ئەوەی ئەوانەی تاوانیان کردووە لە رووی نێودەوڵەتییەوە دادگایی بکرێن".  سەرۆکی کۆمەڵەی کیمیابارانی هەڵەبجە ئاماژەی بەوە دا کە یاداشتێکی شەش خاڵییان داوەتە سەرۆکوەزیرانی عێراق کە جەخت لە بەپارێزگابوونی هەڵەبجە کراوەتەوە و دەڵێت، "ئەم یاداشتە پێشتر دراوە بە مالیکی و عەبادییش".  لوقمان عەبدولقادر باسی لەوە کرد، تاوەکو ئێستا حکومەتی عێراق هیچ وەڵامێکی بۆ هەڵەبجە و قوربانییەکان نەبووە و لەکاتی دانوستاندنەکاندا حکومەت هیچ خاڵێک وەکو بڕیاری دادگا بۆ قەرەبووکردنەوەی ئەنفال و هەڵەبجە ناخاتە سەر مێز و   سەرۆکی کۆمەڵەی کیمیابارانی هەڵەبجە باسی لەوە کرد کە داوایان کردووە، "وەزارەتی دەرەوە بۆ سۆراخی منداڵە ونبووەکان هاوکاربێت، وەکو قسەکردن لەگەڵ ئێران لەلایەن حکومەتی عێراقەوە، چونکە ئێران منداڵە ونبووەکانی داوە بە خێزانەکان. ئێمە کاتی خۆی ئەحمەدی نەژادمان بینی، پێیان گوتین دەبێت دەوڵەتی عێراق بە فەرمی داوامان لێبکات، بۆیە ئێستا داوامانکردووە، بەتایبەتی کە وەزیری دەرەوە کوردە".  لوقمان عەبدولقادر ئەوەیشی خستەڕوو کە داوایانکردووە دەروازەیەکی سنووری بۆ هەڵەبجە بکرێتەوە و کازمییش بەڵێنی داوە هەڵەبجە لە بیر نەکات و هیچ جیاوازییەک لەنێوان قوربانییەکانی هەڵەبجە و شوێنەکانی دیکەدا نەکات.  لەبارەی جارەسەری بەرکەوتووانی چەکی کیمیاییەوە سەرۆکی کۆمەڵەکە دەڵێت، بەهۆی کۆرۆناوە چارەسەرەکانی بەرکەوتەکانی کیمیاباران بەردەستنین، یەکێک لە بریندارەکان خۆی کوشت و یەکێکی دیکەش گیانی لەدەستداوە.  لە هەڵەبجە ٩٧٥ کەس وەکو بەرکەوتەی چەکی کیمیایی تۆمارکراون و سەرۆکی کۆمەڵەکە ئاشکرای دەکات، کەسانێکی تێدا هەن بەرکەوتە نین و کەسانێک هەن بەرکەوتەن و ناویان لەو لیستەدا نییە.  کۆمەڵەی کیمیابارانی هەڵەبجە لەگەڵ وەزارەتەکانی تەندرووستی و شەهیدان کۆبووەتەوە و کۆنووسێکیان ئامادەکردووە بۆ ئەنجوومەنی وەزیران بۆ ئەوەی پێداچوونەوە بە لیستی بەرکەوتووانی چەکی کیمیاییدا بکرێت.  بە گوتەی لوقمان عەبدولقادر، "خەڵک هەیە تاوەکو سەدام رووخاوە لە بەغدا بووە و کراوە بە بەرکەوتەی کیمیاباران. ناعەدالەتییەکی زۆر لەو لیستەدا هەیە. هەموو بەرکەوتەیەک مانگانە ٢٥٠ هەزار دینار چارەسەری دەوێت. جیاوازی نەکراوە لەنێوان ئەوەی کێ زۆر بەرکەوتەیە و کێ کەم، حکومەت هەمان پارە دەدا بە هەموویان. بەرکەوتەمان هەیە لە یانەکاندا وەرزش دەکات و هەشمانە دەبێت دوو کەس بەردەوام خزمەتی بکەن لە ماڵەوە. ".