یەکەمجارە لەسەر ئاستی هەرێمی کوردستان خولێکی راهێنەری و ناوبژیوانی تایبەت بە یاری هونەری جەنگی تێکەڵاو ساز دەکرێت، وانەکانی دوو رۆژ بە بەشداری ٤٦ شارەزا و راهێنەری هۆڵە وەرزشییەکانی ناوشاری هەولێر بۆ ماوەی دوو رۆژ بەسەرپەرشتی هەریەک لە رائید جەمیل، سەلوان رەحیم لەگەڵ ئەحمەد جەمیل شارەزایانی لیژنەی هونەری جەنگی تێکەڵاوی عێراق بەردەوامبوو.  لە خولەکەدا وانەبێژان نوێترین شێوازی راهێنان و ئامادەکاری یاریزانانیان روونکردەوە، هەروەها شێوازی رووبەڕووبونەوەکان و یاریکردنیان لە خول و پاڵەوانێتییەکان باسکرد، تەوەرێکی دیکە خولەکە باسی فاوڵ و شێوازی کاری ناوبژیوانان لە کاتی یارییەکاندا بوو.  نەوزاد نوری، سەرۆکی لیژنەی کیکۆشینگای هەولێر لەبارەی خولەکەیان بەتۆڕی میدیایی رووداوی راگەیاند " هونەری جەنگی تێکەڵاو هەوادارێکی زۆری هەیە و نامانەوێت لە کاروانی پێشکەوتنی هونەری جەنگییەکان دوابکەوین و دەمانەوێت خزمەتێکی گەورەی لاوانی خۆمان بکەین، هەروەها دەمانەوێت ئەو وەرزشە لەسەر رێچکەیەکی یاسایی و راستەقینەی خۆی لە شاری هەولێر بڵاوبکەینەوە، پلانێکی گەورەمان بۆ کۆکردنەوەی هەموو وەرزشوانانی یارییەکان و بەنێودەوڵەتی بوونی ناوی کورد هەیە لەسەر ئاستی جیهان هەیە".   یاریی هونەری جەنگی تێکەڵاو رکابەری دوو یاریزانە لەنێو قەفەزێکی رەشدا کە رووبەرەکەی ٩ مەترە، ئەم یارییە لە ٢٠٠٩ بۆ یەکەمجار لە عێراق ئەنجامدراوە و ساڵی ٢٠١٧ لیژنەی یاری هونەری جەنگی تێکەڵاوی عێراق مافی ئەندامێتی لە فیدراسیۆنی هونەری جەنگی تێکەڵاوی نێودەوڵەتی وەرگرتووە، واتا ئێستا کارەکانی عێراق لەژێر چاودێری فیدراسیۆنی نێودەوڵەتی یارییەکەیە.   رائید جەمیل، سەرۆکی لیژنەی هونەری جەنگی تێکەڵاوی عێراق لەبارەی پلانی داهاتووییان بۆ بڵاوکردنەوەی یارییەکە لەسەر ئاستی شارەکانی هەرێمی کوردستان بۆ رووداو، روونیکردەوە " هاتووین بۆ هەرێمی کوردستان بۆ ئەوەی خزمەتی برایانمان لێرە بکەین و بتوانین بەشێوەیەکی تەندروست و ئەکادیمی یارییەکە روونبکەینەوە لە رووی جوڵە و شێوازی یاریکردنی یاریزانانەوە، هەروەها پلانمان ئەوەیە کە چەندین چالاکی جیهانی لە هەرێمی کوردستان ساز بکەین، لەبەرئەوەی شاری هەولێر زۆر گونجاوە بۆ بەڕێوەچوونی چالاکی جیهانی".   لەسەر ئاستی عێراق ٤٥٠٠ یاریزان یاری هونەری جەنگی تێکەڵاو دەکەن، ساڵانە لیژنەی هونەری جەنگی تێکەڵاوی عێراق ٣ پاڵەوانێتی بۆ یاریزانە سەرەتاییەکان و ئاستەکانی تەمەن سازدەکات، هەروەها ٢ پاڵەوانێتی نێودەوڵەتی بەمیوانداریکردنی یاریزانەکانی وڵاتانی دەرەوە بەڕێوەدەبات بەشێوەیەک عێراق تا ئێستا ٦ پاڵەوانێتی نێودەوڵەتی یاری هونەری جەنگی تێکەڵاوی سازکردووە.   تاهیر سابیر، بەڕێوەبەری وەرزشی هەولێر لەبارەی بایەخدان و بڵاوکردنەوەی یاری هونەری جەنگی تێکەڵاو لە هەولێر گوتی" کارێکی باشە و ئێمە پێویستمان بە خولی راهێنان و میوانداریکردنی پاڵەوانێتییە بۆ ئەوەی وەرزشوانانمان سوودی لێبینن و یاریزانی ئاستبەرز بۆ داهاتوو دروستبکرێن، دەمانەوێت بێبەش نەبین لە هەموو ئەو یارییانەی کە هاندەرییان زۆرە و ئێستا لەسەر ئاستی جیهان بایەخیان پێدەدرێت".   هەر یارییەکی هونەری جەنگی تێکەڵاو پێکهاتووە لە دوو گێمی ٣ خولەکی کە بەسەرپەرشتی ناوبژیوانێک لەنێو قەفەز لەگەڵ سێ یاریدەدەری کە لە دەرەوەی قەفەز چاودێری دەکەن، ئێستا لیژنەی هونەری جەنگی تێکەڵاو نوسراوی خۆی بۆ لیژنەی ئۆڵۆمپی عێراق بەرزکردووەتەوە بۆ ئەوەی وەک یەکێتییەکی سەربەخۆ کارەکانی بکات، لەبەرئەوەی ئێستا ئەم لیژنەیە لەژێری سێبەری یەکێتیی کیکۆشینگای عێراق کارەکانی بەڕێوەدەبات.   هەر لە چالاکییەکانی هونەری جەنگی تێکەڵاو لیژنەی سلێمانی ئەو یارییە دروستکراو واحید ئەحمەد ساڵح وەک سەرۆکی لیژنەکە دەستنیشانکرا.