د. شاناز نەقشبەندی، گوتەبێژی بەڕێوەبەرایەتیی گشتیی تەندروستیی هەڵەبجە بە تۆڕی میدیایی رووداوی راگەیاند، "تووشبووەکان ژمارەیان ٣٥ کەسە و ٥ لەوانە لە چاودێریی چڕدان کە لەم هەفتەیەدا کراوەتەوە لەژێر هەناسەدانی دەستکرددان و ٢٥ لەوانەش لەژێر ئۆکسجیندان".  به‌پێی دواین ئامار تاوەکو ئێستا له پارێزگای هه‌ڵه‌بجه سێ هه‌زار و ٣٧١ پشكنینی کۆرۆنا کراون، هه‌زار و ١١٦ تووشبوو تۆماركراون، ١٩ لەوانە گیانیان لەدەستداوە. رۆژانەش زیاتر لە ٥٠ % ی ئەوانەی پشکنینیان بۆ دەکرێت ئەنجامەکەیان ئەرێنی دەردەچێت و لە ٢٤ کاژێری رابردووشدا ئەنجامی پشکنینی ٤٣ کەس کە ٧٨ % ی کۆی ئەوانەیە کە پشکنینیان بۆ کراوە ئەرێنی بووە.  بە گوتەی د. شاناز نەقشبەندی، نەخۆشخانەی وەفا پڕ بووە لە تووشبووی کۆرۆنا بۆیە دەڵێت، "بڕیارمانداوە لە ئەمڕۆ چوارشەممە ٢٠٢٠/٠٩/٠٩ ـەوە پلانی B جێبەجێ بکەین کە وەرگرتنی تووشبووی کۆرۆنایە لە نەخۆشخانەی تایبەت بە بەرکەوتووانی چەکی کیمیایی".   تائێستا نەخۆش لە نەخۆشخانەی بەرکەوتووانی چەکی کیمیایی وەرنەگیراوە و ئامادەکاری بۆ دابینکردنی تیمی پزیشکی و کارمەندی تەندروستی بۆ نەخۆشخانەکە دەکرێت.  گوتەبێژی بەڕێوەبەرایەتیی گشتیی تەندروستیی هەڵەبجە دەڵێت، "داوا لە هەر کارمەندێکی تەندروستی دەکەین کە لە شوێنەکانی دیکە خەریکی دەوامکردنن و ئارەزوو دەکەم لە نەخۆشخانەکە خزمەت بکەن، پەیوەندیمان پێوە بکەن؛ هاندانی زیاتریشیان پێدەدرێت".  بڕیارە دوای ئامادەکردنی تیمەکە دەست بە وەرگرتنی تووشبووی کۆرۆنا لە نەخۆشخانەکە بکرێت.