ئەمشەو کاژێر ٢٢: ٠٠ بە کاتی باشووری کوردستان، یانەی بارسێلۆنا لە یاریی گەڕانەوەی قۆناخی هەشتی یۆرۆپالیگدا میوانداری ئینتراخت فرانکفورت دەکات، کە لە یاریی چووندا لە ئەڵمانیا هەردوو یانە بە ئەنجامی ١ - ١ یەکسانبوون.  ئۆلیڤەر گلاسنێر، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و لەبارەی یارییەکەوە، گوتی "بێگومان لەوە تێدەگەین کە ئەرکمان زۆر زەحمەتە بەرامبەر تیپێکی زۆر بەهێزی وەک بارسێلۆنا، بەڵام پێموایە ئێمە متمانە لە یاریی یەکەممان وەردەگرین، ئەوە دەکرێت".  ئەو راهێنەرە زیاتر گوتی "پێویستە ئاستێکی زۆر باش لە هەموو روویێکەوە پیشکێش بکەین، پێشموایە ئێمە بۆ ئەوەی بە سەرکەوتوویی لە یاریگە دەربچین، پێویستیمان بەوەیە لەم یارییەدا ئاستێکی هەندێک باشتر پێشکێش بکەین لەوەی لە یاریی یەکەمدا پێشکێشمان کرد".  راهێنەری یانەی ئینتراخت فرانکفورت، لە کۆتایی قسەکانیدا، بە متمانە بەخۆبوونێکی زۆرەوە گوتی "هەست بەوە دەکەم کە ئێمە هەموومان بە باشی خۆمان بۆ ئەم یارییە ئامادە کردووە، ئێمە چاوەڕێی یارییەکە دەکەین و دەمانەوێت ئامانجە گەورەکە بێنینەدی، کە گەیشتنە بە قۆناخی پێشکۆتایی یۆرۆپالیگ".