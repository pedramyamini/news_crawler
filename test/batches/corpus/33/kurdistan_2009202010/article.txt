بارزان محەممەد، بەڕێوەبەری گەشتوگوزاری سۆران بە تۆڕی میدیایی رووداوی راگەیاند: تەنیا لە رۆژی هەینی زیاتر لە ٢٠ هەزار گەشتیار و رۆژی پێنجشەممە ١٠ هەزار و رۆژەکانی دیکەش زیاتر لە ٢٠ هەزار گەشتیار چوونەتە ناوچە گەشتیارییەکانی سۆران بە هەر چوار قەزای سۆران، رواندز، مێرگەسۆر و چۆمان.  بەڕێوەبەری گەشتوگوزاری سۆران رایدەگەیێنێت دوای ئەوەی "ئاسانکارییەکی زۆر" لە رێکارەکانی قەدەخەی هاتووچۆ و کردنەوەی ناوچە گەشتیارییەکان بڕیاری لەسەر درا، ناوچە گەشتیارییەکانی سۆران بووژانەوەیەکی باشی بەخۆوە بینیوە و ژمارەیەکی زۆر گەشتیار لە ناوچەکانی ناوەڕاست و خوارووی عێراق روویان لە ناوچە گەشیارییەکانی کوردستان و سۆران بەتایبەتی کردووە و رێژەی گەشتیار زیاتر بووە.  بەگوتەی بارزان محەممەد، لە سنووری هەر چوار قەزای سۆران، رواندز، مێرگەسۆر و چۆمان، ٣٠ شوێن و ناوچەی گەشتیاری هەن و دەڵێت: "لە هۆتێل و مۆتێل، چێشتخانە، هەموو کەپر و ناوچە گەشتیارییەکان هەموو رێکار و رێنماییە تەندروستییەکان بۆ رووبەڕووبوونەوەی ڤایرۆسی کۆرۆنا گیراونەتەبەر، و ئامادەکاریی تەواومان کردووە و لەگەڵ کۆمپانیاکانی هێنانی گەشتیار و گرووپە گەشتیارییەکان و پێشبینی هاتنی گەشتیاری زیاتر دەکرێت".