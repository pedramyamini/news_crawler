یارییەکە کاژێر ٢٢: ٠٠ لە پارک دی پرێنسس بەڕێوەدەچێت، هەر زوو حکومەتی فەرەنسا لە ترسی دروستبوونی گرژی نێوان هاندەران، بڕیارییدا رێگە بە چوونی هاندەرانی مارسیلیا بۆ پاریس نەدات.  یارییەکە بۆ هەردوولا گرنگییەکی زۆری هەیە، پۆچێتینۆی راهێنەری پاریسییەکان وەک یاری کۆتایی سەیری ئەم یارییە دەکات، بۆ خۆرخی سامپاوڵیش بەهەمان شێوەیە، چونکە دۆڕانی مارسیلیا چوونە دەرەوەیە لە رکابەری ە بردنەوەشی زیندووکردنەوەی هیواکانیەتی بۆ بەردەوامیدان بە هەڤرکی پی ئێس جی.  مێسی، نەیمار و ئێمباپێ دوای ئەوەی لە یاریی رابردووی یانەکەیاندا بوونە هۆکاری تۆمارکردنی شەش گۆڵ، لەلایەن رکابەرەکانیانەوە حیسابی زۆریان بۆ دەکرێت و بە ترسەوە رووبەڕوویان دەبنەوە، بەڵام ئەگەر پاریس ئەوانی هەبێت، مارسیلیا دیمیتری پایێ هەیە کە هەمیشە وەک سەرکردەیەکی ئەو یانەیە دەرکەوتووە، جگە لەوەی بوونی سامپاولی لە مارسیلیا، ئەگەر ئێمباپێشی بۆ رانەگیرێت دەتوانێت کێشەی زۆر بۆ مێسی دروستبکات.  مارسیلیا لە سێ یاریی رابردوودا لە پاریس سانجێرمانی نەبردووەتەوە، بەڵام دوایین بردنەوەی لە یانەکەی پایتەخت لە دەرەوەی یاریگەی خۆیان بووە، بۆ درێژەدان بە ویستی رکابەری، بۆ بەدەستهێنانی سێ خاڵ سەرکەوتنێکی دیکە، دووبارەکردنەوەی ئەو سیناریۆیە ئامانجی تیپی دووەمی ئەم وەرزەی خولی فەرەنسایە.  پاریس سانجێرمان بۆ ئەم یارییە لە تواناکانی عەبدو دیالۆ، ئاندێر هێرێرا، لایڤین کورزاوا، یولیان دراکسلێر و لیاندرۆ پارێدێس، بێبەش دەبێت، بەڵام یانەکە هێندە ئەستێرەیەی تێدایە، کێشەی وا بۆ پۆچێتینۆ دروست نابێت.