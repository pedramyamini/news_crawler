شێخ حەمەد بن خەلیفە ئال سانی، رایگەیاند بە هەموو شێوەیەک پشتگیری لە شاری بەسرە و یەکێتیی تۆپی پێی عێراق دەکات بۆ میوانداریکردنی پاڵەوانێتی جامی کەنداوی عەرەب ٢٥.  پێشتر بەسرە مافی میوانداریکرنی جامی کەنداوی عەرەب ٢٥ ـی بەدەستهێنا و فیفاش ئابڵۆقەی سەر یاریگەکانی عێراق هەڵگرت، بەڵام دوای ئەوەی ١٣ ـی ئەم مانگە ئێران هێرشێکی مووشەکی کردە سەر هەولێر، بڕیاردرا یاریی عێراق و ئیمارات لە قۆناخی کۆتایی پاڵاوتنەکانی مۆندیالی ٢٠٢٢ ـی قەتەر، کە بڕیاربوو لە بەغدا بکرێت، بگوازرێتەوە ئۆردن، بە پاساوی ئەمنی.  دواتر پرسیار هاتە سەر ئەوەی ئایا مافی میوانداریەتی جامی کەنداوی عەرەب ٢٥ لە بەسرا وەردەگیرێتەوە، بەتایبەتیش دوای ئەوەی شاندێکی یەکێتیی تۆپی پێی کەنداو سەردانی دامەزراوە وەرزشییەکانی کوێتی کرد.  شێخ حەمەد بن خەلیفە ئال سانی، سەرۆکی یەکێتیی تۆپی پێی کەنداوی عەرەب، لەبارەی ئەو سەردانەوە، دووپاتیکردەوە کە تەنیا سەردانێکی رۆتینی بووە و هەمیشە بەر لە ئەنجامدانی پاڵەوانێتییەکە بۆ وڵاتی میواندار و وڵاتی یەدەگ بۆ میواندارییەکە دەکرێت.  ئەو راشیگەیاند "شاندێکی یەکێتییەکەمان لە رۆژانی داهاتوودا سەردانی بەسرە دەکات بۆ بەسەرکردنەوەی دامەزراوە و یاریگەکانی ئەو شارە و چۆنیەتی خۆئامادەکردنی بۆ میوانداریکردنی پاڵەوانێتییەکە".  سەرۆکی یەکێتیی تۆپی پێی کەنداوی عەرەب، کە پێی سەیربوو یارییەکەی عێراق و ئیمارات گوازراوەتەوە ئۆردن،  گوتیشی "پەیوەندی بە عەدنان درجالی سەرۆکی یەکێتیی تۆپی پێی عێراقەوە دەکەم و پشتگیریی تەواوی یەکێتییەکەمانی بۆ دووپات دەکەمەوە، بۆ ئەنجامدانی جامی کەنداوی عەرەب ٢٥ لە بەسرە". هەروەها گوتی "مافی عێراقە یارییەکانی لەسەر خاکی خۆی ئەنجام بدات".