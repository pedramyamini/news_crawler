گوندی شەرانیش یەکێکە لەو گوندانەی لە ماوەی دوو مانگی رابردوودا چەند جارێک بەر هێرشە ئاسمانییەکانی سوپای تورکیا کەوتووە. هەر بۆیە زۆربەی دانیشتووانەکەی، شوێنی خۆیان بەجێهێشتووە. خەڵکی گوندەکە دەڵێن ئەمە جاری یەکەم نییە کە ماڵی خۆیان بەجێدەهێڵن.  ئەمیر حەسەن، دانیشتووی گوندی شەرانیشە و دەڵێت، بۆردوومانکردنی تورکیا جار و دووجار نییە و بەردەوامە، بەهۆی ئەو بۆردوومانەوە کە ناو گوندەکە و دەوروبەری گرتووەتەوە، "بێستان و رەزەکانمان سووتاون".  لەو ناوچەیە، ئۆپەراسیۆنەکانی تورکیا بە بیانووی هێرشکردن بۆ سەر گەریلاکانی پارتی کرێکارانی کوردستان - پەکەکە بەردەوامن.   ئەمەش وایکردووە خەڵکی ناوچەکە نەتوانن بگەڕێنەوە گوندەکانی خۆیان.  بەرپرسانی ناوچەکەش دەڵێن بەهۆی ئۆپەراسیۆنەکانەوە نە خەڵک و نە حکومەتیش ناتوانن هیچ بۆ گەڕانەوەی ئەوان بکەن بۆ گوندەکانیان.  زێرەڤان موسا، بەڕێوەبەری شارۆچکەی دەرکار ئاماژە بەوە دەکات، بەهۆی بۆردوومانەکانەوە خەڵکی ناوچەکە ناتوانن سەردانی گوندەکە بکەن.   جگە لەو گوندە کریستیاننشینانە، دەیان گوندی دیکەی ناوچەکانی نزیک لە سنووری نێوان هەرێمی کوردستان و تورکیا بەهۆی ئۆپەراسیۆنەکانەوە چۆڵکراون.   لە مانگی حوزەیرانەوە تورکیا ئۆپراسیۆنەکانی لە ناوچەکەدا فراوان کردووە، هەرچەندە عێراقیش داوای وەستاندنی سنووربەزاندنەکانی تورکیای کردووە، بەڵام تورکیا دەڵێت، حکومەتی هەرێمی کوردستان و عێراق هیچ کارێکیان بۆ دەرکردنی پەکەکە لەو ناوچەیە نەکردەووە.