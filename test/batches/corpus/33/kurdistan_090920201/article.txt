فازڵ حاجى، به‌ڕێوه‌به‌رى راگه‌یاندنى هاتووچۆى هه‌ولێر بە (تۆڕی میدیایی رووداو)ی راگەیاند: "لەماوەی رابردوودا هاونیشمانیان ناڕەزایەتییەکانیان بەرامبەر زۆربوونی ژمارەی مۆتۆڕسکیل و بێزارکردنیان لە ناو هەولێر دەربڕی، دەستمان بە هەڵمەتێکی دەستبەسەرداگرتنی ئەو مۆتۆڕسکیلانە کرد کە بێ تابلۆ و نایاسایین".  هەڵمەتەکەی پۆلیسی هاتووچۆ، شەوی رابردوو لە ناحیەی بەحرکەی سەر بە شاری هەولێر دەستیپێکرد. به‌ڕێوه‌به‌رى راگه‌یاندنى هاتووچۆى هه‌ولێر دەڵێت: "دەست بەسەر ژمارەیەکی زۆر لەو مۆتۆڕسکیلانەدا گیرا کە بێ تابلۆ و نایاسایین و تۆمار نەکراون، خاوەنەکانیان شەوانە بەم مۆتۆڕسکیلانە پێشبرکێ و نمایشیان دەکرد، دەستکاری ئەگزۆزەکانیان دەکرد بۆ دەنگ بەرزکردنەوە و کاری نەشیاوی دیکەی پێدەکرا".  ئەمە یەکەم هەڵمەتی لەو شێوەیە نییە و فازڵ حاجیش دەڵێت دوایین هەڵمەت نابێت: "له رابردوودا چه‌ندین هه‌ڵمه‌تى گرتنى ئه‌و مۆتۆڕسكیلانه کراوە، بۆیە دوای دەستبەسەرداگرتنیان براونەتە گەراجی دەستبەسەرداگرتنی هاتووچۆی هەولێر و هەڵمەتەکەش بەردەوام دەبێت بۆ نەهێشتنی ئەم دیاردەیە".  بەپێی ئاماری پۆلیس لە سنووری پارێزگای هەولێر تەنیا حەوت هەزار و ٦٤٩ مۆتۆڕسکیل لە داتاکانی بەڕێوەبەرایەتیی هاتووچۆی هەولێر تۆمارکراون. فازڵ حاجی دەڵێت: "لەدوای ٢٠١٣ وە تۆمارکردنی مۆتۆرسکیل راگیراوە، بۆیە ئەو مۆتۆرسکیلانەی لە حەوت ساڵی رابردوودا هاوردەکراون، وەکو ماتۆرسکیلی نایاسایی مامەڵەیان لەگەڵ دەکرێت".  بە گوتەی فازڵ حاجی، ئێستا گەراجی بەڕێوەبەرایەتیی هاتووچۆی هەولێر زیاتر لە ٣٣٠٠ مۆتۆرسکیلی دەستبەرداگیراوی تێدایە.