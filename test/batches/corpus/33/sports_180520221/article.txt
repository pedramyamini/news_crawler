لە گواستنەوەی هاوینەدا ئێمباپێ گرێبەستەکەی لەگەڵ پاریس سانجێرمان کۆتاییدێت و یاریزانەکە بێبەرامبەر دەتوانێت بچێتە هەر یانەیەک کە بیەوێت، یانەی ریال مەدریدیش نزیکترین یانەیە لە گواستنەوەی ئەو یاریزانە.  بەپێی هەواڵی میدیای ئیسپانیا، یانەی پاریس سانجێرمان ناوی ئێمباپێی لەسەر ماڵپەری فەرمی خۆی سڕیوەتەوە و رێگە نادات، هیچ درێسێکی یانەکە بە ناو و ژمارەی یاریزانەکەوە بفرۆشرێت.  ئەم هەنگاوەی پاریس سانجێرمان، ئاماژەیەکی بەهێزە بۆ نزیکبوونەوەی زیاتری ئێمباپێ لە یانەی ریال مەدرید.  پێشتر کیلیان ئێمباپێ رایگەیاندبوو، لە داهاتوویەکی زۆر نزیکدا بڕیار لەبارەی داهاتووی خۆی دەدات، یانەی ریال مەدرید ماوەیەکی زۆرە سەرقاڵی گواستنەوەی ئەو یاریزانەیە و دەیەوێت دوای خولی یانە پاڵەوانەکانی ئەوروپا ئەو یاریزانە بباتە ریزەکانی.  میدیای ئیسپانیا دەڵێت " مووچەی ئێمباپێ لە ریال مەدرید لەنێوان ٢٥ بۆ ٣٠ ملیۆن یۆرۆ دەبێت، ٨٠ بۆ ١٠٠ ملیۆن یۆرۆش وەک پاداشتی پەیوەندیکردن بە یانەکە دەدرێتە یاریزانە فەرەنسییەکە. "  ئەم وێنەیە میدیای ئیسپانیا بڵاویکردووەتەوە