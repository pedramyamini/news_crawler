گاڤی، تەمەن ١٧ ساڵان، سەرەڕای کەمی تەمەنی هەر لە ئێستاوە لە لایەن چەندین یانەوە داواکراوە، بۆیە بەڕێوەبەری کارەکانی دەیەوێت گوشار بخاتە سەر بارسا بۆ ئەوەی دەستەوارەیەکی گەورە پێشکێشی گاڤی بکەن.  سەرۆکی بارسێلۆنا ئەوەی نەشاردەوە کە زۆر تووڕەیە لە یاریزانەکەی و بەڕێوەبەری کارەکانی، چونکە ماوەی گرێبەستی یاریزانەکە لە هاوینی ساڵی داهاتوودا کۆتاییدێت و ئەوان تاوەکو ئێستا گرێبەستەکەیان نوێنەکردووەتەوە، سەرەڕای ئەوەی بارسا دەستەوارەی پێشکێشکردوون.  لاپۆرتا لەو بارەیەوە گوتی "ماوەیەکی زۆرە دەستەوارەمان خستووەتە سەر مێزی بەڕێوەبەری کارەکانی گاڤی، ئێمە زانیاریمان پێگەیشتووە کە ئەوان بەراورد لەنێوان دەستەوارەی ئێمە و یانەکانی دیکەدا دەکەن، ئینجا بڕیار دەدەن".  ئەو زیاتر گوتی "ئێمە هەڵوێستی خۆمانمان بۆیان روونکردووەتەوە، تاوەکو ئێستا قبوڵیان نەکردووە، بۆیە بەڕاستی تووڕەم، چونکە ئەو یاریزانێکە هەموومان خۆشمان دەوێت، تەمەنی تەنیا ١٧ ساڵە، ئەو ئێستا و داهاتوویەکی جوانی لەگەڵ بارسێلۆنا دەبێت، نازانین هۆکاری ئەم هەڵوێستەیان چییە؟! ".  لاپۆرتا بە تووڕەیی گوتیشی "بەڕێوەبەری کارەکانی گاڤی یاریمان لەگەڵ دەکات و دەستەوارەکان بەراورد دەکات، پێموایە دەستەوارەکەمان لە ئاستی مووچەکانی ئێستاماندایە و دەستەوارەیەکی پەسەند و باشە، داوتریش ئێمە ناتوانین لە ئاستی دیاریکراو تێپەڕێنین، چونکە نامانەوێت بارسێلۆنا بەردەوام بێت لەسەر ئەو رێچکەی ئەوانەی پێش ئێمە گرتبوویانەتەبەر، ئەوانەی بارسێلۆنایان بەرەو وێرانبوون برد".  سەرۆکی بارسێلۆنا لە کۆتایی قسەکانیدا، بەشێوەیەکی ناڕاستەوخۆ هەڕەشەی لە گاڤی و بەڕێوەبەری کارەکانی کرد و گوتی "هیوادارم گاڤی بە زووترین کات دەستەوارەکەمان قبوڵ بکات، چونکە ئەوە یارمەتیمان دەدات بۆ پلاندانان، بەڕاستی ئەو هەڵوێستەیانم بەدڵ نییە".  گاڤی، کە تەمەنی هێشتا ١٧ ساڵە، سەرنجی راهێنەرانی زۆر لە یانە گەورەکانی ئەوروپای راکێشاوە، بەتایبەتیش یۆرگن کڵۆپی راهێنەری ئەڵمانیی یانەی لیڤەرپوولی ئینگلیزی، کە سوورە لەسەر گرێبەستکردن لەگەڵ دەرچووی ئاکادیمیای لاماسیا.  پێشتر راپۆرتە رۆژنامەڤانییەکان لە بەریتانیا، رایانگەیاند یانەی لیڤەرپوول ئامادەیە مووچەیەک بداتە گاڤیی یاریزانی لاوی بارسێلۆنا، کە ٥٠ جار ئەوەندەی ئەو مووچەیەیە کە ئێستا لە بارسا وەریدەگرێت.  بەگوێرەی ئەو سەرچاوانە، یانەکەی کڵۆپ ئامادەیە مووچەیەکی هەفتانە بە بڕی ٨٠ هەزار پاوەند بداتە گاڤی، کە دەکاتە ٩٦ هەزار یۆرۆ لە هەفتەیەکدا، لە کاتێکدا بەپێی سەرچاوەکانی ئیسپانیا، ئەو یاریزانە لاوە ئێستا مووچەی هەفتانەی لە بارسێلۆنا تەنیا ١٦٠٠ پاوەندە.