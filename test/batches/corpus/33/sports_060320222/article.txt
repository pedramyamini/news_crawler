ئەمشەو کاژێر ١٩: ٣٠ بە کاتی باشووری کوردستان، لە دێربیی شاری مانچێستەردا، یانەی مانچێستەر سیتی، لە گەڕی ٢٨ ـی پرێمەرلیگدا، لەسەر یاریگەی ئیتیحاد میوانداری هاوشارەکەی مانچێستەر یونایتد دەکات،.  سەرچاوە رۆژنامەڤانییەکان لە بەریتانیا، ئاشکرایانکردووە کە دوێنێ کریستیانۆ رۆناڵدۆ لەگەڵ هاوڕێکانی لە کاتی کۆبوونەوە لە هۆتێلدا ئامادە نەبووە، کە رالف رانگنیکی راهێنەر داوای لە یاریزانەکانی کردبوو رۆژێک بەر لە یارییەکە لە هۆتێل کۆببنەوە.  بەگوێرەی ئەو سەرچاوانە، گۆمان هەیە رۆناڵدۆ بەشداری لە یارییەکەدا نەکات، بێئەوەی ئاماژە بۆ هۆکارەکانی ئامادەنەبوونی لەنێو هاوڕێکانیدا بکرێت.  رۆژنامەی مانچێستەر ئیڤینینگ نیوز دووپاتیکردەوە کە رالف رانگنیکی راهێنەری مانچێستەر یونایتد ٢١ یاریزانی بانگهێشتکردبوو، بۆ کۆبوونەوە لە هۆتێلی زا لۆری، بەڵام رۆناڵدۆیان لەگەڵدا نەبوو.  جگە لە رۆناڵدۆ، ئیدینسۆن کاڤانیی هێرشبەری ئۆرۆگواییش ئامادەی کۆبوونەوەکە لە هۆتێلەکەدا نەبوو، بەڵام رانگنیک ئاماژەی بۆ ئەوە کرد کە کاڤانی بۆ یارییەکە ئامادە دەبێت، کە یاریزانەکە بەهۆی پێکانەوە بەشداری لە دوایین ٥ یاری یانەکەیدا نەکردووە.  وەک ئەو رۆژنامەیە باسی دەکات، لیستی یاریزانە بانگهێشتکراوەکانی رالف، هەریەک لە رافایێل ڤاران و لۆک شاویشی تێدا نەبوو، هەروەها ئیریک بایلیش دوای دوو مانگ بۆ یەکەمجار بانگهێشتی پێکهاتەی مانچێستەر یونایتد کرا.  ئەگەر رۆناڵدۆ بەشداری لەم یارییەدا نەکات، راهێنەر پشت بە مارکۆس راشفۆرد دەبەستێت، ئەگەرچی لەم وەرزەدا تەنیا ٥ گۆڵی بۆ یانەکەی تۆمارکردووە، لە کاتێکدا کریستیانۆ رۆناڵدۆ گۆڵکاری ئەم وەرزەی مانچێستەر یونایتدە، کە ١٥ گۆڵی لە سەرجەم خول و پاڵەوانێتییەکاندا تۆمارکردووە.