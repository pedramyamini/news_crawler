بارسێلۆنا لە رێگەی فرۆشگا ئۆنلاینەکەیەوە ئۆفەرێکی ئاشکراکرد بۆ بە کرێدانی یاریگەکەی بۆ ماوەی ٦٠ خولەک بۆ ئەنجامدانی یاریی، بە نرخی ٣٠٠ یۆرۆ بۆ هەر یاریزانێکی بەشداربوو، ئۆفەرەکە لە ماوەی نێوان ٦ بۆ ١١ ـی ئەم مانگە بەردەوام دەبێت.  یاریزانان دەتوانن پێش یارییەکە و دوای یارییەکە ژووری جلگۆڕین بەکاربهێنن، هەروەها پێش دەستپێکردنی یارییەکە بۆ ماوەی ١٥ خولەک لەناو یاریگەدا خۆیان گەرم بکەنەوە.  هەر یاریزانێک گرەنتی بەشداریکردنی لانیکەم ٤٠ خولەک لە یاری بەردەوامدا دەبێت.  ئەم ئۆفەرە بریتییە لە دابینکردنی ناوبژیوان، راهێنەر، ئاو، ئامێری چاودێری سەرەتایی، ئەنجامدانی گەشتێک لەنیو مۆزەخانەی کامپ نو.  هەروەها بارسا روونیشیکردووەتەوە کە بەشداربووانی ئەم ئۆفەرە پێکەوە لەو تونێلە دەردەچن کە دەچێتە ژووری جلگۆڕین، وەک چۆن یاریزانە پیشەگەرەکان لە یارییە فەرمییەکاندا دەیکەن.  ئەم ئۆفەرە لە کاتێکدایە، کە یانەی کەتەلۆنی بەدەست قەیرانێکی دارایی قورسەوە دەناڵێنێت و هەوڵدەدات بە هەر رێگەیەک بێت پارە کۆبکاتەوە و بۆ کەمکردنەوەی قەرزەکانی، کە زیاتر لە ملیارێک یۆرۆ قەرزی لەسەر کۆبووەتەوە.