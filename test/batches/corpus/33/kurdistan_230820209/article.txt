ئومێد ئەحمەد، گوتەبێژی وەزارەتی كارەبا بە (تۆڕی میدیایی رووداو)ی  راگەیاند بەراوورد بە ساڵانی رابردوو  لەم مانگی هەشتدا باشترین  كارەبایان بۆ خەڵكی دابین كردووە و دەڵێت: "لەم مانگەدا تائێستا  تێكڕا زیاتر لە ٢١ كاژێر كارەبامانداوە، هیچ ساڵێك بەو جۆرە باش  نەبووە. ئەوەش بە هەوڵێكی زۆر كراوە".   گوتەبێژی وەزارەتی كارەبا دەڵێت دەتوانن کاژێرەکانی کارەبای نیشتمانی زیاتریش بکەن، بە تایبەتی بە دانانی پێوەری زیرەك كە ئەو پرۆژەیە تاوەكو ئێستا بەردەوامە.  گوتەبێژی وەزارەتی كارەبا دەڵێت "تاوەكو ئێستا زیاتر لە   ٢٦٠ هەزاری پێوەری زیرەك دانراوە لەوەش ٨٦ هەزاری بە سەنتەری  كۆنتڕۆڵەوە بەستراوەتەوە".   لە هەموو هەرێمی كوردستاندا  زیاتر لە ١ ملیۆن ٥٠٠ هەزار هاوبەشی كارەبا هەن، تائێستاش   ٢٦٠ هەزار هاوبەش پێوەری زیرەكی كارەبایان بۆ دانراوە.   سەرەڕای دامەزراندنی چەند وێستگەی کارەبا و هەردوو وێستگەی کارۆئاوی دووکان و دەربەندیخان، بەڵام تائێستا بەرهەم نەگەیشتووەتە ئاستی خواست، وێستگەکان ٣٧٠٠ مێگاوات کارەبا بەرهەمدێنن، بەڵام خواست لەسەر کارەبا  ٤٢٥٠ مێگاواتە.