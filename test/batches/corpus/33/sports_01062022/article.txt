بەپێی میدیاکانی فەرەنسا و ئیسپانیا، زیزۆ چەندینجار داواکاریی ناسر خلێفیی سەرۆکی یانەی پاریس سانجێرمانی رەتکردووەتەوە، بۆ وەرگرتنی ئەرکی راهێنەرایەتی یانەکەی پایتەختی فەرەنسا.  سەرچاوەیەکی رۆژنامەڤانی، ئاشکرایکردووە کە لە پاریس کۆبوونەوەیەک لەنێوان زینەدین زیدان و ناسر خلێفیدا بەڕێوەچووە و سەرۆکی پاریس سانجێرمان هەوڵدەدات بە هەر نرخێک بێت ئەفسانەی تۆپی پێی فەرەنسا رازی بکات بۆ وەرگرتنی ئەرکی سەرپەرشتیکردنی مەشقەکانی پاریس سانجێرمان.  دوای ئەوەی یانەی پاریسی سەرکەوتووبوو لە نوێکردنەوەی گرێبەستی کیلیان ئێمباپێ، هەوڵدەدات پڕۆژەیەکی نوێی هەبێت و تیپێکی بەهێز لە دەوری ئەو یاریزانە دروستبکات، کە بەپێی سەرچاوەکان، هەنگاوی دووەمی یانەکە رازیکردنی زیدانە بۆ ئەوەی بیکاتە راهێنەری پڕۆژە نوێیەکەی.  ئەو سەرچاوانە باس لەوە دەکەن کە خلێفی بوونی زیدانی لە پاریس قۆستووەتەوە، کە بۆ ئامادەبوون لە یاریی کۆتایی چامپیۆنزلیگ لە نێوان لیڤەرپوول و ریال مەدرید ئامادەبوو. دەشڵێن "خلێفی لەگەڵ زیزۆ کۆبووەتەوە و ئەنجامەکەیشی دڵخۆشکەر بووە بۆ خلێفی، لەبەرئەوەی زیدان ئەمجارە جۆرێک لە نەرمی نواندووە".  بە گوێرەی ئەو سەرچاوانە، دانوستاندنی نێوان خلێفی و زیدان بە باشی بەڕێوەچووە، بەڵام هێشتا لەسەر هەندێک شت نەگەیشتوونەتە رێککەوتنی کۆتایی و دەڵێن "زیدان هەندێک مەرجی هەیە بۆ قبوڵکردنی داواکارییەکەی خلێفی".  وەک راپۆرتە رۆژنەمەڤانییەکان باسی دەکەن، لە کۆبوونەوەکەدا خلێفی بە زیدانی گوتووە ئامادەن ٢٥ ملیۆن یۆرۆ وەک مووچەی ساڵانەی پێبدەن، کە دەبێتە خاوەنی زۆرترین مووچە لەنێو سەرجەم راهێنەرانی تۆپی پێ لە مێژوودا، کە تاوەکو ئێستا بەنێوی دیێگۆ سیمیۆنی راهێنەری ئەرجەنتینییە، کە مووچەی ساڵانەی لەگەڵ یانەی ئاتلێتیکۆ مەدریدی ئیسپانی ٢٤ ملیۆن یۆرۆیە. دوای ئەویش پێپ گواردیۆلای راهێنەری ئیسپانیی یانەی مانچێستەر سیتیی ئینگلیزی دێت، کە ٢٣ ملیۆن یۆرۆی ساڵانە لە یانەکەی وەردەگرێت.  زینەدین زیدان، کە لەگەڵ ریال مەدریدی ئیسپانی ١٣ ملیۆن یۆرۆی ساڵانەی وەردەگرت، ئەگەری هەیە بەم دەستەوارەیەی خلێفی رازی بێت، هەم لەبەر زۆری مووچەکەی و هەم لەبەرئەوەی تا راددەیەک لە بەدەستهێنانی پۆستی راهێنەرایەتی هەڵبژاردەی فەرەنسا بێئومێد بووە، کە خەونیەتی سەرپەرشتی هەڵبژاردەی وڵاتەکەی بکات.