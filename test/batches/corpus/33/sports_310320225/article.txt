سەرۆکی فیفا لە ٧٢ ـەمین کۆنگرێسی فیفادا قسەیکرد و گوتی " دامەزراوەی فیفا پێشنیازی نەکردووە مۆندیال هەر دوو ساڵێک جارێک بکرێت، بەڵکو بەدواداچوون بۆ خاڵە ئەرێنی و نەرێنییەکانی ئەو بیرۆکەیە دەکەین. "  جیانی زیاتر دەڵێت " ئەم بیرۆکەیە لە زۆر لاوە دانوستاندنی جیاوازی دروستکردووە، لەنێوان یانە پیشەگەر و چەندین یاریزانی جیاوازیش. "  ئینفانتینۆ لە بەشێکی دیکەی قسەکانیدا گوتی " ئەگەر مۆندیال هەر دوو ساڵ جارێک بکرێت، هەڵبژاردەکان هەلی زیاتریان دەبێت بۆ ئەوەی خۆیان لە مۆندیالدا ببینەوە. "  لەبارەی تۆپی پێی خانمانەوە سەرۆکی فیفا دەڵێت " ١ ملیار دۆلار وەبەرهێنانیان لە تۆپی پێی خانماندا کردووە. "  سەرۆکی فیفا لە قسەکانیدا ستایشی ئامادەکارییەکانی قەتەری کرد بۆ میوانداریکردنی مۆندیال و گوتی " مۆندیالی قەتەر دەبێتە سەرکەوتووترین مۆندیال لە مێژووی پاڵەوانێتییەکەدا. "  لە کۆنگرێسی فیفادا کە لە دەوحە بەڕێوەچوو، کارەکانی هەرسێ فیدراسیۆنی تۆپی پێی، پاکستان، زێمبابوێ و گینیا بەهۆی دەستوەردانی حکومەت لە کارەکانیاندا هەڵپەسێردران.  یەکێک دیکە لەو رووداوە گرنگانەی لە کۆنگرێسدا بڕیاری لێدرا، بڕیاری ئەنجامدانی هەڵبژاردنەکانی سەرۆکایەتی فیفا بوو لە مانگی ئایاری ٢٠٢٣.  رۆژی هەینی تیروپشکی مۆندیالی ٢٠٢٢ ـی قەتەر رادەکێشرێت کە کۆتایی ئەمساڵ رکابەرییەکانی دەستپێدەکات.