لە یاریی چوونی قۆناخی هەشتی خولی یانە پاڵەوانەکانی ئەوروپا لەسەر ئاستی خانمان، یانەی ریال مەدرید لە یاریگەی ئەلفرێدۆ دێستیفانۆ میوانداریی بارسێلۆنای کرد، بەڵام لەنێو یاریگە و هاندەرانیدا بە ١ - ٣ دۆڕا.  لە دوای هەشت خولەک یارییکردن ئۆلگا کارمۆنا گۆڵێکی بۆ یانەی ریال مەدرید تۆمارکرد، نیوەی یەکەم لە بەرژەوەندی خاوەن یاریگە کۆتاییهات.  لە خولەکی ٥٣ ئالێکسیا پوتێیاس، باشترین یاریزانی جیهان لەسەر ئاستی خانمان، ئەنجامەکەی بۆ یانەی بارسێلۆنا یەکسانکردەوە، لە خولەکی ٨١ کلاودیۆ پینا گۆڵێکی دیکەی بۆ بارسێلۆنا تۆمارکرد و یانەکەی پێشخست، دوای تەنیا سێ خولەک پوتێیاس، بە هاوشێوەی گۆڵەکەی پیێر ئۆبامیانگ، گۆڵی سێیەمی بۆ بارسێلۆنا تۆمارکرد و یانە کەتەلۆنییەکە یارییەکەی بە ٣ - ١ لە دەرەوەی یاریگەی خۆی بردەوە.  بەمەش هەردوو تیپی خانمان و پیاوانی بارسێلۆنا لە یەک هەفتەدا و لە دوو پاڵەوانێتی جیاوازدا کلاسیکۆیان لە ریال مەدرید بردەوە.  یاریی گەڕانەوەی نێوان هەردوو یانە ٣٠ ـی ئەم مانگە لە یاریگەی کامپ نو بەڕێوەدەچێت و یەکلادەبێتەوە کە کامیان دەگاتە قۆناخی پێشکۆتایی.