بێگەرد تاڵەبانی، وەزیری كشتوكاڵی هەرێمی كوردستان بە تۆڕی  میدیایی رووداوی راگەیاند، وەزارەتەكەیان خاوەنی ١٧ جۆری گەنمە و   ١٠ جۆری دیکەی گەنم و جۆیان ئامادە كردووە.  وەزیری کشتوکاڵ ئاماژەی بەوە دا، "سەرباری ئەوەی   ١٧ جۆری گەنمی ئارد و ساوەرمان هەیە و ساڵانە وەك بنە تۆوی گەنم  بەسەر جووتیاراندا دابەشی دەكەین، بەڕێوەبەرایەتیی گشتیی توێژینەوە و  رێنمایی كشتوكاڵی بەردەوامە لە ئامادەكردنی جۆری نوێ".   وەزیری كشتوكاڵ و سەرچاوەكانی ئاو ئەوەشی خستەڕوو، ئێستا نۆ  جۆری گەنم و یەک جۆری جۆ لە توێژینەوەدا سەركەوتنیان بەدەستهێناوە و  نێردراون بۆ پسندكردن.   بڕیارە ئەو نموونانە دوای پەسندكردنیان بە نرخی  پاڵپشتیكراو بەسەر جووتیارانی هەرێمی كوردستاندا دابەش بكەن.   بێگەرد تاڵەبانی، جەختی لەوە كردەوە، ئەو جۆرە بنەتۆوە نوێیانە كە  ئامادەكراون خۆماڵین و زیاتر لە جۆری هاوردە بەرگەی كەشوهەوای هەرێمی  كوردستان دەرگرن و بەرهەمیشیان بەبڕشتترە.