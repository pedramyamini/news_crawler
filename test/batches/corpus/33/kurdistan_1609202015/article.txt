ئەمڕۆ چوارشەممە ٢٠٢٠/٩/١٦ بە سەرپەرشتیی مەسرور بارزانی سەرۆکی ئەنجومەنی وەزیران و بەشداریی قوباد تاڵەبانی جێگری سەرۆک وەزیران، ئەنجومەنی وەزیرانی هەرێمی کوردستان کۆبووەوە.  مەسرور بارزانی، سەرۆکوەزیرانی هەرێمی کوردستان لەبارەی سەردانەکەی مستەفا کازمی، سەرۆکوەزیرانی عێراق بۆ هەرێمی کوردستان و پەیوەندییەکانی هەردوولاوە رایگەیاند، ئەو سەردانە بە هەنگاوێکی ئەرێنت دەبینن لەپێناو چارەسەرکردنی کێشە هەڵپەسێردراوەکانی نێوان هەرێمی کوردستان و حکومەتی فیدراڵی لەسەر بنەمای دەستوور.  سەرۆکوەزیرانی هەرێمی کوردستان ئاماژەی بەوە دا، "هیوادارین بە کردەیی گفتوگۆکان بگەنە ئەنجام و لە بەرژەوەندیی هەردوولادا بێت".  لەبارەی کێشەکانی هەردوولاشەوە مەسرور بارزانی ئئاماژەی بەوە دا، کێشەکان تەنیا مووچە و شایستەی دارایی هەرێمی کوردستان نین، بەڵکو ئاساییکردنەوەی دۆخی ناوچە کوردستانییەکانی دەرەوەی هەرێمی کوردستان و شایستە دەستوورییەکانی دیکە هەرێمی کوردستان و پێشمەرگەن.  هاوکات لە کۆبوونەوەکەدا قوباد تاڵەبانی، جێگری سەرکۆوەزیرانی هەرێمی کوردستان باسی لەوە کرد، گفتوگۆکانی نێوان هەولێر و بەغدا بەو ئاراستەیە بەردەوامن کە رێککەوتنی درێژخایەنیان لێ بەرهەم بێت.  هەر لە کۆبوونەوەکەدا وەزیری ھەرێم بۆ کاروباری دانوستان و سەرۆکی دیوان و سکرتێری ئەنجومەنی وەزیران پوختەی پرۆژە یاسای بودجەی فیدرالیی حێراقیان بۆ ساڵی ٢٠٢٠ خستەڕوو کە لە رۆژی ١٤ی ئەیلوولی ٢٠٢٠ لە ئەنجومەنی وەزیرانی عێراق پەسند کراو  بۆ پەرلەمانی عێراق نێردرا.  لە کۆتایی کۆبوونەوەکەدا باس لە بنەماکانی ستراتیژی گشتیی بودجەی عێراق کرا بۆ ساڵەکانی ٢٠٢١ تاوەکو ٢٠٢٣ کرا و ئەنجوومەنی وەزیران وەزارەتەکانی راسپارد کە هاوئاهەنگی لەگەڵ هەردوو وەزارەتی پلاندانان و دارایی و ئابووری بکەن.