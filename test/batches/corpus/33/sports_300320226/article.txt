لە ماوەی رابردوودا و بەتایبەت دوای کرانە دەرەوەی یانەی پاریس سانجێرمان لە چامپیۆنزلیگ، دەنگۆی گەڕانەوەی مێسی بۆ بارسێلۆنا بووەتە رۆژەڤی گەرمی میدیای ئیسپانیا.  تۆڕی تی وای سی سپۆرتی ئەرجەنتینی بڵاویکردەوە، خانەوادەی مێسی و نزیکەکانی ئەو یاریزانە دووپاتیدەکەنەوە کە مێسی هیچ نیازێکی بەگەڕانەوە بۆ یانەی بارسێلۆنا نییە و بیر لەوە ناکاتەوە.  ئەمە لەکاتێکدایە خوان لاپۆرتا، سەرۆکی یانەی بارسێلۆنا بە روون و ئاشکرا رایگەیاند، ئەوان چیدیکە لە دەوری یەک یاریزاندا تیپ دروست ناکەن، دوای ئەوەش گوتی " بیر لە گەڕاندنەوەی لیۆنێل مێسی بۆ یانەکە ناکەینەوە.  مێسی هاوینی رابردوو بەگرێبەستێکی خۆڕایی لە یانەی بارسێلۆنا چووە پاریس سانجێرمان، گرێبەستەکەی لەگەڵ یانەکە لە هاوینی ٢٠٢٣ کۆتاییدێت، ئەگەری نوێکردنەوەشی بۆ ساڵێکی دیکە لە گرێبەستی نێوان هەردوولادا هەیە.  هەواڵی گەڕانەوەی مێسی بۆ بارسێلۆنا لەکاتێکدا بڵاوکرایەوە، پاریس سانجێرمان بە بارودۆخێکی خراپدا تێدەپەڕێت، میدیای فەرەنساش ئاماژەی بۆ ئەوەکردووە، کارگێڕیی یانە فەرەنسییەکە بیر لەوە دەکاتەوە نەیمار و مێسی بفرۆشێت، بۆ ئەوەی ئێمباپێ رازیبکات بمێنێتەوە و مووچەیەکی زۆر زیاتر بداتە یاریزانەکە، بەڵام ئەستەمە سەرکەوتوو بێت.