لە پاڵاوتنەکانی ئەمریکای باکووردا بۆ گەیشتن بە مۆندیالی ٢٠٢٢ ـی قەتەر، هەڵبژاردەی کەنەدا بەرامبەر هەڵبژاردەی جامایکا یارییکرد و یارییەکەی بە ئەنجامێکی گەورە و بە ٤ - ٠ بردەوە.  گۆڵەکانی کەنەدا لە هەردوو گێمی یارییەکەدا تۆمارکران، کایل لارین هێرشبەری بێشکتاشی تورکی لە خولەکی ١٣ گۆڵی یەکەمی کەنەدای تۆمارکرد و هەڵبژاردە سوور پۆشەکەی پێشخست، دواتر تاگۆن بۆکانان گۆڵی دووەمی لە خولەکی ٤٤ دا تۆمارکرد.  لە گێمی دووەمدا، کەنەدییەکان درێژەیان دایە ئاستە بەرزەکەیان و جۆنیۆر هۆلیت گۆڵی سێیەمی کەنەدا لە خولەکی ٨٣ دا تۆمارکرد، بەرلەوەی ئادریان ماریابا کۆتایی بە فیستیڤاڵی گۆڵەکانی کەندا بهێنێت، خولەکێک بەرلەوەی کاتی یاسایی یارییەکە تەواو ببێت.  دوای بردنەوەی ئەم یارییە کەنەدا ژمارەی خاڵەکانی بۆ ٢٨ خاڵ بەرزکردەوە و دوای ساڵی ١٩٨٦ بۆ یەکەمجار خۆی گەیاندە مۆندیال.