بۆردوومانەکە کاژێر ٠١: ٤٥ خولەکی ئەمڕۆ چوارشەممە بووە، سەربەست سەبرى، بەڕێوەبەرى ناحیەی کانى ماسێ بە تۆڕی میدیایی رووداوی راگەیاند، فڕۆکەکانى تورکیا ناوچەکانی هەردوو گوندى بازێ و کانى مەزنێیان بۆردوومان دەکەن.  بە گوتەی بەڕێوەبەرى ناحیەی کانى ماسێ، بەهۆى ئەو بۆردوومانەوە ئاگر لە دەوروبەرى گوندەکان بەربووە و زیان بەر پێنج خانوو کەوتووە کە جامەکان شکاون.  زیاتر لە دوو مانگە تورکیا دوو ئۆپەراسیۆنى ئاسمانى و زەمینی بە ناوەکانی چڕنووکی هەڵۆ و چنگی پڵنگەوە بۆ سەر گەریلاکانی پەکەکە لە هەرێمی کوردستان دەستپێکردووە.  تاوەکو ئێستا تورکیا لە سنوورى زاخۆ بە قوڵایى ٣٠ بۆ ٤٥ کیلۆمەتر هاتووەتە ناو خاکى هەرێمی کوردستانەوە و بەردەوام چەند ناوچەیەکی سنووری تۆپباران و بۆردوومان دەکات کە گەریلای پەکەکەیان لێیە.  بەهۆی بۆردوومانەکانی تورکیاوە تاوەکو ئێستا شەش کەس لە خەڵکى سڤیل شەهیدبوون و سێ ئۆتۆمبێلی خەڵکى سڤیلیش کراونەتە ئامانج، سەرەڕای زیانى ماددى کە بەر خەڵکى ناوچە سنوورییەکان کەوتووە.  هەروەها هەر ئەمڕۆ تورکیا گوندی کاڤلکای لە سنووری شارۆچکەی دینارتە لە قەزای ئاکرێ بۆردوومان کرد. بەڵام هیچ زیانێکی گیانی نەبوو. لە دەڤەری برادۆستیش لە سنووری قەزای چۆمان تورکیا شەوی رابردوو هێزی زیاتری هێناوەتە ناوچەکە بۆ ئەوەی لە قەڵا سەربازییەکانی ئەو ناوچەیە جێگیریان بکات.