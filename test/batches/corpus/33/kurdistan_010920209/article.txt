د. ئارام محەممەد قادر، وەزیری خوێندنی باڵا و توێژینەوەی زانستیی هەرێمی کوردستان لە راگەیێندراوێکدا تووشبوونی خۆی بە ڤایرۆسی کۆرۆنا راگەیاند و داواش لەو کەسانە دەکات کە بەرکەوتەیان لەگەڵی هەبووە پشکنینی خۆیان بکەن بۆ ئەوەی لە تەندروستییان دڵنیابنەوە.   وەزیری خوێندنی باڵا و توێژینەوەی زانستی داوای لێبووردنیش لەو کەسانە دەکات کە لەڕێگەى ئەوەوە تووشى ئەم پەتایە بووبێت.   دەقی راگەیێندراوەکەی ئارام محەممەد قادر، وەزیری خوێندنی باڵای هەرێمی کوردستان   سڵاو لە دۆستان و هاوڕێیان...  ھیوای سەلامەتی و تەندروستییەکی باش بۆ ھەمو لایەکتان دەخوازم.  دەمەوێت پێتان رابگەیەنم کە بەندە وەک هەر هاوڵاتیەکى دیکەى ئەم هەرێمە توشی ڤایرۆسی کۆرۆنا بوم و ئەنجامى پشکنینەکەم پۆزەتیڤ بو، لە ئێستاشدا باری تەندروستیم جێگیرە و لەژێر ڕێنماییە تەندروستییەکاندا خۆم کەرەنتینە کردوەو رێکارە تەندروستییەکان جێبەجێدەکەم.  داواى لێبوردنیش لە هەر بەڕێزێک دەکەم کە لەڕێگەى منەوە توشى ئەم پەتایە ببێت، داواش لەو بەڕێزانە دەکەم کە بەرکەوتەیان لەگەڵم هەبوە پشکینى خۆیان بکەن بۆ ئەوەى دڵنیابنەوە لە تەندروستییان و نەبنە مەترسى بۆ سەر تەندروستى کەسوکاریان.  هیواى تەندروستى و لەش ساغى بۆ سەرجەم خەڵکى کوردستان دەخوازم، ھیوادارم پارێزراوبن و دوربن لەھەمو نەخۆشی و پەتایەک.  وەزیرى خوێندنى باڵا و توێژینەوەى زانستى