لە یاریی کۆتایی پاڵەوانێتییەکەدا، هەردوو یانەی رۆمای ئیتاڵی و فاینۆرد رۆتێردامی هۆڵەندی لە تیرانای پایتەختی ئەڵبانیا رووبەڕووی یەکدی بوونەوە و یانە ئیتاڵییەکە ١ - ٠ یارییەکەی بردەوە و بووە پاڵەوان.  یارییەکە بە خۆپارێزیی هەردوو تیپ دەستیپێکرد و ناوە ناوە هێرشیان دەبردە سەر گۆڵی یەکدی و لە خولەکی ١٥ ـدا رۆما هێنریک مخیتاریانی لەدەستدا، چونکە تووشی پێکان بوو، و نەیتوانی یارییەکە تەواو بکات، بەڵام سەرەڕای ئەوەش نیکۆلۆ زانیۆلۆی هاوڕێی لە خولەکی ٣٢ ـدا گۆڵی پێشکەوتنی بۆ یانەکەی پایتەختی ئیتاڵیا تۆمارکرد.  بەر لە تەواوبوونی نیوەی یەکەم، هۆڵەندییەکان چەند هەوڵێکیان دا بۆ یەکسانکردنەوەی ئەنجامی یارییەکە، بەڵام نەیانتوانی تۆڕی گۆڵی پاتریسیۆی گۆڵپارێز بهەژێنن، تەنانەت لە نیوەی دووەمیشدا نەیانتوانی ئەنجامەکە یەکسان بکەنەوە و یارییەکە بە تاکە گۆڵی زانیۆلۆ کۆتاییهات و رۆما بووە خاوەنی نازناوەکە.  جۆزێ مۆرینیۆ، کە لە جهانی تۆپی پێدا مێژوویەکی پڕ سەروەری هەیە، لەگەڵ رۆمادا مێژوویەکی نوێی تۆمارکرد و یانەکەی پایتەختی كردە خاوەنی یەكەم نازناوی ئەوروپی لە مێژوودا.  مۆرینیۆ ٥ جار لە پاڵەوانێتییە ئەوروپییەكاندا چووەتە یاریی كۆتایی، ھەموو یارییەكانی بردووەتەوە، هەروەها لە مێژوودا رووینەداوە راھێنەرێک ھەبێت یۆفا کەپ، یۆرۆپالیگ، چامپیۆنزلیگ و کۆنفرانسلیگ بباتەوە، واتا ھەرگیز رووینەداوە راھێنەر چوار نازناوی ئەوروپیی جیاواز بباتەوە، مۆرینیۆ کردی.  دوایین راھێنەر کە نازناوێکی ئەوروپی بۆ یانە ئیتاڵییەکان بردبێت مۆرینیۆ بوو لە ٢٠١٠  دوا نازناویش ھەر مۆرینیۆیە لەگەڵ رۆما ٢٠٢٢.  نیكۆلۆ زانیۆلۆ، کە تیپەکەی مۆرینیۆ بە گۆڵی ئەو بووە پاڵەوان، سەرەتای ٢٠٢٠ بەھۆی پێكانەوە ٦ مانگ دووركەوتەوە، لە مانگی ٩ ـی ٢٠٢٠ تووشی پێكانبووەوە و ٨ مانگی دیكە دووركەوتەوە، لە ٢٦/٢٥ - ٥ - ٢٠٢٢ گۆڵێكی تۆماركرد و رۆمای كردە خاوەنی یەكەم نازناوی ئەوروپی لە مێژوودا.