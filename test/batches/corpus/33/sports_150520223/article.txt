ماکسی رۆلۆن، تەمەن ٢٦ ساڵ، کە لە ماوەی نێوان ٢٠١٠ تاوەکو ٢٠١٦ بۆ ئاکادیمیای بارسا یاریکردووە، لە شاری رۆزاریۆی ئەرجەنتینی لە ئەنجامی رووداوێکی هاتووچۆدا، خۆی و برایەکی گیانیان لەدەستدا.  ماکسی رۆلۆن، یاریزانێکی ئەرجەنتینی بوو، ١٩ ـی مانگی یەکی ١٩٩٥ لەدایکبووە و لە هێڵی ناوەڕاست یاری دەکرد، ساڵی رابردوو پەیوەندی بە ریزەکانی یانەی دیوانییەوە کرد و بووە یەکەم یاریزانی پیشەگەری ئەرجەنتینی لە خولی عێراقدا یاری بکات.  ئەو یاریزانە ئەرجەنتینییەی پێشووی یانەی بارسێلۆنا، لەگەڵ یانەی دیوانییە ئاستێکی بەرزی لە خولی عێراقدا پێشکێشکرد، بەڵام دوای ئەوەی یارییەکیان بەرامبەر یانەی شورتە کرد، هەموو شتێک گۆڕا و ماکسی هەڕەشەی جێهێشتنی ریزەکانی دیوانییەی کرد، بەهۆی ئەوەی هاندەرانی یانەی شورتە لێیانداوە و یانەکە بەرگری لێنەکردووە.  لە مانگی هەشتی ساڵی رابردوودا، بەر لە دەستپێکردنی یاریی شورتە و دیوانییە، هاندەرانی شورتە لە یاریزانانی دیوانییە یان دا و یاریزانە ئەرجەنتینییەکەش بەشی خۆی لێدانی بەرکەوت، بۆیە ماکسی تووڕە بوو، بەبێ گەڕانەوە بۆ کارگێڕیی یانەی دیوانییە ریزەکانی یانەکەی جێهێشت و گەڕایەوە ئەرجەنتین و سکاڵایەکی لەسەر یانەی دیوانییە تۆمارکرد و داوای قەرەبووی لێکرد، بە بیانووی ئەوەی لێیانداوە و یانەکە وەک پێویست سەلامەتی و ژیانی ئەوەیان نەپاراستووە.  یانەی بارسێلۆنا لە بەیاننامەیەکی فەرمیدا، سەرەخۆشیی لە خۆیان و خانەوادەی ماکسی کرد، کە تێیدا هاتووە "شۆک بووین بە بیستنی هەواڵی گیانلەدەستدانی ماکسی رۆلۆنی تەمەن ٢٦ ساڵان، کە یاریزانی یانەکەمان بوو لە ٢٠١٠ تاوەکو ٢٠١٦، سەرەخۆشی لە خانەوادەکەی دەکەین و پشتیوانی تەواوی خۆمانی بۆ دووپاتدەکەینەوە".  یانەی دیوانییەش سەرخۆشیی خۆی ئاراستەی خانەوادەی یاریزانە ئەرجەنتینییەکە کرد، کە هێشتا ناکۆکییەکەی نێوانیان چارەسەر نەبووە.