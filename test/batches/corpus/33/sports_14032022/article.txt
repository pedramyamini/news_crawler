میدیای ئیسپانیا لە نوێترین پێشهاتدا رایگەیاندووە، لیۆنێل مێسی بەهیچ شێوەیەک لە پاریس سانجێرمان ئاسوودە نییە و بیر لە بەجێهێشتنی یانەکە دەکاتەوە، لە گواستنەوەی هاوینی داهاتوودا، بەتایبەتیش دوای ئەوەی لە یارییەکەی بەرامبەر یانەی بوردۆ هاندەرانی یانە فەرەنسییەکە فیکەی ناڕەزایەتیان لە دژی یاریزانەکە لێدا.  سەرچاوە رۆژنامەڤانییەکانی ئیسپانیا و ئەوانەی نزیکی یانەی بارسێلۆنان دەڵێن " مێسی و خۆرخی مێسی باوکی گفتوگۆیان لەبارەی داهاتوو کردووە، بۆ ئەوەش باوکی یاریزانەکە لە چەند رۆژی رابردوودا پەیوەندیی بە بەرپرسانی یانەی بارسێلۆناوە کردووە، بۆ ئەوەی زانیاری لەبەرەی ئەگەری گەڕانەوەی کوڕەکەی بۆ کامپ نوو وەربگرێت. "  بیرکردنەوەی مێسی بۆ گەڕانەوە بۆ بارسێلۆنا لەکاتێکدایە، گرێبەستەکەی لەگەڵ پاریس سانجێرمان تاوەکو هاوینی ٢٠٢٣ دەبێت لەگەڵ نوێکردنەوەی بۆ ساڵێکی دیکە.  مێسی دوای ئەوەی لە بارسێلۆنا رۆیشت، لەگەڵ پاریس سانجێرمان نەیتوانی ئاستی راستەقینەی خۆی پێشکێشبکات و رۆژ لە دوای رۆژ رەخنەی زیاتر لە یاریزانەکە دەگیرێت، بەتایبەتیش دوای ئەوەی یانەکە لە خولی یانە پاڵەوانەکانی ئەوروپا بەرامبەر ریال مەدرید تووشی دۆڕانێکی سەرنجڕاکێش بوو و سەرەڕای بردنەوەی یاریی چوون لە خولەکە کرایە دەرەوە.