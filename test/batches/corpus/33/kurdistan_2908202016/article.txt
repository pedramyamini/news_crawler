د. عەبدولفەتاح عەبدولڕەزاق، بریکاری وەزارەتی خوێندنی باڵا و توێژینەوەی زانستیی هەرێمی کوردستان بە تۆڕی میدیایی رووداوی راگەیاند "پێشنیازکراوە کە کۆتایی مانگی ٩ و سەرەتای مانگی ١٠ دەوامی زانکۆ و پەیمانگەکان بۆ ئەمساڵی خوێندن دەستپێبکاتەوە".  د. خەتاب ئەحمەد، بەڕێوەبەری گشتیی دیوانی وەزارەتی خوێندنی باڵا بە تۆڕی میدیایی رووداوی راگەیاند، ئامانجی سەرەکی وەزارەت دەستپێکردنەوەی خوێندنە لەنێو کامپسی زانکۆ و پەیمانگەکان، تەنانەت بۆ ئەو کۆلێژ و پەیمانگایانەش کە زۆربەی وانەکانیان تیۆرین.   بەڕێوەبەری گشتیی دیوانی وەزارەتی خوێندنی باڵا دەشڵێت، دەبێ رێنمایی تەندروستی ورد جێبەجێبکرێت، لەوانە بەستنی دەمامک و دەرمان پڕژێنی هۆڵەکانی خوێندن. گوتیشی " تەنیا دەکرێت ئەو وانانە ئەلیکترۆنی بخوێندرێن کە خوێندنی ئەلیکترۆنی بۆیان دەست دەدات. "  ئەمڕۆ ئەنجوومەنی وەزارەتی خوێندنی باڵا و توێژینەوەی زانستیی هەرێمی  كوردستان بۆ چۆنیەتی دەستپێكردنی دەوام لە ساڵی نوێی خوێندن  کۆبووەوە و دوای چەند کاژێرێک کۆبوونەوەکە کۆتاییهات.   عەبدولسەلام دۆڵەمەڕی، سەرۆكی لیژنەی پەروەردە و  خوێندنی باڵا لە   پەرلەمانی كوردستان  بە رووداوی راگەیاندبوو، کە لە مانگی ئەیلوولدا پرۆسەی خوێندن لە هیچ قۆناخێكی خوێندن  دەست پێناكاتەوە، بۆ پرۆسەی خوێندنی لە زانكۆ و پەیمانگەكانیش  سیستەمی ئاوێتە بە گونجاو دەزانێ، كە خوێندنە بە هەر دوو شێوازی  ئەلیكترۆنی و ناو كامپەسی زانکۆکان بێت.  بە گوتەی عەبدولسەلام دۆڵەمەڕی، ئێستا عێراقیش بڕیاریداوە بەو جۆرە خوێندنی  زانكۆ و پەیمانگەكان لە ٠٦ - ١٢ - ٢٠٢٠ دەستپێبكات.   لە چوارچێوەی رێکارەکانی رێگریکردن لە بڵاوبوونەوەی ڤایرۆسی کۆرۆنا لە هەرێمی کوردستان، لە کۆتاییەکانی مانگی شووباتی ئەمساڵ، ناوەندەکانی خوێندن داخران و دواتر خوێندن کرا بە ئۆنلاین.