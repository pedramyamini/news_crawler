لە دوایین یاریی گەڕی ٢٨ ـی لالیگادا، ریال مەدرید لە دەرەوەی یاریگەی خۆیدا بووە میوانی یانەی مایۆرکا و ٣ - ٠ لێیبردەوە.  سەرەتا یارییەکە بە هاوسەنگی لەنێوان هەردوو تیپدا بەڕێوەچوو، کە یاریزانانی هەردوولا چەندجارێک هێرشیان بردە سەر گۆڵی یەکدی و یانەی خاوەن یاریگە دووجار زۆر نزیک بوو لە هەژاندنی تۆڕی گۆڵی ریال مەدرید، بەڵام نیوەی یەکەم بەبێ گۆڵ کۆتاییهات.  لە نیوەی دووەمدا یاریزانانی کارلۆ ئەنچیلۆتی سووربوون لەسەر تۆمارکردنی گۆڵ و تەنیا ٩ خولەکیان پێویست بوو، بۆ ئەوەی ڤینیسیۆس جۆنیۆر تۆپێک لە کەریم بنزیماوە پێبگات و گۆڵی پێشکەوتن بۆ مێرینگێ تۆماربکات.  دوای ئەو گۆڵە یاریزانانی مایۆرکا هەوڵیاندا گۆڵی یەکسانبوون تۆماربکەن، بەڵام ناوبژیوان لێدانێکی سزای بۆ ریال مەدرید هەژمارکرد، بنزیما لە خولەکی ٧٧ سەرکەوتووانە جێبەجێیکرد و گۆڵی دووەمی شاهانەی تۆمارکرد.  دوای تەنیا ٥ خولەک کەریم بەسەر گۆڵی دووەمی خۆی و سێیەمی ریال مەدریدی تۆمارکرد و سێ خاڵی دیکەی خستە سەر هەژماری یانەکەی لە پێشەنگی ریزبەندیی لالیگا، کە خاوەنی ٦٦ خاڵە، لە کاتێکدا مایۆرکا پلەی ١٦ ـی ریزبەندیی گرتووە، کە خاوەنی ٢٦ خاڵە.