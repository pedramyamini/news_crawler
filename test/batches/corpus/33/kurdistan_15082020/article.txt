کاژێر ٢٢: ٠٠ی شەوی رابردوو لە گەڕەکی یوکاری ئۆزباغ لە شارۆچکەی ئیسپیر، بارهەڵگرێک ٤ تۆن تی ئێن تی و ١٠ تۆن تێل و وایەری بارکردبوو، کە لە دروستکردنی تەقەمەنیدا بەکاردەهێنرێ، لە رێڕەوەی خۆی دەرچوو و خۆی کێشا بە دیوارێکدا لە کەنار رێگاکە و بەوهۆیەوە وەرگەڕا.  بەپێی ئەو زانیارییانەی پۆلیس لەبارەی رووداوەکە بڵاویکردووەتەوە، کەنعان چەتین (٢٩ ساڵ) شۆفێری بارهەڵگرەکە لە پەنجەرەوە خۆی فڕێدایە خوارەوە و گیانی لەدەستدا و تورگوت چەتینی (٢٩ ساڵ) ئامۆزای لەنێو بارهەڵگرەکەدا گیریخوارد و گیانی لەدەستدا.  دوای ئەوەی خەڵکی گەڕەکەکە لایەنە بەرپرسەکانیان ئاگادارکردووەتەوە تیمەکانی فریاکەوتن گەیشتوونەتە شوێنی رووداوەکە و تیمەکانی هەڵگرتنەوەی تیم دەستیانکردووە بە کۆکردنەوەی تەقەمەنییەکان کە لەسەر رێگەکە بڵاوبووەتەوە و تەرمی شۆفێرەکە و ئامۆزاکەشی گوازراوەتەوە پزیشکی دادی ئەرزەڕۆم و لێکۆڵینەوە لە رووداوەکە دەستیپێکردووە.  بەهۆی رووداوەکەوە بۆ ماوەیەک رێگای سەرەکی ئەرزەڕۆم - ئیسپیر بەڕووی هاتووچۆدا داخرا.  بەگوێرەی زانیارییەکان ئەو بڕە تەقەمەنییە لە ئەسکیشەهیرەوە براوەتە شارۆچکەی پازاریۆڵو لەوێشەوە گوازراوەتەوە بۆ شارۆچكەی ئیسپیری ئەرزەڕۆم.