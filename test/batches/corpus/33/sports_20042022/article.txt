لە یارییەکی دواخراوی گەڕی ٣٠ ـی پرێمەرلیگدا، یانەی لیڤەرپوول لەسەر یاریگەی ئانفێڵد میوانداری یانەی مانچێستەر یونایتدی کرد و بە ئەنجامی ٤ گۆڵی بێبەرامبەر لێیبردەوە.  لویس دیاز تەنیا ٥ خولەکی پێویست بوو بۆ ئەوەی بە پاسێکی محەممەد سەڵاح گۆڵی پێشکەوتن بۆ لیڤەرپوول تۆماربکات.  لە خولەکی ٢٢ ـدا محەممەد سەڵاح، کە باشترین یاریزانی یارییەکە بوو، گەڕایەوە سەر رێچکەی گۆڵکردن، گۆڵی دووەمی بۆ رێدز تۆمارکرد، کە فیرعەونی میسری ١٢ یاری بوو لەگەڵ لیڤەرپوول و هەڵبژاردەی میسر گۆڵی نەکردبوو.  نیوەی یەکەم بە دوو گۆڵی لیڤەرپوول کۆتاییهات، کە یاریزانانی مانچێستەر یونایتد تەنانەت نەیانتوانی یەک هەلی گۆڵکردنیش دروست بکەن.  لە نیوەی دووەمدا هەمان سیناریۆی کۆنترۆلی یارییەکە لە لایەن تیپی خاوەن ماڵەوە بەردەوام بوو.  سادیۆ مانێ لە خولەکی ٦٨ گۆڵی سێیەمیشی بۆ لیڤەرپوول تۆمارکرد، ئینجا نۆرەی محەممەد سەڵاح هاتەوە و ٥ خولەک بەر لە تەواوبوونی کاتی یاسایی یارییەکە، گۆڵی دووەمی خۆی و چوارەمی یانەکەی تۆمارکرد و یارییەکە بە شکستێکی گەورە بۆ مانچێستەر یونایتد کۆتاییهات.  بەم سەرکەوتنە لیڤەرپوول گەیشتە خاڵی ژمارە ٧٦ و بەشێوەیەکی کاتی چووە پێش مانچێستەر سیتیی رکابەری، کە ٧٤ خاڵی هەیە و ئەمشەو بەرامبەر برایتۆن یاری دەکات. مانچێستەر یونایتدیش ٥٤ خاڵی هەیە و پلەی شەشەمی ریزبەندی گرتووە.