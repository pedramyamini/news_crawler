لاپۆرتا لە لێدوانی بۆ میدیای کەتەلۆنیا، گوتی "لە بارسێلۆنا دانوستاندنمان لەگەڵ هیچ یاریزانێک نەکردووە، کاتێک بمانەوێت دانوستاندن بکەین بۆ بەدەستهێنانی هالاند، یەکەم کار دانوستاندن دەبێت لەگەڵ بۆرووسیا دۆرتمۆند".  قسەکانی سەرۆکی بارسێلۆنا، لە وەڵامی پرسیارێکدا بوو لەبارەی ئەو دەنگۆیانەی باس لەوە دەکەن هەفتەی رابردوو چاڤی هێرناندێزی راهێنەری بارسێلۆنا، چاوی بەهالاند کەوتووە.  لاپۆرتا لەسەرەتای قسەکانیدا رەتیکردەوە کۆبوونەوە لە نێوان هالاند و چاڤیدا ئەنجامدرابێت، بەڵام دواتر گوتی "ئەوە کاری من نییە، من باسی دانوستاندن دەکەم و هیچ جۆرە دانوستاندنێکمان لەگەڵ هالانددا نەکردووە".  لاپۆرتا قسەی زیاتری لەبارەی گرێبەستکردنی یانەکەی لەگەڵ ئەستێرە نەرویجییەکەدا کرد، گوتی، "ئەگەر دانوستاندن بکەین، لەگەڵ دۆرتمۆند دەستپێدەکەین، ئێمە کار بۆ هێنانی چەندین یاریزان دەکەین کە دەتوانن وەرزی داهاتوو ئاستی تیپەکەمان بەرز بکەنەوە، ئەو کارەش بەڕاوێژ لەگەڵ راهێنەر و دەستەی مەشقدەرانی یانەکە و بەڕێوەبەری وەرزشیدا دەکەین، بەڵام ئێمە دانوستاندنی راستەوخۆ لەگەڵ یاریزاناندا ناکەین، هەر بۆیە هیچ پەیوەندییەکمان لەگەڵ هالاند نەبووە".  لاپۆرتا زیاتر دەڵێ، "نامەوێ باسی یاریزانێک بەدیاریکراوی بکەم، چونکە هەر شتێک بڵێم ئەوە وادەکات نرخەکەی بەرز ببێتەوە، ئەوەش کارێکی بێمانایە، بەڵام دەتوانم دووپات لەوە بکەمەوە ئێمە دانوستاندنمان لەگەڵ هیچ یاریزانێکدا نەکردووە".  لەبارەی بەڕێوەبەری کارەکانی هالاندەوە، سەرۆکی بارسێلۆنا دەڵێ، پەیوەندییەکی زۆرباشم لەگەڵ مینۆ رایۆلادا هەیە، بەڵام هەردوولامان باش دەزانین دەستپێکردنی دانوستاندن کردن دەبێ لە یانەکەوە دەستپێبکات بۆ گرێبەستکردن لەگەڵ هالاند.