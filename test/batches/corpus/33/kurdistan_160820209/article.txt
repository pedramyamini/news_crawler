ئاسۆ قادر لەیل، سه‌رپه‌رشتیاری ده‌روازه‌ی سنووریی په‌روێزخان بە تۆڕی میدیایی رووداوی راگەیاند، "رۆژانه كاری نایاسایی و قاچاخچێتی له ده‌روازه‌كه‌دا ده‌كرێت، حەوت كۆمپانیا و هەشت قه‌پان پاره له شۆفێر و بازرگانان وه‌رده‌گرن و كه‌مترین داهاتیش بۆ  حكومه‌ت دەگەڕێننەوە".  ئاسۆ لەیل ئاماژەی بەوە کرد، ئەو كۆمپانیا و قەپانانە مۆڵەتیان پێدراوە تاوەكو رۆژانه مامه‌ڵه‌ی شۆفێران و بازرگانان رایی بکەن، ئەوانیش بڕی جیاواز پاره‌یان لێوه‌رده‌گرن و له‌و پاره‌یه‌ش كه‌مترین بەشی بۆ حكومەت دەگەڕێندرێتەوە.   سه‌رپه‌رشتیاری ده‌روازەکە ئەوەی خستەڕوو، "كۆمپانیا هه‌یه ١٠ دۆلار له هه‌ر بارهه‌ڵگرێك وه‌رده‌گرێت، ته‌نیا ٢٠ % ی ئه‌و پاره‌یه بۆ حكومەت دەگەڕێنێتەوە و ٨٠ % ى بۆ خۆیەتی".  لەبارەی ئەو کاڵایانەی بە نایاسایی لە دەروازەکەوە دەهێنرێنە هەرێمی کوردستان و مامەڵەیان پێوەدەکرێت، سه‌رپه‌رشتیاری ده‌روازه‌ی سنووریی په‌روێزخان دەڵێت، "رۆژانه له ده‌روازه‌كه‌وه هێلكه، دووگ، خەیار، پیاز، مریشک و ئۆتۆمبێلی مۆدێل نزم مامه‌ڵه‌ی نایاساییان پێوه ده‌كرێت و دیاریش نییە داهاتەکەی بۆ کوێ دەڕوات".  شەوی ٢٠٢٠/٠٨/١٠ لە بەرنامەی رووداوی ئەمڕۆی تۆڕی میدیایی رووداو کە هەوراز گوڵپی پێشکەشی دەکات، عەلی حەمەساڵح، سەرۆکی فراکسیۆنی گۆڕان لە پەرلەمانی کوردستان ئاماژەی بەوە دا کە "ئەو دزی و تاڵانییەی ئێستا لە دەروازە سنوورییەکانی هەرێمی کوردستان دەکرێت، لە ساڵی ١٩٩١ نەکراوە. یەکێتی و پارتییش جێبەجێکردنی چاکسازییان بە بڕیاری یەکدییەوە بەستووەتەوە، یەکێتی دەڵێت، تاوەکو پارتی چاکسازی نەکات منیش نایکەم. پارتیش هەر وا دەڵێت".  عەلی حەمە ساڵح لە بەرنامەکەدا باسی تاڵانی و قاچاخی لە دەروازە سنوورییەکان کرد و لەو بارەیەوە ئاماژەی بەوە دا، "هەرچی کەلوپەلی ماوەبەسەرچووە لە رێگەی نووسینگەکانی قاچاخچێتییەوە کە لەناو شارەکاندا هەن لە دەروازەکان بە هاوکاریی هێزی ئەمنی هاوردەدەکرێن. هەموو کەسیش دەزانێت ئەو نووسینگانە لە سەهۆڵەکەی سلێمانی و بازاڕی دۆلارەکە و لە کەلار لە کوێن".   دوای ئەو بەرنامەیەش کە دەنگدانەوەیەکی زۆری لەنێو خەڵک دروستکرد، کاردانەوەی حکومەتیشی بەدوادا هات، بەتایبەت کە ئاشکراکرا کارە قاچاخی و نایاساییەکان بە شەوان و لەدوای دەوامی ئاساییەوە دەکرێن.   هەو بەو هۆیەوە ئاوات شێخ جەناب، وەزیری دارایی و ئابووریی هەرێمی کوردستان نووسراوێکی دەرکرد و رایگەیاند، "لە درێژەی پرۆسەی چاكسازی لە دەروازە سنوورییەكان وەزارەتی دارایی و ئابووری بڕیاریدا كە شەوانە دوای تەواوبوونی كارە گومرگییەكان دەرگای سەرەكیی دەروازە سنوورییەكان بۆ ناو هەرێمی کوردستان تایبەت بە بارهەڵگرەكان بخرێتە ئەستۆی بەڕێوەبەرایەتیی دەروازەكان تاوەکو رۆژی دواتر جووڵەی بازرگانی دەستپێدەكاتەوە". هەر لەو نووسراوەدا هۆکاری ئەو بڕیارە روونکراوەتەوە: "لەپێناو رێگەگرتنە لە دیاردەی قاچاخچییەتی لە دەروازە نێودەوڵەتییەكان. "  عەلی حەمەساڵح لە بەرنامەی رووداوی ئەمڕۆ ئاماژەی بەوە دا کە گەندەڵی لە دەروازە سنوورییەکان مانگانە زیاترە لە ٣٠٠ ملیۆن دۆلار.