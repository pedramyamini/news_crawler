سەنگەر محەممەد، پێشمەرگەیە، باسی رووداوی ئەو دزیە دەکات کە لە تاریکیی شەوێکدا لێیکرا و ئومێدی رۆژەکانی لێوەرگرتەوە سەنگەر محەممەد رایگەیاند، شەوێ لە شوێنی عارەبانەیەک کە لەبەردەم ماڵەکەیدایە ماتۆڕەکەیان لێ دزیوە، هەموو بژێویی ژیانی لەسەر ئەو ماتۆڕە بووە کە سەوزە و میوەی لەسەری دەفرۆشت. ئەو دەڵێت ئەو عارەبانەیەم هەبوو ئێستا عارەبانەکەشم نەما.  ماتۆڕەکە لەلایەن دوو کەسی خێرخوازەوە بۆی کڕدراوە، سەنگەر محەممەد دەڵێت، "رۆژانە دە بۆ دوازدە هەزارم پێ پەیدا دەکرد بۆ ماڵ و منداڵم، ئێستا ئەو ماتۆڕەیان لێ دزیمە هیچ بژێوی ژیانەکەم نییە ناتوانم هیچ کارێک بکەم بێ ئیشوکار مامەوە، تەنیا مووچەی پێشمەرگایەتیم هەیە کە ئەویش دیار نییە چۆن دەدرێت".  لە ماڵەکەی رەنگی هەژاری و نەداری دەبارێت، سەنگەر باوکی سێ منداڵە دوو کوڕ و کچێک وەک خۆی دەڵێت، هەموو هەوڵی دابینکردنی ژیانێکی باش و ئارامە بۆ جگەر گۆشەکانی، بەڵام دەستکورتی و نەداریی رێگە نادات هەوڵەکانی سەربگرن.   سەنگەر محەممەد، دوو کرێ خانوو قەرزارە جگە لە پارەی ئاو و کارەباش، مووچەکەی ٤٩٠ هەزارە و کرێ خانووەکەشی ٢٠٠ هەزارە. ئەگەر مووچەکەش وەربگرێت هێشتا بەشی بژێویی ژیانی ناکات.  لەبارەی سكاڵاکەیەوە سەنگەر محەممەد دەڵێت، "ڤیدیۆکەشم ناردووە بۆ پۆلیس و سەیریشیان کردووە، هەر دەڵێن چاوەڕێکە هەتا کەسێک دەدۆزرێتەوە واتە دەستگیردەکرێ ئەو کەسە دان بەوە دادەنێ کە چەند ماتۆڕی دزیوە بەڵام من هەتاکەی چاوەڕێبکەم؟ ئەوە مانگێک و نۆ رۆژە، من پێویستم بە رۆژانەیە رۆژانە ئیش بکەم بۆ ئەوەی داهاتێک پەیدا بکەم بۆ ماڵەوە".  سەنگەر هەموو توانا و ویستی خۆی چ وەک پێشمەرگە چ کرێکارێک لەسەر ئەوە دانا کە چاوی لەدەستی خەڵک نەبێت و بە هەوڵی خۆی بژێوی ژیانی دابینکات، بەڵام ئەو رووداوی دزیکردنە وادیارە ژیانی ئەستەمتر کردووەو لەو تۆزە هیوایەش لە کار و ئیشکردن  هەیبوو دایبڕی و هەوڵ و هیواکانی لە بەین برد.