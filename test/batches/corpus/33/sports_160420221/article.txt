لە رکابەرییەکانی گەڕی ٢٧ ـی خولی عێراقدا و لە یارییەکی بەهێز و پڕ رووداودا، یانەی نەورۆز رووبەڕووی یانەی نەفتی میسان بووەوە و هەردوو یانە بە گۆڵێک بۆ هەر لایەکیان یەکسانبوون.  دوای ١٥ خولەک یارییکردن ویسام سەعدوون، گۆڵێکی بۆ خاوەن یاریگە تۆمارکرد، نیوەی یەکەمی یارییەکە لە بەرژەوەندی نەفتی میسان کۆتاییهات.  لە نیوەی دووەمی یارییەکەدا، یاریزانانی وەلی کەریم ئاستێکی بەرزتریان لە نیوەی یەکەم پێشکێشکرد، چەند هێرشێکیان بردە سەر گۆڵی خاوەن یاریگە و لە یەکێک لە هێرشەکاندا ئۆکۆرۆنکۆ بێنیامین، یاریزانی پیشەگەری یانەی نەورۆز ئەنجامەکەی بۆ یانەکە یەکسانکردەوە و یارییەکەی گەڕاندەوە خاڵی سەرەتا.  لە یارییەکەدا زۆر رووداوی سەرنجڕاکێش هەبوون، لە خولەکی ٦٧ لە هێرشێکی یانەی نەورۆزدا، بەهۆی ئەوەی ئەحمەد خەلەف، راهێنەری نەفتی میسان لە هێڵی خۆی هاتووەتە دەرەوە، بێنیامینی یاریزانی نەورۆز بەر راهێنەرەکە دەکەوێت و ئەحمەد خەلەف دەخاتە سەر زەوی، بەڵام راهێنەرەکە گیانی وەرزشی پێشاندەدات و هەر زوو دەستی یاریزانەکە دەگرێت و هەڵیدەگرێتەوە.  لە خولەکەکانی کۆتایی یارییەکەدا رووداوێکی دیکە روویدا، کاتێک سەجاد کازم، گۆڵپارێزی یانەی نەورۆز بە کارتی سوور لە یارییەکەدا کرایەوە، دوای ئەوەی لە یاریزانێکی یانەی نەفتی میسانی دا، بەهۆی ئەوەی گۆڕانکارییەکانی یانەی نەورۆز لە یارییەکەدا تەواوبووبوون، بەناچاری محەممەد دلاوەر، بەرگریکاری لاوی یانەی نەورۆز بووە گۆڵپارێز.  یارییەکە بەیەکسانبوون بە گۆڵێک بۆ هەر لایەک کۆتاییهات، یانەی نەورۆز لە پلەی چواردەیەمی ریزبەندی خولەکە خاوەنی ٣١ خاڵە و نەفتی میسان بە کۆکردنەوەی ٣٤ خاڵ پلەی نۆیەمی ریزبەندی خولەکەی گرتووە.