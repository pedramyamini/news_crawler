بە ئامادەبوونی د. سامان بەرزنجی، وەزیری تەندروستی حکومەتی هەرێمی کوردستان رێوڕەسمی بەخشینی هاوکاری پێداویستیی پزیشکی لەلایەن زانکۆی ئەمریکی کوردستان - دھۆک بۆ بەرەنگاربوونەوەی نەخۆشی ڤایرۆسی کۆرۆنای نوێ COVID - ١٩ بەڕێوەچوو و وەزیر لەو رێوڕەسمەدا ئامارەکەی راگەیاند.  سامان بەرزنجی، وەزیری تەندروستی حکومەتی هەرێمی کوردستان ئاماژەی بەوە دا، "بە داخەوە ئێستا لە پارێزگای دهۆک تەشەنەکە خێرایە و زیاتر لە بڵاوبوونەوەدایە".  بە گوتەی سامان بەرزنجی لە ٢٤ کاژێری رابردوودا "لە شاری هەولێر ١٢١ تووشبووی نوێ تۆمارکراون، لە سلێمانی و گەرمیان و هەڵەبجە هەموو شوێنەکانی دیکەش تووشبووی نوێ هەیە. ٢٩٩ چاکبوونەوەش تۆمار کراوە کە ٢٢١ ـیان لە پارێزگای هەولێر بووە، ٢٦ کەسیش لە پارێزگای سلێمانی و ٢٧ کەس لە گەرمیان و ٢٥ کەسی دیکەیش لە پارێزگای هەڵەبجە چاکبوونەتەوە".  وەزیری تەندروستی حکومەتی هەرێمی کوردستان ئاماری مردنی لە ٢٤ کاژێری رابردوو لە هەرێمی کوردستان ئاشکرا کرد و گوتی، " ٢١ تووشبووی ڤایرۆسەکە مردوون کە حەوتیان لە سنووری پارێزگای هەولێرن، ١٠ یان لە سنووری پارێزگای سلێمانی، تووشبوویەکیش لە دەڤەری راپەڕین و تووشبوویەکیش لە پارێزگای هەڵەبجە و دووانی دیکەیش لە پارێزگای دهۆک مردوون".      تاوەکو ئێستا لە هەرێمی کوردستان ٣٢ هەزار و ٢١٠ کەس تووشی ڤایرۆسی کۆرۆنا بوون، لەو ژمارەیە ٢٠ هەزار و ٤٩٢ تووشبوو چاکبوونەتەوە و هەزار و ٢٠٧ تووشبوویش گیانیان لەدەستداوە.