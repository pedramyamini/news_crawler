لە یارییەکی بەهێزی گەڕی ٣١ ـی لالیگادا، یانەی بارسێلۆنا بووە میوانی لێڤانتی و ٣ - ٢ لێیبردەوە.  چاڤی لە کۆنگرەی رۆژنامەڤانی دوای یارییەکەدا، دانی بەوەدا نا کە باش نەبوون و گوتی "لەم یارییەدا پێویست بوو ئارام بگرین و بزانین چۆن هێرش دەبەین، لە راستیدا یارییەکی باشمان نەکرد، بەڵام کاتێک لە یاریگەی تیپی بەرامبەر یاریمان دەکرد باشتر بووین، گرنگ ٣ خاڵمان بەدەستهێنا".   راهێنەری بارسا لە درێژەی قسەکانیدا، گوتی "زۆر دڵخۆشم بۆ ئەو ئاستەی تێرشتیگن و لوک دییۆنگ پێشکێشیان کرد، ئەوان دوو یاریزانی زۆر پیشەگەرن و جیاوازی بۆ تیپەکەمان دروست دەکەن".  چاڤی ئینجا بەتایبەتیتر باسی  لوک دییۆنگی کرد و گوتی "دییۆنگ یاریزانێکی زۆر ژیرە، ناڵێم ئەو تەنیا یاریزانێکی یەدەگە، ئەو دەزانێت لە دواخولەکەکاندا ئەوە بکات کە لەسەریەتی. هەرچۆنێک بێت، هەریاریزانێکم دەبێت ئامادەبێت، ئەگەر دوو خولەک یان سێ خولەک یان ٦٠ خولەک و ٩٠ خولەکیش یاری بکات".  راهێنەری بارسا نەیشاردەوە کە یاریزانەکانی لەم یارییەدا ماندووبوون و گوتی "لەوانەیە بەهۆی یارییەکەی پێنجشەممە هەندێک هەستمان بە ماندووبوون کردبێت".   چاڤی سەبارەت بە هەژمارکردنی ٣ لێدانی سزا لە دژی تیپەکیشی قسەی کرد و گوتی "نازانم چیبڵێم، بەڵام کاتێک سێ لێدانی سزا لە دژی تیپەکەت هەژمار دەکرێت و یارییەکەش دەبەیتەوە، ئەوە بەڵگەیە لەسەر ئەوەی کە ئێمە ئامادەین بۆ رکابەریکردن".  چاڤی هیرناندێز، راهێنەری یانەی بارسێلۆنا، پەسنی مۆرالێسی کاپتن و ئەستێرەی یانەی لێڤانتی دا، کە لە یارییەکەدا گۆڵێکی لە بارسێلۆنا کرد و گوتی "مۆرالێس وەک ژانی ددانە، یاریزانێکی بەتوانای تۆپی پێیە، جیاوازی دروست دەکات، یاریزانێکی مێژووییە بۆ لێڤانتی".