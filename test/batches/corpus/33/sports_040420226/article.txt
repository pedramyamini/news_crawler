مارک باتارد، ئەو پیاوە فەرەنسییەی تەمەنی ٧٠ ساڵە، نەخشە بۆ سەرکێشییەکی گەورە دەکێشێت، ئەو دەیەوێت ببێتە بە تەمەنترین کەس لە مێژوودا کە بەسەر لوتکەچیای ئێڤێرستدا سەربکەوێت بەبێ ئەوەی ئۆکسجینی دەستکرد بەکاربهێنێت.  ئەو سەرکێشیکارە فەرەنسییە، کە بەشێکی زۆری تەمەنی بە شاخەوانی بەسەربردووە، دەیەوێت بە شێوازێکی نوێ و رێگایەکی کورتر و کەم مەترسیدارتر بگاتە لوتکەی ئێڤێرێست.  هەر کەسێک بیەوێت بگاتە بەرزترین لوتکەچیای جیهان، پێویستە بە نشێوییە بەستووە ترسێنەرەکەی خۆمبۆدا لەلای نیپالەوە سەربکەوێت، کە تاوەکو ئێستا زیاتر لە ٤٠ کەس لەو شوێنە گیانیان لەدەستداوە، بەڵام مارک رێگەیەکی دیکەی لەو نشێویەدا دۆزیوەتەوە و دەتوانێت مەترسییەکانی کەم بکاتەوە.  مارک باتارد، دەڵێت "من زۆر دڵخۆشم کە جارێکی دیکە دەگەمەوە سەر لوتکەی ئێڤێرێست، دەمەوێت ناوبانگی خۆم بەکاربهێنم بۆ ئەوەی هەندێک شتی باشتر بکەم، کە بەداخەو لەو رێگەیەدا زۆر کەس مردوون، بەڵام ئەو رێگەیە ئەمجارە من بەکاریدەهێنم ئاسان نییە، بەڵام مەترسیەکەی کەمترە".  مارک باتارد لە تەمەنی ١٨ ساڵییەوە بووەتە شاخەوان، لەو تەمەنەدا بەسەر چیای برانسدا سەرکەوتووە، کە بە درێژایی سنووری فەرەنسا و ئیسپانیادا درێژدەبێتەوە، ئەو لە ساڵی ١٩٨٨ بۆ یەکەمجار ناوی چووە نێو تۆماری ریکۆردە جیهانییەکان، کاتێک توانی ببێتە یەکەم پیاو لە ماوەی کەمتر لە ٢٤ کاژێر، کە ٢٢ کاژێر و نیو بوو، بەبێ بەکارهێنانی ئۆکسجینی دەستکرد بگاتە سەر بەرزترین لوتکەچیای جیهان.   مارک کە پێشتر وازیهێنابوو، بۆ ئەم سەرکێشییە گەڕاوەتەوە، ئەو کە هەموو ئامادەکارییەکانی کردووە و هەموو پێداویستییەکانی لەبەردەستە، ئەمجارە بە یاوەری هاوڕێیەکەی باسانج نورو شيربای تەمەن ٤٧ ساڵی دەیانەوێت بگەنەوە سەر لوتکەی ئێڤێرێست، کە بەرزییەکەی ٨٨٤٨.٨٦ مەترە.  پێشتر مارک باتارد ١٤ جار گەیشتووەتە لوتکەی ئێڤێرێست و دەیەوێت بیکاتە ١٥ جار، بەڵام ئەمجارە لە تەمەنی ٧٠ ساڵیدا.