یاریی نێوان هەردوو یانەی گلاسکۆ رانجەرزی سکۆتلاندی و ئینتراخت فرانکفۆرتی ئەڵمانی، لە کۆتایی یۆرۆپالیگدا لەژێر چاودێرییەکی ئەمنی توونددا بەڕێوەدەچێت.  یارییەکە لە یاریگەی رامۆن سانچێز پیز خوان، لە شاری سێڤییای ئیسپانیا دەکرێت، هەزارا پۆلیس بۆ چاودێریکردنی یاریگە و هاندەرانی هەردوو یانە دانراون، بەهۆی ئەوەی زیاتر لە ١٠٠ هەزار هاندەری هەردوو یانە چوونەتە ئیسپانیا، بەڵام تەنیا رێگە بە ٤٠ هەزار هاندەر دەدرێت بچنە نێو یاریگە کە هەریەکەیان ٢٠ هەزار هاندەریان دەبێت.  پۆلیسی ئیسپانیا هۆشداری دەدات و دەڵێت ١٥٠ هەزار هاندەری هەردوو یانە چوونەتە ئەو شارە، خەڵکێکی زۆر هەن زۆر دەخۆنەوە و بلیتی یارییەکەشیان نییە، ئەمەش دەبێتە هۆی دروستبوونی گرژی و نانەوەی پشێوی گەورە.  خوان کارلۆس کاسترۆ، ئەفسەرێکی پۆلیسی شارەکەیە و دەڵێت " هەموو رێکارێک دەگرینەبەر و ئامادەکاری زۆرمان کردووە بۆ ئەوەی هیچ روونەدات، بەڵام ئەمە مانای ئەوە نییە کە کێشە دروست نابێت، بەڵام دڵنیایی دەدەین کە یاریی کۆتایی بەبێ کێشە تەواو دەبێت. "  بەپێی راپۆرتە رۆژنامەڤانییەکان ١٠٠ هەزار هاندەری رانجەرز و ٥٠ هەزار هاندەری ئینتراخت بۆ یارییەکە لە ئیسپانیان و دەیانەوێت پاڵپشتی یانەکانیان بکەن بۆ بردنەوەی نازناوی پاڵەوانێتییەکە.  رانجەرز لە دوای ساڵی ٢٠٠٨ ـەوە یەکەمجارە دەگاتە یاریی کۆتایی پاڵەوانێتییەکی ئەوروپی لەکاتێکدا ئەو ساڵە لە یاریی کۆتاییدا بەرامبەر زێنیت دۆڕا و لە یارییەکەدا گرژی و ئاڵۆزی زۆر دروستبوو، یانەکە لەکاتێکدا رکابەری لەسەر بردنەوەی نازناوەکە دەکات ٥٠ ساڵە هیچ نازناوێکی ئەوروپی نەبردووەتەوە.  یانەی ئینتراخت فرانکفۆرتیش ئەمە ٤٢ ساڵە نازناوێکی ئەوروپی نەبردووەتەوە، کە لە ١٩٨٠ بووە پاڵەوانی جامی یەکێتیی ئەوروپا.  پۆلیسی ئیسپانیا بۆ ئەم یارییە ٣١٠٠ پۆلیسی ئامادەکردووە بۆ ئەوەی رێگە لە هەر گرژییەک بگرن، لەکاتی بەڕێوەچوونی یارییەکە.  ئەو ناوچانەی بۆ هاندەرانی هەردوولاش دانراوە لە شارەکەدا، پێویستە ٥.٥ کیلۆمەتر لە یەکدییەوە دووربێت.