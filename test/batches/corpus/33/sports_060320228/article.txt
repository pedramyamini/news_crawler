یەکێک لە باوترین ئەو پرسانەی میدیای وەرزشیی ئەوروپا ئێستا زۆر بایەخی پێدەدات، داهاتووی ئێرلینگ هالاندی هێرشبەری نەرویجیی یانەی بۆرووسیا دۆرتموندی ئەڵمانییە، کە بڕیاریداوە لە کۆتایی ئەم وەرزەدا ریزەکانی یانەکەی جێبهێڵێت و بچێتە یانەیەکی گەورەی ئەوروپا.  چەندین یانەی گەورە بایەخ بە تواناکانی هالاند دەدەن و دەیانەوێت بیبەنە ریزەکانیان، کە لە هاوینی داهاتوودا هەر یانەیەک دەتوانێت بە ٧٥ ملیۆن یۆرۆ گرێبەستەکەی لەگەڵ بۆرووسیا دۆرتموند هەڵبوەشێنێتەوە و بیباتە ریزەکانی.  جان ئيجی فيۆر تۆفت، لە لێدوانێکی رۆژنامەڤانیدا، باسی داهاتووی ئەستێرە تەمەن ٢١ ساڵانییەکە دەکات و دەڵێت "داهاتووی هالاند لە نێوان دوو یانەدایە، ئەوانیش ریال مەدرید و مانچێستەر سیتین، کە من پێموایە لە کۆتایی ئەم وەرزەدا روودەدات و هالاند دەچێتە ریزەکانی یەکێک لەو دوو یانەیە".  ئەو دووپاتیشیکردەوە، کە لە پرسی رۆیشتنی هالاند بۆ لالیگا، یاریزانەکە لە نێوان بارسێلۆنا و ریال مەدریددا ئەمەی دوایی هەڵدەبژێرێت، ئەو گوتیشی "ئەوەی من بزانم پرۆسەی گواستنەوەی هالاند بۆ یانەیەکی دیکە پشت بە چەندین وردەکاری دەبەستێت، کە بێگومان لە کۆتاییدا پێویستە ئێرلینگ بڕیاری خۆی بدات".  سەرەڕای ئەوەی میدیای کەتەلۆنیا زۆر باس لەوە دەکات کە خوان لاپۆرتای سەرۆکی یانەی بارسێلۆنا سوورە لەسەر بردنی هالاند بۆ ریزەکانی یانەکەی، بەڵام لە ئینگلتەرا و تەنانەت لە مەدریدیش باس لەوە دەکرێت کە مانچێستەر سیتی نزیکترین بەربژێرە بۆ بەدەستهێنانی تواناکانی هێرشبەرە نەرویجییەکە.  ئیرلینگ هالاند تاوەکو ئێستا لەم وەرزەدا ٢٠ یاری بۆ بۆرووسیا دۆرتموند لە سەرجەم خول و پاڵەوانێتییەکاندا ئەنجام داوە، ٢٣ گۆڵی کردووە و ٦ ئاسیستیشی هەیە.  لە مانگی یەکی ساڵی ٢٠٢٠ ئێرلینگ هالاند لە یانەی سالسبۆرگی نەمساییەوە پەیوەندی بە ریزەکانی یانەی بۆرووسیا دۆرتموندەوە کرد، بەرامبەر بە ٢٠ ملیۆن یۆرۆ.