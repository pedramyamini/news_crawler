لە شەوێکی تایبەتی پاریسییەکاندا، کە بۆ ئەوان گرنگترین شەوی ئەم وەرزەبوو، ئێمباپێ بەدڵخۆشییەکی زۆرەوە چووە نێو یاریگەی پارک دی پرێنسیس و درێسی پاریس سانجێرمانی تاوەکو ساڵی ٢٠٢٥ بەرزکردەوە، بەمەش بەفەرمی مانەوەی بۆ سێ ساڵی داهاتوو لە یانەکەدا راگەیاند و بە هەمووانی گوت " زۆر دڵخۆشم بە مانەوە لە پاریس سانجێرمان، ئێرە ماڵی منە، شاری منە و دەمەوێت بەردەوامی بەبردنەوەی نازناوەکان بدەم لە یانەکەدا. "  هەرچەند یانەکە بەفەرمی راینەگەیاندووە، بەڵام راپۆرتە رۆژنامەڤانییەکان دەڵێن، بۆ مانەوە لە یانەکەدا ئێمباپێ مووچەی ١٠٠ ملیۆن یۆرۆ بۆ هەر وەرزێک و ٣٠٠ ملیۆن یۆرۆش وەک پاداشتی نوێکردنەوەی گرێبەستەکەی وەردەگرێت.  ماوەیەکی زۆربوو، ناوی یاریزانەکە بە ریال مەدریدەوە بەسترابووەوە، هەموو بیرکردنەوەی ریال مەدرید لە پرسی گواستنەوەی یاریزاناندا لەسەر ئەم یاریزانە بوو، هاندەرانی یانەکە خەونیان بە بینینی ئەو بەدرێسی سپییەوە دەبینی، ئەوان چاوەڕێ بوون، وەرزی داهاتوو بەدرێسی یانەی شاهانەوە دەربکەوێت، بەڵام خەونەکەیان نەبووە راستی.  میدیای ئیسپانیا دەڵێت " فلۆرێنتینۆ پێرێز، ئۆکەی لە ئێمباپێ وەرگرتبوو، هەر ١٥ رۆژ جارێک لە رێگەی سکایپەوە قسەیان بەیەکەوە دەکرد، رۆژی سێشەممەی رابردوو گڵۆپی سەوز بۆ واژۆکردنی گرێبەستەکە هەڵکرا، بەڵام کاتێک ئێمباپێ چووە قەتەر، هەموو شتێک پێچەوانەبووەوە و یاریزانەکە بڕیارەکەی گۆڕی.  رۆژنامەی ئەی ئێسی ئیسپانی لە ژمارەی ئەمڕۆیدا نووسیوویەتی " ئێمباپێ پارەی پاریس سانجێرمانی لە ئەفسانەیی ریال مەدرید بەلاوە باشتربوو، ئەو یاریزانە ٣٠٠ ملیۆن یۆرۆی پاداشت و ٩٠ ملیۆن یۆرۆ مووچە وەردەگرێت.  رۆژنامەکە دەڵێت " پێش ١٠ رۆژ فلۆرێنتینۆ بەڵێی لە ئێمباپێ وەرگرت، بەڵام دوێنێ یاریزانەکە بە واتس ئاپ داوای لێبوردنی کرد. "  بەپێی زانیارییەکان، پێرێز لە وەڵامی داوای لێبوردنەکەی ئێمباپێدا بە یاریزانەکەی گوتووە " ئەو خەونەیان لەناوبردی کە لە منداڵییەوە لەگەڵت دایە. "  رۆژنامەی مارکای نزیک لە ریال مەدرید نووسیوویەتی " بۆ یارییکردن لە ریال مەدرید پێویستیت بە خاسیەتی زۆر هەیە، ئێمباپێ خیانەتی لە ریال مەدرید کرد و بڕیاری مانەوەی لە پاریس سانجێرمان دا. "  لە شەوی بڕیاردان بۆ مانەوە لە یانەکەدا، کیلیان ئێمباپێ هاتریکی بەرامبەر یانەی مێتز تۆمارکرد، لەگەڵ یانەکەی ئاهەنگی بۆ بردنەوەی خولی فەرەنسا گێڕا و خۆیشی بە ٢٩ گۆڵ بووە گۆڵکاری ئەم وەرزەی خولی فەرەنسا.