لە یاریی چوونی قۆناخی هەشتی چامپیۆنزلیگدا، کە رووبەڕووبوونەوەیەکی بەهێزی بەخۆیەوە بینی، یانەی مانچێستەر سیتیی ئینگلیزی لەسەر یاریگەی ئیتحاد میوانداری ئاتلێتیکۆ مەدریدی ئیسپانی کرد و بە گۆڵێکی بێبەرامبەر لێیبردەوە.  وەک ئەوەی پێشبینی بۆکراوبوو، تیپەکەی دیێگۆ سیمیۆنی بە پلانی بەرگری یاری دەکرد و تیپەکەی پێپ گواردیۆلاش بە هێرشبردنی بەردەوام کۆنترۆلی یارییەکەی کردبوو.  لە نیوەی یەکەمدا کوڕانی پێپ چەندینجار هەوڵیاندا دیواری بەرگریی ئاتلێتیکۆ مەدرید بڕووخێنن، بەڵام پیاوانی سیمیۆنی خۆڕاگربوون و نەیانهێشت گۆڵیان لێببێت، کە وەک هەمیشە یان ئۆبلاکی گۆڵپارێز پاسەوانێکی باشی گۆڵەکەی بوو.  لە نیوەی دووەمدا هەمان سیناریۆی نیوەی یەکەم بەردەوام بوو، ئینگلیزەکان هێرشیان دەکرد و ئیسپانییەکانیش لە پێگەکانی خۆیاندا بەرگرییان دەکرد، بەڵام لە خولەکی ٧٠ ئەستێرەی یارییەکە، کیڤین دی برۆین کۆتایی بە چاوەڕوانی و گوشارەکانی سەر گواردیۆلای راهێنەری هێنا و تۆڕی ئۆبلاکی هەژاند.  دوای ئەو گۆڵەش یاریزانانی مانچێستەر سیتی دەیانویست گۆڵی دیکەش تۆماربکەن، بەڵام یارییەکە تاوەکو کۆتایی بەو ئەنجامە مایەوە و سەرکەوتن بە تاکە گۆڵێک بووە بەشی گواردیۆلا و یاریزانانی.  رۆژی ١٣ ـی ئەم مانگە، ئاتلێتیکۆ مەدرید لە یاریی گەڕانەوەدا، لەسەر یاریگەی واندا میترۆپۆلیتانۆ لە مەدرید میوانداری لیڤەرپوول دەکات و لەوێ براوەی بلیتی چوارگۆشەی زێڕین دیاریدەکرێت.  دوای یارییەکە پێپ گواردیۆلای راهێنەری یانەی مانچێستەر سیتی، دڵخۆشیی خۆی بەو سەرکەوتنە نیشاندا و دووپاتیکردەوە کە یاریکەردن بەرامبەر یانەیەکی جیهانیی وەک ئاتلێتیکۆ مەدرید زۆر زەحمەتە، بەڵام گوتیشی "لە یاریی گەڕانەوەشدا بۆ بردنەوە و گۆڵ تۆمارکردن دەچینە واندا میترۆپۆلیتانۆ".  لە بەرامبەردا دیێگۆ سیمیۆنی، راهێنەری یانەی ئاتلێتیکۆ مەدرید، نەیشاردەوە کە ئەوان ئەنجامێکی خراپیان بەدەستهێناوە، سەرەڕای ئەوەی یاریی گەڕانەوە لەنێو یاریگەی خۆیاندا دەبێت، بەڵام رەتیکردەوە خۆیان بەدەستەوە بدەن و گوتی "مانچێستەر سیتی باشترین یانەی جیهانە، بەڵام هیشتا خۆمان بەدەستەوە نەداوە".