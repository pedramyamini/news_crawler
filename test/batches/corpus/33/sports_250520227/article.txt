لیاو دوای بردنەوەی نازناوی سێریا ئەی لەگەڵ میلان، بەباشترین یاریزانی خولی ئیتاڵیا دەستنیشانکراو، رۆژنامەی لاگازێتا دێللۆ سپۆرتی ئیتاڵی دەڵێت " ریال مەدرید دەستەوارەیەکی بە ١٢٠ ملیۆن یۆرۆ ئامادەکردووە، بۆ ئەوەی پێشکێشی ئەو یاریزانەی بکات، کە مەرجی هەڵوەشاندنەوەی گرێبەستەکەی ١٥٠ ملیۆن یۆرۆیە. "  لیاو گرێبەستەکەی لەگەڵ میلان لە ٢٠٢٤ کۆتاییدێت و یانەکە دەیەوێت گرێبەستەکەی تاوەکو ٢٠٢٦ درێژبکاتەوە و مووچەکەشی بۆ ٥ ملیۆن یۆرۆ بەرزبکاتەوە.  لەلایەکی دیکەوە زلاتان ئیبراهیمۆڤیچ، ئەستێرەی سوێدی و یانەی ئەیسی میلان دەیەوێت وەرزی داهاتووش لە یارییکردن بەردەوامبێت و واز لە یارییکردن ناهێنێت.  رۆژنامەی کۆریێری دێلۆ سپۆرتی ئیتاڵی دەڵێت " ئیبراهیمۆڤیچ خۆی بەدەستەوە نادات، یاریزانەکە لەم هەفتەیەدا نەشتەرگەرییەکی بۆ دەکرێت، بۆ ئەوەی کێشەکانی ئەژنۆی بەتەواوی چارەسەرببن، دوای ئەوەش دەگەڕێتەوە نێو یاریگەکان و وەرزی داهاتووش بەردەوامدەبێت، لە بەرامبەر ئەوەدا یاریزانەکە ٢.٥ ملیۆن یۆرۆ مووچەی پێدەدرێت و چەند پاداشتێکیش وەردەگرێت. "  ئیبراهیمۆڤیچ ئێستا ٤٠ ساڵە و ٥ مانگ و ٩ رۆژی دیکە تەمەنی دەبێتە ٤١ ساڵ.