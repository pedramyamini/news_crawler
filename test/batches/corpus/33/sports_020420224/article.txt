لە گەڕی ٣٠ ـی لالیگادا، ریال مەدرید لەسەر یاریگەی بالایدۆس دەبێتە میوانی سێلتا ڤیگۆ، کە بەدڵنیاییەوە ئەرکی مێرینگێ ئاسان نابێت و ئەم یارییە یەکێک دەبێت لەو ٩ یارییە کۆتاییەی کە کارلۆ ئەنچیلۆتیی راهێنەری بەو شێوەیە ناوی بردوون.  ریال مەدرید ئەگەرچی بە جیاوازییەکی زۆر لەپێش هەردوو رکابەرەکەی، سێڤییا و بارسێلۆنایە، بەڵام دەبێت هەموو یارییەکانی بە وریایی بکات، چونکە ئەرکی ئەو زەحمتترە و لە رکابەرییەکانی چامپیۆنزلیگیشدا ماوە.  ریال مەدرید کە بە ٦٦ خاڵ پێشەنگی ریزبەندیی لالیگای گرتووە، لە کاتێکدا رووبەڕووی سێلتا ڤیگۆ دەبێتەوە کە ئەم یانەیەی شاری ڤیگۆ لە دۆخێکی باشدا نییە، بە کۆکردنەوەی ٣٦ خاڵ یانزدەمی ریزبەندییە، لە دوایین دوو یارییدا تەنیا خاڵێکی بەدەستهێناوە و لە وەتەی ٢٠١٤ ـەیە لە ریال مەدریدی نەبردووەتەوە، لەگەڵ ئەوەشدا یاریزانانی ریال مەدرید لەنێو ئەو یاریگەیەدا دەبێت کۆششێکی باش پێشکێش بکەن بۆ ئەوەی بتوانن ببەنەوە.   گەڕانەوەی کەریم بنزیما و فێرلاند مێندی بۆ پێکهاتەی ریال مەدرید، هاندەرێکی باشن بۆ ئەوەی یانەی شاهانە ٣ خاڵی یارییەکە لەگەڵ خۆیدا بباتەوە مەدریدی پایتەخت.  سێلتا ڤیگۆ - ریال مەدرید ١٩: ٣٠ ئاتلێتیکۆ مەدرید - دیپۆرتیڤۆ ئالاڤێش ٢٢: ٠٠