عەمید حوسێن عەلی، بەڕێوەبەری پۆلیسی خورماتوو بە تۆڕی میدیایی رووداوی راگەیاند، رووداوەکە کاژێر ٧: ٠٠ ـی ئێوارەی هەینی بووە، ئەو گەنجەی کوژراوە ناوی سەنگەر گۆران محەممەدە و تەمەنی ٢٤ ساڵانە.  بەپێی لێکۆڵینەوەکانی بەڕێوەبەرایەتیی پۆلیسی خورماتوو، رووداوەکە بەهۆی کێشەیەکی کۆمەڵایەتییەوە روویداوە، دوای ئەوەی شەڕ و دەمەقاڵێ لەنێوان باوک و کوڕەکە درووستبووە، باوکەکە دوو گوللەی دەمانچەی بە کوڕەکەیەوە ناوە، "یەکێکیان بەر سەری کەوتووە و ئەوەی دیکەش بەر سنگی و گیانی لەدەستداوە".   پۆلیس پەڕاوی لێکۆڵینەوەی بۆ دۆسیەکە کردووەتەوە و دادوەر فەرمانی دەستگیرکردنی بۆ باوکەکە دەرکردووە، "بەڵام هێشتا دەستگیرنەکراوە و بەرەو سلێمانی هەڵاتووە". هاوکات برایەکی دیکەی کوژراوەکە دەستگیرکراوە. پۆلیس دەڵێت، لێکۆڵینەوە لە رووداوەکە بەردەوامە.