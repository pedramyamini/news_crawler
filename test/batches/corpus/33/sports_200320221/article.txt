لاوانی یانەی هەولێر بەسەرکردایەتی رەوەند عەبدولخالق راهێنەری لاو ئاستێکی بەرزییان پێشکەشکردووە، دوای نوسینەوەی چوار سەرکەوتن بە کۆکردنەوەی ١٢ خاڵ پلەی پێشەنگی ریزبەندی کۆمەڵەی دووەمیان وەرگرتووە، هەر بۆیە بردنەوە لە لاوانی یانەی شورتە واتا بەهێزتر بوونی پێگەی لاوانی هەولێر لە پێشەنگی ریزبەندی.  رەوەند عەبدولخالق، راهێنەری تیپی لاوانی یانەی هەولێر لە لێدوانێکی تایبەت بە تۆڕیی میدیایی رووداو، رایگەیاند " تیپەکەمان بە مۆڕاڵێکی بەرزەوە دەچێتە ناو گۆڕەپان بۆ وەرگرتنێ ٣ خاڵی یارییەکە، لەبەرئەوەی هیچ کەموکوڕییەکمان نییە و ئامادەکارییەکی زۆرمان بۆ یارییەکە کردووە، داواکارم لە هاندەرانی خۆشەویستی یانەکەمان پاڵپشتیمان بکەن".   لاوانی یانەی شوڕتە رکابەرێکی سەرسەختی لاوە درێس زەردەکانن، شوڕتە بە ٣ بردنەوە و یەکسانبوونێک خاوەن ٧ خاڵە و پلەی دووەمی ریزبەندی گرتووە، هەربۆیە بردنەوەی یارییەکە بۆ شوڕتە زۆر بەنرخە.   دووەمجارە لە مێژووی تۆپی پێی عێراق خولی نایابی لاوان بەڕێوەدەچێت، یەکێتیی تۆپی پێی عێراق دەیەوێت لە رێگای ئەم خولە ژمارەیەک یاریزانی نوێ بۆ داهاتووی یانەکان و هەڵبژاردەی جیاجیاکانی عێراق دروستبکات.