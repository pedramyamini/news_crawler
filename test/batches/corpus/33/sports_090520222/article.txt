راپۆرتە رۆژنامەڤانییەکانی بەریتانیا و جیهان بڵاویانکردەوە، مانچێستەر سیتی بەرامبەر جێبەجێکردنی مەرجی هەڵوەشاندنەوەی گرێبەستەکەی کارەکانی گواستنەوەی ئێرلینگ هالاندی تەواوکرد و لەم هەفتەیەدا گواستنەوەی یاریزانەکە بۆ ریزەکانی بەشێوەیەکی فەرمی رادەگەیێنێت.  بەپێی سەرچاوەکانی نزیک لە یانەی مانچێستەر سیتی، یانە ئینگلیزییەکە لەسەر هەموو مەرجە تاکەکەسییەکانی یاریزانەکە رازیبووە و هەموو شتێک بۆ ئەنجامدانی گرێبەستەکە ئامادەیە، تەنیا راگەیاندنی فەرمی ماوە.  مانچێستەر سیتی لە دوای رۆیشتنی سێرجیۆ ئەگوێرۆوە لە هێڵی هێرشبەریدا کێشەی هەیە، هاوینی رابردوو هەوڵی زۆریدا بۆ گواستنەوەی هاری کەین، بەڵام لەکۆتاییدا ئەو یاریزانە لە تۆتێنهام مایەوە.  هالاند خواستی زۆری لەلایەن یانە گەورەکانی ئەوروپاوە لەسەر بوو، پێپ گواردیۆلا داوای لە کارگێڕیی یانەکەی کردووە، بۆ چارەسەرکردنی کێشەی هێرشبەری گرێبەست لەگەڵ ئەو یاریزانە بکەن، بە گواستنەوەشی یانەکە بۆ وەرزی داهاتوو بەهێزتر دەبێت.  گرێبەستی ئێرلینگ هالاند لەگەڵ بۆرووسیا دۆرتموند لە هاوینی ٢٠٢٤ کۆتاییدێت، بەڵام لەم هاوینەدا مەرجی هەڵوەشاندنەوەی گرێبەستەکەی دەبێتە ٧٥ ملیۆن یۆرۆ و یاریزانەکە بەرامبەر جێبەجێکردنی مەرجی گرێبەستەکەی دەچێتە مانچێستەر سیتی.