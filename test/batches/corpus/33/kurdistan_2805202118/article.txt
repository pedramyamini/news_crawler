شەهیان تەحسین، پێشکێشکاری رووداو دەڵێت، "زۆر دڵخۆشم بەو خەڵاتە، چونکە ئەوە لە خەڵاتەکانی زۆر گرنگترە، لەبەر ئەوەی خەڵاتەکە لە دڵی مندا زۆر تایبەتە، خێزانەکەی من لێرە ئامادەبوون لە کاتی خەڵاتوەرگرتنەکە و زۆر سوپاسیان دەکەم، هیوادارم بەردەوام بم لە خزمەتکردنی دهۆک لە هەر شوێنێک بم".  ماوەی حەوت ساڵە رۆژی بەپارێزگابوونی دهۆک بە فێستیڤاڵێک یادی ئەو رۆژە دەکرێتەوە، بەڵام ساڵی رابردووە بەهۆی کۆرۆناوە رێوڕەسمەکە بەڕێوەنەچوو.  کارگێڕیی پاریزگای دهۆک و بەڕێوەبەری گشتیی رۆشنبیری و هونەرییش لەو فێستیڤاڵە بڕیاریان دا هەموو ساڵێک ٢٧ کەس خەڵات بکەن کە لە بواری جیاوازدا خزمەتی پارێزگای دهۆک دەکەن.  ئەحمەد زەروو، نووسەرێکی خەڵکی دهۆکە و دەڵێت، "دهۆک خزمەتی منی کردووە و زەحمەتی بۆ من کێشاوە، لە رۆژێکی وەکو ئەمڕۆ خەڵکەکەی دەبێت بزانێت کە خەڵکێک هەن زەحمەت دەکێشن، خەڵاتکردنی سیمبولەکانی پارێزگاکە وا دەکات بەردەوام بن لە خزمەتکردنی پارێزگاکە.   دوای ٥٢ ساڵ لە بوونە پارێزگای دهۆک، ئێستا دهۆک حەوت قەزا و ٢١ ناحیە و زیاتر لە ٦٠٠ گوندی هەیە کە بەگشتی نزیکەی ملیۆنێک و ٤٥٠ هەزار کەسی تێدا دەژی.