ساسۆلۆ لەسەر یاریگەی خۆیدا میوانداری سپێزیای کرد و ٤ - ١ لێیبردەوە، تۆرینۆش بووە میوانی جێنەوا و ٠ - ١ پێیدۆڕا.  ئەمڕۆ هەر سێ یانەی یەکەم و دووەم و سێیەمی ریزبەندیی سێریا ئەی یارییان هەیە و بۆ بەردەوامیدان بە رکابەرییەکە ئامانجی هەرسێ یانەی میلان، ناپۆلی و ئینتەرمیلان بردنەوەیە.  لە یەکەم یاریی ئەمڕۆدا، کە کاژێر ١٧: ٠٠ بە کاتی باشووری کوردستان بەڕێوەدەچێت، یاریگەی دیێگۆ مارادۆنا میوانداری یاریی ناپۆلی و ئۆدینێزی دەکات، کە کوڕانی لۆچیانۆ سپالێتی بە ٦٠ خاڵ پلەی دووەمی ریزبەندییان گرتووە و تەنیا ٣ خاڵ لە میلانی پێشەنگ دوورن، بۆیە بێجگە لە بردنەوەی ٣ خاڵی یارییەکە هیچ ئامانجێکی دیکەیان نییە.  ئۆدینێزی ئەگەرچی ٣٠ خاڵی هەیە و لە پلەی ١٣ ـدایە، بەڵام لە دوایین ٤ یارییدا نەدۆڕاوە و دەیەوێت ژمارەی خاڵەکانی زیاتر بکات بۆ ئەوەی هیچ مەترسییەک لەسەر نزیکبوونەوە لە ناوچەی مەترسی لەسەری نەمێنێت.  لە یارییەکی دیکەی گرنگدا ئینتەرمیلانی سێیەم میوانداری فیۆرێنتینای شەشەم دەکات، کە تیپەکەی ئینزاگی دوای ئەوەی ماوەیەکی زۆ پێشەنگی خولەکی گرتبوو، بەمدواییە کەوتووەتە دۆخێکی زۆر خراپ و لە دوایین ٦ یاریی سێریا ئەیدا تەنیا یارییەکی بردووەتەوە و دووجار دۆڕاوە.  یاریزانانی ئینزاگی لەم یارییە زەحمەتەدا، کە فیۆرێنتینا لە دوایین ٥ یارییدا تەنیا جارێک دۆڕاوە، زۆر پێویستییان بە سەرکەوتن هەیە، بۆ ئەوەی جارێکی دیکە مۆرالیان بەرزبێتەوە و چیدی لە یەکەم و دووەمی ریزبەندیی دوورنەکەونەوە.  دوایاریی ئەمشەو کاژێر ٢٢: ٤٥ لە نێوان کالیاری و میلانی پێشەنگ دەبێت، کە رۆسۆنێری ئێستا لە باشترین کاتەکانیدایە و بە ٦٣ خاڵ پێشەنگی ریزبەندی گرتووە.  تیپەکەی ستیفانۆ پیۆلی نایەوێت جارێکی دیکە پێشەنگ لەدەستبداتەوە و دەیەوێت بەردەوام بێت بەرەو بەدەستهێنانی نازناوی سێریا ئەی، کە ساڵانێکی زۆرە جەماوەرەکەی چاوەڕێی دەکەن.  یانەی کالیاری، رکابەری ئەمجارەی میلان لە دۆخێکی خراپدایە و دوایین دوو یاریی خۆی لە سێریا ئەیدا دۆڕاندووە، کە ئێستا بە ٢٥ خاڵ پلەی ١٧ ـی ریزبەندیی خولەکەی گرتووە.  ئینتەرمیلان - فیۆرێنتینا ٢٠: ٠٠