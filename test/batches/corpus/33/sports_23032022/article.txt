مێسی لە گەڕی رابردووی پاڵاوتنەکانی مۆندیالدا، بەهۆی یەکلابوونەوەی سەرکەوتنی ئەرجەنتین بەرێککەوتنی هەڵبژاردەکە و یانەکەی یاریزانەکە بانگهێشتنەکرا، بۆیە ئەمە یەکەمجارە لە دوای مانگی یەکی ئەمساڵەوە بانگهێشتدەکرێت.  مێسی لە رێگەی فرۆکە تایبەتەکەیەوە گەیشتەوە ئەرجەنتین کە هەریەکە لە ئانخێل دیماریا و لیۆناردۆ پارێدیسی هاوڕێشی لە یانەی پاریس سانجێرمان لەگەڵ یاریزانەکە بوون.  دوای گەڕانەوەی بۆ ئەرجەنتین مێسی و یاریزانەکانی دیکەی هەڵبژاردەکە، لەلایەن یەکێتیی تۆپی پێی ئەو وڵاتەوە پشکنینی تایبەتیان بۆ دەکرێت، بۆ ئەوەی بەتەواوی یەکلاببێتەوە کە یاریزانەکە ئامادەیە یان نا، بەتایبەت کە لە یاریی رابردووی پاریس سانجێرمان بەرامبەر مۆناکۆ یاریی نەکرد.  میدیای ئەرجەنتین دەڵێت " لیۆ هیچ کێشەیەکی نییە و بۆ هەردوو یارییەکە بەتەواوی ئامادەیە. "  ئەرجەنتین دووەمی هەڵبژاردەکانی ئەمریکای باشوورە، بەرەبەیانی رۆژی شەممە بەرامبەر هەڵبژاردەی ڤێنزوێلا یارییدەکات، دوای ئەویش لە بەرەبەیانی رۆژی چوارشەممە لە دەرەوەی یاریگەی خۆی رووبەڕووی هەڵبژاردەی ئیکوادۆر دەبێتەوە.