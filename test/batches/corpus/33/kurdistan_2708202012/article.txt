بەڕێوەبەرایەتی ئاسایشی پارێزگای سلێمانی ئەمڕۆ پێنجشەممە رایگەیاند  لەپێناو نەهێشتن و بنبڕكردن و بازرگانی پێكردنی هەموو جۆرە مادەیەكی  هۆشبەر، هێزەكانیان حەوت كەسیان بەپێی ماددەی ١٤ی هۆشبەر  دەستگیركردووە.    وەك لە راگەیێندراوەكەدا هاتووە: "ئەو كەسانە لەلایەن  دادگای تاوانەكانی سلێمانی / ٢،  لە رۆژانی ١٧ تاوەكو ٢٦ی ٨ی ٢٠٢٠ سزادراون".   هەر لە راگەیێندراوەكەی ئاسایشی سلێمانی روونكراوەتەوە، شەش لەو تاوانبارانە بە بڕی ٤٥٠ هەزار دینار و شەش مانگ زیندانیكردن  سزادراون. یەکێکیشیان، جگە لە غەرامەكردنی بە بڕی   ٤٥٠ هەزار دینار، هەشت مانگیش زیندانی دەكرێت.    بەگوێرەی راگەیێندراوەکەی ئاسایش، تەمەنی سزادراوەكان لە نێوان ١٩ بۆ ٥٤ ساڵدایە و سەرجەمیان لە  رەگەزی نێرن و پیشەیان كاسبە.   رێکخراوی بەرەنگاربوونەوەی ماددەهۆشبەرەکان پێشبینیدەکات لە سەرانسەری هەرێمی کوردستان زیاتر لە ١٠ هەزار هاونیشتمانی ئاڵوودەی ماددەی هۆشبەربن.  تاوەکو ئێستا ١٧ جۆر ماددەی هۆشبەر لە هەرێمی کوردستان بینراون و دەستیان بەسەردا گیراوە. بەڕێوەبەرایەتییەکانی نەهیشتنی ماددە هۆشبەرەکان ساڵی رابردوو نزیکەی هەزار کەسیان بە تۆمەتی بازرگانیکردن و بەکارهێنانی ماددەی هۆشبەر لە هەرێمی کوردستان دەستگیرکردووە.