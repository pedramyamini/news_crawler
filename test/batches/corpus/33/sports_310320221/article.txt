هەموو میدیای جیهان باس لەوە دەکات کە ئەگەری هەیە فیفا هەڵبژاردەی ئێران لە مۆندیال دەربکات، لەبەر ئەوەی فێڵی لە فیفا کردووە و رێگەشی بە هاندەرانی ژن نەداوە ئامادەی یاریی نێوان هەردوو هەڵبژاردەی ئێران و لوبنان لە پاڵاوتنەکانی مۆندیالی ٢٠٢٢ ـی قەتەر ببن، سەرەڕای ئەوەی بلیتی بە خانمانیش فرۆشتبوو.  یەکێتیی تۆپی پێی نێودەوڵەتی، بۆ یاریی ئێران و لوبنان، کە پێشتر ئێران سەرکەوتنی بۆ مۆندیال مسۆگەر کردبوو، بلیتی بە هاندەرانی ژنانیش فرۆشتبوو بۆ ئەو یارییە کە لە شاری مەشهەد بەڕێوەچوو، بەڵام کاتێک لە رۆژی یارییەکەدا خانمان چوونە بەردەم یاریگە بۆ ئەوەی بچنە ژوورەوە، رێگەیان پێنەدرا بچنە ژوورەوە، ئەمەش فیفای تووڕە کردووە، چونکە هەم فێڵی لەو کردووە و هەم فێڵی لە خانمانیش کردووە.  لە سۆشیال میدیادا چەندین ڤیدیۆ بڵاوبوونەتەوە کە تیایاندا دەردەکەوێت، هێزە ئەمنییەکان رێگە بە خانمان نادەن بچنە نێو یاریگە، تەنانەت غازی فرمێسکی رێژیشی لە دژیان بەکارهێناوە.  داواکاری گشتیی ئێران داوای لێکۆلینەوە دەکات، بەڵام یەکێتیی تۆپی پێی ئێران رایگەیاند کە بەرپرسیار نییە لەوەی روویداوە، ئەوەی کراوە بە فەرمانی دەسەڵاتدارانی شاری مەشهەد بووە.  چاودێرانی تۆپی پێ، دەڵێن "مەشهەد شارێکی ئایینی ئێرانە و زەحمەتە رێگە بە خانمان بدرێت بچنە نێو یاریگەیەکی تۆپی پێ و هاوشانی پیاوان هانی هەڵبژاردەی وڵاتەکەیان بدەن، بۆیە فرۆشتنی بلیتەکانی یاریگە بە خانمان تەنیا هەوڵێک بووە بۆ فێڵکردن لە فیفا".  ئەم رووداوە کاردانەوەی زۆری بەدوای خۆیدا هێنا، کە خودی خانمانی ئێران داوادەکەن فیفا هەڵبژاردەی ئێران لە مۆندیال دەربکات.  وریا غەفووری، یاریزانی کوردی پێشووی هەڵبژاردەی ئێران، کە هەمیشە رەخنە لە دەسەڵاتدارانی وەرزشیی ئێران دەگرێت، ئەمجارەش هەڵوێستی خۆی نیشاندا و رایگەیاند "شەرم لە خۆی دەکاتەوە کە لە سەردەمێکدا یاری بکات کە رێگە بە دایک و خوشکەکانیان نەدرێت بچنە نێو یاریگەکان"،  ئەو یاریزانە کوردەی یانەی ئیستقلالی ئێرانی، هەروەها دەڵێت "ئەو رووداوەی لە مەشهەد روویدا جێگەی شەرمەزارییە".  میدیای جیهان باس لەوە دەکات ئەگەر هەڵبژاردەی ئێران لە لایەن فیفاوە لە مۆندیال دەربکرێت، کام هەڵبژاردە جێگەی دەگرێتەوە؟  لەو بارەیەوە چەندین لێکدانەوە هەن، کە یەکێکیان باس لەوە دەکات کە بە دەرکردنی ئێران هەڵبژاردەی ئیتاڵیا دەگاتە مۆندیال بەو پێیەی فیفا پشت بە ریزبەندیی باشترین هەڵبژاردەکانی دەبەستێت. هەندێکی دیکەش دەڵێن دەرفەت بۆ هەڵبژاردەی عێراق دەڕەخسێتەوە بچێتە مۆندیال، چونکە ئیمارات راستەوخۆ سەردەکەوێت و عێراقیش لە جیاتی ئەو بەرامبەر ئۆسترالیا یاری پاشکۆ دەکات.