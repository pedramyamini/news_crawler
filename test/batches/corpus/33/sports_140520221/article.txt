میدیای ئیسپانیا و سەرچاوەکانی نزیک لە یانەی ریال مەدرید دەڵێن، سەرەڕای ئەوەی تاوەکو ئێستا رێککەوتنی کۆتایی نەکراوە، بەڵام ریال مەدرید گرێبەستی ڤینیسیۆس نوێدەکاتەوە و مەرجێکی گەورەی هەڵوەشاندنیش لەسەر گرێبەستەکەی دادەنرێت.  رۆژنامەی مارکا ئاماژەی بۆ ئەوە کردووە، گرێبەستی ئێستای ڤینی کە لە هاوینی ٢٠٢٤ کۆتاییدێت، تاوەکو ساڵی ٢٠٢٨ نوێدەکرێتەوە، مووچەی یاریزانەکە بۆ ١٠ ملیۆن یۆرۆ بەرزدەکرێتەوە و مەرجی هەڵوەشاندنەوەی گرێبەستەکەشی بۆ ٣٥٠ ملیۆن یۆرۆ یان یەک ملیار یۆرۆ بەرزدەکرێتەوە.  ڤینیسیۆس جونیۆر یەکێک لە کاریگەرترین ئەستێرەکانی ئەم وەرزەی یانەی ریال مەدریدە و ئاستێکی بەرزی پێشکێشکردووە، گۆڵ و ئاسیستەکانی لەسەرجەم خول و پاڵەوانێتییەکاندا هەمووانی سەرسام کردووە و ریال مەدریدیش دەیەوێت بۆ وەرزەکانی داهاتوو، یاریزانەکە بکاتە یەکێک لە سەرکردە دیارەکانی تیپەکەی.  ڤینی لەم وەرزەی لالیگادا لە ٣٤ یارییدا ١٧ گۆڵی تۆمارکردووە و ١٠ ئاسیستی هەیە، لە چامپیۆنزلیگیشدا ٣ گۆڵ و ٦ ئاسیستی هەبووە و رۆڵی گەورەی بینیوە لەسەرکەوتنی ریال مەدرید بۆ یاریی کۆتایی پاڵەوانێتییەکە.