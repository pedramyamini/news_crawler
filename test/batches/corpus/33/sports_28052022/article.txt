لە یاریگەی ستاد دۆ فرانس، لە ناوچەی سان دۆنی پاریسی پایتەختی فەرەنسا، یارییەکە بەڕێوەدەچێت، لە کاژێر ٢٢: ٠٠ چاوەکانی جیهان لەسەر ئەم یاریگەیە دەبێت بۆ یەکلابوونەوەی ئەو یانەیەی دەبێتە گەورەی ئەوروپا.  ریال مەدرید خاوەنی ١٣ نازناوی چامپیۆنزلیگە و خۆی پاشا و گەورەی پاڵەوانێتییەکەیە، دوای پێشاندانی ئاستێکی بەرز لە قۆناخەکانی کرانە دەرەوەدا و دوورخستنەوەی پاریس سانجێرمان، چێڵسی و مانچێستەر سیتی بەشێوەیەکی دراماتیکی خۆی گەیاندە یاریی کۆتایی پاڵەوانێتییەکە و ئێستاش بەتەواوی بۆ یارییەکە ئامادەیە و هیچ یاریزانێکی پێکانی نییە.  لیڤەرپوول ٦ جار خولی یانە پاڵەوانەکانی ئەوروپای بردووەتەوە و دواینجار لە وەرزی ٢٠١٨ - ٢٠١٩ بوو، یانەکە دوای لەدەستدانی پرێمەرلیگ لە بەرژەوەندی مانچێستەر سیتی، نایەوێت نازناوی پاڵەوانێتییە گەورەکەی ئەوروپا لەدەستبدات، یانەکە رۆژێک دوای ریال مەدرید گەیشتە پاریس و دوایین مەشقەکانی لە یاریگەی یارییەکەدا ئەنجامدا، ئەوەی بۆ هاندەرانی رێدز جیگەی دڵخۆشییە، گەڕانەوەی تیاگۆ ئەلکانتارا و فابینیۆیە بۆ نێو پێکهاتەی یانەکە و یانە ئینگلیزییەکەش بەهەمان شێوەی رکابەرە ئیسپانییەکە هەموو پێکهاتەکەی ئامادەیە.  هەردوو یانە لە مێژوودا ٨ جار رووبەڕووی یەکبوونەتەوە، ریال مەدرید ٤ یاریی بردووەتەوە و لیڤەرپوولیش ٣ یاریی بردووەتەوە، یارییەکیش لەنێوان هەردوو یانەدا بەیەکسانبوون کۆتاییهاتووە.  لە دوایین ٥ یارییدا لیڤەرپوول ٤ یاریی بەرامبەر ریال مەدرید دۆڕاندووە، یەکێکیان یاریی کۆتایی چامپیۆنزلیگی ٢٠١٨ بوو، بۆیە یارییەکە جۆرێک لە تۆڵەکردنەوەیە بۆ تیپە ئینگلیزییەکە.  لیڤەرپوول لەم وەرزەی چامپیۆنزلیگدا ١٢ یاریی ئەنجامداوە، ١٠ یاریی بردووەتەوە، یارییەکی دۆڕاندووە و لە یارییەکیشدا یەکسانبووە.  ریال مەدرید بەهەمان شێوەی لیڤەرپوول ١٢ یارییکردووە، ٨ بردنەوە، ٤ دۆڕانی هەبووە، بەڵام لەگەڵ ئەوەش لە یاریی کۆتایی چامپیۆنزلیگە.  یارییەکە لەلایەن کلمێنت تورپین، ناوبژیوانی فەرەنسییەوە بەڕێوەدەبرێت، ناوبژیوانەکە لەم وەرزەدا ٣٠ یاریی بەڕێوەبردووە، ١٠٩ کارتی زەردی بەڕووی یاریزاناندا بەرزکردووەتەوە و ١١ کارتی سووری بەرزکردووەتەوە.        گۆڵکاری ئەم وەرزەی چامپیۆنزلیگ، کەریم بنزیما، هێرشبەری یانەی ریال مەدریدە بە تۆمارکردنی ١٥ گۆڵ.  گۆڵکاری لیڤەرپوول لە چامپیۆنزلیگی ئەم وەرزەدا محەممەد سەڵاح، هێرشبەری میسرییە بە تۆمارکردنی ٨ گۆڵ.  سەرەتا بڕیاربوو ئەم یارییە لە شاری سانپێترسبێرگی رووسیا بەڕێوەبچێت، بەڵام بەهۆی هێرشەکانی رووسیا بۆ سەر ئۆکراینا مافی بەڕێوەبردنی یارییەکە لە رووسیا وەرگیرایەوە و درا بە فەرەنسا.