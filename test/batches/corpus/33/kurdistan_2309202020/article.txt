فرۆشیارێک دەڵێت، جاری وا هەیە بە سێ مانگ جارێک کڕیارە هەمیشەییەکان سەردانی ناکەن، دەشڵێت "فەرمانبەر هەبووە پێشتر بە یەک جار بایی ١٠٠ هەزار شتی دەکڕی، ئێستا بە دوو مانگ جارێک ئەگەر شتێک بکڕێت".  بەگوێرەی زانیارییەکانی رووداو، وەزارەت و فەرمانگەکانی حکومەتی هەرێمی کوردستان، لیستی مووچەی مانگی چواریان بە لێبڕینی % ٢١ ئامادەکردووە، بەڵام ئەمجارە ئەو ٢١ % ی بڕاوە لە لیستی مووچە بە لێکدانەوەیەکی ژمێریاری سفر کراوەتەوە، بۆئەوەی هیچ لێبڕینێک لە تۆماری مووچەی مانگی چوار نەمێنێت، بەجۆرێک لە هەر وەزارەتێک رێژەیەکی لێبڕینی وەهمی زیادکراوە کە یەکسانبێت بە رێژەی لێبڕینی ٢١ % ی مووچە، بەوەش لێبڕینەکە دەبێتە سفر.  هۆکاری ئەوەش لەلایەن سەرکۆ ئازاد، ئەندامی لیژنەی دارایی پەرلەمانی کوردستان بۆ دوو هۆکار دەگەڕێندرێتەوە، ئەوانیش بریتین لەوەی حکومەت هیچ لەئەستۆگرتنێکی بەرامبەر بە مووچەخۆران نەمێنیت، هەروەها پاککردنەوەی تۆمار و لیستی مووچەخۆرانە لەکاتی وردبینیی هەر لیژنەیەکی چاودێریی دارایی عێراق.  حکومەتی هەرێمی کوردستان دەستی بە چاکسازی کردووە، بۆ زیادکردنی داهات و دابەشکردنی مووچە لەکاتی خۆیدا، بەڵام نزیکەی سێ مانگە چاکسازی دەستیپێکردووە و مووچەش لەکاتی خۆی دابەش نەکراوە، پسپۆڕێکی ئابووری و دارایی هۆکاری ئەوە بۆ خراپیی میکانیزمی ئەنجامدانی چاکسازی دەگەڕێنێتەوە.  بەگوێرەی زانیارییەکانی رووداو، سەرەتا وەزارەتەکان بۆ مووچەی مانگی چوار بە هەمان میکانیزمی مووچەی مانگی سێ لیستیان ئامادەکردبوو، بەڵام دواتر لەلایەن وەزارەتی دارایی داوایان لێکراوە بەو میکانیزمە لیستی مووچە ئامادەبکەن کە ٢١ % مووچە بڕابێت، بەڵام لێبڕینەکە لە تۆماری مووچە سفر کرابێت و نەمێنێت.