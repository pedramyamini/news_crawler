لە یاریی چوونی قۆناخی پێشکۆتایی چامپیۆنزلیگدا تیپی خانمانی بارسێلۆنا میوانداریی یانەی فۆڵڤسبۆرگی ئەڵمانیی کرد، لە یارییەکەدا ٩١ هەزار و ٦٤٨ هەزار هاندەر ئامادەبوون و ریکۆردێکی نوێی لە مێژووی یاریی خانماندا تۆمارکرد، لەکاتێکدا لە دوای رۆیشتنی مێسییەوە بۆ هیچ یارییەکی تیپی پیاوانی یانەکە ئەم ژمارە زۆرەی هاندەران ئامادەی یارییەکانی بارسێلۆنا نەبوون.  بارسێلۆنا دوای تەنیا سێ خولەک گۆڵی یەکەمی لە رێگەی ئایتانا بۆنماتییەوە تۆمارکرد، دوای ٧ خولەک کارۆلین گراهام هانسن یانەکەی کردە خاوەنی دوو گۆڵ.  لە خولەکی ٣٣ جێنێفەر هێرموسۆ گۆڵی سێیەمی تۆمارکرد، دوای پێنج خولەک لەو گۆڵە، ئالێکسیا پوتێیاس، باشترین یاریزانی جیهان یانە کەتەلۆنییەکەی کردە خاوەنی چوار گۆڵ و هەر لە نیوەی یەکەمدا یانە ئەڵمانییەکەی بێهیوا کرد.  لە خولەکی ٧٠ جیل رورد گۆڵێکی بۆ فۆڵڤسبۆرگ تۆمارکرد و ئەنجامەکەی کەمکردەوە، بەڵام زۆری نەبرد، پوتێیاس گۆڵی دووەمی خۆی و پێنجەمی بارسێلۆنای بەلێدانی سزا تۆمارکرد و خانمانی یانە کەتەلۆنییەکە ٥ - ١ یارییەکەی بردەوە و هەنگاوێکی گەورە لە یاریی کۆتایی نزیکبوونەوە.  یاریی گەڕانەوەی نێوان هەردوو یانە رۆژی ٣٠ ـی ئەم مانگە کاژێر ١٩: ٠٠ لە ئەڵمانیا بەڕێوەدەچێت، سەرکەوتووی یارییەکە لە یاریی کۆتاییدا بەرامبەر براوەی نێوان هەردوو یانەی لیۆن و پاریس سانجێرمانی فەرەنسی یارییدەکات، بۆ رکابەریکردن لەسەر بردنەوەی نازناوەکە.  خانمانی بارسێلۆنا لەم وەرزەدا لەسەرجەم خول و پاڵەوانێتییەکاندا ٤٠ یارییان ئەنجامداوە، هەر ٤٠ یارییەکەیان بردووەتەوە و ١٩٧ گۆڵیان تۆمارکردووە، ئێستا یەکێک لە بەهێزترین یانەکانی ئەوروپا و جیهانە لەسەر ئاستی خانمان.