ئەمشەو کاژێر ٢٢: ٠٠ لەسەر یاریگەی ساتد دو فرانس لە پاریس یاریی کۆتایی چامپیۆنزلیگ لە نێوان هەردوو یانەی لیڤەرپوولی ئینگلیزی و ریال مەدریدی ئیسپانی بەڕێوەدەچێت.  کارلۆ ئەنچیلۆتی لە کۆنگرەی رۆژنامەڤانی بەر لە یارییەکەدا قسەی بۆ رۆژنامەڤانان کرد و گوتی "ئەمە شتێکی سرووشتییە، گەیشتن بە یاریی کۆتایی سەرکەوتنێکی گەورەیە بۆ ئێمە، ئێمە دەزانین ویستی ئەم یانەیە چییە، چونکە هەموو شت پەیوەندی بەمێژووی یانەکەوە هەیە".  ئەو هەروەها گوتی "پێموایە وەرزێکی تاڕادەیەک باشمان هەبوو، گەیشتنە فایناڵێک کە بۆ ئێمە زۆر گرنگ بوو. ئێمە ئێستا زۆر نزیکین لە بەدەستهێنانی شتێکی زەبەلاحەوە، هەموو توانای خۆمان لەپێناو بەدەستهێنانیدا خەرجدەکەین".  کارلیتۆ دووپاتیشیکردەوە "وابزانم ئێمە هەمان پاڵنەری یاریی کۆتایی لیشبۆنەی ٢٠١٤ ـەمان هەیە، بەڵام ئەمجارە ترس و دڵەڕوکێمان کەمترە، لەوانەیە دواتر دڵەڕوکێش بێت، بەڵام ئەوکات هەموو شتێک باش دەبێت".  راهێنەری ریال مەدرید زیاتر گوتی "هەستدەکەم ئەوە کارێکی سروشتییە، وەرزێکی باشمان بەڕێکردووە، بۆیە ئارامین".  ئەنچیلۆتی لە بەردەوامی قسەکانیدا، جەختی لەسەر ئەوە کردەوە کە یاریزانەکانی دەزانن چۆن مامەڵە لەگەڵ ئەو بارودۆخانەدا بکەن و بە باشی خۆیان بۆ ئەو جۆرە یارییانە ئامادە بکەن.  ئەنچیلۆتی جارێکی دیکە باسی یاریی کۆتایی چامپیۆنزلیگی ٢٠١٤ ـی کردەوە و گوتی لە ٢٠١٤ کێشەی پێکانەکانمان هەبوو، و یارییەکەمان بردەوە، بەڵام ئەمجارە هیچ کێشەمان نییە، سەبارەت بە لیڤەرپوولیش هەندێک یاریزانیان پێکراون و ئەگەر بەشداری لە یارییەکەدا بکەن واتا چاکبوونەتەوە، چونکە ناکرێت یاریزانێکی پێکراو بەشداری لەو جۆرە یارییانەدا بکات.