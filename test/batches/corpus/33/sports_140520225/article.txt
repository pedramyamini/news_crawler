هەردوو هەڵبژاردەی ئەرجەنتینی پاڵەوانی ئەمریکای باشوور و ئیتاڵیای پاڵەوانی ئەوروپا ئامادەن بۆ ئەنجامدانی "یاریی کۆتایی"، کە بڕیارە رۆژی یەکی مانگی داهاتوو لەسەر یاریگەی ویمبلی لە لەندەن ئەنجام بدرێت.  هەڵبژاردەی ئەرجەنتین لیستی یاریزانە بانگهێشتکراوەکانی راگەیاندووە، کە لە ٣٢ یاریزان پێکهاتووە و ناوی مارکۆس سێنێسی تێدایە، کە یەکەمجارە لە لایەن هەڵبژاردەی تانگۆوە بانگهێشت بکرێت.  لە هەمانکاتدا میدیای ئیتاڵیا بڵاویکردووەتەوە کە رۆبێرتۆ مانچینیی راهێنەری هەڵبژاردەی ئیتاڵیاش بەنیازە هەمان یاریزان بۆ هەمان یاری بانگهێشت بکات، کە ئەو هەڵبژاردەیەش مافی بانگهێشتکردنی یاریزانەکەی هەیە، بەو پێیەی خاوەنی وڵاتینامەی ئیتاڵییە.  میدیای جیهان بە بایەخەوە باسی ئەم رووداوەی کردووە و دەڵێن "ئەمە یەکەمجارە رووداوێکی لەم جۆرە رووبدات، کە هەڵبژاردەی دوو وڵات هەمان یاریزان بۆ یارییەکی نێوانیان بانگهێشت بکەن".  رۆبێرتۆ مانچینی هێشتا لیستی یاریزانە بانگهێشتکراوەکانی بۆ ئەو یارییە رانەگەیاندووە، بەڵام ئەگەر سێنێسی بانگهێشتکرد، ئەوکات یاریزانەکە سەرپشک دەبێت لەوەی کام هەڵبژاردە هەڵدەبژێرێت و ئەگەر یەکەم یاریی نێودەوڵەتیی خۆی بە درێسی هەریەکێکیان کرد، ئیدی دەبێتە یاریزانی ئەو وڵاتە و بۆی نییە جارێکی دیکە یاری بۆ هەڵبژاردەی وڵاتەکەی دیکە بکاتەوە.  مارکۆس سێنێسی، تەمەن ٢٥ ساڵان، لەم وەرزەدا لە سەرجەم خول و پاڵەوانێتییەکاندا ٤٧ یاریی بە درێسی فاینۆردەوە کردووە، خاوەنی ٣ گۆڵ و ٣ ئاسیستە.  سێنسی کە رۆژی ٢٥ ـی ئەم مانگە لەگەڵ فاینۆرد یاریی کۆتایی کۆنفرانسلیگ بەرامبەر یانەی رۆمای ئیتاڵی دەکات، ساڵی ٢٠١٩ لە سان لۆرێنزۆی ئەرجەنتینییەوە بەرامبەر ٧ ملیۆن یۆرۆ پەیوەندی بە ریزەکانی فاینۆردەوە کردووە.