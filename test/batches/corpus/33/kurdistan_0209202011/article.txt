دەستگیرکردنی شوان عادل وەکو بەڕێوەبەری ئەو کەناڵە بەپێی گوتەی ئێن ئاڕتی، لەسەر دوو دۆسیە بووە، یەکەمیان سکاڵایەکی شاناز ئیبراهیم ئەحمەد، ئەندامی سەرکردایەتیی یەکێتییە و دەگەڕێتەوە بۆ ساڵی ٢٠١٧، بەوەی "گوایە ئێن ئاڕ تى ناوى شاناز ئیبراهیم ئەحمەدى زڕاندووە کە شەریکە لە یەکێک لە پرۆژەکانى نیشتەجێبوون لە شارى سلێمانى".  پارێزەری ئەو کەناڵە دەڵێت، تاوەکو ئێستا شاناز ئیبراهیم ئەحمەد "هیچ بەڵگەیەکى رادەستى دادگە نەکردووە لەسەر ئەو دۆسیەیە".  دۆسیەی دووەمیشیان، "لەسەر بەکارهێنانى ڤیدیۆیەکە کە دەگەڕێتەوە بۆ کەسێک کە لە یوتیوب بەبێ لۆگۆ بڵاویکردووەتەوە و ئێن ئاڕ تی ئەو ڤیدیۆیەی بەکارهێناوە".   دوای بەڕێوەچوونی خۆپێشاندان لە بەشێک لە شارەکانی هەرێمی کوردستان لە کۆتاییەکانی مانگی رابردوو، نووسینگەکانی ئێن ئاڕ تی لە هەولێر و دهۆک داخران و رێگە بە رۆژنامەڤانانی ئەو کەناڵە نادرێت بچنەوە نووسینگەکانیان.     سەنتەری میترۆش بۆ داکۆکی لە مافی رۆژنامەنووسان لە راگەیێندراویکدا ئاماژەی بەوە کردبوو، "ئازادیی رۆژنامەنووسی مەكەنە قوربانیی سیاسەتكردن". داخستنی نووسینگەکانی ئەو کەناڵەش "مەحەكە بۆ قبوڵنەكردنی جیاوازی".