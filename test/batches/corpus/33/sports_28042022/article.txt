لە دووەم یاریی چوونی قۆناخی پێشکۆتاییدا، یانەی لیڤەرپوولی ئینگلیزی لەسەر یاریگەی ئانفێڵد میوانداری یانەی ڤیاریالی ئیسپانی کرد و بە ئەنجامی ٢ - ٠ لێیبردەوە.  وەک پێشبینیکراو بوو یانەی میوان بە پلانێکی بەرگری چڕ دەستی بە یاری کرد و سەرەڕای هێرشە بەردەوامەکانی رێدز، توانی نیوەی یەکەم بە یەکسانبوون بەبێ گۆڵ لە یاریگە دەربچێت.  لە نیوەی دووەمدا خۆڕاگریی کوڕانی ئۆنای ئێمری تەنیا ٨ خولەکی کێشا و لە دەرئەنجامی گوشاری بەرزی یاریزانانی یۆرگن کڵۆپدا، لە خولەکی ٥٣ یاریزانی ڤیاریال، بێرڤیس ئیستۆبینان بە هەڵە گۆڵێکی بۆ لیڤەرپوول لە گۆڵی تیپی خۆیان کرد.  دوای تەنیا دوو خولەک سادیۆ مانێ گۆڵی دووەمی لیڤەرپوولی تۆمارکرد، سەرەڕای ئەوەش یاریزانانی تیپە ئیسپانییەکە بەردەوام بوون لە بەرگریکردن و یاریزانانی یانە ئینگلیزییەکەش بە ئامانجی تۆمارکردنی گۆڵی زیاتر بەردەوام بوون کە هێرشبردن، بەڵام تاوەکو فیکەی کۆتایی ناوبژیوان، یارییەکە وەک خۆی بە ئەنجامی دوو گۆڵی بێبەرامبەر لە بەرژەوەندی لیڤەرپوولدا مایەوە.  سێشەيمەی داهاتوو هەردوو یانە لەسەر یاریگەی لاسیرامیکا لە ئیسپانیا یاریی گەڕانەوە ئەنجام دەدەن و براوەی بلیتێکی یاریی کۆتایی پاڵەوانێتییەکە ئاشکرا دەبێت، کە لیڤەرپوول هەنگاوێکی باشی بەرەو پاریس هاوێشتووە.