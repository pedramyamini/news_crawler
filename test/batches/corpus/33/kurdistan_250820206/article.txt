عەمید كازم عەبدوڵڵا، بەڕێوەبەری پۆلیسی پارێزگای هەڵەبجە بە (تۆڕی  میدیایی رووداو) ی راگەیاند گەڕانەكانیان بۆ دۆزینەوەی خدر كەریم،  سەرۆكی پێشووی شارەوانیی هەڵەبجە بەردەوامە و گوتی: "ئەمڕۆ  بەنیازین بە فڕۆكەیەكی سەر بە وەزارەتی ناوخۆ بەدوایدا بگەڕێین".   بەڕێوەبەری پۆلیسی پارێزگای هەڵەبجە، باسی لەوەشكرد دوو  رۆژ پێشتر خدر کەریم لەلایەن چەند كەسێكەوە لەلای گۆڕستانی گوڵان،  لە خوار سەیرانگای چاوگ بینراوە، بۆیە بە هەلیکۆپتەر زیاتر هەر لەناوە  دەگەڕێین.  سەبارەت بە هۆکاری دیارنەمانەکەی وەک ئەوەی ئەوان بەدواداچوونیان کردووە، بەڕێوەبەری پۆلیسی پارێزگای هەڵەبجە گوتی: "لێكۆڵینەوە وردمان بۆ دۆزینەوەی دەستپێكردووە  پێشتریش لەلای چەند كەسێك باسی لەوە كردوە كە قەرزدارە، ئیتر  نازانین دیارنەمانەكەی پەیوەندی بەوە هەیە یان نا".    پێشتر ئارا خدر كەریم، كچی سەرۆكی پێشووی شارەوانیی هەڵەبجە بە   (رووداو)ی راگەیاند بوو"كاژێر ٠٥: ٠٠ ـی ئێوارەی رۆژی یەكشەممە ٢٣ -  ٨ - ٢٠٢٠ باوكی خۆی گۆڕی و بۆ پیاسە لە ماڵ چووە دەرەوە، مۆبایل  و ئۆتۆمبێلیشی نەبرد، تاوەكو ئێستا نەگەڕاوەتەوە".    خدر كەریم، لە ساڵی ٢٠٠٥ ـەوە ئەندامی رێكخراوی شارەوانییەكانی  جیهانە و لە ساڵی ٢٠٠٨ یشەوە جێگری سەرۆكی رێكخراوەكەیە.   خدر كەریم کە پێشتر کادیری یەکێتی نیشتمانی کوردستان بوو، دوای لادانی لە سەرۆکی شارەوانیی هەڵەبجە، پەیوەندی بە پارتی دیموکراتی کوردستانەوە کرد.