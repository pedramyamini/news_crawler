بەگوێرەی رۆژنامەکانی کەتەلۆنیا، چاڤی پێیوایە گرێبەستکردن لەگەڵ ئەندریاس کریستنسن، بەرگریکاری چێڵسی بەس نییە بۆ تیپەکە، هەروەها هەوڵدەدات یاریزانێکی دیکە لە هێڵی پشتەوە بخاتە نێو هێڵی دواوە.  ئەو سەرچاوانە ئاماژەیان بەوەشکردووە، ئامانجە سەرەکییەکانی یانەی بارسێلۆنا لە مێرکاتۆی ئەم هاوینەدا بریتین لە یۆلیس کۆندێی بەرگریکاری یانەی سێڤییا و کالیدۆ کۆلیبالیی بەرگریکاری یانەی ناپۆلی، بەڵام رکابەرییەکی تووند لەسەر ئەو دوو گرێبەستە لە بازاڕی گواستنەوەکاندا هەیە.  روونیشیدەکەنەوە كه كۆندێ رێككه‌وتنێكی زاره‌كی له‌گه‌ڵ چێڵسی هه‌یه، فرۆشتنی یانه له‌نده‌نییه‌كه‌ش یارمه‌تی ده‌دات بۆ خێراكردنی دانوستاندنه‌كان له‌سه‌ر گرێبەستەکە.  ئاماژەیان بەوەشکردووە، نرخی کۆندێ ساڵی رابردوو ٨٠ ملیۆن یۆرۆ بووە، بەڵام ئەگەری هەیە سێڤییا رازی بێت بە رۆیشتنی لە هاوینی ئەمساڵدا بە بڕی ٦٥ ملیۆن یۆرۆ.  سەبارەت بە کۆلیبالیش، بارسێلۆنا شەڕێکی هاوشێوەی هەیە لەسەر ئەو یاریزانەی کە گرێبەستەکەی لە هاوینی ٢٠٢٣ کۆتایی دێت، بەڵام دی لۆرانتێسی سەرۆکی یانەی ناپۆلی ئامادە نییە بیفرۆشێت.  ئەگەر ناپۆلی رێگە بە رۆیشتنی کولیبالی بدرێت، نرخی بەرگریکارە سەنیگالییەکە لە نێوان ٦٥ بۆ ٧٠ ملیۆن یۆرۆدایە، هەروەها لەلایەن یانەکانی یوڤێنتوس، رۆما، ئینتەرمیلانی ئیتاڵی، پاریس سانجێرمانی فەرەنسی، ئەستۆن ڤێلا و نیوکاسڵی ئینگلیزییەوە گرنگییەکی زۆری پێدەدرێت.