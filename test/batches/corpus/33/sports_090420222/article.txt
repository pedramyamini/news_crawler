میدیای ئیسپانیا دەڵێت " کارگێڕیی یانەی بارسێلۆنا بەدوای ئەوەدا دەگەڕێن، پەیامێکی دیکە بۆ مینۆ رایۆلا، بەڕێوەبەری کارەکانی هالاند بنێرن و یانەکە ئێستاش گرنگی بەو یاریزانە دەدات و دەیەوێت بەپێی هەڵسەنگاندنی بارودۆخی ئابووریی خۆی کار بۆ گواستنەوەی ئەو یاریزانە بکات، لەکاتێکدا بڕیارە لەم مانگەدا هالاند بڕیار لەبارەی داهاتووی خۆیەوە بدات. "  گرێبەستی هێرشبەرە نەرویجییەکە لە ٣٠ ـی ٦ ـی ٢٠٢٤ لەگەڵ بۆرووسیا دۆرتموند کۆتاییدێت، بەڵام لە هاوینی داهاتوودا ئەو بەندەی گرێبەستەکەی کاری پێدەکرێت کە رێگەی پێدەدات بەرامبەر ٧٥ ملیۆن یۆرۆ لە یانەکە بڕوات.  رۆژنامەی موندۆ دیپۆرتیڤۆی نزیک لە یانەی بارسێلۆنا دەڵێت " هالاند دوایین کلاسیکۆی لەنێوان بارسێلۆنا و ریال مەدرید سەیرکردووە و سەرسامە بە کارکردنی چاڤی لەگەڵ بارسێلۆنا، بۆیە ئەگەر یانەکە توانای دارایی باشبێت ئەگەری هەیە یاریزانەکە رازیبێت پەیوەندی بەو یانەیەوە بکات. "  بارسێلۆنا و زۆر یانەی دیکەی ئەوروپا کار بۆ گواستنەوەی ئێرلینگ هالاند دەکەن، بەهۆی ئەو ئاستە بەرزەی لە ماوەی رابردوودا لەگەڵ یانەکە پێشکێشیکردووە، لەوانەش ریال مەدرید و مانچێستەر سیتی کە دیارترینیان.  هالاند لە ساڵی ٢٠١٩ لە یانەی رێدبوڵ سالزبۆرگی نەمساییەوە پەیوەندیی بە یانەی بۆرووسیا دۆرتموندەوە کردووە، ئێستا نرخەکەی لە بازاڕی گواستنەوەی یاریزاناندا دەگاتە ١٥٠ ملیۆن یۆرۆ.