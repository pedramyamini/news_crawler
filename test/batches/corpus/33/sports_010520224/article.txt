گرێبەستی پێپ ١٤ مانگی ماوە، بۆ ئەوەی راهێنەرەکە شەشەم وەرزی خۆی لەگەڵ یانەکە بەڕێبکات.  بەپێی هەواڵێکی رۆژنامەی دەیلی مەیلی بەریتانی، گواردیۆلا رازیییە بەوەی گرێبەستەکەی تاوەکو هاوینی ٢٠٢٥ لەگەڵ یانەی مانچێستەر سیتی نوێبکاتەوە، ئەمەش لەکاتێکدا کە یۆرگن کڵۆپ گرێبەستەکەی لەگەڵ لیڤەرپوول نوێکردەوە.  رۆژنامەکە دەڵێت " بە نوێکردنەوەی گرێبەستی گواردیۆلا، ئێرلینگ هالاند پاڵەوانی ئینگلتەرا هەڵدەبژێرێت لە جێگەی ریال مەدرید، بۆ ئەوەی وەرزی داهاتوو ئەزموونێکی نوێ لە دەرەوەی ئەڵمانیا تاقیبکاتەوە، لەکاتێکدا مانچێستەر سیتی یەکەم یانەیە ئێستا بەگرنگییەوە کار لەسەر گواستنەوەی ئەو یاریزانە دەکات و هالاند خۆیشی دەیەوێت لە یانەیەک یاری بکات، رکابەری لەسەر چامپیۆنزلیگ و بردنەوەی خەڵاتی باشترین یاریزانی جیهان بکات لە داهاتوودا. "  هالاند لە ٨٧ یاریی بۆرووسیا دۆرتموندا ٨٥ گۆڵی تۆمارکردووە، لە گواستنەوەی هاوینەدا مەرجی هەڵوەشاندنەوەی گرێبەستەکەی دەبێتە ٧٥ ملیۆن یۆرۆ، ئەمەش ئەرکی ئەو یانانە ئاسان دەکات کە رکابەری لەسەر گواستنەوەی هێرشبەرە نەرویجییەکە دەکەن.  مانچێستەر سیتی لە دوای رۆیشتنی ئەگوێرۆ، لە هێڵی پێشەوەدا کێشەی هەیە، لە گواستنەوەی هاوینی رابردوودا هەوڵی زۆریدا بۆ ئەوەی هاری کەین بباتە ریزەکانی، بەڵام سەرکەوتوو نەبوو، ئێستاش رکابەری یانەکانی ریال مەدرید، بارسێلۆنا و بایرن میونشن دەکات بۆ گواستنەوەی ئێرلینگ هالاند.