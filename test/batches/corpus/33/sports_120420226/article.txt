لە یاریی یەکەمدا، ریال مەدریدی ئیسپانی لەسەر یاریگەی سانتیاگۆ برنابیۆ لە مەدرید پێشوازی لە چێڵسی ئینگلیزی دەکات، کە لە یاریی چووندا یانە ئیسپانییەکە ئەنجامێکی باشی بەدەستهێناوە و ٣ - ١ لە یانە لەندەنییەکەی بردووەتەوە.  لە یاریی دووەمدا، بایرن میونشنی ئەڵمانی لەسەر یاریگەی ئەلیانز ئارێنا لە میونشن میوانداری ڤیاریالی ئیسپانی دەکات، کە لە یاریی چووندا باڤارییەکان بە گۆڵێکی بێبەرامبەر دۆڕاون.  راهێنەری هەر چوار یانەکە، بەمشێوەیە لێدوانیان کەسەر یارییەکانیان داوە:  کارلۆ ئەنچیلۆتی، راهێنەری یانەی ریال مەدرید:  ئێمە و هاندەرانمان و هەمووان دەزانین کە ئەمە یارییەکی زەحمەت دەبێت وەک هەموو یارییەکانی قۆناخی هەشتی چامپیۆنزلیگ، بە چاوپۆشین لەوەی لە یاریی چووندا چی روویداوە، پێویستە لەسەرمان یارییەکی بەهێز ئەنجام بدەین، کە لەوانەیە تێیدا رووبەڕووی هەندێک زەحمەتی ببینەوە، دەبێت بە درێژایی ٩٠ خولەکی یارییەکە تێبکۆشین و رکابەری بکەین.  دڵنیام تیپەکەمان دوای یاریی چوون کەمتەرخەمی ناکات، ئێمە دڵخۆشین کە ئەم یارییە دەکەین، چونکە هەلێکی گەورەیە بۆ گەیشتن بە قۆناخی پێشکۆتایی، هێشتا هەست بە مەترسییە ئاساییەکانی رووبەڕووبوونەوەی رکابەرێکی گەورە دەکەین، چێڵسی هێشتا تیپێکی گەورەیە و دەبێت هەمیشە بە رێزەوە مەمەڵەی لەگەڵدا بکەین.  لەم وەرزەدا تیپەکەمان دەریخستووە کە خاوەنی چەند هێرشبەرێکی بەتوانای وەک ڤینیسیۆس و بنزیمایە، کە دەگوترێت تیپەکەمان پشت بە کەریم دەبەستێت قسەیەکی راستە و هیچ هۆکارێک نییە بۆ ئەوەی ئەو راستییە بشارینەوە، من دڵخۆشم کە پشت بەو دەبەستین.  تۆماس توخێل، راهێنەری یانەی چێڵسی:  بە لەبەرچاوگرتنی رکابەرەکەمان و ئەو یاریگەیەی یارییەکەی تێدا دەکەین، هەلێکی گەورەمان لەپێش نییە بۆ پێچەوانەکردنەوەی ئەنجامی یاریی چوون بەرامبەر ریال مەدرید، بەڵام خۆشمان بەدەستەوە نادەین و هیوامان بەو دەرفەتانە هەیە کە لەپێشمانن بۆ بەدەستهێنانی ئەنجامێکی باش.  پێویستیمان بەوەیە بەباشی لە یارییەکەی هەفتەی رابردوو فێرببین، ئەمە جوانی رکابەرییەکەیە، کە جوانترین شتی تۆپی پێ ئەوەیە هەموو شتێک ئەگەری روودانی هەیە، بۆیە لەم یارییەدا هەموو شتێک تاقیدەکەینەوە، لەبەرئەوەی شایەنی هەوڵ بۆ دانە، هیودارم بە بڕوا بەخۆبوونەوە ئەم یارییە بکەین و ئومێدەوارین خەونەکەمان بێتەدی و لە ئاستی خەونەکەماندا بین، بەڵام لە رووی واقیعەوە دەبێت زۆر کۆشش بکەین و لە بەرزترین ئاستدا بین.  یوليان ناگێسلمان، راهێنەری یانەی بايرن ميونشن:  ڤیاریال هەلەی کرد کە رێگەی دا هیواکانمان بمێننەوە، کاتێک لە یاریی چووندا تەنیا بە گۆڵێک لێیبردینەوە، بۆیە دەبێت لەم یارییەدا سزای بدەین.  نابێت رووبەریان پێبدەین بۆ هێرسی هەڵگەڕاوە، زێدەباری ئەوەی کە هەر دەبێت هەندێک هەڵەی تەکتیکی لە دژیان بکەین، کە هەندێجار ئێمە بە شێوازێکی تووند و ناپاک یاری دەکەین.  لەم وەرزەدا چەندین یاریمان لە بارودۆخێکی هاوشێوەی ئەم یارییەدا کردووە و توانیومانە ئامانجەکە بپێکین، دەبێت ئەمجارەش دۆخەکە بەو شێوەیە بێت و ئامانجەکەمان بپێکین.  پێموایە ئاساییە و هەر سروشتی مرۆڤ وایە کە هەندێجار پێویستە گۆشارت لەسەر بێت بۆ ئەوەی بتوانی ببەیتەوە، سەیری مێژووی یانەکەمان بکەن، دیارە کە لە چەندین ساڵی رابردوودا لە ژێر گوشارەکاندا سەرکەوتنەکانی بەدەستهێناوە، هەرچۆنێک بێت ڤیاریال لە یاریی یەکەمدا زۆر باش یاریکرد و ئێمەش یارییەکی خراپمان کرد، بۆیە ناکرێت دوو یاریی خراپ بەسەریەکەوە بەرامبەر هەمان تیپ بکەین.  ئونای ئێمری، راهێنەری یانەی ڤیاریال:  ئەم یارییەمان یارییەکی جیاواز دەبێت لە یارییەکەی یوڤێنتوس و یاریی یەکەممان بەرامبەر بایرن میونشن، ئەم یارییە زۆر ئاڵۆزتر دەبێت، ئەوەی ئێمە لەسەر یاریگەی خۆمان کردمان بەسمان نابێت لە میونشن، بۆیە پێویستە باشتر بین.  دەبێت بە بەرگری ملکەچیان بکەین و لە رووی هێرشبردنیشەوە مەترسی دروست بکەین، ئەمجارە کارەکە جیاواز دەبێت لە یاریی چوون.  دەبێت ئەوە بزانین کە ئێمە لەم یارییەدا رووبەڕووی زەحمەتییەکی زۆر دەبینەوە و زۆر بەرگری دەکەین، بۆ ئەوەی بتوانین کارەکە بە هێمنی ئەنجام بدەین، دەبێت ئەوکاتەی تۆپمان لەلایە بە باشی بقۆزینەوە لە رێگەی توانای یاریزانەکانمانەوە.  گەیشتن بەم قۆناخە کارێکی باشە، بەڵام دەمەوێت بگەینە قۆناخی پێشکۆتایی، دەبێت بە هەموو مانایەکی وشە رێزێکی گەورە لە بایرن میونشن بگرین، ئەوان لەسەر زۆر گۆڵکردن لەسەر یاریگەکەیان راهاتوون.