مقه‌دەم فیراس ئاكره‌یى، گوتەبێژی بەرگریی شارستانیی ئاکرێ بە تۆڕی میدیایی رووداوی راگەیاند، "رۆژی چوارشەممە ١٩ - ٨ - ٢٠٢٠ لە گوندی سەرکەڤرۆکی سەر بە ئاکرێ دوو گەنج لە کاتی مەلەکردندا لە زێی گەورەدا خنکان، هەر هەمان رۆژ بۆ تیمەکانمان چوونە شوێنی رووداوەکە و دەستیان بە گەڕان بۆ دۆزینەوەی تەرمەکانیان کرد، بەڵام بەهۆی زۆری و بەهێزی تەوژمەکانی ئاوی رووبارەکە نەماندەتوانی بیاندۆزینەوە".  گوتەبێژی بەرگریی شارستانیی ئاکرێ ئەوەشی گوت "ئەمڕۆ شەممە ٢٢ - ٨ - ٢٠٢٠ تواندرا تەرمی هەردوو گەنجەکە، کە کوڕەکە ناوی عەبدوڵڵا مەقسوود بووە، تەمەنی ١٤ ساڵ بوو و خەڵکی ئاکرێ بوو، کچەکەش ناوی فاتیمە عەزیز، تەمەنی ١٥ ساڵە، دانیشتووی گوندەکەیە بدۆزرێنەوە و رەوانەی پزیشکی دادی کراون".  پێشتر ئومێد سورچی، هاونیشتمانییەکی دانیشتووی گوندی سەرکەڤرۆکی سەر بە ئاکرێ بە رووداوی راگەیاند، دوای ئەوەی چوار گەنجی گوندەکە بە مەبەستی مەلە دەچنە سەر زێی گەورە، دووانیان خنکاون و دووانی دیکە لەلایەن چەند کەسێکی گوندەکەوە رزگارکراون".