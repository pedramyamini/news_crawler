ئایاکس گەڕێک پێشکۆتاییهاتنی رکابەرییەکانی خولەکە میوانداریی یانەی هێرنڤینی کرد، لەو یارییەدا کە لە یۆهان کرۆیف ئارێنا بەڕێوەچوو.  ١٨ خولەک یارییکردن بەسبوو بۆ ئەوەی نیکۆلاس تالیافیکۆ ئەرجەنتینی دەرگای گۆڵکردن بکاتەوە و ئایاکس بە گۆڵێک پێش بخات.  لە خولەکی ٣٢ ستیڤن بێرگهۆس دوای تیکی تاکایەکی جوان گەیشتە گۆڵی هێرنڤین و ئایاکسی کردە خاوەنی دوو گۆڵ، دوای ٦ خولەک سێباستیان هالەر بەلێدانی سزا بۆ جاری سێیەم تۆڕی یانەی میوانی هەژاند و خۆیشی بووە خاوەنی ٢١ گۆڵ لە پێشەنگی گۆڵکارانی خولەکەدا.  لەنیوەی دووەمدا و ٥ خولەک پێشکۆتاییهاتنی کاتی ئاسایی یارییەکە براین برۆبی سوود لەگەڕاندنەوەی تۆپێک لەلایەن گۆڵپارێزەوە وەرگرت و ئایاکس بووە خاوەنی چوار گۆڵ، لە خولەکی ٨٩ ئیدسۆن ئەلڤارێز شوێنی خۆی لە گۆڵکارانی یارییەکەدا کردەوە و ئایاکس بووە خاوەنی پێنج گۆڵ.  ئایاکس ئەمستردام یارییەکەی بە پێنج گۆڵی بێبەرامبەر بردەوە، یانەکە بۆ جاری ٣٦ لە مێژوودا و سێیەم وەرز لەسەریەک بووە پاڵەوانی خولی هۆڵەندا.  یاریزانان و هاندەرانی یانەی پایتەخت بەجوانترین شێوە ماڵئاواییان لە ئێریک تێن هاگ کرد، کە وەرزی داهاتوو ئەرکێکی نوێ لە پرێمەرلیگدا تاقیدەکاتەوە و دەبێتە راهێنەری یانەی مانچێستەر یونایتد.  راهێنەرەکەش دوای یەکلاکردنەوەی نازناوەکە لەگەڵ یاریزانەکانی کەوتە ئاهەنگگێڕان و سەماکردن و دوایین ساتەکانی لەگەڵ یانەکە بەدڵخۆشییەوە بەڕێکرد.