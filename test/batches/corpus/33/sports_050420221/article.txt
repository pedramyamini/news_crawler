لە دوایین یاریی گەڕی ٢٩ ـی خولی پۆرتوگالدا، یانەی پۆرتۆی پێشەنگی خولەکە، لەسەر یاریگەی دراگاو میوانداری یانەی سانتاکلارای دەیەمی ریزبەندی کرد و ٣ - ٠ لێیبردەوە.  فابیۆ ڤیێرای یاریزانی پۆرتوگالی، لە ماوەی ٣ خولەکدا، لە خولەکی ٣٨ و ٤١ ـدا دوو گۆڵی بۆ پۆرتو تۆمارکرد و نیوەی یەکەم بە دوو گۆڵی بێبەرامبەر بۆ یانەی خاوەن یاریگە کۆتاییهات.  لە نیوەی دووەمیشدا هەر پۆرتۆ باشتر دەرکەوت، تاوەکو زیدۆ سانوسیی یاریزانی نایجیری لە خولەکی ٨٤ ـدا گۆڵی سێیەم و بردنەوەی تۆمارکرد.  بەم ئەنجامە پۆرتۆ ژمارەی خاڵەکانی گەیاندە ٧٦ خاڵ و شوێنپێی خۆی لە پێشەنگدا قایمتر کرد، کە ئێستا جیاوازی خاڵەکانی لەگەڵ سپۆرتینگ لیشبۆنەی دووەم بووە ٦ خاڵ.  یانەی بێنفیکاش لە پلەی سێیەمدا ٦١ خاڵی هەیە، کە ئەمشەو لە یاریی چوونی قۆناخی هەشتی چامپیۆنزلیگدا، لەسەر یاریگەی خۆیدا میوانداری یانەی لیڤەرپوولی ئینگلیزی دەکات.  پۆرتۆ تاوەکو ئێستا لە کۆی ٢٨ یاری ٢٤ یاری بردووەتەوە و لە ٤ یاریشدا یەکسانبووە و هێشتا هیچ دۆڕانێکی نییە.