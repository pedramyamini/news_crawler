رێککەوتنەکە لە ٦ی ئەم مانگە بە ئامادەبوونی سەرۆکی هەر دوو فراکسیۆنی پارتی و یەکێتی و سەرۆک و جێگری سەرۆکی پەرلەمانی کوردستان واژۆکراوە.  زیاد جەبار، سەرۆکی فراکسیۆنی یەکێتی لە پەرلەمانی کوردستان بە تۆڕی میدیایی رووداوی راگەیاند: "رێککەوتووین کارەکانی رۆژانەمان بە تەوافوق بکەین و بۆ دیاریکردنی کاری رۆژانە لەگەڵ دەستەی سەرۆکایەتیی پەرلەمان هاوئاهەنگیمان هەبێت. بەتایبەت بۆ پرۆژەیاساکان لۆبی بکەین و بە رێککەوتن تێیانپەڕێنین".   ئومێد خۆشناو، سەرۆکی فراکسیۆنی پارتی باسی هەمان ئەو هاوئاهەنگییەی بۆ رووداو کرد و گوتی "راسپێردراوین هاوئاهەنگی و پشتیوانییەکانمان زیاتربکەین، هەم لە پشتیوانیکردنی هەنگاوەکانی حکومەت بەرپرسیارێتی هەڵبگرین، هەم پێشکەشکردنی پرۆژە لەسەر ئاستی هەردوو فراکسیۆن پەرەی پێبدرێت".   رێککەوتنەکە لەسەر بنچینەی رێککەوتنی مانگی ٣ی ساڵی رابردووی نێوان پارتی و یەکێتییە، کە بۆ پێکهێنانی کابینەی نۆیەم واژۆکراوە، لە ماددەی ١٤ی رێککەوتنەکدا هاتووە کە سەرۆک و  جێگری سەرۆكی پەرلەمان هاوئاهەنگ و یەكهەڵوێست دەبن لە پەرلەمان، ئەمەش رەنگدانەوەی دەبێت بۆ كاری پەرلەمانی لەنێوان هەردوو فراكسیۆنی پارتی و یەکێتی".  هێمن هەورامی، جێگری سەرۆکی پەرلەمان لەبارەی ئەو رێککەوتنەوە دەڵێت "جێبەجێکردنی نێوەڕۆکی ئەو رێککەوتنە لەسەر ئەو بابەتانەیە کە رەهەندی نیشتمانییان هەیە و هەوڵدەدەین وابکەین کۆدەنگییان لەسەر بێت، بۆئەوەی پەرلەمان ئەرکی خۆی بەباشی ببینێت بەتایبەت لە چاودێریکردنی کارەکانی حکومەت و کارنامەکەی".  رێککەوتنەکەی نێوان هەردوو فراکسیۆن چووەتە بواری جێبەجێکردن. لە خولی پێنجەمی پەرلەماندا لە کۆی ١١١ کورسی پەرلەمان پارتی زۆرینەی کورسییەکانی پەرلەمانی بردووەتەوە کە ٤٥ کورسین و یەکێتی بە ٢١ کورسی لە پەرلەمان لە ریزبەندنی دووەمدایە.