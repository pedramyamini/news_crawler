ئاسایشی رۆژئاوای کوردستان چاودێریی سەر کەمپەکەیان تووندکردووەتەوە. ئەو ڤیدیۆیەش کە بڵاوکراوەتەوە رۆژی ١١ی ئەم مانگە بووە، کاتێک هێزە ئەمنییەکانی هەسەدە بەو کارە قاچاخەیان زانیوە و ژن و منداڵەکانیان لەناو تانکەری ئاودا دۆزیونەتەوە، کە هەوڵدراوە بەو جۆرە ببرێنە دەرەوەی کامپەکە.  تانکەرەکە لە لاتەنیشتەوە دەرگایەکی بچووکی بۆ دروستکراوە و دووبارە داخراوەتەوە و تەنانەت بە درێژایی تانکەرەکە رەنگکراوە بۆ ئەوەی هەست بە بوونی دەرگاکە نەکرێت، بەڵام ئاسایش پێیدەزانن و بە زەحمەت دەرگاکە دەکەنەوە.  وەک لە گرتە ڤیدیۆییەکەدا دەردەکەوێت، دیمەنێکی ترسناک لەوێدا روودەدات، کاتێک منداڵەکان بە نیوە هۆش لەناو تانکەرەکە دەردەهێنن. ئەو منداڵانە بەهۆی کەمیی ئۆکسجینەوە خەریک بووە بەتەواوی بێهۆش ببن و ئەگەر درەنگتر پێیان بزانرابا پێدەچوو گیان لەدەست بدەن.  دوای دەرهێنانی منداڵەکان، ژمارەیەک ژن لە هەمان شوێن دێنە دەرەوە و ئەوانیش بەهەمان شێوە بەهۆی کەمیی ئۆکسجینەوە دۆخی تەندروستییان تێکچووە.  شەش منداڵ لەنێو تانکەرەکە دەرهێنراون، کە هەموویان تەمەنیان خوار ٨ ساڵانن.  شێخ ئەحمەد، بەرپرسی ئیدارەی ئۆفیسی بەڕێوەبەرایەتیی خۆسەر لە رۆژئاوای کوردستان بۆ کاروباری ئاوارە و پەنابەران، بۆ تۆڕی میدیایی رووداو پشتڕاستی کردەوە، کە گرتە ڤیدیۆییەکە گرتەیەکی نوێیە و ئەو ژن و منداڵانەش بە قاچاخ لە کامپی هۆلەوە دەرکراون.   لە گرتەکەدا دەشبینرێت ژنە ئاسایشێکی کورد لەگەڵ شۆفێری تانکەرەکە قسە دەکات و داوای لێدەکات دەرگاکە بکەنەوە، بەڵام دوای چەند خولەکێک کەمێک بە زەحمەت دەتوانن دەرگاکە بکەنەوە، لەو کاتەشدا گوێیان لە دەنگی گریانی نزمی منداڵێک دەبێت و هەندێکیشیان بەهۆی تێکچوونی باری تەندروستییانەوە قسەیان بۆ ناکرێت.  دوای زیاتر لە دوو خولەک تیمەکەی ئاسایش دەتوانن دەرگاکە بکەنەوە و بەمجۆرە ژن و منداڵەکان رزگار بکەن لەو دۆخەی کە تێیکەوتبوون.  منداڵەکان  دۆخیان بەجۆرێکە کە هەرچەندە هەوڵدەدەن ئاو بکەن بە سەریاندا بە ئاسانی ناتوانن بجووڵێن و لەنێو هەموو منداڵەکانیشدا تەنیا یەک منداڵیان هێندە هێزی ماوە تاوەکو کەمێک بگری و دەنگ بەرزبکاتەوە، ئەوانی دیکە لەو کاتەدا زۆر بە زەحمەت هەنەسەشیان بۆ دەدرێت.  هەروەها سەرچاوەیەکی نزیک لە هێزەکانی سەر بە سووریای دیموکرات بە بەشی ئینگلیزی رووداو دیجیتاڵی گوت "هەوڵی بە قاچاخ هێنانە دەرەوەی خەڵک لەناو کامپی هۆلدا هەیە و ئەم تاکتیکەش شتێکی تازە نییە کە چەکدارەکانی سەر بە داعش دەیانەوێت بەو جۆرە منداڵ و هاوژینەکانیان لە کامپەکە دەربکەن". دەشڵێت "ئەوانە پارە بە قاچاخچییەکان دەدەن بۆ ئەوەی منداڵەکانیان لە کامپەکە دەرکەن، لەکاتی گواستنەوەشیاندا حەبی خەو دەدەنە منداڵەکانیان".   ئەو سەرچاوەیە ئەوەشی گوت کە هەموو ژن و منداڵەکانی ناو ئەو تانکەرە دواتر گەڕێنراونەتەوە بۆ ناو کامپی هۆل.   کەمپی هۆل دەکەوێتە پارێزگای حەسەکە لە رۆژئاوای کوردستان، نزیکەی ٦٨ هەزار لە کەسوکاری چەکدارانی داعش تێیدا دەژین، کە خەڵکی سووریا و عێراق و وڵاتانی دیکەی جیهانی تێدایە، لەوانەش ٤٣ هەزاریان منداڵن.