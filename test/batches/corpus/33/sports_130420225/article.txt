فابریزیۆ رۆمانۆ، رۆژنامەڤانی بەنێوبانگی وەرزشی دەڵێت " یانەی مانچێستەر یونایتد ئامادەیە گفتوگۆی راستەوخۆ لەگەڵ یانەی ئایاکس بکات، بۆ ئەوەی تێن هاگ ببێتە راهێنەری نوێی یانەکە، پەیوەندیی ئەو دوو یانەیە زۆرباشە و ٢ ملیۆن یۆرۆی مەرجی هەڵوەشاندنەوەی گرێبەستەکەی نابێتە کێشە لەنێوانیان. "  رۆمانۆ دەڵێت " کارگێریی ئایاکس دەزانێت کە تێن هاگ ئامادەیە و دەیەوێت ببێتە راهێنەری مان یونایتد، یانە ئینگلیزییەکەش کار بۆ ئامادەکردنی رێکارەکان و نووسراوەکانی گرێبەستکردن لەگەڵ ئەو راهێنەرە دەکات و دەیەوێت بە زووترین کات گرێبەستەکەی رابگەیێنێت، کارەکانیشی بەرەو کۆتایی دەچن و تەنیا رێککەوتن لەگەڵ ئایاکس ماوە. "  میدیای بەریتانیا دەڵێت " گرێبەستی تێن هاگ لەگەڵ مانچێستەر یونایتد بۆ ٤ ساڵ دەبێت و ئەگەری نوێکردنەوەی بۆ ساڵی ٥ لە گرێبەستەکەدا دەبێت و دوای ئەنجامدانی یاریی کۆتایی جامی هۆڵەندا بەفەرمی گرێبەستەکەی رادەگەیێنرێت. "  مانچێستەر یونایتد ئەنجامەکانی لە پرێمەرلیگدا خراپن و مەترسی هەیە یانەکە نەگاتە خولی یانە پاڵەوانەکانی ئەوروپای وەرزی داهاتوو.