پێشتر یانەی بایرن میونشن لەرێگەی حەسەن ساڵح حەمیدزیچ، بەڕێوەبەری وەرزشی یانەکەوە رایگەیاندووە، لیڤاندۆڤسکی گرێبەستەکەی لەگەڵ بایرن میونشن تەواو دەکات، بەڵام هێشتا پرسی رۆیشتنی یاریزانەکە دانەخراوە.  گرێبەستی هێرشبەرە ٣٣ ساڵەکەی پۆڵەندا، لە ٢٠٢٣ لەگەڵ بایرن میونشن کۆتاییدێت، بارسێلۆنا چاودێری ئەو یاریزانە دەکات و دەیەوێت هێرشبەرەکە بباتە ریزەکانی.  رۆژنامەی بیڵدی ئەڵمانی دەڵێت " بێنی زاهاڤی، بەڕێوەبەری کارەکانی لیڤاندۆڤسکی بەشداری لە کۆبوونەوەیەکی کارگێڕیی بایرن میونشندا دەکات، کە ئەمڕۆ بەڕێوەدەچێت و دەستەوارەی یانەیەک دەخاتە بەردەم یانە ئەڵمانییەکە، یانەکەش بارسێلۆنایە. "  زاهاڤی پەیوەندییەکی بەهێزی لەگەڵ خوان لاپۆرتا، سەرۆکی بارسێلۆنا هەیە و میدیای کەتەلۆنیا دەڵێت " پەیوەندی هاوڕێیەتی نێوان هەردوولا ئاسانکاری زۆر دەکات بۆ ئەنجامدانی گرێبەستەکە. "  بەڕێوەبەری لیڤا دانی بەوەداناوە کە یاریزانەکە دەیەوێت وەرزی داهاتوو وێستگەی یارییکردنی بگۆڕێت، دوای ٨ ساڵ یارییکردن لە بایرن میونشن و بەدەستهێنانی هەموو نازناو و دەستکەوتەکان لەسەر ئاستی تاکەکەسی و بە کۆمەڵ.  بارسێلۆنا کار بۆ بەهێزکردنی هێڵی پێشەوەی دەکات بۆ وەرزی داهاتوو، ئێرلینگ هالاند، هێرشبەری بۆرووسیا دۆرتموند یەکێک لە ئامانجەکانی یانەکەیە، بەڵام گواستنەوەی ئاسان نییە، بەتایبەت کە چەند یانەیەکی بەنێوبانگی ئەوروپا رکابەری لەسەر دەکەن.