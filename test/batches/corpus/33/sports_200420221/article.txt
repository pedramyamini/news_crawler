ئینتەرمیلان لە یاریی گەڕانەوەی قۆناخی پێشکۆتایی جامی ئیتاڵیادا میوانداری میلانی کرد و لە هەموو روویێکەوە بەسەریدا زاڵ بوو، دەرئەنجام ٣ - ٠ لێیبردەوە و گەیشتە یاریی کۆتایی، بەو پێیەی هەردوو یانە لە یاریی چووندا بەبێ گۆڵ یەکسانبووبوون.  لاوتارۆ مارتینێزی هیرشبەری ئەرجەنتینی دوای چاکبوونەوە لە پێکانەکەی، زۆر بەهێز گەڕایەوە و هەر لە خولەکی ٤ و لە یەکەم هێرشی نیراتزۆریدا تۆڕی گۆڵی میلانی هەژاند.  هەمان یاریزانی ئەرجەنتینی ٤ خولەک پێش کۆتاییهاتنی نیوەی یەکەم گۆڵی دووەمی خۆی و یانەکەی تۆمارکرد و نیوەی یەکەم بە پێشکەوتنی ئینتەرمیلان بە دوو گۆڵی بێوەڵام کۆتاییهات.  لە نیوەی دووەمدا پلان و گۆڕانکارییەکانی ستیفانۆ پیۆلی هیچ شتێکیان نەگۆڕی و میلانییەکان نەیانتوانی تۆڕی گۆڵی ئینتەرمیلان بهەژێنن، بەڵکو رۆبن گۆسینس لە خولەکی ٨٢ ـدا گۆڵی سێیەم و یەکلاکردنەوەی بۆ نیراتزۆری تۆمارکرد و گەیشتنە فایناڵ.  ئینتەرمیلان لە یاریی کۆتایی جامی ئیتاڵیادا، رووبەڕووی براوەی یاریی نێوان یوڤێنتوس و فیۆرێنتینا دەبێتەوە، کە ئەمشەو یارییەکە لەسەر یاریگەی ئەلیانز ستادیۆم لە تۆرینۆ بەڕێوەدەچێت، کە لە یاریی چووندا یوڤێنتوس بە گۆڵێکی بێبەرامبەر سەرکەوتنی بەدەستهێناوە.