سەباح محەممەد عەلى، بەڕێوەبەرى ماڵى بەساڵاچووانى دهۆک بە تۆڕی میدیایی رووداوی راگەیاند، هەفتەی رابردوو ئەنجامى پشکنینی پێنج بەساڵاچووی ماڵەکەیان ئەرێنی دەرچووە.   بەڕێوەبەرى ماڵى بەساڵاچووانى دهۆک ئاماژەی بەوە دا، رەوشى هەموویان باشە و یەکێک لەوان رەوانەی نەخۆشخانە کرابوو، بەڵام ئێستا ئەویش گەڕاوەتەوە.  هەر لە ماڵی بەساڵاچووان بەشێکی تایبەت بۆ تووشبووەکان تەرخان کراوە و رۆژانە پزیشک و برینپێچ چاودێرییان دەکەن.  لەبارەی چۆنیەتیی بڵاوبوونەوەى ڤایرۆسی کۆرۆنا لەنێو بەساڵاچووان، سەباح محەمەد عەلى دەڵێت، لەکاتى نەخۆشکەوتندا ئەوانەى کەسوکاریان هەیە دێن و دەیانبەنە نەخۆشخانەکان.  سەباح محەممەد عەلى باسی لەوە کرد، ئەوان گومانیان هەیە لەو کاتەدا ئەوان تووشبووبن، بەڵام خۆشبەختانە هەموو شوێنەکان دژەڤایرۆسیان پێدا پرژێنراوە و رەوشى هەموویان باشە.  پار ماڵى بەساڵاچووان لە شارى دهۆک کرایە و ئێستا ٢٢ بەساڵاچووی تێدا دەژین.