پۆلیسی سەربازیی، لە ویلایەتی میناس گیرایس ئاشکرایکرد، نزیکەی ٥٠ کەس لە هاندەرانی هەردوو یانە لە پێکداداهەڵپژانەکەوە گلاون کە بەئەنقەست دروستکراوە و پێشتر لە رێگەی سۆشیال میدیاوە بانگەوازی بۆ کراوە.  پۆلیس ئاشکرایکردووە هاندەرانی هەردوو یانە بەچەکی زیندوو لەیەکیانداوە، بەهۆیەوە هاندەرێکی تەمەن ٢٥ ساڵی کرۆزیرۆ لە کاتی پێکداهەڵپژانەکەدا، فیشەکێک بەر سکی کەوتووە و گەیەنراوەتە نەخۆشخانە بۆ نەشتەرگەری خێرا، بەڵام دواتر گیانیلەدەستداوە.  بەپێی راگەیێنراوی پۆلیسی ویلایەتەکە، شەڕی نێوان هاندەرانی هەردوو یانە، بووەتە هۆکاری برینداربوونی شۆفێری مۆتۆڕسکیلێک کە لە کاتی پێکدادانەکان بەنزیک شوێنی رووداوەکەدا گوزەری کردووە، بەڵام دۆخی ئەو بریندارە باشە و مەترسی لەسەر ژیانی نییە.  دیمەنەکانی پێکدادانی هاندەرانی کرۆزیرۆ و ئاتلێتیکۆ مینیرۆ دەریانخستووە، هاندەرانی هەردوو یانە بە تێڵای دار و بۆری و بەرد و یاری ئاگرین، هێرشیانکردووەتە سەر یەکدی.