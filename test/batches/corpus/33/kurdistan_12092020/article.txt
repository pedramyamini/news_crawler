بۆ جاری سێیه‌م به‌ره‌یی توركمانیی عێراق داوا له به‌غدا ده‌كات هێزی سه‌ربازیی زیاتر بنێرێته كه‌ركووك و هۆشداری له بوونی پیلانێكی سیاسی ده‌دات.  شه‌ش حیزبی دیكه‌ی توركمانی پشتگیری له داواكارییه‌كه‌ی به‌ره‌ی توركمانی ده‌كه‌ن و به‌شێوه‌یه‌كی ناڕاسته‌وخۆ چه‌ند حیزبێكی كوردستانی به هه‌وڵدان بۆ تێكدانی ره‌وشی كه‌ركووك تۆمه‌تبار ده‌كه‌ن.    قه‌حتان وه‌نداوی، به‌رپرسی لقی كه‌ركووكی به‌ره‌ی توركمانیی عێراق به تۆڕی میدیایی رووداوی راگه‌یاند، '' هه‌ندێك لایه‌ن هه‌ن ده‌یانه‌وێت دۆخه‌كه تێكبده‌ن. ئێمه بۆ رێگریكردن له قۆرخكردنی ئه‌و گۆڕه‌پانه و روونه‌دانی ناكۆكیی سیاسی وه‌كو به‌ره‌ی توركمانیی عێراق داوامان له مسته‌فا كازمی، سه‌رۆكوه‌زیرانی عێراق كردووه هێزێكی تایبه‌ت و مه‌شقپێكراو بۆ كه‌ركووك بنێرێت بۆ ئه‌وه‌ی له‌گه‌ڵ بنبڕكردنی پیلانه‌كان رێگری له جمجووڵی تیرۆریش بكرێت".  سێ ساڵه كورد داوای پێكهێنانی ژووری هاوبه‌شی سه‌ربازیی نێوان پێشمه‌رگه و هێزه عێراقییه‌كان ده‌كات. یه‌كێتی كه خاوه‌نی شه‌ش كورسیی ئه‌نجوومه‌نی نوێنه‌رانی عێراقە له كه‌ركووك داواكارییه‌كه‌ی به‌ره‌ی توركمانی به هه‌وڵێك ده‌زانێت بۆ تێكدانی هه‌ر رێككه‌وتنێك کە ئامانج لێی پێكهێنانی هێزی هاوبه‌ش بێت.   نه‌جات ئه‌حمه‌د، كارگێڕی مه‌ڵبه‌ندی دووی یه‌كێتی له كه‌ركووك بە رووداوی راگەیاند، '' ئێمه وه‌كو یه‌كێتیی نیشتمانیی كوردستان پێمان وایه ئه‌منیه‌تی ئه‌م شاره ته‌نیا به پێشمه‌رگه و هاوكاری له‌گه‌ڵ ئه‌م هێزه ده‌پارێزرێت. ئه‌وانیش كه كورد تۆمه‌تبار ده‌كه‌ن پێیان ده‌گوترێت و ئه‌جندای ده‌ركییه و قسه‌ی خۆیان نییه و دێن لێره وه‌ریده‌گێڕن".   ساڵێكه لیوای ٦١ دۆسیه‌ی ئه‌منیی شاری کەرکووکی گرتووەته ده‌ست. هه‌ر له‌نێو شاردا پۆلیسی خۆجێیی و پۆلیسی فریاکەوتن هاوكاریی لیوای ٦١ ده‌كه‌ن. وه‌كو هێزی به‌رگرییش فیرقه‌ی پێنجی پۆلیسی فیدراڵی به‌شی باشوور و رۆژهه‌ڵاتی كه‌ركووكی له ده‌سته و  فیرقه‌ی شه‌شی پۆلیسی فیدراڵی به‌شی باكوور و رۆژئاوای كه‌ركووكی له ده‌سته.   فیرقه‌ی ١٤ی پۆلیسی فیدراڵی دۆسیه‌ی ئه‌منیی حه‌ویجه و ریاز و ره‌شاد و زابی له ده‌سته و هه‌ر له سنووری حه‌ویجه دوو لیوای حه‌شدی تایبه‌ت به سوننه مه‌زهه‌به‌كان هێزی سه‌ربازییان هه‌یه، شیعه مه‌زهه‌به‌كانیش ١٧ لیوا و فه‌وج و سریه‌ی حه‌شدی شه‌عبی له دوبز و داقووق و  حه‌ویجه و ریاز و ره‌شاد و تازه و به‌شیر و له‌یلان و ناوشار  هه‌یه. هه‌موو ئه‌مانه پشت به زانیارییه‌كانی ده‌زگای هه‌وڵگری و ئاسایشی نیشتیمانی له‌نێو شاردا ده‌به‌ستن.  هێزه عێراقییه‌كان كه هه‌فته‌یه‌كه ئۆپەراسیۆنێكی فراوانیان له دژی داعش ده‌ستپێكردووه و ره‌تی ده‌كه‌نه‌وه كه‌ركووك پێویستی به هێزی زیاتر بێت.   سه‌عه‌د حه‌ربیه، فه‌رمانه‌ی ئۆپراسیۆنه هاوبه‌شه‌كانی كه‌ركووك رایگەیاند، '' ئارامترین ناوچه ئێستا كه‌ركووكه كه هێزه ئه‌منییه‌كان كۆنترۆلیان كردووه، به‌ڵام بۆ ئۆپەراسیۆنی گه‌وره‌ی هاوشهێوه‌ی ئه‌مه، ئۆپراسیۆنه هاوبه‌شه‌كان هێزی بۆ ناردووین، پێویستمان به هیچ هێزێك نییه و هێزه‌كانمان به ته‌واوه‌تی كۆنترۆڵیان كردووه و هیچ ناوچه‌یه‌ك نامێنێت پاك نه‌كرێته‌وه".  له داواكارییه‌كه‌ی به‌ره‌ی توركمانیدا هاتووه كه هه‌وڵێكی زۆر هه‌یه پارێزگاكه بگه‌ڕێته‌وه دۆخی پێش ١٦ی ئۆكتۆبه‌ر و جارێكی دیكه مافی مرۆڤ پێشێل بكرێت و وه‌كو هه‌میشه توركمان بكرێته ئامانج.