ئەمە دێربییەکە لەنێوان دوو یانە کە هەردووکیان یەک ناویان هەیە و تەنیا چەند پیتێکی کەمیان لەیەکدی جیاوازە، ساڵانە بەلای کەمەوە دووجار و لە هەمان یاریگەدا رووبەڕووی یەکدەبنەوە و یاریگەکەش بەپێی تیپی میواندار ناوەکەی دەگۆڕێت، جارێکی بۆ سانسیرۆ و جارێکیش بۆ جۆزێپی میازا، کە ئەوەی یەکەمیان بۆ میلان و ئەوەی دیکەشیان بۆ ئینتەرە.  رکابەری لە دێربیدا تەنیا لە لایەنە وەرزشییەکەدا خۆی نابینێتەوە، بەڵکو کاریگەریی کردووەتە سەر لایەنە کۆمەڵایەتییەکەشی، هاندەرانی میلان لە چینی زەحمەتکێشانن لە شارەکەدا و هاندەرانیش ئینتەریش لە بنەڕەتدا چینی رۆشنبیر و ناوەندن، بەڵام ئەو جیاوازیانە بەتێپەڕبوونی کات خەریکە کۆتاییاندێت.  پرسیاری سەرەکی بۆ دێربیی میلانۆ کە هەرکاتێک ئەم دوو تیپە رووبەڕووی یەکدەبنەوە ئەوەیە، پاشخانی ئەم رکابەرییەی نێوان هەردوو تیپە هاوشارییەکە بۆ چی دەگەڕێتەوە؟  رکابەریی نێوان هەردوولا بۆ ساڵی ١٩٠٨ دەگەڕێتەوە، دوای تەنیا ٩ ساڵ لە دروستبوونی یانەی میلان، کە هەر زوو لە رکابەرییەکاندا دەرکەوت و ئەنجامی بەرچاوی لەسەر ئاستی ناوخۆ بەدەستهێنا.  هەر چۆنێک بێت قەیرانێک لە تیپەکەدا روویدا، کە بەشێک لە ئەندامانی یانەکە لەگەڵ ئەوە نەبوون یاریزانە بیانییەکان بەشداری لە پاڵەوانێتییە ناوخۆییەکاندا بکەن، بەڵام بەشێکی دیکەی ئەندامانی میلان ئەم بیرۆکەیەیان بە هەموو شێوەیەک رەتکردەوە.  ئەوان سەرقاڵی ئەم مشتۆمڕەی نێوانیان بوون، یانەیەکی نوێ لە ١٩٠٨ دروستکرا و ناوی لێنرا ئینتەرناسیۆنالی، لێرەوە میلانۆ بووە خاوەنی دوو تیپ و رکابەرییەکە دەستیپێکرد، کە تاوەکو ئێستاش بەردەوامە.  دێربیی میلانۆ چەندین ناونیشانی هەیە، دیارترینیان دێربیی تووڕەییە، بەهۆی ئەو کەش و هەوایە تووندەی لەنێوان هاندەرانی هەردوولادا هەیە، ناونیشانێکی دیکەش دێربیی دێلا مادۆنینایە، کە یەکێک لە شاکارە دیارەکانی شارەکەیە.  لەسەر ئاستی نازناوەکان میلان یەکێک لە سەرکەوتووترین یانەکانە لە مێژوودا، لەگەڵ ئەوەی کە لە ماوەی چەند ساڵی رابردوودا بەرەو دواوە گەڕاوەتەوە، لەم یاریگەیەوە بۆ ئەو یاریگە، چەندین نازناوی جیاوازی بردووەتەوە، ١٨ نازناوی سێریا ئەی، ٧ نازناوی چامپیۆنزلیگ و ٥ نازناوی ئەو پاڵەوانێتییەی ئەمشەو رکابەری بۆ بردنەوەی نازناوێکی دیکەی دەکات.  لە بەرامبەردا ئینتەر بەهەمان شێوە مێژوویەکی دوور و درێژ و لێوان لێو لە سەرکەوتن و نازناوی هەیە، خاوەنی ١٩ نازناوی خولی ئیتاڵیا و ٣ نازناوی چامپیۆنزلیگ و ٧ نازناوی جامی ئیتاڵیایە.  ئێستا هەمووان چاویان لەسەر جۆزێپی میازا دەبێت، بۆ ئەوەی وەڵامی ئەو پرسیارەیان دەستبکەوێت، کامیان دەگاتە یاریی کۆتایی جامی ئیتاڵیا.