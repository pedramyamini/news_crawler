لە رکابەرییەکانی گەڕی ٢٧ ـی لالیگادا، ریال مەدرید میوانداریی یانەی ریال سۆسیداد دەکات، یارییەکە کاژێر ٢٣: ٠٠ لە سانتیاگۆ بێرنابیۆ بەڕێوەدەچێت.  یانەی شاهانە رۆژی هەینی دوایین مەشقەکانی بۆ یارییە ئەنجامداوە و پێویستی بەبردنەوەیە بۆ ئەوەی جێگەی خۆی لە پێشەنگ بەهێزبکات و بە ورەیەکی بەرزیشەوە بۆ یاریی گەڕانەوەی قۆناخی ١٦ ـی چامپیۆنزلیگ بەرامبەر یانەی پاریس سانجێرمان ئامادەبێت.  لە یارییەکەی ئەمشەودا تۆنی کرووس یاریی ناکات، بە ئەگەری زۆریش بەرامبەر پاریس سانجێرمان یاریی ناکات.  رۆژنامەی مارکای ئیسپانی دەڵێت " کرووس لە مەشقەکانی رۆژی چوارشەممەی رابردوودا لە ماسوولکەکانی قاچی چەپیدا تووشی پێکانبووە، بۆ ئەوەش پێویستی بە کاتێکی باش هەیە بۆ ئەوەی بگەڕێتەوە نێو یاریگەکان. "  هەرچی فێدریکۆ ڤالڤێردییە، بەپێی هەواڵی رۆژنامەکە یاریزانەکە نەخۆشبووە و بۆ ئەم یارییە ئامادەنابێت، بەڵام بۆ یاریی بەرامبەر پاریس سانجێرمان ئامادەدەبێت.  دەیڤد ئالابا دوای ئەوەی بەرامبەر رایۆ ڤاییکانۆ تووشی پێکانبوو، بۆ یارییەکە ئامادەیە و ئەگەری هەیە ئەمشەو یاریی بکات.  ریال مەدرید لەکاتێکدا ئەم یارییە دەکات، یانەی سێڤییای دووەمی ریزبەندی لالیگا بەرامبەر دیپۆرتیڤۆ ئالاڤێش یەکسانبوو، بەبردنەوەی یارییەکە لۆس بلانکۆس جیاوازییەکەی لەگەڵ ئەو یانەیە بۆ ٨ خاڵ بەرزدەکاتەوە.  رۆژی چوارشەممە ریال مەدرید لە یاریی گەڕانەوەی چامپیۆنزلیگدا بەرامبەر پاریس سانجێرمان یارییدەکات.