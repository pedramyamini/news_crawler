رۆژنامەی ئێل کۆنفیدێنسیالی ئیسپانی لە راپۆرتێکی رۆژنامەڤانیدا ئاشکرایکرد، جیرارد پیکێ لە کەیسێکی گەندەڵیدا تێوەگلاوە و لویس روبیالێسی سەرۆکی فیدراسیۆنی تۆپی پێی ئیسپانیاش داوای ٢٤ ملیۆن یۆرۆ لە سعودیە دەکات بۆ ئەو یاریزانە، کە لە رێککەوتنی ئەنجامدانی یارییەکانی جامی سوپەری ئیسپانیا لە سعودیە بەشدار بووە.  بەپێی راپۆرتەکە، روبیالێس لەگەڵ پیکێ رێککەوتووە کە لە رێگەی ئەنجامدانی یارییەکانی جامەکە لە سعودیە، ئەو یاریزانە بکاتە ملیۆنێر، بەوەش پیکێ رازیبووە بەشداری لە رێککەوتنە شاراوەکەی نێوان فیدراسیۆنی تۆپی پێی ئیسپانیا و سعودیە بکات، ئەوەی لەنێوان ئەو سێ لایەنەش روویداوە لە رێگەی چەند پەیوەندییەکی تەلەفۆنییەوە ئاشکرا بوون.  رۆژنامەکە دەڵێت " روبیالێس لە ١٥ - ٩ - ٢٠١٩ بە پیکێی راگەیاندووە کە ئەو بەشێکە لە رێککەوتنی بەڕێوەبردنی یارییەکانی جامی سوپەری ئیسپانیا لە سعودیە، بۆ ئەوەش کارەکانیان بەنهێنی کردووە و رێگەیان بە بڵاوکردنەوەیان نەداوە، بەتایبەت پیکێ رۆڵی گەورەی بینیوە لە رێککەوتنی نێوان ئیسپانیا و سعودیە بۆ بەڕێوەچوونی یارییەکان لە سعودیە، ئەمەش بەهۆی ئەوەی کە روبیالێس ئەو کەسایەتییە بەهێزەی نییە و پیکێش ئەستێرەیەکی بەنێوبانگ و دیار بووە. "  گوتەبێژێک بەناوی جیرارد پیکێ، ئەم زانیاریانە رەتدەکاتەوە و فیدراسیۆنی تۆپی پێی ئیسپانیاش ئامادەنییە هیچ قسەیەک لەبارەی ئەو پرسەوە بکات.  ماوەی چەند ساڵێکە یارییەکانی جامی سوپەری ئیسپانیا لە سعودیە بەڕێوەدەچێت، ئامانج لە رێککەوتنی نێوان هەردوو وڵات بۆ زیاترکردنی مافی پەخشی تەلەڤزیۆنی یارییەکان و برەودانە بە تۆپی پێی ئیسپانیا لە سعودیە و لەسەر ئاستی عەرەبی و ئاسیا، بەتایبەتیش لە رووی هاندەرانەوە.