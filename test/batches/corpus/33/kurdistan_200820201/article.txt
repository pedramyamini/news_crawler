لەم گۆڕستانەدا ژمارەیەک کەسایەتی  دیاری سەدەکانی ١٨ و ١٩ی زایینی نێژراون. کێلی گۆڕەکان بە شێوازێکی جیاواز و تایبەت دروستکراون. بە تێپەڕبوونی کات بەهۆی ئەوەی پارێزگارییان لێ نەکراوە، زیانی زۆریان بەرکەوتووە.   دانیشتووانی گوندی دەرڤیشجەمال داوا دەکەن ئەم گۆڕستانە مێژووییە نۆژەن بکرێتەوە و وەک ناوچەیەکی مێژوویی بخرێتە ژێر چاودێریی بەڕێوەبەرایەتی شوێنەوار.   موختار و خەڵکی ناوچەکە رەخنە لە کاربەدەستانی حکومەت دەگرن و دەڵێن، وێڕای ئەوەی چەندینجار بەڵێنیان داوە ئەم گۆڕستانە بپارێزرێ و نۆژەن بکرێتەوە، بەڵام هیچ هەنگاوێک بەو ئاراستەیەدا نەهاوێژراوە.   مستەفا کاراتاش، موختاری گوندی دەرڤیشجەمال بە رووداوی راگەیاند "ئێرە زیاتر لە ٥ ساڵە هەیە، ئێمە دەمانەوێت خزمەت بکرێ، گۆڕەکانمان تێک نەچن، بەشێكی زۆریان کێلەکانیان شکاون، نامانەوێت هەڵوەشێنەوە. هەرچەند تەماشایان دەکەین خەفەتیان لێ دەخۆین. دەمانەوێت خزمەت بکرێ و بپارێزرێ. باشتر وایە تەلبەند بکرێ، ئەوسا مەڕ و ماڵات و ئاژەڵ ناچنە ناوی، خەڵک ناچنە ناوی. خۆشحاڵ دەبین ئەم گۆڕستانە بپارێزرێ، گوایە دەپارێزرێ، بەڵام وانییە".   لە ماوەی ساڵانی رابردوودا لە چەند زانکۆیەکی تورکیا تیمی جیاواز چوونەتە ئەو گۆڕستانە کە لەسەر رووباری ١٠ دۆنم زەوی دروستکراوە و لێکۆڵینەوەیان لە کێلی گۆڕەکان کردووە. لە ئەنجامی لێکۆڵینەوەکاندا ٣ جۆر کێلە بەردی جیاواز دەستنیشان کراون.   کێلی بەشێكی گۆڕەکان لە شێوەی سەری ئەسپ و سەری کاوڕ دروست کراون. ئەو نەخش و وێنانەی لەسەر کێلی گۆڕەکاندا دەبینرێن لە کولتووری ناوچەکانی ئاسیای ناوەڕاستەوە دەستپێدەکەن تا دەگاتە باوەڕی عەلەوییەکانی ناوچەی ئەنادۆڵ. گۆڕستانەکە بەجۆرێک پشتگوێخراوە، ئەگەر نۆژەن نەکرێتەوە، بە تێپەڕبوونی کات لەناو دەچێت.