رۆژنامەی سپۆرتی نزیک لە یانەی بارسێلۆنا دەڵێت " لیڤاندۆڤسکی نزیکترین بەربژێرە بۆ پەیوەندیکردن بە ریزەکانی یانە کەتەلۆنییەکە لە وەرزی داهاتوودا، سەرەڕای ئەوەی کە یانەکە گرنگی بە تواناکانی ئێرلینگ هالاندیش دەدات.  گرێبەستی لیڤا لەگەڵ یانەی بایرن میونشن لە هاوینی ٢٠٢٣ کۆتاییدێت، تاوەکو ئێستا هیچ رێککەوتنێک لەنێوان ئەو یاریزانە و یانەکەیدا نییە و بارسێلۆناش کار بۆ گواستنەوەی دەکات.  رۆژنامەکە ئاماژەی بۆ ئەوە کردووە، هالاند لەلایەن ریال مەدرید و مانچێستەر سیتییەوە بەهێزەوە کار بۆ گواستنەوەی دەکرێت، بەڵام زەحمەتە بچێتە بارسێلۆنا، سەرەڕای ئەوەشی کە سەرسامە بە پڕۆژەی یانەکە.  گواستنەوەی لیڤاندۆڤسکی بۆ بارسێلۆنا و هەر یانەیەکی دیکە شتێکی ئاسان نابێت، لەکاتێکدا ئەو یەکێک لە گرنگترین یاریزانەکانی جیهانە، بەڵام ئەگەر بارودۆخی ئابووریی بارسێلۆنا گونجاو بێت یانەکە هەموو هەوڵێک بۆ گواستنەوەی ئەو یاریزانە دەدات و رەزامەندیشی لەنێو کارگێریی یانەکەدا لەسەر دراوە.  بەپێی راپۆرتە رۆژنامەڤانییەکان، یانەی بارسێلۆنا تاوەکو ئێستا دوو کۆبونەوەی لەگەڵ بێنی زاهاڤی، بەڕێوەبەری کارەکانی لیڤاندۆڤسکی ئەنجامداوە و گرنگترین شت ئەوەیە کە یاریزانەکە ئەرێنییە بۆ پەیوەندیکردن بە یانەکە لە وەرزی داهاتوودا، بەتایبەت کە لە ئەڵمانیا هەموو شتێکی بردووەتەوە.  سپۆرت مەرجی لیڤاندۆڤسکی بۆ پەیوەندیکردن بە بارسێلۆنا ئاشکرا دەکات و دەڵێت " ئەو یاریزانە مەرجی ئەوەیە گرێبەستەکەی بۆ ٣ وەرز بێت، نەک بۆ یەک وەرز کە بایرن میونشنیش بۆ نوێکردنەوەی گرێبەستەکەی ئەوەی بۆ پێشنیازکردووە، لەکاتێکدا ئەو پێی وایە هێشتا دەتوانێت باشترین ئاست پێشکێشبکات.  هێرشبەرە پۆڵەندییەکە زیاتر لە جارێک ویستی خۆی بۆ یارییکردن لە خولی ئیسپانیا پێشانداوە، چەندجارێک ریال مەدرید هەوڵی گواستنەوەی دەدا، بەڵام لەلایەن بایرن میونشنەوە رەتکراوەتەوە.  پێشتر سەرۆکی بایرن میونشن رایگەیاندبوو، پەلە لە نوێکردنەوەی گرێبەستی رۆبێرت لیڤاندۆڤسکی ناکەن.