خاڤێر تێباس، سەرۆکی دەستەی لالیگا رایگەیاند، بارسێلۆنا تاوەکو ئەمڕۆ ئەو توانایە داراییەی نییە کە بتوانێت گرێبەست لەگەڵ لیڤاندۆڤسکی بکات، ئەوان لە ئێستا دەزانن کە پێویستە چی بکەن بۆ ئەوەی گرێبەست لەگەڵ یاریزانەکە بکەن، ئێمە یاسای دیاریکراومان هەیە بۆ کۆنتڕۆڵکردنی بارودۆخی ئابووری و دەمانەوێت خۆمان لە کێشەی گەورە بپارێزین. "  تێباس لەبەشێکی دیکەی قسەکانیدا دەڵێت " نازانم ئەوان دییۆنگ یان پێدری یان هەر یاریزانێکی دیکە دەفرۆشن یان نا، بەڵام تاوەکو ئەمڕۆ یانەکە توانای کڕینی لیڤاندۆڤسکیی نییە. "  سەرۆکی دەستەی لالیگا زیاتر گوتی " بارسێلۆنا لە چەند ساڵی رابردوودا زیانی ئابووری گەورەی بەرکەوتووە، دەبێت سەرەتا بیر لە پڕکردنەوەی خەزێنەکانی بکاتەوە، وەک ئەوەی ریال مەدرید دەیکات، ئێستا خەزێنەکانی بارسێلۆنا هیچ پارەیان تێدانییە و خەزێنەکانی ریال مەدریدیش پڕن. "  خاڤێر لەبارەی نوێکردنەوەی گرێبەستی ئێمباپێیەوە قسەیکرد و گوتی " زیانەکانی پاریس سانجێرمان لە زیانەکانی بارسێلۆنا و ریال مەدرید زیاترن، پاشان نوێکردنەوەی گرێبەستەکە بەرامبەر ئەم پارەیە؟  بارسێلۆنا ماوەیەکی زۆرە کار بۆ گواستنەوەی رۆبێرت لیڤاندۆڤسکی دەکات، گرێبەستی یاریزانەکە لە ٢٠٢٣ کۆتاییدێت، بایرن میونشن نایەوێت دەستبەرداری ببێت و یاریزانەکەش دەڵێت " بایرن میونشن بۆ من بووە رابردوو و هیوادارم رێگری لە رۆیشتنم نەکەن. "