وا چاوەڕوان دەکرا ١٥ی ئەم مانگە بڕیار لەبارەی ئاساییکردنەوەى هاتووچۆ لە هەردوو دەروازەى ئیبراهیم خەلیل لەنێوان هەرێمى کوردستان و باکوورى کوردستان و تورکیا و پێشابوور لەنێوان هەرێمى کوردستان و رۆژئاوای کوردستان بدرێت، بەڵام لە کۆبوونەوەی ژووری ئۆپەراسیۆنی رووبەڕووبوونەوەی پارێزگای دهۆک هیچ بڕیارێک نەدرا.  ئەوەی لەو کۆبوونەوە سێ کاژێرییەدا بڕیاری لەسەر درا، ئاساییبوونەوەى دەوامى فەرمیی فەرمانگەکانى حکومەت بوو لە سنوورى پارێزگای دهۆک و بەڕێوەچوونی تاقیکردنەکانى خولى دووەمى پەروەردە. بۆ دەروازە سنوورییەکانیش هەر بڕیارەکانى پێشووى وەزارەتى ناوخۆ جێبەجێدەکرێن.  ماجید سەید ساڵح، جێگرى پارێزگارى دهۆک بە تۆڕی میدیایی رووداوی راگەیاند، بڕیاربوو ١٠ی ئەم مانگە هاتووچۆ لە دەروازەی سنووریی ئیبراهیم خەلیل ئاسایی بکرێتەوە، بەڵام بەرزبوونەوەی ژمارەی تووشبووانی کۆرۆنا دوایخست.   جێگرى پارێزگارى دهۆک ئاماژەی بەوە دا، "لەم چەند رۆژەدا بڕیارى نوێ دەدرێت کە چاوەڕواندەکرێت هاتووچۆ لە دەروازە سنوورییەکانی دهۆک و لەنێوان دهۆک و شارەکانى دیکەش ئاسایى ببێتەوە".  شەوکەت بەربوهارى، بەڕێوەبەرى دەروازەی نێودەوڵەتیی پێشابووری نێوان هەرێمى کوردستان و رۆژئاواى کوردستان بە تۆڕی میدیایی رووداوی راگەیاند، "ئێمەش چاوەڕێی بڕیارێک دەکەین کە هاتووچۆ ئاسایى ببێتەوە".  لەدوای بڵاوبوونەوەی ڤایرۆسی کۆرۆنا لە سەرەتای مانگى ئادارى ئەمساڵەوە تاوەکو ئێستا هاتووچۆ لەنێوان هەردوو دەروازەى نێودەوڵەتىی ئیبراهیم خەلیل و پێشابوور راگیراوە، دواتر بەشێوەی مەرجدار و بۆ بازرگانى و دۆخی تایبەت کرانەوە، بەڵام هێشتا بڕیار لەبارەی ئاساییبوونەوەی تەواوەتی نەدراوە.