لە یارییەکی دواخراوی خولەکەدا، کە پێشتر بەهۆی بەشداریکردنی جەوییە لە چامپیۆنزلیگی ئاسیادا دواخرابوو، هەردوو یانە لەسەر یاریگەی شەعب رووبەڕووی یەکبوونەوە و شورتە یارییەکەی بە دوو گۆڵی بێبەرامبەر بردەوە.  لە خولەکی ٢٦ مەحمود ئەلمواس، هێرشبەر و گۆڵکاری یانەی شورتە بەلێدانێکی بەهێز یەکێک لە جوانترین گۆڵەکانی ئەم وەرزەی تۆمارکرد و پێشەنگی ریزبەندی خولەکەی پێشخست، نیوەی یەکەم تەنیا ئەم گۆڵەی تێداکرا.  لە دەستپێکی نیوەی دووەمدا عەلی حوسنی گۆڵی دووەمی بۆ یانەی شورتە تۆمارکرد و یانەکەی بەتەواوی لە نازناوی خولەکە نزیککردەوە.  دوای ئەم دوو گۆڵە جەوییە زۆر هەوڵیدا ئەنجامەکە بگۆڕێت، بەڵام هەوڵەکانیان هیچ بەرهەمێکیان نەبوو و شورتە یارییەکەی بە دوو گۆڵی بێبەرامبەر بردەوە و ٧ گەڕ بەر لە کۆتاییهاتنی وەرزی ٢٠٢١ - ٢٠٢٢ نازناوی خولەکەی لە بەرژەوەندی خۆی یەکلاکردەوە، کە ئەمە جاری دووەمە لە سێ وەرزی رابردوودا نازناوەکە دەباتەوە و لە مێژووشدا ٦ جار بووەتە پاڵەوانی عێراق.  شورتە لەم وەرزەی خولەکەدا لە ٣١ یارییدا، ٢٦ بردنەوە ٤ یەکسانبوون و ١ دۆڕانی هەیە و ئێستا خاوەنی ٨٢ خاڵە.  لە ریزەکانی یانەکەی بەغدادا، سێ یاریزانی کورد یارییدەکەن، یاسین کەریمی گۆڵپارێز، نیاز محەممەدی بەرگریکار و ئەحمەد زێرۆی ناوەڕاستکارن، کە ئەمەی دوایینیان بەهۆی پێکانەوە لە یاریگەکان دوورکەوتووەتەوە.