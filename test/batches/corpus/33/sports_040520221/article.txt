لە رکابەرییەکانی گەڕی ٣٠ ـی خولی یانە نایابەکانی عێراقدا، یانەی هەولێر لە دەرەوەی یاریگەی خۆی لە بەغدا رووبەڕووی یانەی نەفت دەبێتەوە، یارییەکە کاژێر ١٦: ٠٠ بەڕێوەدەچێت و راستەوخۆ لە پەیجی رووداو سپۆرتس (Rudaw Sports) دەگوازرێتەوە.  هەردوو یانە ٤٨ یارییان لە مێژوودا بەرامبەر یەکدی کردووە، ٤٠ یارییان فەرمی بووە و هەولێر ١٣ بردنەوە، نەفت ١٣ بردنەوەی هەبووە و ١٤ یاری نێوان هەردوولاش بەیەکسانبوون کۆتاییهاتووە.  دوایین رووبەڕووبوونەوەی نێوان هەردوولا لە قۆناخی یەکەمی رکابەرییەکانی ئەم وەرزە بووە و بەبێ گۆڵ لە یاریگەی دهۆک کە بە یاریگەی هەولێر هەژماردەکرێت یەکسانبوون.  هەولێر لە گەڕی رابردوودا بە ١ - ٣ لە یاریگەی خۆیدا بە یانەی زاخۆ دۆڕا، دەیەوێت قەرەبووی ئەو دۆڕانە بکاتەوە و بگەڕێتەوە سەر ئەنجامە باشەکانی، بەڵام نەفت لە سێ یاریی رابردوودا نەدۆڕاوە و ئەنجامەکانیشی لەم وەرزەدا باشن، ئێستا یانەکە لە پلەی شەشەمی ریزبەندی خولی عێراقە و خاوەنی ٤٦ خاڵە.  یانەی هەولێر بەر لەم یارییە پلەی نۆیەمی گرتووە و خاوەنی ٤٦ خاڵە.