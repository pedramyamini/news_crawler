ماڵپەڕەکە پلەبەندیی بۆ هەزار و ٥٢٧ زانکۆ لە ٩٣ وڵاتی جیهان کردووە، کە ٤٧ زانکۆیان لە ئێران بوون. زانکۆی زانستی پزیشکیی سنە لەنێوان زانکۆکانی جیهاندا پلەکەی لەنێوان ٣٠١ تاوەکوو ٣٥٠ دایە و لەسەر ئاستی ئێرانیش یەکەمە.  تایمز لەنێو زانکۆکانی ئێراندا هەروەها هەڵسەنگاندنی بۆ زانکۆکانی لوڕستان و ورمێ لە رۆژهەڵاتی کوردستان کردووە، بەڵام ئەوان لە پلەکانی سەرەوەی هەزاردا بوون.  پەروەردە، لێکۆڵینەوە، ئاڵوگۆڕی زانستی و دوورەدیمەنی نێودەوڵەتی، ئەندامانی دەستەی زانستیی، خوێندکاران و توێژینەوەکان ئەو بنەمایانەن کە تایمز  بۆ ریزبەندی زانکۆکانی جیهان پشتی پێبەستووە.  زانکۆی زانستی پزیشکیی سنە لە قۆناخەکانی بەکالۆریۆس، ماستەر، دوکتۆرا و ئاستی سەرووتریشی لێدەخوێنرێ و بەشەکانی دەرمان، پزیشکی ددان، چاودێری پزیشکی، پەرستاری و پزیشکی هەیە.  زانکۆی زانستی پزیشکی سنە ساڵی ١٩٨٥ دامەزراوە، ئەو کات تەنیا ناوەندێکی فێرکاری بۆ بوارەکانی پەرستاری و تاقیگە بوو. ئەم زانکۆیە ئێستا ٣٨ بەشی هەیە.  بەپێی راپۆرتی تایمز، ئەم زانکۆیە لە بواری لێکۆڵینەوەدا چالاکە و یەکێکە لە ناوەندە پێشکەوتووەکان لە بواری لێکۆڵینەوە و تاقیکردنەوەی پزیشکی. لەم زانکۆیە چەندین ناوەندی لێکۆڵینەوەی جۆراوجۆر هەن، لەوانە ناوەندی لێکۆڵینەوەی جگەر، ناوەندی لێکۆڵینەوەی دەمار، ناوەندی لێکۆڵینەوەی تەندروستیی ژینگە.  زانکۆی پزیشکی کوردستان هەروەها هەندێ هاوبەشی لە ئاستی نێودەوڵەتیشدا هەیە، بۆ نموونە لە فینلەند و ئیرلەندا.  لە سنە زانکۆی کوردستانیش هەیە کە ساڵی ١٩٧٤ دامەزراوە. زانکۆی کوردستان فاکەڵتییەکانی کشتوکاڵ، هونەر، بیناسازی، ئەندازیاری، زانستە مرۆڤایەتییەکان، ئەدەبیات، زمانە بیانییەکان، سەرچاوە سرووشتییەکان، زانست و هەروەها زمانی کوردیشی لێدەخوێنرێ. ئەم زانکۆیە لقێکیشی لە شاری بیجاڕ هەیە.  لە زانکۆی سنە بۆ یەکەمجار ساڵی ٢٠١٥ بەشی تایبەت بە زمان و ئەدەبیاتی کوردی بۆ قۆناخی بەکالۆریۆس کرایەوە و هەروەها ساڵی ٢٠٢٠ خوێندنی ماستەریشی تێدا کرایەوە.  زانکۆی کوردستان یەکێک لە شەش ئەندامی پرۆژەی بەنێودەوڵەتیکردنی خوێندنی باڵا لە ئێران IHEI دایە کە یەکێتیی ئەورووپا بودجەی بۆ تەرخانکردووە. زانکۆکە لە ساڵی ٢٠١٨ خەڵاتی نێودەوڵەتی چالاکییە زانستییەکانی لەنێو زانکۆکانی ئێراندا وەرگرتووە.  زانکۆی کوردستان ساڵی ١٩٩١ زیاتر پەرەیپێدرا و دوای سێ دەیە ئێستا نزیکەی ٦٠ هەزار خوێندکاری هەیە.