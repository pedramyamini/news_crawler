نەبەز عەبدولحەمید، قایمقامی هەولێر بە تۆڕی میدیایی رووداوی راگەیاند، "بەهۆی بڵاوبوونەوەی ڤایرۆسی کۆرۆنا بە رێژەیەکی زۆر لە هەولێر، ژووری ئۆپەرایسۆنی پارێزگا هیچ بڕیارێکی بۆ کردنەوەی ئەو شوێنانە نەداوە کە بە بڕیاری ژوورەکە بە داخراوی دەمێننەوە".  ئەو شوێنانەی بە داخراوی دەمێننەوە بریتین لە هۆڵەکانی لەشجوانی و ئاهەنگ و بۆنەکان و هەموو ئەو شوێنانەی کە لە کۆبوونەوەی رۆژی ٢٠٢٠/٠٧/٢٩ ژووری ئۆپەراسیۆنی پارێزگای هەولێر بڕیاری لەسەر داوە.  رۆژی ٢٠٢٠/٠٧/٢٩ بە سەرپەرشتیی د. فرسەت سۆفی، پارێزگاری هەولێر، ژووری ئۆپەراسیۆنی پارێزگاکە کۆبووەوە و بڕیاردرا بە پابەندبوون بە بڕیار و راسپاردەکانی بەیانی ژمارە ٤٤ی وەزارەتی ناوخۆی حکومەتی هەرێمی کوردستان.   ئەم بۆنانەیش سازناکرێن: رێورەسمی سەرقەبران، دانانی پرسە لە "هۆڵ، ماڵ، لەژێر خێوەت" لە گەڕەک و شوێنە گشتییەکان.  ئەو شوێنانەی دیکە کە بە داخراوی دەمێننەوە ئەمانەن: هۆڵه‌كانی ئاهه‌نگ گێران، هۆڵه‌كانی بووك گواستنه‌وه، یانه‌ی شه‌وانه، شوێنەکانی نێرگه‌له‌كێشان، هۆڵ و سه‌نته‌ره‌كانی له‌شجوانی، هۆڵه وه‌رزشییەکان، مه‌له‌وانگهکان، هۆڵەکانی ئاهه‌نگی شه‌وانه، باڕەکان، گه‌رماو (حه‌مام)، سه‌نته‌ره‌كانی مه‌ساج.  لەبارەی نۆڕینگە و سەنتەر و کۆمەڵگە پزیشکیەکانی سنووری پارێزگای هەولێریشەوە لەبەر دۆخی تەندروستی و پێداویستیی خەڵک، ژووری ئۆپەراسیۆنی پارێزگای هەولێر بە راوێژ لەگەڵ وەزارەتی تەندروستی و وەزارەتی ناوخۆی حکومەتی هەرێمی کوردستان لە رۆژی ٢٠٢٠/٠٨/٠٤ بڕیاریدا بە کردنەوەیان بەشێوەیەکی ئارەزوومەندانە، بەڵام بەو مەرجانەی لە هۆڵی چاوەڕوانی نابێت لە چوار نەخۆش زیاتری لێبێت و نێوانی هەر یەکێکیان لە دوو مەتر کەمتر نەبێت.   هەر بەپێی بڕیارەکە، پزیشک دەبێت دەستکێشی لە دەستدا بێت و دەمامک ببەستێت. نەخۆش نابێت لە یەک هاوەڵ زیاتری لەگەڵ بێت و دەبێت هەردووکیان دەمامکیان بەستبێت. رۆژانە نۆرینگە و سەنتەر و کۆمەڵگە پزیشکییەکان پاکدەکرێنەوە. رۆژانە نابێت له ١٥ نەخۆش زیاتر ببینرێت.