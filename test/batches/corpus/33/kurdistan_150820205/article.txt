رووداوەکە کاژێر ٠٨: ٠٠ ـی بەیانیی ئەمڕۆ لەنزیک ملەکەوە لەسەر رێگای پێنجوێن  - سەیدسادق روویداوە.  مقەدەم هاشم عەبدوڵڵا، بەڕێوەبەری هاتووچۆی پێنجوێن بە تۆڕی میدیایی رووداوی راگەیاند، دوو ئۆتۆمبێل لەجۆری پیکەب نیسان و بارهەڵگرێک پێکیاندا دا و ١٠ سەرنشینی پیکەبەکە برینداربوون، "هەموو بریندارەکان گوازراونەتەوە نەخۆشخانە و تەندروستییان جێگیرە".  بەڕێوەبەری هاتووچۆی پێنجوێن ئەوەشی گوت، لێکۆڵینەوە لە رووداوەکە دەستیپێکردووە، شۆفێری پیکەبەکە سەرپێچی کردووەو ئەو ١٠ کەسەی لە پشتی ئۆتۆمبێلەکەی سەرخستووە، بۆیە لێپرسینەوەی لەگەڵ دەکرێت و سزاش دەدرێت، شۆفێری بارهەڵگرەکەش تێپەڕاندنی هەڵەی کردووە و لێکۆڵینەوە لە رووداوەکە بەردەوامە.  بەهۆی پێگەیشتنی به‌روبوومی كشتوكاڵی له سنووری قەزای پێنجوێن، شەقامەكان قەرەباڵخییەكی زۆریان لەسەرە، بەڕێوەبەری هاتووچۆی پێنجوێن داوادەکات شۆفێران بە وریایی و بەرپرسیاریەتییەوە شۆفێری بكەن و پابەندی رێنماییەکانی هاتووچۆبن بۆ ئەوەی رووداوی نەخوازراو روونەدات.