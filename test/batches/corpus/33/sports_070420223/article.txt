چیرۆکی درەوشانەوە و بەردەوامبوونە سەرنجڕاکێشەکانی لیڤاندۆڤسکی لە تەمەنی ٣٣ ساڵیدا، تیشکی زیاتر دەخەنە سەر ئەو خاتوونەی بووەتە مامۆستا و راهێنەری تایبەتی هاوژینەکەی، ئەو هاوژینە ئانا لیڤاندۆڤسکایە.  ئەو دوو هاوژینە کە ئێستا خاوەنی دوو منداڵ و شەش کۆمپانیان، ساڵی ٢٠٠٧ لە گەشتێکی خوێندکاراندا یەکتریان ناسی، لەوکاتەوە ژیانی لیڤا قڵپبوونەوەیەکی گەورەی بەخۆوە بینی، چونکە ئەو ژیانی خێزانیی لەگەڵ پسپۆرێکی خۆراک و یاریزانێکی بەناوبانگی کاراتێدا پێکهێنا، کە دواتر بووە یەکێک لە سەرکەوتووترین دە ئافرەتی بزنسمانی ئێستای پۆڵەندا.  ئانا چەندین کۆرسی تایبەت بە خۆراکی خوێندووە، شارەزاییەکی گەورەی تێدا پەیداکردووە، راوێژ بەچەندین وەرزشوانی دیکەی ئەوروپا دەدات، خاوەنی هەشت کتێبی تایبەت بە سیستمی خۆراک و پاراستنی تەندروستییە. پسپۆرێکی بەناوبانگی بوارەکەیە.  هەمووان لە نهێنی کارکردنی ئانا لەسەر لیڤا دەپێچنەوە، دەپرسن ئەو خانمە چی بۆ هاوژینەکەی کردووە تا وای لێبێت بەو تەمەنەوە، لە هەموو کات باشتر دەربکەوێت و گەنجتر بێتە بەرچاو، هاوڕێکانی لە بایرن میونشن بە ماشێنی گۆڵ ناوی ببەن.  ئانا وەڵامدەداتەوە، ئەو دەڵێ لە ژیانی لیڤادا هیچ شتێکمان نەهێشتووەتەوە بۆ رێکەوت، هەموو شت بەپێی پێویستی و پلان دەکەین، نهێنییەکانی سەرکەوتن لە پێنج خاڵدا کۆدەکاتەوە، توانای جەستەیی، نوێبوونەوە، خۆراک، نووستن و هێزی عەقڵ، ئەو دەڵێ بۆ بەدەستهێنانی هەموو ئەمانە، من بەردەوام لەگەڵ لیڤادا کاردەکەم.  ئانا و لیڤا زۆرجار پێکەوە لە ماڵەوە مەشقدەکەن، ئانا سیستمێکی تایبەتی بۆ هاوژینەکەی داناوە،، دروشمی سیستمەکە، نا بۆ گلۆتین، نا بۆ لاکتۆز و بەرهەمەکانی شیری مانگا و گەنم و هەموو شتێکی سوورەوکراو. لە بری ئەمانە، سیستمەکەی ئانا بۆ لیڤام بریتییە لە زۆرترین سەوزەواتی نوێ، برنج و مەکەرۆنەی بێ گلۆتین و ماسی زۆر و گۆشتی کەم. ئانا دەڵێ، بۆئەوەی بزانم لەشی رۆبێرت چیدەوێت، بەردەوام پشکنینی خۆێنی بۆ دەکەم و بەهۆی ئەنجامەکانەوە خۆراکی بۆ دەستنیشاندەکەم.  ئەوە هەر خۆراک نییە کە جێگەی بایەخی ئانایە، بەڵکو ئەو دەڵێ جۆر و ماوەی خەوی بۆ دیاریدەکەم، نابێ خەوتن لە ژوورێکدابێت کە تیشکی شینی تێدابێت، چاویلکەی خەو لە چاودەکەین و بەقووڵی دەخەوین. بۆ لیڤاندۆڤسکی، ئانا تەنیا هاوژین نییە بەڵکو وەک خۆی دەڵێ، ئەو هاوڕێ و وەرزشوانە، دەزانێ چۆن خەیاڵ بکات، بۆئەوەی لەگەڵ هاوژینەکەیدا باشتر بژین.