لە هەڤپەیڤینێکی رۆژنامەڤانیدا نەیمار، باسی بڕیاری مانەوەی ئێمباپێ لەگەڵ پاریس سانجێرمان کرد و گوتی "تا دواساتەکان هیچم لەبارەی بڕیارەکەیەوە نەدەزانی، تەنیا رۆژێک پێش راگەیاندنی فەرمی بڕیارەکە زانیم، خۆشحاڵم کە ئەو لە پاریس ماوەتەوە".  نەیمار ئاماژه‌ی به‌وه‌شكرد "پێموایە پڕۆژەی پاریس پڕۆژەیەكی گونجاوە بۆ كاروانی وەرزشی، بۆ ئێمەش باشە كە ئەو دەمێنێتەوە، چەند ساڵێكی دیکە لە پاریس سانجێرمان، لەوێ هەوڵدەدات نازناوی چامپیۆنزلیگ بۆ یانەیەكی فەرەنسی بباتەوە، لە تیپی شارەکەیدا، بۆیە پێموایە هەڵبژاردەکەی دروستە".  یاریزانی سامبا، دەشڵێت "لەوانەشە کیلیان بتوانێت لە داهاتوودا بیرۆکەکەی بگۆڕێت و یاری بۆ تیپێکی دیکە بکات، بەڵام پێموایە بڕیارەکەی بۆ مانەوە بڕیارێکی دروستە".  نەیمار لەو هەڤپەیڤینەدا باسی لیۆنێل مێسیشی کرد و وەڵامی ئەوانەی دایەوە کە رەخنە لە ئاستی مێسی لە یەکەم وەرزیدا لەگەڵ پاریس سانجێرمان دەگرن و گوتی "لیۆ تەواوی ژیانی وەرزشی لە بارسێلۆنا بەسەربردووە، ئەستەمە خۆی لەگەڵ گۆڕینی یانەکە و وڵات و زمان و هەموو شتێکدا بگونجێنێت، خەڵک رەخنە لە ئاستەکەی دەگرێت، بەڵام لێرەدا شێوازی یاریکردنەکە ئەوەیە جیاوازە، هەندێک لە یاریزانەکانمان هێشتا لە شێوازی یاریکردنی مێسی تێنەگەیشتوون".  لە درێژەی قسەکانیدا، گوتی "من و مێسی و کیلیان، بە ئەنجام و پاڵەوانێتییەکان و ئامارەکان هەڵسەنگاندن بۆ ئاستی ئێمە دەکرێت، دەزانین کە ئەوە پێوەرێکە و دەبێت ئەو بەرپرسیاریەتییە لەئەستۆ بگرن، ئێمەش هەوڵ دەدەین بە باشترین شێوە ئەنجامی بدەین لە وەرزی داهاتوودا".  بەر لە چەند رۆژێک، هەواڵێک بڵاوکرایەوە کە پاریس سانجێرمان دەیەوێت دەستبەرداری نەیماری یاریزانەکەی بێت، بەڵام دواتر نەیمار خواستی مانەوەی تا کۆتایی گرێبەستەکەی پشتڕاستکردەوە.