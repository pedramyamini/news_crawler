ماوەی ٢٠ ساڵە هیچ هەڵبژاردەیەکی ئەو کیشوەرە نەیتوانیوە جامی مۆندیال بەدەستیبێنێت و لە دوایین ٤ مۆندیالدا نازناوەکە لە لایەن هەڵبژاردەکانی ئەوروپاوە بەدەستهێنراوە.  سەرۆکی فیفا ئامادەی بەشێکی کۆبوونەوەی کۆنمیبۆل بوو لە دەوحەی پایتەختی قەتەر، بۆ دووبارە هەڵبژاردنەوەی ئەلیخاندرۆ دۆمینیگێزی پاراگوایی بە سەرۆکی یەکێتیی تۆپی پێی ئەمریکای باشوور، بۆ ماوەی ٥ ساڵی دیکە.   لەو کۆبوونەوەیەدا، سەرۆکی کۆنمیبۆل رایگەیاند، پێشنیاز بۆ دەستەی کارگێڕیی کۆنمیبۆل دەکات، خەڵاتێکی ١٠ ملیۆن دۆلاری بۆ ئەو هەڵبژاردەیەی ئەمریکای باشوور تەرخان بکات کە دەتوانێت نازناوی مۆندیالی قەتەر بباتەوە.  جیانی ئینفانتینۆ لەو کۆبوونەوەیەدا رایگەیاند کە حەزدەکات نازناوی ئەم مۆندیالە بۆ هەڵبژاردەیەکی ئەمریکای باشوور بێت و گوتی "هیوادارین لەم مۆندیالەدا لە قەتەر ببینین کە هەڵبژاردەیەکی ئەمریکای باشوور جامی جیهان دەباتەوە، کە پێشتریش هەمان شتم بۆ ئەفریقییەکان گوتووە و هەروەها بۆ ئۆقیانۆسیاش، کە ئەگەر نیوزیلەندا سەرکەوت حەزدەکەین جامەکە بباتەوە".  کۆنمیبۆل دەیەوێت بێجگە لە خەڵاتی فیفا، خەڵاتێکی دیکەش بۆ ئەو هەڵبژاردەیەی ئەمریکای باشوور تەرخان بکات کە بتوانێت جامی مۆندیال بباتەوە، وەک هەوڵێک بۆ ئەوەی هانی هەڵبژاردەکانی سەر بە خۆی بدات هەوڵی زیاتر بدەن بۆ بردنەوەی نازناوەکە.