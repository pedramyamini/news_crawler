یاریی هەردوو هەڵبژاردەی عێراق و ئیمارات بڕیاربوو رۆژی ٤ ـی ئەم مانگە لە بەغدا بەڕێوەبچێت، بەڵام بەبڕیاری فیفا یارییەکە گواسترایەوە یاریگەی شا فەهد لە ریازی پایتەختی سعودیە.  لە بەرامبەر ئەم بڕیارەی فیفا، فیدراسیۆنی تۆپی پێی عێراق بڕیارەکە بە ناحەق دەزانێت و بۆ ئەوەش لە دادگای وەرزشی کاس سکاڵا تۆماردەکات و دەڵێت " فیفا سووربوو لەسەر بڕیارەکەی و ئێمەی ناچارکرد لە یاریگەیەکی بێلایەن یاری بکەین، بەبێ ئەوەی مافی دەستنیشانکردنی یاریگەیەکی جێگرەوە بداتە عێراق. "  عەدنان درجال، وەزیری وەرزش و لاوانی عێراق و سەرۆکی فیدراسیۆنی تۆپی پێی عێراق دەڵێت " هەموو یاریگە و شارەکانی عێراق ئارامییەکی زۆریان تێدایە و ئامادەن بۆ ئەوەی بەشێوەیەکی سەرکەوتوو هەموو یارییە وەرزشی و جەماوەرییەکان بەڕێوەببەن، بە بەڵگەی ئەوەی کە لە یاریی عێراق و زامبیا بەدیهات، کە لەپێش چاوی هەموو جیهان کەرنەڤاڵێکی جەماوەری پێشاندرا کە بەڵگەی داهێنانی عێراقە. "  هاندەرانی عێراق دوای چەندین ساڵی دوور و درێژ خۆیان ئامادەکردبوو، رۆژی ٢٤ ـی ئەم مانگە بینەری یاریی هەڵبژاردەکەیان بەرامبەر ئیمارات بن، بەڵام فیفا بەبیانووی ئەوەی کە ئارامی لە عێراق نییە بڕیارییدا یارییەکە بۆ یاریگەیەکی بێلایەن بگوازرێتەوە، ئەمڕۆش بەفەرمی یاریگەی شا فەهد لە ریازی پایتەختی سعودیە بۆ بەڕێوەبردنی یارییەکە دەستنیشانکرا.