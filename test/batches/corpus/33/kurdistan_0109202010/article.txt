د. عەبدولڕەحیم عومەر مستەفا، بەڕێوەبەری گشتیی کشتوکاڵی هەولێر، لە میانی بەشداریکردنی لە بووڵتەنی هەواڵەکانی نیوڕۆژی تۆڕی میدیایی رووداو، لەبارەی ئەو هەڵمەتەی لە هەرێمی کوردستان دەستیپێکردووە بۆ دەستبەسەرداگرتنی ئەو بەروبوومە کشتوکاڵییانەی کە لەلایەن وەزارەتی کشتوکاڵی حکومەتی هەرێمی کوردستانی هاوردەکردنیان قەدەخەکراوە، رایگەیاند "ئێمە لە ئەنجوومەنی راوێژکاری وەزارەت کە بە سەرپەرشتیی وەزیری کشتوکاڵ بوو، بڕیارێک درا بۆ ئەوەی بتوانین پشتگیری لە بەرهەمی ناوخۆ بکەین. "بۆ ئەو مەبەستەش بڕیار لەسەر ئەنجامدانی هەڵمەتێک لە هەموو پارێزگا و ئیدارەکان لە یەک کاتدا درا".  عەبدولڕەحیم عومەر دەڵێت، دوێنێ دووشەممە هەڵمەتەکە بە سەرۆکایەتیی قایمقامی قەزای ناوەندی هەولێر و بە بەشداری لیژنەی کشتوکاڵ، جێگری بەڕێوەبەری گشتیی کشتوکاڵی هەولێر و لیژنەی کشتوکاڵی عەلوەکان دەستیپێکرد، لە ئەنجامی ئەو پشکنین و بەدواداگەڕانەی کردیان و بەپێی ئەو راپۆرتەی بۆ ئێمە هاتەوە، هیچ میوەیەکی قەدەخەکراو لەنێو عەلوەی هەولێر نەبووە "تەنیا هەندێک بەرهەمی گەڵایی هەبووە وەکو خاس و قەرنابیت و کەلەرم، ئەمانەش دەستیان بەسەردا گیراوە".  پاش لێکۆڵینەوە لەسەر ئەو بەروبوومە قەدەخەکراوانە، بە گوتەی بەڕێوەبەری گشتیی کشتوکاڵی هەولێر، دەرکەوتووە "شۆفێرەکان زۆربەیان خەڵکی پارێزگای سلێمانین، ئاماژەیان بەوەداوە کە لە دەروازەی باشماخەوە هاتوونەتەژوورەوە و بوونە و باجیشیان نەداوە".  سەبارەت بە رێکارە یاساییەکان بۆ ئەوانەی ئەو بەروبوومانە هاوردە دەکەن، عەبدولڕەحیم عومەر گوتی، رێکاری یاسایی لەبەرامبەر ئەو جۆرە کەسانە وەرگیراوە، زۆربەی رێکارەکانی پەیوەندی بە وەزارەتی ناوخۆوە هەیە لە دەروازە سنوورییەکان، چونکە ئەو فەرمانگانەی لەوێ کاردەکەن ئەوان بڕیار لەسەر قاچاخی بوون و نەبوونی ئەو بەروبوومانە دەدەن، "لایەنی جێبەجێکاریش بۆ دەستبەسەرداگرتنی ئەو بەربوومانە لایەنی ئاسایشە، ئێمەش لەلایەن خۆمانەوە نووسراو بۆ پارێزگاری هەولێر دەکەین بۆ ئەوەی لە بازگەی دێگەڵە رێگری لە هێنانی ئەو بەروبوومە قاچاخانە بگیرێت".  هەر لە میانی بووڵتەنەکەدا جیهاد ئەحمەد، جێگری بەڕێوەبەری گشتیی کشتوکاڵی دهۆک لەبارەی سەرچاوەی بەروبوومە کشتوکاڵییە قەدەخەکراوەکان لەنێو بازاڕ و عەلوەی دهۆک، رایگەیاند: "زۆربەی ئەو بەروبوومە کشتوکاڵیە قەدەخەکراوانە لە سەنتەری هەولێرەوە دەهێندرێتە دهۆک، بەڵام نازانین سەرچاوەی سەرەکیەکەی لە کوێوە دێت، لە عێراقەوە دێتە نێو هەولێر و لەوێشەوە بۆ دهۆک یانیش لە شوێنێکی دیکەوە دێتە نێو هەولێر و پاشان بۆ دهۆک رەوانە دەکرێت، ئێمە نازانین".  جیهاد ئەحمەد بە پێویستی دەزانێت، لایەنی پەیوەندیدار هاوکار بن لەگەڵ خاڵە سنوورییەکان "لەپێناوی ئەوەی پارێزگاری لە بەرهەمی نێوخۆیی بکەین، ئەگەر خۆمان ئەو بەرهەمە نەپارێزین، کەس ئامادە نییە پشتیوانی لە جووتیارانی خۆمان بکات".  بەپێی لیستێکی وەزارەتی کشتوکاڵ، ١٨ جۆر بەروبوومی سەوزە و میوە هاوردەکردنیان بۆ هەرێمی کوردستان قەدەخەکراوە، بەڵام زیاتر لە ٨ جۆر بەروبوومی کشتوکاڵی کە ناویان لە لیستی قەدەخەکراوەکاندا هاتووە، لە عەلوەکانی هەرێمی کوردستان کڕین و فرۆشتنیان پێوەدەکرێت.  زۆربەی بەروبوومە کشتوکاڵییە قەدەخەکراوەکان "لە دەروازەی سنووریی باشماخەوە هاوردەی هەرێمی کوردستان دەکرێن"، خاوەن نووسینگەکانی کڕین و فرۆشتنی سەوزە و میوە دەڵێن بەروبوومە قەدەخەکراوەکان بە ٤ بۆ ٥ هەزار دۆلار بەڕێگەی قاچاخ هاوردە دەکرێن.  رەجەب عەزیز، سەرۆکی ئەنجوومەنی عەلوەی هەولێر ئاماژەی بەوە کرد، بە ٤ بۆ ٥ هەزار دۆلار بەروبوومی قەدەخەکراو هاوردەی بازاڕەکانی هەرێمی کوردستان دەکرێت، دەشڵێت "بەروبوومە قەدەخەکراوەکان هەمووی لە سنووری باشماخەوە داخڵ دەبن".  تاوەکو ئێستا بڕیارەکەی وەزارەتی کشتوکاڵ بۆ قەدەخەکردنی بەروبوومی کشتوکاڵی و پاراستنی بەروبوومی ناوخۆی لە دەروازە سنوورییەکانی هەرێمی کوردستان وەکو خۆی جێبەجێ ناکرێت و بە قاچاخ بەروبوومی کشتوکاڵی هاوردە دەکرێت.