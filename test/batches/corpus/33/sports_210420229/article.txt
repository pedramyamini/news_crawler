رۆژنامەی زە سەنی بەریتانی دەڵێت " لەلایەن چەند کەسێکەوە هەڕەشەی کوشتن لە ماگوایەر کراوە و خانەوادەکەی کەوتووەتە نێو بارودۆخێکی زۆر خراپەوە و لە شۆکدا دەژین، پۆلیسیش لێکۆڵینەوەی لەو هەڕەشانە دەستپێکردووە و دەیەوێت بزانێت کێن ئەوانەی هەڕەشەیان لە یاریزانەکە کردووە. "  رۆژنامەکە دەڵێت " چەند نامەیەک بۆ ماگوایەر نێردراون، تێیدا هەڕەشەی کوشتن و تەقاندنەوەی ماڵەکەی لە یاریزانەکە کراون، بۆ ئەوەش پۆلیس سەگی پۆلیسیی لەبەردەم ماڵی یاریزانەکە داناوە بۆ ئەوەی بۆ هەر بارودۆخێکی چاوەڕواننەکراو ئامادەبن. "  هاری ماگوایەر، بەهۆی ئەو ئاستە خراپەی لەم وەرزەدا لەگەڵ مانچێستەر یونایتد پێشکێشیدەکات، رووبەڕووی رەخنەی زۆر بووەتەوە و هاندەرانیان بەلێشاو هێرشدەکەنە سەر یاریزانەکە.  پێشتر میدیای بەریتانیا بڵاویکردبووە، ماگوایەر لە بارودۆخێکی دەروونی زۆر خراپدایە و ئەگەری هەیە بەهۆی ئەو ئاستە خراپەی پێشکێشیدەکات نیشانەی کاپتنی مانچێستەر یونایتدیشی لێ وەربگیرێتەوە.  ئەم هەڕەشانەی لە ماگوایەر کراون لەکاتێکدان، یانەکە لە پرێمەرلیگدا ئاست و ئەنجامەکانی خراپن و لە دوایین یارییدا بە چوار گۆڵی بێبەرامبەر بە یانەی لیڤەرپوول دۆڕان.