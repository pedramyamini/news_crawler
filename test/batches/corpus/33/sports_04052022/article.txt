یانەی ڤیاریال لە یاریی گەڕانەوەی قۆناخی پیشکۆتایی خولی یانە پاڵەوانەکانی ئەوروپادا، لەسەر یاریگەی لاسیرامیکا میوانداری یانەی لیڤەرپوولی کرد و ٢ - ٣ پێیدۆڕا و ماڵئاوایی لە چامپیۆنزلیگ کرد، بەو پێیەی یاریی چوونیش بە ئەنجامی دوو گۆڵی بێبەرامبەر لە بەرژەوەندی یانە ئینگلیزییەکەدا تەواو بووبوو.  لە نیوەی یەکەمدا ڤیاریال ئاستێکی سێتانەی پێشکێشکرد و دوو گۆڵی لە لیڤەرپوول کرد و ئەنجامی هەردوو یارییەکەی یەکسان کردەوە، بەڵام لە نیوەی دووەمدا کوڕانی یۆرگن کڵۆپ راپەڕین و ٣ جار تۆڕی گۆڵی ڤیاریالیان هەژاند.  بۆلایا دیای یاریزانی سەنیگالی تەنیا ٣ خولەکی پێویست بوو بۆ هەژاندنی تۆڕی گۆڵی ئەلیسۆنی گۆڵپارێزی لیڤەرپوول.  فرانسیس کۆکولینی یاریزانی فەرەنسی لە خولەکی ٤١ ـدا بوومەلەرزەیەکی لە یاریگەی سیرامیکادا دروستکرد، کاتێک گۆڵی دوووەمی بۆ ڤیاریال تۆمارکرد.  لەنیوەی دووەمدا هەموو شتێک گۆڕا، هێرشەکانی رێدز دەستیانپێکرد و فابینیۆ لە خولەکی ٦٢ گۆڵی یەکەمی بۆ لیڤەرپوول تۆمارکرد، ئینجا دوای تەنیا ٥ خولەک لویس دیاز گۆڵی یەکسانبوونیشی تۆمارکرد.  لیڤەر بەوەندەش نەوەستا و سادیۆ مانێ لە خولەکی ٧٤ گۆڵی سێیەم و ریمۆنتادای تۆمارکرد و یانەکەی گەیاندە یاریی کۆتایی، کە چاوەڕێی براوەی یاریی ئەمڕۆی نێوان ریال مەدریدی ئیسپانی و مانچێستەر سیتی ئینگلیزی دەکات، کە لەسەر یاریگەی سانتیاگۆ برنابیۆ لە مەدریدی پایتەختی ئیسپانیا بەڕێوەدەچێت.