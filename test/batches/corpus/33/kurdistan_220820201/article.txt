حەلا مەحلۆ لە ئۆپەراسیۆنێکی هێزە ئەمنییەکانی هەرێمی کوردستان لەگەڵ چەند ئەندامێكی دیکەی داعش لە کەرکووک دەستگیرکراوە، بەڵام لەکاتی دەستگیرکردنی نەیگوتووە کوردی ئێزدییە و ترساوە قبووڵ نەکرێتەوە، پاشان لە دان پێدانان گوتویەتی کوردی ئێزدییە.  داعش نۆ مانگە فەرمانبەرێکی وەزارەتی ناوخۆی هەرێمی کوردستانی لە قەرەتەپە رفاندووە و بە بارمتە هێشتوویەتییەوە، ١٠ رۆژی داناوە تاوەکو حەلا ئازاد بکرێت و بگەڕێنرێتەوەی لای ئەوان، ئەوانیش فەرمانبەرەکەی هەرێمی کوردستان ئازاد دەکەن. ئەگەرنا بە گوتەی فەرمانبەرەکە کە نامەی دەنگی بۆ کەسوکارەکەی ناردووە "دەیکوژن".  خێزانەکەی حەلا ئێستا لە کەمپی شاریا دەژین و هێشتا سێ برا و باوکی بێسەروشوێنن. دایک و برایەکی ئەو کچە کوردە ئێزدییە سەردانیان کردووە، براکەی دەڵێت، "قسەم لەگەڵی کرد، داوای کرد بگەڕێتەوە نێو کەسوکارەکەی و دایکم ببینێت".   یەکێتیی ئافرەتانی کوردستان بەدواداچوونی بۆ کەیسی حەلا کردووە و دەڵێن، نزیکەی ٢٠ رۆژ دەبێت ئەو کێشەیەیان لەگەڵ خێزانی ئەو کچە باسکردووە.   ئەو فەرمانبەرەی وەزارەتی ناوخۆ کە داعش رفاندوویەتی ناوی جەلال بابانە، تەمەنی ٤٠ ساڵانە و خەڵکی گوندی نارێنی سەر بە قەرەتەپەیە. داعش لە رێگەی مۆبایلی جەلالەوە پەیوەندی بە کەسوکارییەوە دەکەن.  رەعنا مستەفا، دایکی رفێندراوەکەیە و دەڵێت "من جەلالم گەرەکە، هیچی دیکەم ناوێ، داوا لە کاک مەسعود دەکەم هاوکاریم بکات ئەوان داوای ئەو ژنە دەکەن کە لە هەولێر دەستبەسەرە". بە گوتەی جواد بابانی برای جەلال، "لە شەودا رفاندوویانە و نازانن لە کوێیە".  جەلال لەوەتەی دەستگیرکراوە، سێ جار لە رێگەی تێلەگرامەوە پەیامی دەنگی بۆ کەسوکارەکەی ناردووە، لە دوایین نامەیدا دەڵێت "من جەلال بابان ئیبراهیم. بۆ هەموو كەسوكارەكەم لە هۆزی گێژ، دەوڵەتی ئیسلامی پێتان رادەگەیێنێت و دوا مۆڵەتتان پێ دەدات بۆ ماوەی ١٠ رۆژ لە ئێستاوە. بۆ كۆتایهێنان بەم كێشەیە، ئەگەر نا دەمكوژن و ئێوە هۆكاری كوشتنی منن، من دەستبەسەرم لای دەوڵەتی ئیسلامی بۆ ماوەی ١٠ مانگە تاوەكو ئێستاش كێشەكەم كۆتایی پێ نەهاتووە داوا لە هەموو خێزانەكەم دەكەم دەستتێوەردان بكەن بۆ رزگاركردنی ژیانم".  کەسوکاری رفێندراوەکە دۆشداماون نازانن پەنا بۆ کێ ببەن. دەڵێن، بۆ بینینەوەی کوڕەکەیان یان لەدەستدانی بۆ هەمیشە، تەنیا ١٠ رۆژیان مۆڵەت پێدراوە.  ١٠ مانگ پێش ئێستا، جەلال و کوڕە مامێکی لەکاتی جووتکردندا لە نزیک گوندەکەی خۆیان رفێندران. کوڕە مامەکەی چون سڤیل بوو لە بەرامبەر بڕە پارەیەک ئازاد کرا و جەلال بەهۆی پیشە سەربازییەکەی، لەژێر دەستی داعش ماوەتەوە.  حەسەن والی کوڕەمامی جەلالە و ئازادکراوە، دەڵێت "دوای ئەوەی رفێندراین و دوای سێ رۆژ بە منیان گوت مادام لەگەڵ حکومەت نیت ئازاد دەکرێیت، وەک ئەوە وایە لەگەڵ دایک و باوکت بیت، بەڵام جەلال نا، دواتر منیان بە پێنج دەفتەر و ٧٥ وەرەقە ئازادکرد".