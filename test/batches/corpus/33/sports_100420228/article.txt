رۆناڵدۆ دوای یارییەکە بەپێکانەوە چووە دەرەوە، یارییەکەیان بە گۆڵێکی بێبەرامبەر دۆڕاند، لەو کاتەدا کە رۆناڵدۆ دەیویست لە رێڕەوی یاریگەکە بچێتە دەرەوە، منداڵێک ڤیدیۆی دەگرێت، رۆناڵدۆش بە هەموو هێزی خۆی دەست دەکێشێت بە مۆبایلی منداڵەکە و دەیکێشێت بە زەویدا.  ئەم رووداوە کاردانەوەی زۆری بەدوای خۆیدا هێنا و رەخنەی زۆر لە رۆناڵدۆ گیران، دایکی منداڵەکە پەیامێکی بڵاوکردەوە و گوتی " تووشی سەرسوڕمان بووم، کە یاریزانێکی پیشەگەری وەک رۆناڵدۆ ئەمە بەرامبەر منداڵێک بکات، ئەویش خۆی باوکە و هەستی چی دەبێت ئەگەر ئەمە بەرامبەر منداڵەکانی بکرێت. "  درەنگانی شەوی رابردوو، رۆناڵدۆ پەیامێکی بڵاوکردەوە و گوتی " لە بارودۆخە خراپەکاندا هەمیشە ناتوانین بەباشی مامەڵە لەگەڵ هەستەکانمان بکەین، داوا لەو منداڵە دەکەم لە یارییەکانی ئێمەدا لە ئۆڵدترافۆرد ئامادەبێت. "  پۆلیسی مێرسیساید لەسەر تویتەری خۆی بڵاویکردەوە، لێکۆڵینەوە لەو رووداوە دەکەین کە دوای یارییەکەی مانچێستەر یونایتد و ئێڤێرتۆن لە یاریگەی گودیسۆن پارک روویدا، لەگەڵ یاریزانەکان و هەموو ئەو لایەنانەی پەیوەندیدارن قسە دەکەین. "  مانچێستەر یونایتد دوای دۆڕانی لە یارییەکە لە پلەی حەوتەمی ریزبەندی خولەکەیە و هاندەران ترسیان لەوەیە یانەکەیان نەگاتە چامپیۆنزلیگی وەرزی داهاتوو.