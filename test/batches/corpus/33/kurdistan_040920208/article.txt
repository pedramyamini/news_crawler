بەگوێرەی سەرچاوە فەرەنسییەکان ئەو پەنابەرانە کە لە ئەڵمانیا و فەرەنسا ژیاون ماوەیەکە کەیسی پەنابەرێتییان رەتکراوەتەوە، لەسەر داوای خۆیان بە ئارەزوومەندانە گەڕێندراونەتەوە بۆ بەغدا و دواتریش کۆچبەرانی کورد لە بەغداوە لەڕێگەی فڕۆکەخانەوە گەیشتوونەتە هەولێر.  کۆچبەرەکان شەوی رابردوو گەیشتوونەتە هەولێر. دیدیە لیسکی، بەرپرسی نووسینگەی پەنابەرانی فەرەنسی رایگەیاندووە هەموو پەنابەرەکان لەسەر داوای خۆیان و لە چوارچێوەی بەرنامەی هاریکاری کۆچبەراندا ئامادەیی خۆیان نیشانداوە بگەڕێنەوە وڵاتی خۆیان.  ئەو کۆچبەرانەی بە ویستی خۆیان دەگەڕێنەوە، هاوکاریی ماڵی دەکرێن، هاوکارییەکەش بە دوو جار دەیاندرێتێ.  لە دوای بڵاوبوونەوەی ڤایرۆسی کۆرۆناوە، ئەوە یەکەمین کاروانی گەڕانەوەی ئارەزوومەندانەی کۆچبەرانە لە فەرەنساوە بۆ عێراق.  کۆچبەرەکان لەگەڵ گەیشتنیان بە فڕۆکەخانەی بەغدا بڕی ١٨٠٠ یۆرۆیان وەک هاوکاری دراوەتێ و بڕیاریشە دواتر هەریەکەیان بڕی ٣٠٠٠ یۆرۆی دیکەیان بدرێتێ، ئەمەش وەک هاوکارییەکە بۆ  بازرگانیی بچووک.  پرۆسەی گەڕاندنەوەی ئەو کۆچبەرانە پرۆسەیەکی هاوبەشی فەرەنسا و ئەڵمانیا بووە، بڕیار بوو ٩٠ کەس پێکەوە بگەڕێنرێنەوە , بەڵام بەهۆی کێشەی پشکنین و  چاوەڕێکردنی ئەنجامی پشكنینەکانی تایبەت بە ڤایرۆسی کۆرۆنا، لەو گەشتەدا تەنیا ٥١ کەسیان گەڕێندراونەتەوە، کە ١٥ کەسیان لە فەرەنساوە هاتوونەتەوە و  ٣٦ کەسەکەی دیکەش لەو پەنابەرانە بوون کە لە ئەڵمانیا ژیاون.  سەرچاوە فەرەنسییەکان ئەوەشیان ئاشکرا کردووە، حکومەت داواکاریی ٢٣٠٠ پەنابەریان پێگەیشتووە بۆ گەڕانەوە بۆ وڵاتی خۆیان، بەڵام سنوورداربوونی گەشتە ئاسمانییەکان بەهۆی پەتای کۆرۆناوە وایکردووە نەتوانرێت ئەو پەنابەرانە بگەڕێندرێنەوە.