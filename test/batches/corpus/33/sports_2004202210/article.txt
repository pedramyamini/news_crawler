یانەی فولهام دوای ئەوەی وەرزی رابردوو بۆ چامپیۆنزشیپ دابەزی، بەخێرایی گەڕانەوەی خۆی بۆ پرێمەرلیگ یەکلاکردەوە، دوای ئەوەی بە سێ گۆڵی بێبەرامبەر لە یانەی پریستنی بردەوە، بەر لەوەی خولی پلە یەکی ئینگلتەرا بە پێنج گەڕ کۆتاییبێت.  فولهام لەم وەرزەدا ئاستێکی بێ وێنە و سەرنجڕاکێشی پێشکێشکرد، هەر زوو بەپێش هەموو رکابەرەکانی کەوت و زوو گەڕایەوە پرێمەرلیگ.  یانە سپی پۆشەکە لە ماوەی ٥ وەرزی رابردوودا سێیەمجارە دەگاتەوە پرێمەرلیگ، لە دوای وەرزی ٢٠١٨ - ٢٠١٧ ـەوە وەرزێک لە چامپیۆنشیپ بووە و وەرزی دوای ئەوەش لە پرێمەرلیگ، ئەمە وایکردووە زۆربن ئەوانەی پێیانوایە یانەکە بۆ پرسی بازرگانی ئەمە دەکات، ئاخر ئەوان بەگەڕانەوە بۆ پرێمەرلیگ ٢٤٠ ملیۆن دۆلاریان دەستدەکەوێت، کە ئەگەر بەو بنەمایە لێکی بدەیتەوە، یانەکە لە ماوەی ٥ ساڵی رابردوودا تەنیا بەگەیشتن بە پرێمەرلیگ ٧٢٠ ملیۆن دۆلاری دەستکەوتووە.  ئەوەی گەورەترین رۆڵی لە گەڕاندنەوەی یانەکە بۆ پرێمەرلیگ بینیوە، هێرشبەرێکە هەمووان بەهۆی ژمارەی زۆری گۆڵەکانییەوە دەیناسن، ئەلیکساندەر میترۆڤیچی سێربی، لەم وەرزەدا لەگەڵ یانەکە لە ٤٠ یارییدا ٤٠ گۆڵی تۆمارکردووە و ٨ گۆڵیشی دروستکردووە، کەم یاری هەبووە، گۆڵەکانی ئەو رکابەرەکانی فولهامی تووشی کێشە نەکردبێت.  دوای گەیشتنەوە بە پرێمەرلیگ، ئێستا ئامانجی یەکەمی فولهام یەکلاکردنەوەی نازناوی چامپیۆنشیپە لە بەرژەوەندی خۆی، لەکاتێکدا بەجیاوازیی ٩ خاڵ لە پێش یانەی بۆرنمۆسی دووەمی ریزبەندی خولەکەیە، بەڵام بۆرنمۆس یارییەکی کەمتری کردووە، یاریی داهاتوویان بەرامبەر یەکدییە و لە ئەگەری بردنەوەی فولهام، یانەکە نازناوەکەش دەباتەوە.  لە چامپیۆنشیپدا هەموو وەرزێک دوو یانە راستەوخۆ دەگەنە پرێمەرلیگ، لە پلەی سێیەم بۆ شەشەمیش پاڵاوتن دەکەن و لە کۆتاییدا یانەیەک جێگەی خۆی لە پرێمەرلیگدا دەکاتەوە.