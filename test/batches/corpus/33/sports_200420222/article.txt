فرایبۆرگ لە قۆناخی پێشکۆتایی جامی ئەڵمانیادا، لەسەر یاریگەی ئیمتچ ئارێنا بووە میوانی یانەی هامبۆرگ، کە لە خولی یانە پلە دووەکانی ئەڵمانیا یاری دەکات و بە ئەنجامی ٣ - ١ لێیبردەوە.  فرایبۆرگ لە نیوەی یەکەمدا گورزی خۆی لە تیپی خاوەن یاریگە وەشاند و سێ گۆڵی تۆمارکرد، کە سەرەتا نیلز پیترسن لە خولەکی ١١ گۆڵی پێشکەوتنی بۆ تیپی میوان تۆمارکرد.  دوای تەنیا ٦ خولەک نیکۆلاس هۆڤلێر گۆڵی دووەمی بۆ فرایبۆرگ تۆمارکرد، بەر لەوەی فینچێنزۆ گریڤۆ لە خولەکی ٣٥ بە لێدانی سزا گۆڵی سێیەمیش تۆماربکات.  نیوەی دووەم بەبێ گۆڵ تاوەکو دوایین خولەکەکانی یارییەکە بەردەوام بوو، کە لە خولەکی ٨٨ رۆبێرت گلاتزێل تاکە گۆڵی هامبۆرگی تۆمارکرد.  فرایبۆرگ، کە تاوەکو ئێستا هیچ نازناوێکی نەبردووەتەوە، رۆژی ٢١ ـی مانگی داهاتوو لەسەر یاریگەی ئۆڵیمپی لە بەرلین یاریی کۆتایی جامی ئەڵمانیا ئەنجام دەدات، کە تێیدا رووبەڕووی براوەی یاریی نێوان لایپزیگ و یەنیەن بەرلین دەبێتەوە، کە ئەمشەو بەڕێوەدەچێت.