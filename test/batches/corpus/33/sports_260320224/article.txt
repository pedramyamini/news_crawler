لە یاریی چوونی قۆناخی یەکلاکەرەوەی پاڵاوتنەکانی ئەفریقا بۆ مۆندیالی ٢٠٢٢ ـی قەتەر، هەڵبژاردەی تونس لە دەرەوەی یاریگەی خۆیدا بووە میوانی هەڵبژاردەی مالی و ١ - ٠ لێیبردەوە.  هەردوولا سەرەتا بە جۆرێک لە ترس و خۆپارێزییەوە دەستیانپێکرد، ئەگەرچی ناوە ناوە هێرشیان دەبردە سەر گۆڵی یەکدی، تاوەکو لە خولەکی ٣٥ تونسییەکان بوونە خاوەنی گۆڵێک، کە موسا سیسیکۆی بەرگریکاری مالی بە هەڵە لە گۆڵی خۆیان کرد.  لە کاتێکدا کە یاریزانانی مالی هەوڵیاندەدا گۆڵی یەکسانبوون تۆماربکەن، موسا سیسیکۆ ٥ خولەک بەر لە تەواوبوونی نیوەی یەکەم، کێشەکانی هەڵبژاردەکەی گەورەتر کرد، کاتێک کارتێکی سووری لە لایەن ناوبژیوانی یارییەکەوە بە روویدا بەرزکرایەوە.  مالییەکان نیوەی دووەمیان بە ١٠ یاریزان کرد، لەگەڵە ئەوەشدا هەندێجار هەوڵیاندەدا گۆڵی بەرامبەر تۆماربکەن، بەڵام ناوبژیوان فیکەی کۆتایی لێدا و ئەنجامی یارییەکە بە گۆڵێکی بێبەرامبەر لە بەرژەوەندی هەڵبژاردەی تونسدا مایەوە.  رۆژی سێشەممەی داهاتوو هەڵبژاردەی تونس لەسەر یاریگەی حەمادی عەقرەب میوانداری مالی دەکات و یەکێکیان بکیتێکی مۆندیال بەدەستدێنێت.