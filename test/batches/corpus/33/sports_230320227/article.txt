میدیای بەریتانیا بڵاویکردەوە، رالف رانگنیک، تاوەکو کۆتایی ئەم وەرزە وەک راهێنەری مانچێستەر یونایتد دەمێنێتەوە و دوای ئەوە تێن هاگ جێگەی دەگرێتەوە و دەبێتە راهێنەری یانە ئینگلیزییەکە.  رۆژنامەی دەیلی مەیلی بەریتانیا رایگەیاندووە، مانچێستەر یونایتد رۆژی دووشەممەی رابردوو لەگەڵ تێن هاگ کۆبووەتەوە، بۆ ئەوەی هەڵوێستی راهێنەرەکە بۆ وەرگرتنی راهێنەرایەتی یانەکە بزانێت.  بەپێی رۆژنامەکە مان یونایتد چاوی لە سێ راهێنەری دیکەشە، ئەوانیش ماوریسیۆ پۆچێتینۆ، راهێنەری پاریس سانجێرمان، جولین لۆپیتیگێ، راهێنەری سێڤییا و لویس ئێنریکی راهێنەری ئیسپانیان.  تۆماس تۆخێل بەربژێرێکی دیکەی بەردەم یانەی مانچێستەر یونایتدە، بەڵام زەحمەتە کارگێڕیی یانەی چێڵسی دەستبەرداری ئەو راهێنەرە ببێت.  ئایاکس لەم وەرزەدا لەگەڵ تێن هاگ ئاستێکی بەرزی لە خولی هۆڵەندا پێشکێشکردووە، بەڵام لە چامپیۆنزلیگ چووە دەرەوە، مەرجی هەڵوەشاندنەوەی گرێبەستەکەشی ٤ ملیۆن پاوەندە.  هەوڵەکانی مانچێستەر یونایتد بۆ رازیکردنی تێن هاگ، لەکاتێکدایە یانەکە لە بارودۆخێکی خراپدا دەربازدەبێت و هیچ گەرەنتییەک نییە بۆ سەرکەوتنی یانەکە بۆ چامپیۆنزلیگی وەرزی داهاتوو.