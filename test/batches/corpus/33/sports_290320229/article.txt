کیلیان ئێمباپێ گرێبەستەکەی لە هاوینی داهاتوودا لەگەڵ یانە فەرەنسییەکە کۆتاییدێت، ماوەیەکی زۆرە ناوی بە یانەی ریال مەدریدەوە بەستراوەتەوە و یانەی شاهانە دەیەوێت ئەو یاریزانە بباتە ریزەکانی، بەڵام پاریس سانجێرمان کار بۆ ئەوە دەکات ئەو یاریزانە بهێڵێتەوە.  بەپێی هەواڵی میدیای فەرەنسای کارگێریی یانەی پاریس سانجێرمان بیر لەوە دەکاتەوە، دەستبەرداری هەریەکە لە لیۆنێل مێسی و نەیمار داسیلڤا ببێت، بۆ ئەوەی گوشارەکانی سەر یانەکەی کەمبکاتەوە و لەبەرامبەر ئەوەدا کار بۆ ئەوە بکات کیلیان ئێمباپێ رازیبکات لەگەڵ یانەکە بمێنێتەوە.  سەرچاوەکان ئاماژە بۆ ئەوە دەکەن پاریس سانجێرمان ئامادەیی تێدایە دەستبەرداری هەریەکە لە مێسی و نەیمار ببێت، بۆ ئەوەی پێش چوونی ئێمباپێ بۆ ریال مەدرید بە مووچەیەکی بەرز و پارەیەکی خەیاڵی گرێبەستی یاریزانەکە نوێبکاتەوە و رازیی بکات بە مانەوە لە یانەکەدا.  گرێبەستی مێسی لە ٢٠٢٣ لەگەڵ پاریس سانجێرمان کۆتاییدێت، گرێبەستی نەیماریش لە هاوینی ٢٠٢٥، بۆیە دەستبەداربوون لەو دوو یاریزانە ئاسان نابێت، بەمەش نوێکردنەوەی گرێبەستی کیلیان ئێمباپێ بۆ پاریس سانجێرمان کارێکی زۆر قورس دەبێت.  کارگێڕیی یانە فەرەنسییەکە کار بۆ ئەوە دەکات لە بونیادنانەوەی پڕۆژەی یانەکە تەنیا یەک یاریزانی بە مووچەی گەورە هەبێت، بۆ ئەوەی بتوانێت بەشێوەیەکی باشتر پڕۆژەکەی گەشەپێبدات.