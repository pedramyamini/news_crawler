رۆژنامەی بیڵدی ئەڵمانی دەڵێت " پێپ گواردیۆلا، راهێنەری یانەی مانچێستەر سیتی دەیەوێت ریزەکانی تیپەکەی بە گواستنەوەی ئەستێرەی بەتوانا باشتر بکات، ئێرلینگ هالاندیش پێشەنگی پلانەکانیەتی. "  مینۆ رایۆلا، بەڕێوەبەری کارەکانی یاریزانەکە و باوکی هالاند دەیانەوێت پارەیەکی زۆریان لە فرۆشتنی ئەو یاریزانە دەستبکەوێت.  پێشتر میدیای بەریتانیا رایگەیاندبوو، مانچێستەر سیتی دەستەوارەیەکی بە مووچەی ٢٨ ملیۆن یۆرۆ پێشکێشی هالاند کردووە، بەڵام دەستەوارەکە رەتکراوەتەوە، ئێستا جارێکی دیکە یانەکە دەیەوێت ئەو یاریزانە بباتە ریزەکانی.  هاوینی داهاتوو ئێرلینگ هالاند بەپێی ئەو بەندەی لە گرێبەستەکەیدا هەیە دەتوانێت بەرامبەر ٧٥ ملیۆن یۆرۆ گرێبەستەکەی هەڵبوەشێندرێتەوە و بچێتە هەر یانەیەک، کە پارەی هەڵوەشاندنەوەی گرێبەستەکەی دەداتە دۆرتموند.  یانەی ریال مەدریدی ئیسپانی ماوەیەکی زۆرە چاوی لە تواناکانی ئەو یاریزانەیە، بەڵام چەند راپۆرتێکی رۆژنامەڤانی دەڵێن " هالاند بەلایەوە باشترە بچێتە مان سیتی وەک لە ریال مەدرید. "   گرێبەستی هالاند لەگەڵ بۆرووسیا دۆرتموند لە هاوینی ٢٠٢٤ کۆتاییدێت، مانچێستەر سیتی، ریال مەدرید، بایرن میونشن، مانچێستەر یونایتد و بارسێلۆنا چاویان لەو تواناکانی ئەو یاریزانەیە.