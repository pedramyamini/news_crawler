د. هیوا مەحموود، بەڕێوەبەری گشتیی تەندروستی راپەرین بە (تۆڕی میدیایی رووداو)ی راگەیاند: "دوای نۆژەنکردنەوە و فراوانکردنی بەشی فریاکەوتن لە نەخۆشخانەی گشتی رانیە لە چوار قەرەوێڵەوە بۆ نۆزدە قەرەوێڵە، بۆ چارەسەرکردنی حاڵەتە لەناکاوەکان ئەمڕۆ بەڕووی هاونیشتمانیاندا کرایەوە، بەمەش پێویست ناکات ئەو نەخۆشخانە رەوانەی سلێمانی یان شوێنەکانی دیکە بکرێن".  بەڕێوەبەری گشتی تەندروستی راپەرین گوتیشی: "دوای خەرجکردنی گوژمەی یەکەم و دووەمی پارەی تەرخانکراو بۆ نۆژەنکردنەوە نەخۆشخانەی گشتییی رانیە کە نەخۆشخانەیەکی ١٣٤ قەرەوێڵەییە و زۆربەی کارەکانی تەواو بوون، لە چەند رۆژی داهاتوودا دەکرێتەوە، سەنتەری نەخۆشییە گوازارەکانی رانیەش کە سەنتەرێکی ٩٠ قەرەوێڵەییە، ٩٧ % ی کارەکانی تەواو بووە، دوای دابینکردنی ئامێر و پێداویستییەکانی ئەویش لەم هەفتەیەدا بۆ چارەسەرکردنی تووشبووانی کۆرۆنا دەکرێتەوە، کردنەوەی ئەو دوو نەخۆشخانەیە رۆڵێکی باشیان دەبێت لە باشترکردنی سیستەمی تەندروستی لە ئیدارەی راپەڕین".  دەوامنەکردنی بەشێک لە پزیشک و کارمەندانی تەندروستی لە رانیە بەهۆی دواکەوتنی مووچەکانیان کێشەی بۆ نەخۆشخانە و بنکە تەندروستییەکانی دەڤەرەکە دروستکردووە.   د. هیوا مەحموود دەڵێت: "لە ١٠ - ٨ - ٢٠٢٠ ـەوە بەشێک لە پزیشک و کارمەندانی تەندروستی وەک شوێنەکانی دیکە مانگرتنیان راگەیاندووە، هیچ گرەنتییەکیش نییە بۆ ئاساییبوونەوەی دەوامی ئەو کارمەندە تەندروستییانە تاوەکو دابەشکردنی مووچە لەلایەن حکومەتی هەرێمی کوردستان".