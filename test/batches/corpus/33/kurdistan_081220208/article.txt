سەنگەر عەبدولرحمان، نێردراوی رووداو بۆ رووماڵی کۆبوونەوەکە رایگەیاند، بڕیار دراوە شاندێکی سیاسی هەفتەی داهاتوو بچێتە بەغدا بۆ گفتوگۆکردن لەبارەی کێشەکانی نێوان هەولێر و بەغدا، بەتایبەت بۆ چارەسەرکردنی کێشەی مووچە و بودجە.  ئەو شاندە سیاسییە لەگەڵ لایەنە سیاسییەکانی عێراق، ئەوانەی بڕیاری سیاسیی عێراقیان بەدەستە و کورسییان لە پەرلەمان هەیە گفتوگۆ دەکەن، بۆ ئەوەی کاریگەرییان لەسەر رێککەوتنی داهاتووی نێوان هەولێر و بەغدا هەبێت.     یەکێکی دیکە لە بڕیارەکانی نێو کۆبوونەوەکە، هێورکردنەوەی گرژییە میدیاییەکان و راگرتنی موزایەدەی سیاسی و پتەوکردنی پەیوەندییەکانی نێوان حیزبەکانە، هەروەها هەرسێ لایەنی پێکهێنەری حکومەت هەست بە بەرپرسیارێتی حکومەت بکەن.     هەر لەو کۆبوونەوەیەدا کە ئەمڕۆ کاژێر ١١: ٠٠ لە سەرۆکایەتیی هەرێمی کوردستان بەڕێوەچوو و نێچیرڤان بارزانی سەرپەرشتیی کرد، تاوتوێی خۆپێشاندانەکانی چەند شار و شارۆچکەیەکی هەرێمی کوردستان کراوە، بەپێی زانیارییەکانی رووداو لایەنەکان جەختیان کردووەتەوە، کە نابێت خۆپێشاندانەکان لە کۆنترۆڵ دەربچن. هەروەها جەختیش لەوە کراوەتەوە رۆڵی زیاتر بدرێتە پەرلەمانی کوردستان.     بڕیارە هەرسێ لایەن راگەیێندراوێکی هاوبەش لەبارەی کۆبوونەوەکە و بڕیارەکانیانەوە بڵاوبکەنەوە.