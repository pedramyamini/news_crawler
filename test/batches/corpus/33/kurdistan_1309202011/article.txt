عەلی تەتەر، پارێزگاری دهۆك لە كۆنگرەیەكی رۆژنامەڤانیدا رایەگەیاند،  دوای سەردانی بۆ قەزای ئامێدی و دانانی بەردی بناخەی نەخۆشخانەی ١٠٠ قەرەوێڵەیی كە بڕی ٥٣ ملیار دیناری بۆ تەرخان كراوە، سەرۆكی حكومەتی هەرێمی كوردستان بڕیاری لەسەر جێبەجێكردنی كۆمەڵێك پرۆژەی دیكەدا".  بە گوتەی عەلی تەتەر، حكومەتی هەرێمی كوردستان بڕی دوو ملیار و ١٧٥ ملیۆن دیناری بۆ ئەو پەنابەرانە تەرخانكردوە كە لە ئێران و توركیاوە گەڕاونەتەوە.  بڕیارە هەرخێزانێك بڕی ٢٥ ملیۆن دیناری بۆ خەرج بکرێت و پارچەیەك زەویشیان لە سنووری شارەوانیی ناحیەی شیلادزێ بۆ دابین بکرێت.  پارێزگاری دهۆك ئاماژەی بەوەش كرد، "سەرۆكی حكومەتی هەرێمی كوردستان رەزامەندی لەسەر هەموو ئەو پرۆژانە نیشانداوە كە ناحیەی شیلادزێ پێشكەشی كردوون و بڕی تێچوویان نزیكەی ٩ ملیار دینارە. پێشموایە ئەوە زۆرترین بڕی پارەیە بۆ ناحیەیەك خەرجكرابێت كە پرۆژەكانی رێگەوبان، ئاو، كارەبا، رێگەی گوندەكان، قیرتاوكردنی كۆڵانەكانی نێو كۆمەڵگەكان، نۆژەنكردنەوەی قوتابخانەكان، چارەسەركردنی كێشەی كارەبا دەگرێتەوە. هەروەها ئاسانكاری بۆ كردنەوەی هەندێك بەڕێوەبەرایەتی و زیادكردنیان دەكرێت. رەنگە زۆر شتی دیكەش هەبێت لەكاتی خۆیدا رایدەگەیەنین".   پارێزگاری دهۆك پێیوایە كارێكی باش بۆ ناحیەی شیلادزێ و كۆمەڵگە و گوندەكانی دەوروبەری دەكرێت و دەڵێت، "هەموو كوردستان بۆ ئێمە وەكو یەكە، بەڵام ئەو ناحیەیە جیاوازە و تاقە دەڤەرە دەستی خزمەتگوزاریی پێنەگەییشتووە. بەهۆی بوونی شەڕی نێوان پەكەكە و توركیا هیچ گوندێكیان ئاوەدان نەكراوەتەوە، بۆیە لەسەر حكومەتی هەرێمی كوردستانە گرنگیی زیاتری پێبدات. خوازیاریشین خەڵكی ناوچەكە رەوشەكە لە بەرچاو بگرن، چونكە بوونی پەكەكە واینەكردووە ئەو گوندانە ئاوەدان بكرێنەوە و خەڵك لە گوندەكانیان سوودمەند بن".