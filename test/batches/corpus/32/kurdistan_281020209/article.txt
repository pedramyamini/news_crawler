ئەمساڵ جووتیارێکی بەرهەمهێنەری پەتاتە هەزار و ٥٠٠ تۆن پەتاتەى هەمەچەشنى بەرهەمهێناوە و دەڵێت، یەکەمجارە لە عێراق پەتاتەى لەو چەشنە لە کێڵگە کشتوکاڵییەکاندا دەچێنرێت، کە لە پەتاتەى زەرد چاندن و چنینەوەى ئاسانترە و بازاڕى باشتریشە.  هەکار بیلال، جووتیاری بەرهەرمهێنەری پەتاتە لە پێنجوێن دەڵێت "بۆئەوەی بازاڕمان پارێزراوبێت، ئەمساڵ لەگەڵ کارگەیەکی بەرهەمهێنانی چپسی پەتاتە کارمان کردووە و تۆومان لێوەرگرتوون و پەتاتەیان بۆ بەرهەمدەهێنین و خۆیان پەتاتەکەمان لێ دەکڕنەوە، بۆیە ئەو کارەشمان کردووە، چونکە ئەگەر پەتاتەی زەرد بەرهەمبهێنین بازاڕ هەر رۆژەو نرخێکە و ناتوانین دڵنیابین لە قازانجکردنمان".  هەکار دەرفەتى هەلی کارى بۆ زیاتر لە ٣٠٠ کەس رەخساندووە. لە عەلوەى سلێمانی کیلۆیەک پەتاتەى خۆماڵى لەنیۆان ٤٠٠ بۆ ٥٢٥ دینارە.  سەلاح حەمە عەزیز، فرۆشیاری پەتاتە لە عەلوەی سلێمانی باس لەوە دەکات "قەدەخەکردنی هاوردەکردنی پەتاتە سوودێکی زۆری هەیە بۆ جووتیاران، هەرچەندە بۆ ئێمە رێژەی فرۆشتنمان کەمتر دەبێت، چونکە ئەگەر رێگە بە هێنانی پەتاتەی دەرەکی بدرێت رێژەی فرۆشتن زۆرتر دەبێت".  ئەو عەلوەیە بووەتە فریادڕەسى پارێزگاکانى دیکەى کوردستان و هەندێک لە شارەکانى ناوەڕاست و باشووری عێراق، بەشێک لە جووتیاران لە دهۆکەوە بەروبوومی بۆ دەبەن تاوەکو لەوێوە بەرهەمەکانیان ساخ بکەنەوە.  سەلیم عەبدولکەریم، جووتیاری بەرهەمهێنانی پەتاتە کە چووەتە عەلوەی سلێمانی تاوەکو بەرهەمەکانی ساخ بکاتەوە، دەڵێت "ئێمە لە دهۆک رێژەیەکی زۆر پەتاتەمان هەیە و لە سلێمانییەوە بەرهەمەکانمان دەفرۆشین، قازانجێکی باشیش دەکەین، بڕیارەکەی وەزیری کشتوکاڵیش بۆ قەدەخەکردنی پەتاتەی ئێرانی و تورکی قازانجێکی زۆری بە ئێمە گەیاندووە، چونکە نرخەکانمان زیادیکردووە".  بەپێی ئاماری وەزارەتی کشتوکاڵی هەرێمی کوردستان، ساڵى ٢٠١٠ کۆى بەرهەمى پەتاتەى کوردستان، ١٢ هەزار تۆن بووە، بەڵام ئەمساڵ بۆ ٢٦٠ هەزار تۆن زیادیکردووە کە ١٨ % ی لە سلێمانی بەرهەمدێت.  هەرێمى کوردستان ساڵانە پێویستى بە ٩٠ هەزار تۆن پەتاتەیە، ئەوەى ئێستا هەیە لە پێویستی ناوخۆ زیاترە و ٧٠ % ى رەوانەى پارێزگاکانى دیکەى عێراق دەکرێت.  شاڵاو جەمال، بەڕێوەبەری گشتیی کشتوکاڵی سلێمانی بە رووداوی راگەیاند "وەزارەتی کشتوکاڵ هەموو هەوڵێکی داوە بۆئەوەی هاوکاریی جووتیاران بکات، تاوەکو لە دەروازە سنوورییەکانەوە بە قاچاخ بەرهەم نەیەت، هەروەها لە داهاتووشدا زۆر گرنگە کە بازاڕ بۆ بەرهەمەکانیان بدۆزرێتەوە و ساردخانەیان بۆ دابینبکرێت تاوەکو بەرهەمەکانیان خراپ نەبن".  ساڵ لەدوای ساڵ رێژەی بەرهەمهێنانی پەتاتە لە ناوخۆی هەرێمی کوردستان زیاد دەکات، تەنها بە رێگەگرتن لە بەقاچاخ هێنانی پەتاتە جووتیارانی کورد دەتوانن کارێک بکەن کە کوردستان بکەن بە سەرچاوەیەکی زۆر باشی هەناردەکاری پەتاتە بۆ بەشێک لە وڵاتانی جیهان.