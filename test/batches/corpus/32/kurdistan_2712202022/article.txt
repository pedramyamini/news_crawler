وەزارەتی کشتوکاڵ و سەرچاوەکانی ئاوی هەرێمی کوردستان رایگەیاند، بە فەرمی بانگێشتی ئازاد محەممەد، جووتیارە نموونەییەکەی هەڵەبجە کراوە، کە راستەوخۆ لە دوای پشووی سەری ساڵ سەردانی وەزارەتەکە بکات.  لە راگەیێندراوی وەزارەتی کشتوکاڵدا ئاماژە بەوەش کراوە، دواتر بۆ پاڵپشتیی زیاتری پرۆژەکانی جووتیارەکە و بەرهەمی خۆماڵیی کشتوکاڵی، کۆنفرانسێکی رۆژنامەڤانی رێکدەخرێت.  رۆژی یەکشەممە ٢٧ی کانوونی یەکەمی ٢٠٢٠، لەمیانی بەشداریکردنی لە بووڵتەنی نیوڕۆژ لە تۆڕی میدیایی رووداو کە سەنگەر عەبدولڕەحمان پێشکێشی دەکات، ئازاد محەممەد گوتی "تاوەکو میللەت نەیەتە سەر خەت و نەڵێت ئازاد خزمەتی کردووە، ناگەڕێمەوە".