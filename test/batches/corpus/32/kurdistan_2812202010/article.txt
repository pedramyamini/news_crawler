"لە دهۆک نرخی بوتێڵ غاز هەزار دیناری هاتووەتەسەر"  نایف رەمەزان، پەیامنێری رووداو لە دهۆک رایگەیاند، ئەمڕۆ (دووشەممە ٢٨ - ١٢ - ٢٠٢٠) نرخی یەک بوتڵ غاز لە سەنتەری پارێزگای دهۆک بووەتە ٨ هەزار دینار، کە پێشتر بە ٧ هەزار دیناربوو، ئەگەر بێت و بریکارەکانی غازیش بە ئۆتۆمبێلی خۆی غازەکە بفرۆشێتە خەڵک، هەر بوتڵێک بە ٩ هەزار دینار دەفرۆشێت.   بەڕێوەبەری دابەشکردنی نەوت و کانزاکانی سنووری پارێزگای دهۆک بە رووداوی راگەیاند، ئێمە بەدواداچوون دەکەین و هەر کەسێک نرخ گران بکات سزای دەدەین. دەشڵێت "هەر تۆنێک غاز بە ٤٧٢ هەزار دینار بوو، بەڵام ئێستا نرخی هەر تۆنێک غاز بەرزبووەتەوە بۆ ٥٥٥ هەزار دینار، ئەمەش بووەتە هۆی ئەوەی کە نرخی غاز گران بێت. "   شوکری، خاوەنی کارگەی غاز لە دهۆک و بە رووداوی راگەیاند، تاوەکو درەنگانی شەوی رابردوو نرخی غاز هەر وەک خۆی بوو، بەڵام بەیانی ئەمڕۆ نرخەکە گۆڕا و نرخی هەر بووتڵێک هەزار دیناری هاتووەتە سەر. دەشڵێت "هاونیشتمانییان و غازفرۆشەکانیش گلەیی دەکەن لە بەرزبوونەوەی نرخەکەی، بەرزبوونەوەی نرخەکەش بەهۆی دابەزینی نرخی دینارە بەرامبەر بە دۆلار. نرخی غازیش بۆ هەر تۆنێک نزیکەی ١٠٠ هەزار دیناری هاتووەتەسەر. "  "لە هەولێر نرخی بوتڵێك غاز بووەتە هەشت هەزار و ٥٠٠ "  لە هەولێر هادی سەلیمی، پەیامنێری رووداو گوتی، بووتڵێک غاز لە کارگەکان بە هەشت هەزار دینار دەیکڕی، بەڵام ئۆتۆمبێلەکان بە ٨ هەزار و ٥٠٠ دینار دەیدەن بە کڕیاران.   هێمن سەید موراد، بەڕێوەبەری چاودێریی بازرگانی لە وەزارەتی بازرگانی هەرێمی کوردستان بە تۆڕی میدیایی رووداوی راگەیاند " ئەو بەرزبوونەوەیە بۆ خاوەن کارگەکانی غاز دەگەڕێتەوە کە گرێبەستیان لەگەڵ وەزارەتی سامانە سرووشتییەکان هەیە و گرێبەستەکەشیان بە دۆلارە، ئەوانیش ناچار بەهۆی دابەزینی بەهای دینار بەرامبەر دۆلار نرخەکانیان گران کردووە. "  بەڕێوەبەری چاودێریی بازرگانی لە وەزارەتی بازرگانی هەرێمی کوردستان ئاماژە بەوە دەدات، کە "ئێمە چاودێری بازاڕ دەکەین و هەر کەسێک بیەوێت قۆرخکاری بکات بە تووندترین شێوە سزای دەدەین. "   لەبارەی ئەوەی کە نرخی کەلوپەل و خۆراک لە بازاڕدا گران بووە، هێمن سەید موراد دەڵێت "رێژەی ١٢ % بۆ ١٥ % هەموو کاڵا و کەلوپەلەکان لە بازاڕ گران بووە، ئەمەش نرخێکی کەمە بەراورد بە شوێنەکانی دیکە. بۆیە نرخی دۆلاریش جێگیر نییە و هەر رۆژە و نرخێکە. "  بەگوتەی هێمن سەید موراد، ئەگەر هاتوو هاونیشتمانییان بینیان قۆرخکاری لە بازاڕدا هەیە و خەڵکانێک کەلوپەلەکانیان یاخود نرخی غاز گران دەکەن با پەیوەندی بەم ژمارە مۆبایلەوە بکەن (٠٧٥٠٤٩٠٨٤٧٠) کە تایبەتە بە سکاڵای هاووڵاتیان.  پێشتریش ئاری کاکەشین، بەڕێوەبەری دابەشکردنی سووتەمەنی هەولێر بە تۆڕی میدیایی رووداوی راگەیاند، کۆمپانیاکانی تایبەت بە غاز، بە دۆلار غاز لە کۆمپانیای دانا گاز دەکڕن و بە دینار دەیفرۆشنەوە، ئێستاش کە نرخی دینار دابەزیوە، ناچارن بە گرانتر بیفرۆشنەوە.   ئاری کاکە شین هۆشداری دایە فرۆشیار و بریکارەکارەکانی دابەشکردنی غاز و گوتی: "هەر بریکارێک زیاتر لە نرخی دیاریکراو غاز بفرۆشێت، مۆڵەتی لێوەردەگیرێتەوە و دەدرێتە دادگا، ئەگەر فرۆشیاریش ئەو کارە بکات، دەست بە سەر ئۆتۆمبێلەکەیدا دەگیرێت، ئەگەر دووکانداریش بێت، شوێنەکەی دادەخرێت".  لە سلێمانیش نرخی بوتڵێک غاز هەزار دیناری هاتووەتەسەر  لە سنووری پارێزگای سلێمانیش هەر بوتڵێک غاز هەزار دیناری هاتووەتەسەر و ئەمەش بووەتە هۆی ئەوەی کە هاونیشتمانییان گلەیی لە بەرزبوونەوەی نرخی غاز بکەن. هاونیشتمانییەک بە رووداوی راگەیاند " نرخی بەشێک لە کەلوپەلەکان زیادبووە و ئەوەتا نرخی غازیشتان گرانکرد. "  لە هەرێمی کوردستان ١٤٠ کارگەی دابەشکردنی غاز هەن و رۆژانە هەزار و ٢٠٠ تۆن غاز بەسەر پارێزگاکانی هەرێمی کوردستان دابەش دەکەن. خاوەن کارگەکان و غازفرۆشەکانیش دەڵێن ئەوان نرخەکانیان گراننەکردووە، بەڵکو کۆمپانیا سەرەکییەکان نرخەکانیان گران کردووە.