هەورامان گەچێنەیی، سەرۆکی لیژنەی ئەوقاف و کاروباری ئایینی لە پەرلەمانی کوردستان بە تۆڕی میدیایی رووداوی راگەیاند، ئەمڕۆ دووشەممە لیژنەی ئەوقاف و کاروباری ئایینی پەرلەمانی کوردستان میوانداری هەریەک لە وەزیرانی پەروەردە، ئەوقاف و خوێندنی باڵا دەکات و لەبارەی چەند گرفتێکی خوێندکار و دەرچووانەوە چەند پرسیارێکیان ئاراستە دەکات.  هەورامان گەچێنەیی گوتی: "گرفتەکان دانەمەزراندنی دەرچووانی خوێندگە ئاینییەکانە، هەروەها گرفتی یەکسانکردنی بڕوانامە و نەدانی ناسناوی زانستی بە مامۆستای ئایینی، لەمەدا نادادی هەیە، چونکە ناسناوی زانستی نادرێتە مامۆستایانی ئایینی، تەنانەت ئەگەر بڕوانامەی دکتۆراشی هەبێت، تەنیا ئەو کاتە نەبێ کە لە وەزارەتی ئەوقاف بگوزارێتەوە، لە کاتێکدا لە خولی دووەمی پەرلەماندا ئەو دەسەڵاتە دراوەتە هەموو وەزارەتە پەیوەندیدارەکان".  سەرۆکی لیژنەی ئەوقاف و کاروباری ئایینی ئاماژەی بەوەشکرد، دەرچووی خوێندنگە ئاینییەکان کە سەر بە پەروەردەن وەرناگیرێن لە کۆلێژەکان، ئەمەش گرفتێکە و دەبێ چارەسەر بکرێت.