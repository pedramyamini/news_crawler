لە هەواڵەکەی رووداودا نیشاندرا کە زبڵ و خاشاک ئاوی رووبارەکانیان بە جۆرێک پیس کردووە کە ئاوە سازگارەکان شیاویی بەکارهێنانیان لە دەست داوە و وێڕای ناشیرینکردنی سرووشتی ناوچەکە زیان بە زیندەوەرە ئاوییەکانیش گەیشتووە.  کۆمپانیای بەڵێندەرایەتیی پاککردنەوەی زبڵ و خاشاک لە رێگەی چوار تیمی پاککەرەوە و دابینکردنی ٢٠ کرێکارەوە دەستیان بە هەڵمەتی پاککردنەوەی ئەو رووبارانە کردووە و نیازیانە دەست بە هەڵمەتی هۆشیاریش بکەن تا دووبارە رووبارەکان پیس نەکرێنەوە.  زێندین حوسێن، بەڕێوەبەری کۆمپانیای پاپە گرووپ بە تۆڕی میدیایی رووداوی راگەیاند، "لە گرێبەستەکەیاندا لەگەڵ حکومەت تەنیا  بێخاڵ، گەلی عەلی بەگ و جوندیان ئەرکی پاککردنەوەیان لە ئەستۆی ئەوانە، بەڵامی درێژی رووبارەکەش لە شەقڵاوە تا حاجی ئۆمەرانە و کاری زۆری دەوێت بۆ پاکڕاگرتنیان. "  بەڕێوەبەری ئەو کۆمپانیایە گوتیشی، لە رێگەی شاشەی رووداوەوە کارەساتی رووبارەکانیان بینیوە، بۆیە بڕیاریانداوە هەڵمەتی پاککردنەوە و هۆشیاری رابگەیەنن.