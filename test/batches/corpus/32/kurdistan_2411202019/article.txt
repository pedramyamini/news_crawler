رووداوەکە له‌سه‌ر كێشه‌ی كۆمه‌ڵایه‌تی له‌نێو گه‌ڕه‌كی په‌نجاعه‌لی له كه‌ركووك بووە. كوژراوه‌كه ته‌مه‌نی ٤٢ ساڵه و باوكی كوڕێك و چوار كچه.  حەوێز شه‌لال ناوی كوژراوه‌كه‌یه و كارمه‌ندی ئاسایش بووە. شه‌وی دووشەممە ٢٠٢٠/١١/٢٣ له‌گه‌ڵ مامی بۆ جاری دووه‌م ده‌بێته ده‌مه‌قاڵیان و مامه‌كه‌ی له‌پشته‌وه دوو چه‌كووش به‌سه‌ریدا ده‌دات و تووشی خوێنبه‌ربوونی ده‌كات و سه‌رله‌به‌یانیی سێشەممە ٢٠٢٠/١١/٢٤ له نه‌خۆشخانه‌ی ئازادی مرد.  سامان شه‌لال، برای حەوێز بە تۆڕی میدیای رووداوی رایگه‌یاند، "كێشه‌كه كۆمه‌ڵایه‌تی بووه و لهنێوان مام و برازادا بووه. كچی كوژراوه‌كه بووكی ماڵی مامه‌یه‌تی و به‌هۆی تۆرانی له ماڵ و شه‌ڕكردنی گه‌ڕاوه‌ته‌وه ماڵی باوكی و بووەته كێشه. خواستی كوشتن له بابه‌ته‌كه‌دا نه‌بوو. حەوێز چووه بۆ قسه‌كردن و له‌وێ بووەته شه‌ڕیان و مامه‌كه‌ی له‌پشته‌وه چه‌كوشی لێداوه و كوشتوویه‌تی. "  كوڕێكی حەوێز سكاڵای له‌سه‌ر بكوژ تۆماركردووه. بكوژه‌كه ته‌مه‌نی ٧٠ ساڵه و به برینداری و به‌پێی مادده‌ی ٤٠٥ له یاسای سزادانی عێراقی له بنكه‌ی پۆلیسی عرووبه گیراوه و هۆكار و شێوازی كوشتنه‌كه‌ی بۆ پۆلیس خستووەته‌ڕوو كه كوشتنه‌كه به ئانقه‌ست بووه.  عه‌مید هه‌ڤاڵ به‌رزنجی، بەڕێوه‌به‌ری بنكه‌ی پۆلیسی عرووبه بە رووداوی گوت، "كه لێكۆلینه‌وه‌مان كرد، بۆمان ده‌ركه‌وت كه كێشه‌كه كۆمه‌ڵایه‌تییه و خزمی یه‌كترن و كێشه‌ی ژن و ژنخوازی له‌نێوانیاندا هه‌یه. كه‌سی دووه‌م كه بكوژه، برینه‌كه‌ی سووك بووه و هێناومانەته بنكه‌ی پۆلیس. كه‌سی یه‌كه‌میش ئه‌مڕۆ ئاگاداركراینه‌وه كه له نه‌خۆشخانه مردووە. "  به‌پێی ئاماره‌كانی پۆلیسی كه‌ركووك، له ماوه‌ی ئه‌م مانگه‌دا هه‌شت حاڵه‌تی كوشتن تۆماركراون كه هۆكاری كوشتنه‌كان كێشه‌ی كۆمه‌ڵایه‌تی بووه و هه‌وڵ دراوه به تۆڵه‌كردنه‌وه یان سوڵحی عه‌شایری  كێشه‌كان چاره‌سه‌ر بكرێن.