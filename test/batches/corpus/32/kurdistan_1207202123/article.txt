بەگوێرەی سیڤییەکەی، پاڵادینۆ پێشتر کۆرسێکی شەش هەفتەیی زمانی کوردیی بینیوە، بەڵام دەیەوێت کوردییەکەی باشتر بکات.  رۆبێرت پاڵادینۆ، کۆنسوڵی گشتیی نوێی ئەمریکا لە هەولێر گوتی "ئەم کاتەتان باش. خۆشحاڵم ئەمڕۆ لە هەولێرم لەگەڵ ئێوە کە ماڵی تازە و شوێنی کارەکەمە. سوپاس و بەخێرهاتنی گەرم گەرمتان دەکەم و بەهیوای لەنزیکەوە کارکردنم لەگەڵتان".  کۆنسوڵی گشتیی نوێی ئەمریکا کە خۆی پێشتر لە وەزارەتی دەرەوە و ئەنجوومەنی ئاسایشی ئەمریکا وەکو جێگری گوتەبێژ کاریکردووە، ئەزموونێکی دوور و درێژی لەگەڵ رۆژنامەڤاناندا هەیە؛ بۆیە لە رێوڕەسمی رێزلێنان لە رۆژنامەڤانانی پێکهاتەکانی عێراق، وەکو بنەمایەکی دیموکراسی جەختی لە ئازادیی رۆژنامەڤانی کردەوە، هەروەها لەپاڵ خواستنی هیوای سەرکەوتن بۆیان، داوایەکی ئاراستەی رۆژنامەڤانان کرد.  رۆبێرت پاڵادینۆ رایگەیاند "وەکو ئەنتۆنی بلینکن، وەزیری دەرەوە بەمدواییانە گوتی، میدیایەکی ئازاد وامان لێدەکات باشتر بین، بەڵام لەگەڵ هەبوونی ئازادیی رادەربڕین، بەرپرسیارێتیش هەیە، لەنێویشیاندا بەرپرسیارێتیی خستنەڕووی راستییەکان و بڵاونەکردنەوەی هەواڵی ناڕاست و خۆبەدوورگرتن لە ناوزڕاندن. ئێمە لەکاتێکداین کە زۆر کەس پێی دەڵێن سەردەمی هەواڵی ساختە و زانیاریی ناڕاست، من هانتان دەدەم کە رۆژنامەڤان زۆر چاوکراوە بن، زۆر باش بن و راستییەکان بدۆزنەوە و دروست بڵاویانبکەنەوە".  کۆنسوڵی نوێی ئەمریکا لە هەولێر، لە رابردوودا لە نووسینگەی کاروباری رۆژهەڵاتی ئاسیا و زەریای هێمندا کاری کردووە. هەروەها لە چین، ڤیێتنام و ئیتاڵیا وەکو دیپلۆمات کاری بۆ وەزارەتی دەرەوەی ئەمریکا کردووە.  رۆبێرت پاڵادینۆ هەروەها بۆ ماوەیەک راوێژکاری باڵای یاریدەدەری وەزیری دەرەوەی ئەمریکا بووە بۆ کاروباری دیپلۆماسیی گشتی و ئاساییشی نیشتمانی.  پاڵادینۆ رۆژی ٩ی تەممووز دەستبەکاربوو و ١١ی مانگ سەردانی هەریەک لە سەرۆک مەسعود بارزانی و مەسروور بارزانی، سەرۆکی حکومەتی هەرێمی کوردستانی کرد و پشتیوانیی وڵاتەکەی بۆ هەرێمی کوردستان دووپاتکردەوە.