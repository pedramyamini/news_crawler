٤٠ ساڵ پێش ئێستا نیوەی خەڵکی ئێران و رۆژهەڵاتی کوردستان توانای خوێندنەوە و نووسینیان نەبوو. لە شارە بچووک و گوندە دوورەدەستەکان رێژەکە زیاتریش بوو، بەڵام ئێستا دۆخەکە تەواو گۆڕاوە.   شاپوور محەممەدزادە، جێگری وەزیری پەروەردەی ئێران دەڵێت، رێژەی خوێندەواریی کەسانی ١٠ بۆ ٤٩ ساڵ گەیشتووەتە سەرووی ٩٦ %. پیاوان ٢.٦ % خوێندەوارترن لە ژنان و خوێندەواری لە شارەکانیشدا ٦.٨ % زیاترە لە گوندەکان.   ئەو ئامارە دەریدەخات، دابڕانی منداڵان لە خوێندن زۆر کەمبووەتەوە و ئەوانەش کە بە منداڵی دابڕابوون، خۆیان فێری خوێندن و نووسین کردووە.  ئەحمەد پیرسیدان , هاونیشتمانییە و دەڵێت: "من نزیکەی ٤٥ ساڵ دەبم. کاتێک ئێمە بچووک بووین قوتابخانە نەبوو، بە کاروباری ماڵەوە سەرمان قاڵ بوو و گرفتاری زۆر بوو. ئیتر تەمەنمان زیاد بوو و نەکرا بە بچووکی بچینە قوتابخانە. دوایی چووینە خوێندنی گەوران و خۆمان فێر کرد. "  لە چوار ساڵی رابردوودا لە ئاستی گشتیی ئێراندا رێژەی زیادبوونی خوێندەواری نزیکەی ٣ % بووە. لە رۆژهەڵاتی کوردستان رێژەکە سەرووی ٥ % بووە.   بەپێی ئامارەکانی ئەمساڵ، لە کرماشان ٩٦ %، لە ئیلام و سنە ٩٤ %، لە ورمێ ٩٢ % و لە لوڕستانیش ٩٢ % ی کەسانی ١٠ بۆ ٤٩ ساڵ خوێندەوارن.   بەرپرسانی پەروەردەی رۆژهەڵاتی کوردستان دەڵێن، ئەگەر پرۆسەی فێربوونی خوێندنەوە و نووسین بەو شێوەیە بەردەوام بێت، تاوەکو پێنج ساڵی دیکە رێژەی نەخوێندەواری بۆ خوار ١ % کەمدەبێتەوە.   رۆشەنەک خالیدی، هاونیشتمانییە و دەڵێت: "ئیستا دەبێت خوێندەواریت هەبێت. ئەگەر بچمە دووکانێک ئەگەر خوێندەواریم نەبێت پارەی زۆرترم لێ دەستێنێت. "  لە ئێران منداڵانی تەمەن ٧ ساڵ دەبێت بچنە قوتابخانە، بەڵام چونکە بە زۆرەملێ نییە، دایک و باوکەکان دەتوانن منداڵەکانیان نەنێرن. بۆ ئەو کەسانەش کە لە قوتابخانە جێ ماون، کۆرسی فێرکردنی سەرەتایی دادەنرێت بە ناوی "نەهزەت" و لەو کۆرسانەدا گەورەساڵان بە شێوەی سەرەتایی فێری خوێندن و نووسین دەکرێن.