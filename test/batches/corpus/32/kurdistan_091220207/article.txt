شەیخموس ئەرگینئۆغڵو دەڵێت "ساڵی ١٩٩٥ بارهەڵگرەکەمم فرۆشت و لە ماڵەوە دانیشتم. سەیرمکرد خەریکە کێشم زیاد دەکات. گوتم بەخوا ئاوا نابێت! دەبێت کاربکەم، چونکە من هەر لە منداڵییەوە چالاک بووم. سەرەتا لە مێردین نزیکەی ٥٠ کانیاوم هەڵکەنی؛ جگە لەوەش داری زۆرم چاندن، ١٠ هەزار دارم لێرە چاند".  شەیخموس باس لەوە دەکات، کاتێک بڕیاریدا خزمەتی سرووشت بکات و سەوزایی لە مێردین بەرفراوان بکات، فەرمانگەی کشتوکاڵیی شارەکە پشتیوانییان کرد، لە ئاودان و چاودێریکردنی نەمامەکاندا هاوکار بوون. ناوبانگی ئەو پیاوەی باکووری کوردستان بڵاوبووەتەوە، وەزیری کشتوکاڵی تورکیا لە تویتێکدا دەستخۆشیی لێکردووە.  ئەو شوێنەی کە شەیخموس داری تێدا چانووە، زبڵدانێک بوو کە بۆنەکەی کێشەی بۆ خەڵکی مێردین دروستکردبوو، بەڵام ئەو سەرکەوتووبوو لەوەی زبڵدان بگۆڕێت بۆ دارستان و سەوزایی.  ئەو هاونیشتمانییە دەڵێت "ئێرە جاران هەمووی زبڵدان بوو. زبڵ و خاشاک بوو. هەموویم کۆکردەوە و ئێرەم پاککردەوە. ئێستا خەڵکی دێنە ئێرە پشوو دەدەن و لە بەرهەمی دارەکان دەخۆن، دەریانناکەم و دەڵێم با لێی بخۆن، خەڵک هەژارە. تەنیا پێیاندەڵێم دارەکان مەشکێنن، چی دەکەن بیکەن".  شەیخموس ئەرگینئۆغڵو هەموو ئەم کارانەی لەسەر گیرفانی خۆی ئەنجامداوە، تاوەکو ئێستاش ١٧ هەزار لیرەی لە دروستکردنی سەوزایی خەرجکردووە کە دەکاتە نزیکەی ٢٢٠٠ دۆلار.