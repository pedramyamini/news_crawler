دەریاچەیەکی دەستکرد شوێنی ئەشکەوتە مێژووییەکانی گرتووەتەوە کە ١٢ هەزار ساڵ بەر لە ئێستا شوێنی نیشتەجێبوونی مرۆڤ بوون و چەندین شارستانییەتیی جیاوازیان لە ئامێز گرت.   چەتین یڵدرم، رێبەری گەشتیارییە و دەڵێت، "بەر لەوەی حەسکێف ژێر ئاو بکەوێت، خەڵکێکی زۆر دەهاتن بۆ بینینی؛ دەیانویست بەر لە ژێر ئاوکەوتنی بیبینن. هیوادارین دوای ژێرئاوکەوتنیشی بێن بۆ بینینی ئێرە. "  بەشێك لە حەسکێفییەکان پێیان وایە پرۆژەکە کارێکی باشە، بەڵام گلەیی لە هەبوونی کێشەی ئاو و کارەبا دەکەن و داوا لە بەرپرسانی تورکیا دەکەن کێشەکانیان بۆ چارەسەر بکەن.   بولەنت باشاران، خاوەنی قاوەخانەیە و دەڵێت، "پرۆژەکە بێوێنەیە، بەڵام راستییەکە ئەوەیە کە کێشەی ئاومان هەیە. بە راستی زۆر بە جیددی کێشەی بێئاویمان هەیە. کێشەی کارەبامان هەیە. کێشەی ژێرخانمان هەیە. شەقامەکان بە گشتی، لەوانەیە بینیبێتت، بەهۆی بەرد و چاڵوچۆڵیی شەقامەکانەوە ناتوانین رێ بکەین. "  شارە مێژووییەکی حەسکێف بەر لەوەی ژێر ئاو بکەوێت، گەشتیارێکی زۆر سەردانیان دەکرد و بەشێكی زۆری خەڵکی ئەو ناوچەیە لە دابینکردنی بژێوی ژیانیان پشتیان بەو داهاتە دەبەست کە لە رێگەی هاتنی گەشتیارانەوە دەستیان دەکەوت، بەڵام ئێستا نیگەرانن، چونکە چوونی گەشتیاران بۆ حەسکێف کەمیکردووە.    حەسەن شەکەر، دوکاندارە و دەڵێت، "من ئێستا لێرە لە رۆژێکدا ئەگەر ٥٠ - ٦٠ لیرە قازانج بکەم. لە حەسکێفی کۆن ٣٠٠ - ٤٠٠ لیرەم قازانج دەکرد. خواردن، کەلوپەلی دیاری، قاوە، ئاو، دۆندەرمە و هەموو شتێکم دەفرۆشت. کارەبام نییە، بۆیە ناچارم موەلیدە بەکاربهێنم. "  چالاکڤانان و بەشێک لە خەڵکی ناوچەکە پێیان وایە گەشتیاریی حەسکێف بەهۆی ژێرئاوکەوتنی شارە مێژووییەکەیەوە ناگەڕێتەوە دۆخی جارانی، چونکە بە نەبوونی شوێنە مێژووییەکان سەردانکردنی ناوچەکەیان بێمانا بووە.   رەزوان ئایهان، چالاکڤانە و دەڵێت، "هیچ هۆکارێک نییە بۆ ئەوەی خەڵک بێنە ئێرە. پێموایە دوای رووخاندنی ئەم شوێنە، بێعەقلییە ئەگەر چاوەڕێی هاتنی گەشتیار بکەیت. نایەن. مافی خۆیانە نەیەن، پشتگیری لەم هەڵوێستە دەکەم. حەسکێف مێژوویەکی ١٢ هەزار ساڵەیە. مێژوو نەمابێت، هاتن بۆ ئێرە بێمانایە. "   ژێرئاوکەوتنی حەسکێف لە چوارچێوەی دروستکردنی به‌نداوی ئڵیسوودایە کە یه‌كێكه له گه‌وره‌ترین پرۆژه‌كانی به‌رهه‌مهێنانی كاره‌با له توركیا و لەسەر لقی گەورەی رووباری دیجلە لە ئێلیهی باکووری کوردستان دروستکراوە.  دروستکردنی بەنداوەکە لە ساڵی ١٩٩٧ ـەوە لەلایەن حکومەتی تورکیا رەزامەندیی لەسەر دراوە. ساڵی ٢٠٠٨ له‌لایه‌ن ئه‌ردۆغانه‌وه بەردی بناخه‌ی دانراوه و لە ٢٠١٨ دا بۆ گلدانەوەی ئاو ئامادە بووە، بەڵام بۆ ئەوەی شوێنەوارەکانی ناوچەکە ژێر ئاو نەکەون گلدانەوەی ئاو لە بەنداوەکە دواخرا.   دوای گواستنەوەی بەشێکی زۆری شوێنەوارەکانی حەسکێف، رۆژی ٢٠٢٠/٠٧/١٩ دەستکرا بە گلدانەوەی ئاو لە بەنداوەکەدا و بەو هۆیەوە ١٩٩ گوندی باکووری کوردستان ژێرئاو کەوتوون و نزیکەی ٨٠ هەزار کەس راگوێزراون.