شوێنی گۆڕەکە لەلایەن عەرەفات یاز، لێکۆڵەری کوردەوە دۆزراوەتەوە.  عەرەفات یاز، لێکۆڵەرە و دەڵێت: "لەنێو ئەو زەوییەدا قوڵکەی سندووقی هەیە. دیوارەکەی سواخ دراوە، بەڵام هیچ شتێکی لەسەر نەنووسراوە. لەتەنیشت گۆڕی ئەودا هۆدەیەکی دیکە هەیە کە گۆڕی ژنەکەی مەنسوور ناسرولدەولەی تێدا نێژراوە. "  مەنسوور ناسرولدەولە دوایین پاشای دەوڵەتی مەروانییەکان بوو کە پایتەختەکەی لە فارقینی ئامەد بوو، بەڵام ئەو کاتەی دەمرێت، جزیرە و دەوڵەتی مەروانییەکان لەلایەن سەلجووقییەکانەوە لەناو دەبرێت.  عەرەفات یاز دەڵێت: "ناسرولدەولە کونیەکەی ئەبوو موزەفەر بوو. نازانین کەی لەدایکبووە. بەڵام لەنێوان ١٠٩٣ و ١٠٩٦ دا لە جەزیرە کۆچی دواییکردووە. دوای مردنی ستیناسی کچی سەعیدی کوڕی ناسرولدەولە گۆڕی ئەوەی هێناوەتە ئامەد. گۆڕی ستیناسیش لەلای گۆری ئەودایە و تەنیا پەنجەرەیەک لەنێوانیاندایە. "  دەسەڵاتی دەوڵەتی مەروانییەکان لە ئامەدەوە دەستی پێکردووە و بەشێک لە هەرێمی بۆتان و بادینان و سەرحەد و موسڵی گرتووەتەوە.  عەرەفات یاز دەڵێت: "چەند ساڵە لێکۆڵینەوە لەسەر مەروانییەکان دەکەم. پەرتووکێکم لەسەر ئەو لێکۆڵینەوەیە چاپ کردووە. ئیبنولئیزراقی مێژوونووس لە کتێبی مێژووی میافارقیندا باسی ئەوە دەکات و زانیاریی زۆر سەرنجڕاکێش لەسەر بەردەنیگاری ئەو ناوچەیە باس دەکات. "  عەرەفات یاز بۆ ئەوەی گۆڕی ناسرولدەولە بە شیوەیەکی فەرمی تۆمار بکرێت و لەسەر گۆرەکەی ناسنامەکەی بنووسرێت، داواکارییەکی پێشکەشی بەڕێوەبەرایەتیی فەرهەنگیی ئامەد کردووە و، ئێستا چاوەڕێی وەڵامە.