هەروەها لە فێستیڤاڵەکەدا چەندین جۆر کاری دەستی و خواردنی ناوچەیی پێشکەشکراون. هەناری هەڵەبجە لە ئاستی هەرێمی کوردستان و عێراقدا خواستێکی زۆری هەیە و ساڵانە جووتیارانی ناوچەکە زیاتر لە ٣٥ هەزار تۆنی لێ رەوانەی بازاڕەکان دەکەن.  بەکر عارف، جووتیارە و دەڵێت، "بە ھەنار بەشداریی ئەم فێستیڤاڵەم کردووە و دوو جۆر ھەنارم ھێناوە: جۆرێکیان ساڵەخانییە و ئەوی دیکەش لارەشەیە. ساڵەخانی ھەنارەکەی مێخۆشە و بەگشتی خەڵک دەیبات. ئەمساڵ ھەنار زۆر باشە، ئەگەر حکومەت نەیەڵێت ھەنار بێت، جووتیار ھەموی قازانج دەکات. "  فێستیڤاڵەکە بە دەستپێشخەریی ئازاد محەممەد، جووتیاری نموونەیی پارێزگاکە، بەڕێوەدەچێت. کاری دەستی و خواردنە کوردەوارییەکانیش نمایشکرابوون.  ناسر عومەر، کڕیارە و دەڵێت، "ئێمە لە سلێمانییەوە ھاتووین بۆ ئەم فێستیڤاڵە بۆ ئەوەی بەرھەمە کشتوکاڵییکانمان ساخبکەینەوە، چونکە خواردنە خۆماڵییەکان زۆر لەو خواردنانە باشترن کە لە دەرەوە دێنە ناوخۆ. ھەناری ھەڵەبجەش بەناوبانگە. ھەناری ساڵەخانیی ئێرە ئاودار و شیرینە و لە ھەناری شوێنەکانی دیکە زۆر باشترە. "  بەروبوومەکان لە ساردکەرەوەیەکی دەستکردی دروستکراو لە پووش و ئاودا دانراون. بازاڕدۆزینەوە بۆ هەنار ئامانجی سەرەکیی فێستیڤاڵەکەیە.  ئازاد محەممەد، جووتیاری نموونەیی و سەرپەرشتیاری فێستیڤاڵەکە دەڵێت، "خولیا و حەزم ئەوەیە کە بەرھەمی ئەم وڵاتە بە وڵاتەکەمان ئاشنابکەین بۆ ئەوەی بەروبوومی خۆمان بخۆین. داواکاریشم لە خەڵکی کوردستان لە قەزا و ناحیەکاندا ئەم جۆرە فێستیڤاڵانە سازبکەن بۆ ئەوەی رەنج و ماندووبوونی جووتیاران بە فیڕۆ نەڕوات و لە کوردستاندا بازاڕێکی باشی بۆ ساز بکەین. بەروبوومەکان زۆرن، نزیکەی ١٠٠ بەروبووم لە فێستیڤاڵەکەدا نمایش کراون. "   هەڵەبجە ساڵانە نزیکەی ٣٥ تۆن بەرهەمی هەناری هەیە. ساڵانە لە وەرزی پێگەیشتنی هەناردا فێستیڤاڵی بەبازاڕکردنی هەنار سازدەکرێت.