بەگوێرەی راگەیێندراوێکی فەرمانگەی پەیوەندییەکانی دەرەوەی حکومەتی هەرێمی کوردستان، هاووڵاتییەکان لە کەمپەکانى باکوورى رۆژهەڵاتى سوریا بوون، لە رێگەى خاکى هەرێمى کوردستان و لە فڕۆکەخانەى نێودەوڵەتیى هەولێر بە فڕۆکەیەکى تایبەت گەڕێندرانەوە وڵاتى خۆیان.  هاووڵاتییەکان پێکهاتبوون لە سێ ئافرەت و ١٢ منداڵى بە رەگەز ئەڵمانى، هەروەها دوو ئافرەت و شەش منداڵى بە رەگەز فینلەندى.  فەرمانگەی پەیوەندییەکانی دەرەوەی حکومەتی هەرێمی کوردستان رایگەیاندووە پڕۆسەى گەڕانەوەکە بە هەماهەنگى و هاوکارى لایەنە پەیوەندیدارەکانى حکومەتى هەرێمی کوردستان لە رووى دابینکردنى ئاسایش و هاوکارى لۆجستى و تەکنیکى و پێشکەشکردنى هەموو جۆرە کارئاسانییەک بووە.  پرۆسەی گەڕاندنەوەی ئەو ٢٣ کەسە وەک فەرمانگەی پەیوەندییەکانی دەرەوەی حکومەتی هەرێمی کوردستان  ئاماژەی پێداوە بە بەشدارى تیمێکى دیپلۆماسی ئەڵمانیا و فینلەندا و بە هەماهەنگى لایەنە پەیوەندیدارەکان لە حکومەتى هەرێمى کوردستان و دواى چەندین دیدارى پێشوەختە لەگەڵ لایەنە پەیوەندیدارەکانى حکومەتى هەرێمی کوردستان، بووە.  ئەمە یەکەم جار نییە پڕۆسەی گەڕانەوەى ژن و منداڵانى داعش کە لە کەمپى ئەلهۆلى رۆژئاوای کوردستان دەژین، بە هەماهەنگی و هاوکاری حکومەتی هەرێمی کوردستان و لە رێگەی خاکی کوردستانەوە بکرێت. بەڵکو پڕۆسەى لەم شێوەیە چەند جارى دیکەش هەبووە.