شوان محەممەد تەها، بەرپرسی لقی پێنجی پارتی دیموكراتی كوردستان لە  بەغدا بە تۆڕی میدیایی رووداوی راگەیاند، "ئەو كەسانەی كە دەڵێن  پارتی لە بەرامبەر سووتانی بارەگاكەی سوڵحی كردووە،  بەهیچ جۆرێك راست نییە". دەشڵێت "دۆسێکە لە دادگایە و رۆژانە دوو پارێزەر بەدواداچوون دەكەن".    بەرپرسی لقی پارتی لە بەغدا ئەوەشی بە رووداو گوت، کە جگە لە دادگا، لەلایەن لیژنەیەكی حكومەتیشەوە  بەدواداچوون بۆ ئەو دۆسێیە دەكرێت و ئەوانیش بەردەوامن لە  بەدواداچوونەكانیان. دەشڵێت "تاوەکو ئێستا نازانین چارەنووسی ئەو  كەسانەی لەدوای سووتانی بارەگەكەمان دەستگیركران  كە نزیكەی   ١٤ كەس دەبوون چییان بەسەر هاتووە".   رۆژی ١٧ - ١٠ - ٢٠٢٠ گرووپێک بە ناوی رەبحوڵڵا، کە خۆیان بە لایەنگری حەشدی شەعبی دەزانن،  ئاڵای كوردستان و بارەگای لقی پێنجی پارتی دیموكراتی كوردستانیان لە  بەغدا سووتاند. رەبحوڵڵا ئەو گرووپەن کە ناوەناوە وەک لایەنگر و ئەندامی حەشدی شەعبی لە شەقامەکانی بەغدا دەردەکەون. تاوەکو ئێستا بە ناوی ئەوەی دژی پیرۆزییەکانیانن، چەندین جار ھێرشیان کردووەتە سەر بارەگا و کەناڵ و دووکانی مەیفرۆشتن و سووتاندوویانن.   رووداوی سووتاندنی بارەگاکەی پارتی كاردانەوەی كوردستانی، عێراقی و جیهانی  لێكەوتەوە، بۆیە رۆژێک دواتر مستەفا کازمی، سەرۆکوەزیرانی عێراق لیژنەیەکی راسپارد بۆ لێکۆڵینەوە لە رووداوەکە، کە قاسم ئەعرەجی، راوێژکاری ئەنجوومەنی ئاسایشی نیشتمانی و فالح فەیاز، سەرۆکی دەستەی حەشدی شەعبی سەرۆکایەتیی دەکەن.  تاوەکو ئێستا ٢٠ کەس لەسەر ئەو رووداوە دەستگیرکراون، لیژنەکە بەڵێنیان داوە رووبەڕووی دادگایان بکەنەوە.