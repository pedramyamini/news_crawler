رۆژی دووشەممە ١٩ی تشرینی یەکەمی ٢٠٢٠ بە بەشداری ئەنگێلا مێرکڵ راوێژکاری ئەڵمانیا ١٢ ەمین لوتکەی گونجاندن لەگەڵ کۆمەڵگا لە رێگەی ڤیدیۆ کۆنفرانس بەڕێوەچوو.   لەو لوتکەیەدا کە ژماریەکی زۆر کۆمەڵە و دامەزراوەی گەلانی بیانی لە ئەڵمانیا بەشداربوون، محەممەد تانریڤێردی سەرۆکی کۆمەڵەی کوردی ئەڵمانیا بەناوی کوردی نیشتەجێی ئەو وڵاتە بەشداری کرد.  محەممەد تانریڤێردی بە تۆڕی میدیایی رووداوی راگەیاند: "لە لوتکەکەدا باس لە سیاسەتەکانی حکومەتی ئەڵمانیا لەبارەی گونجاندنی پەنابەران لەگەڵ کۆمەڵگا کرا. منیش باسی کێشەی کوردی نیشتەجێی ئەڵمانیا بە گشتی و کوردی ئێزدیم بە تایبەتی کرد".   پلانی گونجاندنی پەنابەران لە ئەڵمانیا لەگەڵ کۆمەڵگەی ئەڵمانی ١٥ ساڵ لەمەوبەر دەستیپێکردووە.  محەممەد تانریڤێردی ئاماژەی بەوەدا، لە لوتکەکەدا داوای لە ئەنگێلا مێرکڵ راوێژکاری ئەڵمانیا کردووە لە سیاسەتی دەرەوەدا رۆڵێكی کاراتر بگێڕێ و رەخنەی زیاتر لە حکومەتی ئەو وڵاتانە بگرێ کە پەنابەرانی کورد سنوورداش دەکەنەوە. هەروەها پێویستە لە قۆناخی سەرۆکایەتی کۆنسەی یەکێتیی ئەوروپادا هاوکاربێت بۆ گەڕانەوەی کوردی ئێزدی بۆ زێدی خۆیان لە شنگال.   تانریڤێردی گوتی: "داوام لە مێرکڵ کرد هاوکار بێت بۆ جێبەجێکردنی ئەو رێککەوتنەی نێوان هەولێر و بەغدا بۆ ئاساییکردنەوەی دۆخی شنگال کراوە".    تانریڤێردی ئاماژەی بەوەدا، مێرکڵ لە لوتکەکەدا گوتویەتی: "یەک ملیۆن و نیو کورد لە ئەڵمانیادا دەژین. پشتگیری لە پلانی گەڕانەوەی کوردی ئێزدی دەکەم بۆ نیشتمانی دایک. کوردی ئێزدی لە دڵمدان. لە کۆبوونەوەکەم لەگەڵ  سەرۆکوەزیرانی عێراق بەدڵنیاییەوە باسی ئەو بابەتە دەکەم".  لە لوتکەکەدا باس لە کۆچی ناچاریی خەڵک لە عەفرین و سەرێکانیێ کرا. بە گوتەی سەرۆکی کۆمەڵەی کوردی ئەڵمانیا، بە ئەنگێلا مێرکڵ راوێژکاری ئەڵمانیای گوتووە: وەک سەرۆکی کۆنسەی یەکێتیی ئەوروپا بۆ کشانەوەی تورکیا لە هەرێمی عەفرین و سەرێ کانیێ رۆڵی خۆتان بگێڕن، بۆ ئەوەی خەڵک بگەڕێنەوە ماڵەکانی خۆیان. بەپێچەوانەوە ئەو ئاوارانەی لە کەمپەکانن، رێگەی پڕ مەترسی دەگرنەبەر بۆ ئەوەی بگەنە ئەوروپا.