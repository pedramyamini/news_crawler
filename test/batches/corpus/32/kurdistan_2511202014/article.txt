چوار ساڵە شەهلای ٢٢ ساڵ لە دەستی داعش رزگار بووە. هێشتا شوێنەواری ئەشکەنجە و لێدان لەسەر لەشی ماوە و دەستی لەلایەن چەکدارانی داعشەوە داخکراوە. بەڵام کاریگەریی دەروونیی برینەکان لەسەر ئەو زیاترن.  شه‌هلا عه‌زیز، رزگاربووی دەستی داعشە و دەڵێت، "لەوێ گەلێک سەختیمان چەشت. تا لەوێ رزگارمان نەبوو، ژیانمان خۆش نەبوو. لێیاندەداین و سەرمیان شکاند و دەستمیان داخکرد. "  پاکیزەیش ساڵێک و چوار مانگە لە سووریا رزگارکراوە، هێشتا ترسی ئەو لێدان و تووندوتیژییەی بەرامبەری کراوە لەسەر دەروونی ماوە و چارەسەری دەروونی وەردەگرێت.  پاكیزە محه‌ل، رزگاربووی دەستی داعشە و دەڵێت، "لە باغۆز رزگارم بوو و لەوێ زۆر سەختیم چەشت. برسی کراین، لێماندرا، فرۆشراین. تاوەکو ئێستا دەروونم ئاسوودە نییە. بەڵام سوپاس بۆ خوا هاتوومەتەوە نێو کەسوکاری خۆم. "  لە زۆربەی کەمپەکاندا ناوەندی تایبەت بۆ چارەسەری دەروونیی رزگاربووانی دەستی داعش دانراون. دەروونپزیشکەکان چارەسەریان دەکەن. ئەوانیش پێویستیان بە کەش و ژینگەیەکی گونجاوە تاوەکو کاریگەری لەسەر دەروونیان کەمبکەنەوە.   د. ئیلین عه‌بدولسه‌مه‌د، دەروونپزیشکە و دەڵێت، "زۆرینەی رزگاربووانی دەستی داعش کە دەهێنرێنە ئێرە تووشی نەخۆشیی دەروونی بوون. زۆربەیان زەبری دەروونی و خەمۆکییان هەیە. "  بەسەرهاتی زۆرینەی رزگاربووانی دەستی داعش وەک یەکە کە بریتییە لە ئەشکەنجە و ئازار و کڕین و فرۆشتن و سووکایەتی کە هەموویان بە تووندوتیژی دادەنرێن و لەلایەن نەتەوە یەکگرتووەکانەوە قەدەخە کراون.