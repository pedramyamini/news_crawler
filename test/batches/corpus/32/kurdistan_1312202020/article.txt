ئاواتی تەمەن ٣٥ ساڵ لەدوای خۆی دوو کچی تەمەن ٦ و ١٢ ساڵ و هاوژینەکەیی جێهشتووە. لە خانوویەکی کرێدا دەژیا کە سێ مانگ بوو بەهۆی وەرنەگرتنی مووچە و خراپیی دۆخی داراییەوە نەیتوانیبوو کرێی بدات.  بێخاڵ بەهادین، هاوژینی ئاوات تاڵیب بە تۆڕی میدیایی رووداوی گوت: "ماوەی چەند رۆژێک بوو لە ناوچەی پارتی بوو لە پێنجوێن و نەدەگەڕایەوە ماڵ. هەرچەند پێمدەگوت" ' وەرەوە ماڵەوە و پشوویەک بدە.' دەیگوت: ' ناتوانم و لە ماڵەوە ئارام ناگرم و ناتوانم ببینم کە ناوچە دەسووتێنرێت. بۆیە تا بتوانم پارێزگاریی لێدەکەم.' ئەو رۆژەی کە هێرشەکەیان کرابووە سەر، شەوەکەی هیچ نەخەوتبوو لە خەمدا. کە هێرشیشان کرایە سەر، من پێم گوت: ' دۆخەکە چییە؟' گوتی: ' هیچ نییە، چەند گەنجێکن. خۆ کەس کێشەی لەگەڵ من نییە و منیش وەکو خۆپیشاندەرەکان سێ مانگە مووچەم وەرنەگرتووە.' ئیتر دوای ئەوە کە گوێم لە دەنگی تەقەکان بوو، ئێوارە دڵم داچڵەکی. هەرچەند تەلەفۆنم بۆ کرد، وەڵامی نەدامەوە. "  هاوژین و منداڵەکانی پێنج رۆژە بەردەوام دەچنە سەر گۆڕی ئاوات.  ئیلیان کچی ئاوات بە روداوی وت: "ئێوارە تەلەفۆنم بۆ باوکم کرد، گوتم: ' نانت خواردووە.' باوکم پێی گوتم: ' مەجالمان نەبووە لە بارەگاکەمان بچینە دەرەوە، بۆیە چەند هێلکەیەکی کۆنی لێبووە، ئەوانەمان کوڵاندووە و خواردوومانە.' ئیتر منیش زۆر گریام و گوتم: ' دایکە هیچیان لانەبووە بیخۆن.' دواتریش هەرچەند تەلەفۆنمان کرد، وەڵامی نەبوو هەتا دواتر وەڵامی دایەوە و گوتیان: ' شەهید بووە.' ئەو پێشتر پێی گوتین: ' رۆژی هەینی دەگەڕێمەوە،' بەڵام هەر نەگەڕایەوە. "  ئاوات دوای زیاتر لە پێنج کاژێر هەوڵدان بۆ دوورخستنەوەی خۆپێشاندەران لە بارەگای حیزبەکەی، لەنێو ئەو باڵەخانەیەدا بە گوللەیەک کوژرا.  بارەگای ناوچەی پارتی لە پێنجوێن لەلایەن خۆپێشاندەران و هەندێک کەسی نەناسراوەوە سووتێنرا.  بەکر میشاوی، بەرپرسی ناوچەی پارتی لە پێنجوێن بە رووداوی راگەیاند: "بە سێ قۆناخ و لەلایەن چەند گرووپێکەوە هێرشمان کرایە سەر و هەوڵی کوشتنمان درا. دوای چۆڵکردنی بارەگاکەش بە رقەوە بەتەواوەتی کاولکرا و بەڵگەی ڤیدۆیشمان هەیە کە بە مەبەست لە چەند بارەگایەکی بەرامبەرمانەوە بە قەناس و بیکەیسی و کڵاشینکۆف تەقەیان لێکردووین و کادیر و پێشمەرگەیان بە ئامانج گرتووین. "  جگە لەو بارەگایەی پارتی، بارەگاکانی هەریەکە لە یەکێتی و گۆڕان و سۆسیالیست و ماڵی قایمقامی پێنجوێن و بەڕێوبەری ناحیەی ناڵپارێز و بەڕێوبەری دەروازی باشماخیش سووتێنران.  دوای کۆتاییهاتنی خۆپێشاندانەکەش ئاگری هەموو شوێنەکان کوژایەوە، بەڵام ئەو ئاگرەی کە لەنێو دڵی خانەوادەکەی ئاوات و قوربانییەکانی دیکەدایە دانامرکێتەوە.