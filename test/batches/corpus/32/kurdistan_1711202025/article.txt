ئەوەی لە ڤیدیۆکەدا دەیبینن سه‌ر رێگه‌ی جوندیان - رواندزە، سه‌گێك کە ژمارەیەک بێچووی هەبووە، پێشتر دەست و قاچەکانی بەستراوەتەوەو سکی هەڵدڕاوە، بێچووەکانیشی بەهۆی برسیبوون ناچار گۆشتەکەی دەخۆن.  سابیر دڕی، چالاکڤانی ژینگەیی سۆرانە و بەسەر رووداوەکە رۆیشتووە، بە تۆڕی میدیایی رووداوی گوت، سەگەکە سێ بێچووی هەبوون، تەمەنیان لە مانگێک کەمترەو چەند کەسێکی نەناسراو دایکی بێچووەکانیان بەستووەتەوە و سکیان هەڵدڕیوە. ئیدی بێچووەکان لەجیاتی ئەوەی دەم بە گووانی دایکەکەوە بنێن و شیر بخۆن، گۆشتەکەیان خواردووە.  ئەمساڵ ئەوە یەکەم رووداوی لەوشێوەیە نییە، مانگی ئادار لە راپۆرتێکی رووداودا هەمان دیمەن پیشاندرا، کە بەهۆی کۆرۆناو قەدەخەی هاتووچۆوە لە سلێمانی سەگەکان خواردنیان دەستنەدەکەوت و لە دۆخێکی سەختدا بوون. ئەوەش ببووە هۆی ئەوەی سەگێک لە برساندا گۆشتی سەگێکی دیکە بخوات، کە لە برساندا مرداربوو.   بەپێی یاسای ژمارە ٤٨ی ساڵی ١٩٨٦ی عێراقی رێگە دراوە بە کوشتنی سەگی بەرەڵا، بەڵام لە پارێزگای هەولێر ئێستا کار بەو یاسایە ناکرێت، هەرچەندە لە ساڵی ٢٠١٩ زیاتر لە ٢٠٠ کەیسی گەستن لە بەڕێوەبەرایەتیی تەندروستیی هەولێر تۆمارکراون.  پزیشکانی ڤێتێرنەری ئەم سەگە بەرەڵایانە بە مەترسیدار دەبینن، چونکە هۆکارێکی گواستنەوەی چەندین ڤایرۆس و نەخۆشین بۆ مرۆڤەکان، بۆیە لە وڵاتانی پێشکەوتوو لە شێڵتەرێکی تایبەت رادەگیرێن، دواتر کرداری خەساندن و هەڵگرتنی ئەندامی زاوزێ و کوتانیان بۆ ئەنجامدەدرێت و ئازاد دەکرێنەوە. ساڵی ٢٠١٩ شێڵتەرێک لەسەر رووبەری دوو دۆنم زەوی لە هەولێر دروستکراوە و لەلایەن ٢٠ ئاژەڵدۆست بەشێوەیەکی خۆبەخشانە بەڕێوەدەبرێت، لەوێ هەفتانە ١٠ سەگ نەزۆک دەکرێن.  لەلایەکی دیکەوە کۆرۆنا و مانەوە لە ماڵ، خواستی زۆری لەسەر کڕین و بەخێوکردنی ئاژەڵی ماڵی دروستکردووە، بەپێی بەدواداچوونێکی رووداو کە لە مانگی تەمووزی ئەمساڵ کراوە، زیاتر لە ١٥ شوێنی کڕین و فرۆشتنی ئاژەڵی ماڵی و پێداویستییەکانیان لە هەولێر هەن، سەگ و پشیلە لەو شوێنانە گەرمترین بازاڕیان هەیە.