رێدیر سلێمان، سه‌رپەرشتیاری پلاندانان و بەڕێوەچوونی پرۆژەکان لە بەڕێوەبەرایەتیی نیشته‌جێبوون و ئاوه‌دانکردنەوەی دهۆک لە کاتی بەشداریکردنی لە هەواڵەکانی کاژێر ١٣: ٠٠ی تۆڕی میدیایی رووداو لە بارەی وردەکاریی ئەو ٢٤٤٠ یەکە نیشتەجێبوونەی لە سنووری پارێزگای دهۆک دروست دەکرێن و قۆناخی کارکردنی ئەو پرۆژانە و ئەو کەسانەشی لەو یەکانە سوودمەند دەبن قسەی کرد.  سه‌رپەرشتیاری پلاندانان و بەڕێوەچوونی پرۆژەکانی دهۆک گوتی: "لە ساڵی ٢٠١٢ وە لە چوارچێوەی ١٦ پرۆژە لە سنووری پارێزگای دهۆک بڕیاری دروستکردنی دوو ھەزار و ٤٤٠ یەکەی نیشتەجێبوون بۆ خەڵکی کەمدەرامەتی پارێزگاکە دراوە. "  هەر یەک لەو پرۆژانە قۆناخێکی کارکردنی بڕیوە، بەڵام بەهۆی قەیرانی داراییەوە زۆربەی ئەو پرۆژانە وەستان و بەشێکیشیان کارکردن تێیاندا بەردەوامە و لە قۆناخی کۆتاییدان.  بە گوتەی رێدیر سلێمان دوو لەو پرۆژانە لە قەزای زاخۆن و کارکردن تێیاندا بەردەوامە کە "یەکێک لەو پرۆژەکان ١٨٠ یەکەی نیشتەجێبوون لە خۆ دەگرێت. ئەوەی دیکە ١٤٤ یەکەی نیشتەجێبوونە کە بە هەردووکیان دەکاتە ٣٢٤ یەکەی نیشتەجێبوون. پرۆژەیەکیان ٤٦ % ـی تەواو کراوە و کارکردن تێیدا بەردەوامە، پرۆژەکەی دیکە ٩٤ % ی تەواوکراوە و لە قۆناخی کۆتاییدایە. پێشبینی دەکرێت لە ماوەی ٣ بۆ ٤ مانگی داهاتوودا تەواو بکرێت. "  سه‌رپەرشتیاری پلاندانانی دهۆک ئاماژەی بەوە دا، ٣٥٦ یەکەی نیشتەجێبوونیان هەیە، ئەویش بەسەر دوو پرۆژەدا دابەشبوون: یەکێکیان ٩٦ یەکەی نیشتەجێبوونە، ئەوەی دیکە ٢٦٠ یەکەی نیشتەجێبوون. پرۆژەیەکیان ١٨ % و ئەوەی دیکەیان ٤١ % ـی کۆتایی هاتووە.   رێدیر سلێمان باسی لەوە کرد، لە سنووری قەزای سێمێل لە کۆمەڵگەی دۆمیز ٨٩١ یەکەی نیشتەجێبوونمان هەیە، ئەوانیش بەسەر پێنج قۆناخی جیاجیادا دابەشبوون. بە شێوەیەکی گشتی کارکردن لەو پرۆژانە بەهۆی نەبوونی بودجەی پێویستەوە وەستاوە. لە قەزای ئامێدیش ١٩٢ یەکەی نیشتەجێبوون و لە قەزای ئاکرێ ٣١٢ یەکەی نیشتەجێبوون هەن.  بۆ چۆنیەتیی دابەشکردنی ئەو یەکانە و ئەوانەی لەو پرۆژەیەدا سوودمەند دەبن رێدیر سلێمان گوتی: "لیژنەیەک لە یەکەی ئیداریی هەریەک لەو قەزایانە پێکدەهێنرێت. هەر کەسێک چ فەرمانبەر بێت یان هاووڵاتیی ئاسایی ئەگەر رێنماییەکان بیگرێتەوە، دەتوانێت لەو یەکانە سوودمەند بێت و قیستەکەش ماوەدرێژ دەبێت بۆ ماوەی ٢٥ ساڵ، قیستی مانگانەشیان لە ١٠٠ بۆ ١١٠ دۆلار تێناپەڕێت. "