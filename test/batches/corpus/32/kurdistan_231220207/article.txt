زۆربەی پەرلەمانتاران لەسەر ئەوە کۆکن ئەگەر کازمی و عەللاوی بانگهێشتەکەیان رەتکردەوە ئەو کاتە واژۆ بۆ لێپرسینەوەی کۆبکەنەوە.   لەنێو لیژنەی دارایی پەرلەمانی عێراقدا دوو بۆچوون لەسەر گرانبوونی نرخی دۆلار بەرامبەر دینار هەن. بەشێک پێیانوایە دەرچەیەکە بۆ رزگارکردنی عێراق لە داڕمانی ئابووری و بەشێکی دیکە بە نیشانەی شکستی سیاسەتی دارایی حکومەتی لە قەڵەم دەدەن و پێیانوایە بڕیارەکە رێژەی هەژاری زیاد دەکات.   دوای دابەزینی بەهای دینار لە بەرامبەر دۆلاری ئەمریکی لەلایەن بانکی ناوەندیی عێراقییەوە، بەشێک لە پەرلەمانتارانی کوتلە سیاسییەکان هەوڵەکانیان بۆ میواندارییکردنی مستەفا کازمی، سەرۆکوەزیران و عەلی عەللاوی، وەزیری دارایی و مستەفا مخیف، پارێزگاری بانکی ناوەندی دەستپێکردووە.  حەسەن شاکر، پەرلەمانتاری هاوپەیمانیی فەتح ئاماژەی بەوە دا، هەنگاوی یەکەم کۆکردنەوەی واژۆی سەرۆک فراکسیۆنەکانە بۆ میوانداریکردنی سەرۆکوەزیران و وەزیری دارایی و پارێزگاری بانکی ناوەندی. ئەگەر میونداریکردنیان رەتکردەوە، رێککەوتن لەنێوان کوتلە سیاسییەکاندا هەیە کە واژۆ کۆبکەنەوە بۆ ئەوەی میوانداریکردنەکە بکەنە لێپرسینەوە.   د. ریاز مەسعوودی، پەرلەمانتاری سائیروون دەڵێت: "پرۆسەی لێپرسینەوە و چوون بەرەو دوورخستنەوەی سەرۆکوەزیران یاخود حکومەت، ئەمە بە پرەنسیپی لێکتێگەیشتنە سیاسییەکانەوە گرێ دراوە، چونکە هەمووان دەزانن حکومەتی ئێستا بەپێی سازانی زۆرینەی کوتلە سیاسییەکان بووە. بۆیە دوورخستنەوەی حکومەت یاخود یەکێک لە وەزیرەکان پێویستیی بە لێکتێگەیشتنی سیاسی هەیە لەسەر ئاستی باڵا، بۆ ئەوەی ئەمە بەشێوەیەکی دروست بڕوات. "  د. ریاز مەسعوودی باسی لەوە کرد: "جیاوازی لەنێوان لێپرسینەوەی سیاسی و پیشەییدا هەیە. هەمووان دەزانن هەندێک هێزی سیاسی هەر لە یەکەم رۆژی پێکهێنانی حکومەتی کازمی لە ٧ مانگی ئایاری ٢٠٢٠ دا لە بنەڕەتدا حکومەتی کازمییان رەتکردووەتەوە، بۆیە رەنگە ئەمانە بە ئاراستەی بە ئامانجکردنی سیاسی بن. "      دوای پەسندکردنی پرۆژەیاسای بودجەی ٢٠٢١، مستەفا کازمی، سەرۆکوەزیرانی عێراق لە کۆنگرەیەکی رۆژنامەڤانییا جەختی لەوە کردەوە، پێشتوەخت پرۆژەیاسای بودجەیان خستووەتە بەردەم کوتلە سیاسسیەکان و ئەوانیش پشتیوانی و رەزامەندییان لەسەر داوە.  نارەزایەتیی کوتلە سیاسییەکان و پەرلەمانتاران زیاتر لەسەر دابەزینی بەهای دیناری عێراقی بەرامبەر دۆلاری ئەمریکییە، ئەگەرچی لەو بارەوە شارەزایانی ئابووری بۆ دوو بەرە دابەشبوون. یەکەمیان بە دەرچەیەکی باشی دەزانن بۆ عێراق بۆ رزگارکردنی ئابوورییەکەی و رێگریکردن لە داڕمانی ئابووری. بەرەی دووەمیان بە زیادبوونی رێژەی هەژاری و گرانبوونی نرخەکان و شکستی ئابووریی عێراقی دەبینن.