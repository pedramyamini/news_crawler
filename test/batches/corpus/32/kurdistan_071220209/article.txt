ئالان حەمەسەعید، وەزیری پەروەردەی حکومەتی هەرێمی کوردستان لە کۆنگرەیەکی رۆژنامەڤانیی هاوبەشدا پلانی وەزارەتەکەی بۆ چۆنێتیی دەستپێکردنەوەی دەوام رایگەیاند و ئەوەی خستەڕوو "پلانەکەی ئێمە ئامادەیە و بەیانیش بۆ زیاتر دەوڵەمەندکردنی ئەو پلانانە، کۆبوونەوەی هەموو بەڕێوەبەری پەروەردەی قەزاکانی کوردستان لەگەڵ ئەنجوومەنی وەزارەت لەوبارەیەوە دەکرێت".  بە گوتەی وەزیری پەروەردە، ئەگەر لە کۆبوونەوەی ٠٧ - ٠١ - ٢٠٢١ی لیژنەی باڵای بەرەنگاربوونەوەی کۆرۆنا "هەڵسەنگاندنی تەندروستی رێگەبدات، پلانی خۆمان دەخەینەڕوو، بۆئەوەی بڕیار لەسەر چۆنێتیی دەستپێکردنەوەی دەوام و چۆنێتیی شێوازی دەوامکردنەکە بدرێت، ئەگەریش هەڵسەنگاندنی تەندروستی رێگەی نەدا، ئەوا دەبێت سەرلەنوێ بەرنامەیەکی دیکە بۆ ساڵنامەی خوێندن دابڕێژینەوە".  سەبارەت بە پرسی داشکاندنی کرێی خوێندنیش ئالان حەمەسەعید گوتی "بە رەچاوکردنی دۆخی دارایی خەڵکی کوردستان و ئەو دۆخە داراییە نەخوازراو و ناهەموارەی کە هەیە، بڕیارێکی مەبدەئیمان هەیە بۆ داشکاندنی کرێی خوێندن لە باخچە و قوتابخانە و پەیمانگە ناحکومییەکانی سەر بە وەزارەتی پەروەردە بە کۆمەڵێک رێکارەوە، لەوبارەیەوە بڕیاری خۆمان ئاراستەی هەموو بەڕێوەبەرایەتییە گشتییەکانی پەروەردە دەکەین بۆئەوەی جێبەجێ بکرێت".  وەزیری پەروەردە باس لەوەش دەکات، سەرۆکی حکومەت رەزامەندیی لەسەر خەرجکردنی شایستەی وانەبێژان داوە و دەڵێت "رۆژی ٢٥ - ٠٢ - ٢٠٢٠ بە فەمانی ژمارە ٤٨ بە واژۆی جەنابی سەرۆکی حکومەت کاک مەسرور بارزانی بڕیاردرا بۆ ساڵی خوێندنی رابردوو شایستەی دارایی مامۆستایانی وانەبێژ بۆ ئەو مانگانەی کە بەهۆی پشووی کۆرۆناوە دەوام نەبووە، شایستەکانیان بۆ خەرج بکرێت، مانگی ٣ و ٤ خەرجکراوە، ئەمڕۆش لەگەڵ جەنابی وەزیری دارایی کۆبوونەوەمان هەبوو بۆئەوەی شایستەی مانگی ٥ی وانەبێژان خەرجبکرێت و هەموو هەوڵێک بدرێت بۆئەوەی شایستە داراییەکانیان دابین بکەن".