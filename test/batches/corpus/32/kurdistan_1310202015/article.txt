پەیوەندییەکی مێژوویی لەنێوان سەرکردایەتیی کورد و میرنشینی کوێت هەیە و جیلی نوێی فەرمانڕەوا لە هەرێمی کوردستان بۆ نوێکردنەوەی ئەو پەیوەندییە سەردانی میری نوێی کوێت دەکات.  شێخ عەلی جەراح سەباح، وەزیری کاروباری دیوانی میری بە تۆڕی میدیایی رووداوی راگەیاند، "پەیوەندیی کوێت لەگەڵ سەرکردەکانی ھەرێمی کوردستان مێژوویە. لە سەردەمی خوالێخۆشبوو بەرێز مستەفا بارزانی، بەرێز مەسعود بارزانی و ئێستاش، بۆیە پەیوەندییەکە لەگەڵ کوێت مێژوویە و، سەردانیان جێگەی سەرسووڕمان نییە کە بۆ پرسە بێن. "   نێچرڤان بارزانی، سەرۆکی ھەرێمی کوردستان لەگەڵ میری نوێی کوێت لە کۆشکی میری کۆبووەوە، جگە لە پرسە و سەرەخۆشی  لە میر نەواف ئەحمەد سەباح، ھاوخەمیی ھەرێمی کوردستانیشی بۆ لەدەستدانی شێخ ئەحمەد جابر سەباح گەیاندە گەلی کوێت.  کوێت لە ساڵی ٢٠١٥ وە کۆنسوڵخانەی لە هەرێمی کوردستان کردووەتەوە. تائێستا زۆربەی پەیوەندییەکانی لەگەڵ هەرێمی کوردستان لەرێگەی بەغداوە بووە.   فەلاح مستەفا، راوێژکاری سەرۆکی هەرێمی کوردستان، "لەوانەیە پەیوەندییەکانی کوێت لەگەڵ هەرێمی کوردستاندا زۆر سنووردار و کەم بێت، بەڵام هەبوونی گەشتی راستەوخۆی نێوان هەولێر و کوێتی پایتەخت دەبێتە مایەی ئەوەی ئەم بوارەش بگەشێتەوە. بۆیە هەرێمی کوردستان دەیەوێت لە بواری بازرگانی و ئابووریشدا ئەو پەیوەندییانە بەرەو پێش ببات. "  کوێت یەکێکە لەو وڵاتانەی کە لەدوای شەڕی داعش لە رێگەی کۆنسوڵخانە و دەزگا خێرخوازییەکانیەوە لە هەرێمی کوردستان هاوکاریی پەنابەرانی رۆژئاوای کوردستان و سووریا و ئاوارەکانی عێراقی کردووە.  نێچیرڤان بارزانی، سەرۆکی هەرێمی کوردستان لە یەکەمین کۆبوونەوەیدا لەگەڵ میرە نوێیەکەی کوێت هەم پەیوەندییە مێژووییەکانی هەردوولای نوێ کردنەوە، هەم چاوەڕوان دەکرێت هەنگاوی نوێی سیاسی و ئابووریی تایبەت بە هەرێمی کوردستانی بەدوادا بێت.