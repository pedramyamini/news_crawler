کۆبوونەوەکە ئەمڕۆ سێشەممە ٦ - ١٠ - ٢٠٢٠ لە هەولێر بەڕێوەچوو، رۆب ۆڵەر، کۆنسوڵی گشتیی ئەمریکا لە هەولێر بەشداربوو، بەپێی راگەیێندراوی کۆبوونەوەکە، دەیڤد کۆپلی، جێگری یاریدەدەری وەزیری دەرەوەی ئەمریکا بۆ کاروباری عێراق، ئامادەیی بۆ پەرەپێدانی زیاتری پەیوەندییەکانی وڵاتەکەی لەگەڵ هەرێمی کوردستان دەربڕیوە بە تایبەتی لە بواری بازرگانی و هاندانی کۆمپانیاکانی ئەمریکا بۆ وەبەرهێنانی زیاتر لە هەرێمی کوردستان.  بڕیارە لە مانگی داهاتوودا کۆنفرانسێکی بازرگانی بۆ ئەو مەبەستە ساز بکرێت. دەیڤد کۆپلی ئەوەشی گوت، "دەرفەتی زۆر بۆ وەبەرهێنەرانی ئەمریکا لە عێراق و هەرێمی کوردستاندا هەیە".  مەسرور بارزانی، سەرۆکوەزیرانی هەرێمی کوردستان جەختی لەوە کردووەتەوە، یەکێک لە کارە لە پێشینەکانی حکومەتی هەرێمی کوردستان، هەمەجۆرکردنی ئابوورییە، گرنگیدانی زیاترە بە کەرتی کشتوکاڵ و پاراستنی بەروبوومی ناوخۆیی و پێشکەشکردنی ئاسانکارییە بۆ وەبەرهێنەرانی بیانی و ناوخۆ.   سەرۆکی حکومەت جەختی لە گرنگیی چارەسەرکردنی کێشەکانی نێوان هەرێمی کوردستان و حکومەتی فیداڵی کردەوە، کە "فاکتەرێکی گرنگە بۆ سەقامگیربوونی دۆخی عێراق و ناوچەکە".