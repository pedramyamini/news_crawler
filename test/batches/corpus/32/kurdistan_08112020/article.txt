نایف رەمەزان، پەیامنێری رووداو لە دهۆک رایگەیاند، بە مەبەستی جێبەجێکردنی خاڵەکانی رێککەوتننامەی حکومەتی هەرێمی کوردستان و عێراق لەبارەی شنگال، بڕیارە ئەمڕۆ یەکشەممە ٨ - ١١ - ٢٠٢٠ کوردانی ئێزدی نێو کەمپەکانی سنووری پارێزگای دهۆک خۆپێشاندانێک بکەن.  رێککەوتنی هەولێر بەغدا لەبارەی شنگال بەهۆی ئەوەی لە قۆناخی دەستپێکدایە، هێشتا هەموو تەوەرەکانی رێککەوتنەکە، جگە لە دانانی قایمقامێکی نوێ بۆ قەزاکە، ئەوانەی دیکە جێبەجێ نەکراون.   لە بواری ئەمنیدا بڕیاردراوە تەنیا پۆلیسی ناوچەکە و دەزگای ئاسایشی نیشتمانی و هەواڵگری بەرپرسیارێتیی ئاسایشی نێو شارۆچکەکە لە ئەستۆ بگرن و هەموو رێکخراوە چەکدارییەکانی دیکە بۆ دەرەوەی سنووری شارۆچکەی شنگال دووربخرێنەوە. لە رووی ئاوەدانکردنەوەش بڕیاردرا بە پێکهێنانی لیژنەیەکی هاوبەش لە حکومەتی فیدراڵی و حکومەتی هەرێمی کوردستان بۆ ئاوەدانکردنەوەی شارۆچکەکە بە هاوئاهەنگی لەگەڵ کارگێڕیی ناوچەکە لە پارێزگای نەینەوا.  بۆیە ئەمڕۆ لە سێ کەمپی سنووری پارێزگای دهۆک، لە ناوەندی دهۆک و قەزای سێمێل لە کەمپی شاریا، لە سنووری قەزای شێخان لە کەمپی ئێسیان و لە سنووری قەزای زاخۆش لە کەمپی بێرسڤی ٢ خۆپیشاندان بەڕێوەدەچێت و کوردانی ئێزدی داوا دەکەن رێککەوتنەکە بە تەواوەتی جێبەجێ بکرێت و تاوەکو ئەوانیش بتوانن بگەڕێنەوە زێدی خۆیان.  ساڵی ٢٠١٤ زیاتر لە ٢٦٠ هەزار کەس لە خەڵکی شنگال ئاوارەبوون، بەشی هەرە زۆریان لەنێو کەمپەکانی سنووری پارێزگای دهۆک لەنێو ١٦ کەمپدا نیشتەجێکراون، لەوکاتەوەش تاوەکو ئێستا نزیکەی ٢٠ هەزاریان گەڕاونەتەوە ناوچەکانیان.   رۆژی ١٠ - ١٠ - ٢٠٢٠ حکومەتی عێراق و هەرێمی کوردستان، لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شارۆچکەی شنگال لەسەر چەند خاڵێک رێککەوتن.