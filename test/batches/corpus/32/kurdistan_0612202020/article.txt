راده‌ستكردنی ئه‌و عه‌ره‌بانه‌ی له زیندانه‌كانی سلێمانین، دامه‌زراندنی هێزێكی هاوبه‌ش بۆ كه‌ركووك و چاره‌سه‌كردنی پرسی زه‌وییه ته‌عریبكراوه‌كان و گه‌ڕاندنه‌وه‌ی ئه‌و پۆستانه‌ی له‌دوای ١٦ی ئۆكتۆبه‌ر له كورد سه‌ندراونه‌ته‌وه، ئه‌و چوار خاڵه‌ن كه رێككه‌وتنیان له‌سه‌ر كراوه.  محه‌ممه‌د عوسمان، لێپرسراوی مه‌ڵبه‌ندی دووی یه‌كێتی له كه‌ركووك بە تۆڕی میدیای روودای راگه‌یاند "هه‌موو فشاره‌كانی خۆمان كۆكرده‌وه و بردمانه لای سه‌رۆككۆمار تاوه‌كو ئه‌م كێشانه چاره‌سه‌ربكرێن له بابه‌تی ته‌عریب، زه‌وییه كشتوكاڵییه‌كان، گه‌ڕاندنه‌وه‌ی باڵانس له هێزی به‌ڕێوه‌بردن، دامه‌زراندنی گه‌نجی ئه‌م شاره و خزمه‌تگوزاری و چه‌ندین دۆسیه‌ی دیكه‌ش".  ئه‌نجوومه‌نی سیاسیی عه‌ره‌بی كه سێ كورسیی له ئه‌نجوومه‌نی نوێنه‌رانی عێراق هه‌یه، خاڵی یه‌كه‌می رێككه‌وتنه‌كه‌ی به‌لاوه گرینگه و دڵنیان له‌وه‌ی سه‌رۆككۆمار بۆیان جێبه‌جێ ده‌كات، بۆ خاڵه‌كانی دیكه‌ش چاوه‌ڕێی كۆبوونه‌وه‌ی فراوانتر ده‌كه‌ن.  مه‌حموود زێدان، گوته‌بێژی ئه‌نجوومه‌نی سیاسیی عه‌ره‌بی له كه‌ركووك ده‌ڵێت "بۆ ئێمە وه‌كو پێكهاته‌ی عه‌ره‌بی، به پله‌ی یه‌كه‌م بابه‌تی گیراوه‌كانمانه، ئه‌وه‌مان له سه‌رۆك بینی كه پارێزه‌ری ده‌ستووره و كوڕی عێراقه و خواستی كۆتاییهێنانی كێشه‌كانی هه‌یه، له سه‌رووی هه‌موویانه‌وه بابه‌تی گیراوه‌كان و زه‌وییه كێشه‌له‌سه‌ره‌كان و كۆتاییهێنان به كێشه‌كانی و گرنگیی هاتنه سه‌ر خه‌تی".  كه‌سی یه‌كه‌می حیزبه كوردستانییه‌كانی كه‌ركووك، به‌بێ ئامادەبوونی پارتی دیموکراتی کوردستان كۆبوونه‌وه، پارتی پێیوایه ئه‌و كۆبوونه‌وه و رێككه‌وتنانه چاره‌سه‌ری دۆخی كه‌ركووك ناكەن و ئومێدی ئه‌وه‌یان هه‌یه سه‌رۆككۆمار له‌ڕێگەی حكومه‌تی عێراق و حكومه‌تی هه‌رێمی كوردستانه‌وه چاره‌سه‌ری دۆخی كه‌ركووك و ئاساییكردنه‌وه‌ی بكات.  كاوه ئه‌حمه‌د فه‌تحوڵڵا، كادری پێشكه‌وتووی پارتی رایدەگەیێنێت "ئه‌و دۆخە ناده‌ستوورییه‌ی له كه‌ركووك چه‌سپاوه به‌و رێكکه‌وتنه لۆكاڵیه حیزبییه بچووكه چاره‌سه‌ر ناكرێت، پێویسته دۆسیه‌ی كه‌ركووك له چوارچێوه‌ی حكومه‌تی هه‌رێمی كوردستان بێت و گشتگیر بێت و هه‌موو لایه‌نه سیاسییه‌كان ئاگاداری ئه‌و دۆخه‌بن، به‌تایبه‌تی ئێمه ئێستا هه‌نگاوێكی چاره‌نووسسازمان له‌پێشه كه ئه‌وه‌ش هه‌ڵبژاردنی په‌رله‌مانی عێراقه".  له ١٦ی ئۆكتۆبه‌ری ٢٠١٧ وه، حكومه‌تی عێراق چه‌ندینجار به‌ڵێنی ئاساییكردنه‌وه‌ی دۆخی كه‌ركووكی داوه و تاوەکو ئێستا به كردار هیچ هه‌نگاوێكی بۆ نه‌ناوه و هێشتا ئیداره‌ی ئه‌م پارێزگایه به وه‌كاله‌ت به‌ڕێوه‌ده‌چێت و كه‌ركووك هه‌ر لەژێر بڕیاری سه‌پاندنی یاسادایه.