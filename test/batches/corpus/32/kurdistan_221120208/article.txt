فەرمانگەی لێکۆڵینەوەکان لە دەستەی دەستپاکیی عێراق، ئەمڕۆ یەکشەممە، رایگەیاند: "دادگای تاوانەکان لە کەرکووک، بەپێی ماددەی ٣٤٠ ـی یاسای سزادان، سزای دوو ساڵ بەندکردنی بەسەر فازڵ ئەسوەد حەسەن، بەڕێوەبەری پێشووی پەروەردەی کەرکووک سەپاند".  هەر لە راگەیێندراوەکەدا هاتووە: "بڕیارەکەی دادگا بەهۆی ئەو کەیسەوە دەرچوو، کە پێشتر دەستەی دەستپاکیی لێی کۆڵییەوە و بریتییە لە بەمەبەست زیان گەیاندن بە سامانی گشتی، ئەویش لە رێگەی سەرپێچیکردن و گەندەڵی و زیادکردنی نرخەکان لە لیژنەکانی کڕین لە ساڵی ٢٠١٨ ".  هەر لەم کەیسەدا دادگا فەرمانبەرێکی دیکەشی لە بەشی گرێبەستەکانی بەڕێوەبەرایەتیی پەروەردەی کەرکووک سزادا".  فەرمانگەی لێکۆڵینەوەکان لە دەستەی دەستپاکیی ئاشکراشی کرد: "دادگای تاوانەکان لە کەرکووک هەروەها بەپێی ماددەی ٣٤٠ ـی یاسای سزادان، سزای دوو ساڵ زیندانیی بەسەر هەریەک لە عەباس حەسەن تەقی سەرۆکی پێشووی زانکۆی کەرکووک، لەگەڵ بەڕێوەبەری بەشی یاسایی لە زانکۆکە سەپاند، بەهۆی کەیسێک کە دەستەکەمان لێی کۆڵییەوە، کە تایبەتە بە زیان گەیاندن بە سامانی گشتی، ئەویش لە رێگەی واژۆکردنی گرێبەست بە پێچەوانەی یاسا، لەگەڵ فرۆشتن و بەکرێدانی خانووبەرەی دەوڵەت".