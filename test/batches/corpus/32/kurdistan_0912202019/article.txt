هەڵۆ محەممەد، پەیامنێری تۆڕی میدیایی رووداو لە گەرمیان رایگەیاند، سەرلەبەیانی ئەمڕۆ بەشێک لە دانیشتووانی گوندی حەسیرە میر قاسم حاجی عەواد، رێگەی کەلار - کفرییان لە نزیک رێگەی سەرەکیی کەمپی حەسیرە داخست و داوای دامەزراندن و کاریان لە کۆمپانیای گازپرۆم دەکرد؛ دوای کاژێرێک رێگەکە کرایەوە، بەڵام هەناردەکردنی نەوت وەستا.  پەیامنێری رووداو گوتیشی، هەروەها بەهۆی خۆپێشاندان و دروستبوونی گرژیی لە سنووری پارێزگای سلێمانی، هەناردەکردنی نەوت وەستاوە، چونکە تانکەرەکانی گواستنەوەی نەوت بە رێگەی سلێمانی بازیاندا دەچنە خورمەڵە بۆ خاڵیکردنی نەوتی کێڵگەی حەسیرە و ناردنی بە بۆری کۆردستاندا بۆ بەندەری جەیهانی تورکیا.  هاوکات سەرچاوەیەک لە کێڵگەی نەوتی حەسیرە بە رووداوی راگەیاند، دەرهێنانی نەوت بەردەوامی کە لە کۆگاکاندا هەڵدەگیرێت بەردەوامیی هەیە و ئێستا رۆژانە ٣٠ هەزار بەرمیل نەوت دەردەهێنین. بەڵام گواستنەوەی نەوت ل بەر سەلامەتی خەڵک و شۆفێران وەستاوە، ئەگەر هەر تانکەرێک بەهۆی خۆپیشاندانەوە بتەقێتەوە، کارەساتی مرۆیی گەورەی لێدەکەوێتەوە. چونکە هەر تانکەرێک ٣٢ بۆ ٣٦ هەزار لیتر نەوتی خاوی تێدایە.  کێڵگەی نەوتی حەسیرە لە ساڵی ٢٠٠٦ کۆمپانیایی زاگرۆس نەوتی تێدا دۆزیەوە و لە ساڵی ٢٠١٦ کۆمپانیایی گازپرۆم نەفت لە رۆژهەڵاتی ناوەڕاست کێڵگەکەی وەرگرت و ئاستی بەرهەمهێنانی لە ٣٥٠٠ بەرمیلەوە گەیاندووەتە ٣٠ هەزار بەرمیل لەرۆژێکدا.  چەند رۆژێکە لە سنووری پارێزگاکانی سلێمانی و هەڵەبجە و ئیدارەکانی گەرمیان و راپەڕین، خۆپێشاندانە و خۆپێشاندانەکان گرژیی لێکەوتووەتەوە. ئەمڕۆش لە چەند شوێنێکی چەمچەماڵ ناڕەزایەتیی هەبوو، شایەتحاڵەکان دەڵێن مەکۆی گۆڕان سووتێندراوە و ناوچەی پارتیش هێرشیکراوەتەسەر.