سەمیر هەورامی، گوتەبێژی جێگری سەرۆکی حکومەتی هەرێمی کوردستان گوتیشی، لە دوینێوە چەند کۆبوونەوەیەکیان ئەنجامداوە، "ئەمڕۆش لەگەڵ ئەو لیژنەیە کۆدەبینەوە کە بە بڕیاری سەرۆکی پەرلەمان پێکهاتووە بۆ گفتوگۆکردن لەگەڵ لایەنی حکومەتی عێراقی و هەرێمی کودستان، دەمانەوێت ئەوانیش رۆڵی خۆیان ببینن و ئەو لۆبیەمان بۆ دروستبکەن، کە بەداخەوە لە بەغدا نیمانە، لە پەرلەمانیش ئەو لۆبیە بەهێزەمان نییە بتوانین ماف و شایستە داراییەکانی خۆمان جێگیربکەین، لە هەر پرۆژەیاسایەک کەوا لە پەرلەمانی عێراق بخرێتەڕوو".  گوتەبێژی قوباد تالەبانی باسی لەوەش کرد، سەردانی ئەمجارە، "کەمێک لە سەردانەکانی پێشوو جیاوازترە، " بەو پێیەی حکومەت و پەرلەمان مانگی ١١ی ئەمساڵ یاسایەکی پڕکردنەوەی قەرزیان پەسند کردووە، یەکێک لە خاڵەکانی پەیوەستە بە هەرێمی کوردستان و ئەرک و مافەکانی دیاریدەکات. دەشڵێت "ئەمجارە هاتین گفتوگۆ لەسەر ئەو بابەتە و رێککەوتنی پێشوومان بکەین، کە مانگی ئاب ئەنجاممان دا؛ بە بیانووی یاسای کورتهێنانی داراییەوە ٣٢٠ ملیار دینارەکەمان راگیرا، لە بەغداوە دەهات و دەبوایە بەردەوام بووایە".  سەمیر هەورامی ئەوەشی گوت، لە کۆبوونەوەی دوێنێدا لەگەڵ وەزارەتی دارایی عێراق "جەختمان لەوە کردەوە بۆ رێککەوتن لەسەر نەوت و پرسی دارایی هیچ هێڵێکی سوورمان نییە. داوامانکرد بەغدا ٣٢٠ ملیار دینارەکە بنێرێت و سۆمۆش ئەو بڕە نەوتەمان بۆ دیاریبکات کە دەبێت رادەستیان بکرێت، تاوەکو ئەم ساتەش هیچ بڕێکی بۆمان دیاری نەکردووە".  ئەو بەرپرسەی حکومەتی هەرێمی کوردستان گوتیشی "گفتوگۆمان لەگەڵدا کردوون، تەنانەت لە رادەستکردنی داهاتی ناوخۆ و دەروازە سنوورییەکانیش کێشەمان نییە، کە بەپێی ماددەی ١١٤ی دەستوور و یاسای ئیدارەی مالی دیاریکراوە ٥٠ % ی دەبێت بۆ حکومەتی ناوەند بێت، ئێمە لاریمان نەبووە لەوە. پێمان راگەیاندوون ئامادەین ئەو داهاتەتان بدەینێ".  لەبارەی نیەتپاکی بۆ رێککەوتنیان، گوتەبێژەکەی قوباد تاڵەبانی گوتی "لە دیدارەکاندا ئەوەندەی بەدیمان کردووە، حکومەتی عێراق هەوڵدەدات لەگەڵ هەرێمی کوردستان رێکبکەوێت بۆ ناردنی ٣٢٠ ملیار دینارەکەی پێشوو، کە لەسەری رێککەوتووین، بەڵام فرەحزبی و فرە جەمسەری هەیە. هەندێک لە هێزەکان رەنگە ناکۆکبن لەگەڵ حکومەت، حکومەتەکەی کازمی گوشاری لەسەرە بۆئەوەی پابەندییەکان بەگوێرەی رێککەوتنی پێشوو جێبەجێ نەکات".  تاوەکو ئێستا چەندجارێك شاندی باڵای حکومەتی هەرێمی کوردستان بە سەرۆکایەتیی قوباد تاڵەبانی سەردانی بەغدای کردووە، لەگەڵ لایەنە پەیوەندیدارەکانی عێراق و بەتایبەت وەزیرەکانی نەوت، دارایی و سەرۆکوەزیرانی پێشوو و ئێستا کۆبوونەتەوە، وەکو سەمیر هەورامی گوتی "مەلەفی نەوتی و دارایی"یان گفتوگۆ کردووە.  سەمیر هەورامی ئاماژەی بەوەش کردووە، تیمێکی تەکنیکی و یاساییان لەگەڵدایە، لەگەڵ دەستەی دەروازە سنووریەکانی ئەوانیش کۆبوونەوەیان ئەنجامداوە و کۆبوونەوەکان بەردەوام دەبن.