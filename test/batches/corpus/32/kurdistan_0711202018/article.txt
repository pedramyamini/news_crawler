هه‌ندرێن وه‌رتی، گوته‌بێژی سه‌ندیكای زێڕنگەرانی کوردستان بە تۆڕی میدیایی رووداوی راگەیاند، "لەگەڵ دەستبەکاربوونی بایدندا ئۆنسی زێر لە ١٩٥٠ دۆلاردا دەوەستێت و وردەوردە نرخەکە دادەبەزێت و جێگیری بە خۆیەوە دەبینێت.  بایدینیش لەگەڵ وڵاتانی جیهان کار دەکات و چاوەڕوان دەکرێت زێڕ دابەزینی دیکە بە خۆیەوە ببینێت و هەر ئۆنسێکی لەنێوان ١٨٠٠ بۆ ١٨٥٠ دۆلاردا بوەستێت. "  گوته‌بێژی سه‌ندیكای زێڕنگەران ئاماژەی بەوە دا، ئەو گۆڕانەی نرخی زێر بە تێپەڕبوونی کات دەبێت و "بە هاتنی بایدن فراژووبوونی ئابووری روودەدات، چونکە سەقامگیریی ئابووری لە جیهاندا دروست دەبێت. زۆربەی راپۆرتە جیهانیەکانیش وادەڵێن. "  لەسەردەمی هاتنی دۆناڵد ترەمپدا ئەمریکا ٩ تریلیۆن دۆلار قەرزار بوو، بەڵام ئێستا قەرزەکانی بۆ ٢٩ تریلیۆن دۆلار زیادیان کردووە.   هه‌ندرێن وه‌رتی باسی لەوە کرد، "بەدرێژایی مێژووی ٢٤٠ ساڵەی ئەمریکا هێندەی هەڵبژاردنی ئەم جارە کێبەرکێکان نەبوونەتە هۆکاری ئەوەی ناسەقامگیری رووبدات. ئەمریکا هۆکارێکی بەرزبوونەوەی نرخی زێڕ بووە، تاوەکو ئەو یەدەگە زێڕەی هەیەتی لە حاڵەتێکدا پەنای بۆ ببات و پارەیەکی باشتر کۆبکاتەوە، بەوهۆیەشەوە بۆ بەرزکردنەوەی نرخەکەی کاریکرد. "  گوته‌بێژی سه‌ندیكای زێڕنگەرانی کوردستان پێیوایە، چونکە دۆناڵد ترەمپ کەسێکی بازرگان بوو، "زیاتر ئەو کارانەی کردوونی ئەمریکای لە بەرژەوەندیی خۆی بەکارهێناوە. خۆیشی زێڕێکی زۆری هەبووە، زۆربەی وەبەرهێنانەکانی لە رێگەی کارکردنەوە بۆ بەرزکردنەوەی بەهای زێڕ کردووە. "  لە چەند رۆژەی رابردوودا نرخی ئۆنسێک زێڕ بۆ ١٩٤٣ و ١٩٥٤ دۆلار بەربووەوە و هەندرێن وەرتی گوتی، "هۆکاری  بەرزبوونەوەکە بۆ بوونی کێشەی دەنگ لەنێوان بادین و ترەپ لە ویلایەتی میشیگان و چەند شوێنێکی دیکە گەڕاوەتەوە. "   هەرچەندە لە روخساردا ئەمریکا و چین وەکو دوو دژیەکی سەرسەخت دەبینرێن، بەڵام گوتەبێژی سەرنیکای زێڕینگەران پێێوایە، "لە رووی ئابوورییەوە دۆخەکە تەواو پێچەوانەیە" و، بوونی مامەڵەی نهێنیی نێوان ترەمپ و چینی بەنمونە هێنایەوە.  چاوەڕوان دەکرێت بایدن کار لەسەر کرمکردنەوەی رێژەی بێکاری بکات. هه‌ندرێن وه‌رتی ئەوەی خستەڕوو، هەرچەندە ئەمریکا ستراتیژیەتێکی تایبەت بە خۆی هەیە، بەڵام دەرچوونی کەسایەتیی وەکو بایدن چاوەڕوانیی ئەوەی لێدەکرێت بۆ جیهان لە ترەمپ باشتر بێت.  هه‌ندرێن وه‌رتی ئاشکرای کرد، "ئێستا لە جیهاندا نەک زێڕ، بەڵکو ئەڵماس نرخەکەی ٢٥ % دابەزیوە، ئەویش بەهۆی کەمی و زەحمەتبوونی هاتووچۆ و لێکەوتەکانی کۆرۆناوەیە. "  بە پێچەوانەی دەرچوونی بایدینەوە رایەکی دیکە لەکاتی دەرچوونی ترەمپ نرخی ئۆنسێک زێڕ بۆ ٢١٠٠ دۆلار بەرز بێتەوە، هه‌ندرێن وه‌رتی، گوتی، "بەپێی ئەو ٢٧ ساڵەی لەنێو بازاڕی زێڕدام، بڕواناکەم نرخی ئۆنسێك زێڕ بگەیشتایەتە ٢٤٠٠ دۆلار. "