سالار قادر جووتیارە و ١٢ ساڵە گوندەکەیانی جێهێشتووە، لەگەڵ خێزانەکەی روویان کردووەتە شار دوای ئەوەی رێکخراوی ریچ بەنداوێک لە سنووری گوندەکەیان دروستدەکات ئامادەکاری بۆ گەڕانەوە دەکات.  لە سنووری ناحیەی شێخ تەویل ٤٠ گوند هەن کە ٣٣ گوندیان ئاوەدانن. گوندنشینان بە بەخێوکردنی ماڵات و کێڵانی ٢٨٥ هەزار ٧٨ دۆنم زەویی کشتوکاڵییەوە کە ساڵانە گەنم و جۆی تێدا دەچێنن، سەرقاڵن. دروستکردنی بەنداو لە سنووری ئەم گوندانە وادەکات بیر لە بەرهەمی سەوزە و میوەش بکرێتەوە.  رێکخراوی ریچ لە سنووری ئیدارەی گەرمیان خەریکی دروستکردنی سێ بەنداوە، بەنداوەکان دەکەونە سنووری گوندەکانی تاڵەوان و کانی گوڵ لە ناحیەی شێخ تەویل و ١٢ ئیمام لە سنووری کفری. بەنداوەکان لەسەر ئەو چۆمانە دروستدەکرێن کە لە وەرزی زستاندا ئاوێکی زۆر پێیاندا تێپەڕدەبێت.  هەردیم عەزیز، ئەندازیاری سەرپەرشتیار لە رێکخراوی ریچ دەڵێت "جێبەجێکردنی پرۆژەی ئەم بەنداوانە لە چوارچێوەی پلانی بەرەنگاربوونەوەی وشکەساڵی و کەمئاویدایە لەو ناوچانەدا، بەتایبەتی ناوچەکانی گەرمیان کە مەترسیی وشکەساڵی و کەم بارانییان لەسەرە. بەنداوەکان بە خۆڵی خاوێن دروستدەکرێن، کە رێژەی جێبەجێکردنیان زیاترە لە ٧٠ % و لە هەرسێ شوێنەکە دەستپێکراوە، ماوەی جێبەجێکردنیان دوو مانگە و بەمزووانە تەواودەبن".  پێشووتر وەزارەتی کشتوکاڵ و سەرچاوەکانی ئاو لەڕێگەی پێدانی قەرزی کشتوکاڵی، دروستکردنی پۆند، بەربەستی ئاوی و پرۆژەی ئاودێرییەوە پاڵپشتیی جووتیارانی گوندنشینیان دەکرد، قەیرانی دارایی هەموو شتێکی وەستاندووە؛ ئێستا نووسینگەی هاوبەشی قەیرانەکان لە ئیدارەی گەرمیان سەرنجی رێکخراوە نێودەوڵەتی و لۆکاڵییەکان بۆ گەرمیان رادەکێشن بە ئامانجی هاوکاریکردنی گوندنشینەکان.  بێستون ژاڵەیی، بەڕێوەبەری نووسینگەی هاوبەشی قەیرانەکان لە ئیدارەی گەرمیان ئاماژەی بەوە کرد "رێکخراوی ریچ لەو رێکخراوانەیە کە لەم بووارەدا هەماهەنگیی باشی لەگەڵ ئێمەدا هەیە، ئێستاش ئەو سێ بەنداوە بە بەهای ٢٧٨ ملیۆن دینار لە سنووری ئیدارەی گەرمیان لە ناحیەی شێخ تەویل و قەزای کفری جێبەجێ دەکات، هەرسێ بەنداوەکە لە قۆناخی یەکەمدا توانای گلدانەوەی ٤١٦ هەزار مەتر سێجا ئاویان هەیە، کە ئەوە ئێجگار گرنگە. کۆمەڵێک رێکخراوی دیکە هەن کە ئێمە هێناومانەتە گەرمیان و کاردەکەن، لەوانەش رێکخراوی خاچی سووری نێودەوڵەتی کە هەم پرۆژەی بچووک و هەم پرۆژەی دیکەی هاوشێوە ئەنجامدەدەن. رێکخراوی ئۆکسفام کە رێکخراوێکی نێودەوڵەتییە و هاوکاریی باشی ئیدارەی گەرمیان  دەکات لەو بوارەدا".  هەرسێ بەنداوەکە لە وەرزی هاویندا دەبنەوە سەرچاوەی ئاوی خواردنەوەی ١٣ گوند و ئاودانیی نزیکەی ١٢ هەزار سەر مەڕ و بزن؛ هەروەها بەراوکردنی زیاتر لە ٧٣٤ دۆنم زەوی.