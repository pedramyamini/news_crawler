رزگار ئیسماعیل، برای سلێمان هەڵشۆیی لە کاتی بەشدارییکردنی لە بەرنامەی بەرپرسیاری تۆڕی میدیایی رووداوی کە شەهیان تەحسین پێشکێشی دەکات، گوتی "سلێمانی برام دەستگیرکراوە، پێرێ شەو تەلەفۆنی بۆ کردم کە خۆی لە ماڵی محەممەد مستەفا، یەکێک لە هاوڕێ متمانەپێکراوەکانی لە گوندی دووگۆمان (گوندی دووگۆمان لە سنووری ناحیەی سەنگەسەرە لە قەزای پشدەر) بوو. هەموو حیساب و کیتابێکیشی لای ئەوە. " دەشڵێت "براکەم پارەی خەڵکی لەکاتی خۆیدا داوەتەوە. "  "پارەم بە سلێمانی برام داوە بۆ ئەوەی مامەڵەی پێبکات"  براکەی سلێمان هەڵشۆیی دەڵێت، پارەی لە منیش وەرگرتووە بۆ ئەوەی مامەڵەی پێوەبکات، بەڵام ئەو هەمیشە دەیگوت کە "ئەو پارەی لێت وەردەگرم ئاگرە و دەتوانی پێمنەدەی". دەشڵێت "خەڵکیش زۆر هەراسانیان کردبوو بۆ ئەوەی پارەی پێبدەن و خەتای خەڵکەکە خۆیەتی نەک براکەم. "   بەگوتەی براکەی، سلێمان چەندین ئۆتۆمبێل و دەمانچە و زەوی و خانووی وەرگرتووە، بەڵام تاوەکو ئێستا ئاگادارنەبووە کە مەڕ و ماڵاتی وەرگرتبێت. "لەبەرئەوە خەڵێکی زۆری لە دەورە بووە، براکەیشم لە سێ شوێن مامەڵەی کردووە: یەکێکیان باخی محەممەد مستەفا لە بانوەقەلی سنووری سەنگەسەر. ماڵی کاک سیروان لە تووەسووران" ئەوانەیشی کە لەگەڵی بوون کڕین و فرۆشتنیان کردووە.  سەبارەت بەوەی کە چەند کەس پارەیان پێداوە و پارەکە چەندە؟ براکەی سلێمان هەڵشۆیی گوتی "نازانم بڕی پارەکە چەندە، بەڵام ئەوانەی لەگەڵی بوون پێیان خۆش نەبوو ئێمە بە چۆنییەتی مامەڵەکەی بزانین. "   "سلێمانی برام مانگ و نیوێک دەبوو هۆشی باش نەبوو"  براکەی لە بەشێکی دیکەی قسەکانیدا ئاماژە بەوە دەدات، کە "سلێمان مانگ و نیوێک بوو هۆشی باش نەبوو، سەلامم لێدەکرد بە جۆرێک وەڵامی دەدامەوە. "   دەشڵێت "تاوەکو ئێستا نەمزانیوە کە دەرمانیان پێدابێت، بەڵام ئەوانەی لەگەڵیدا بوون (محەممەد مستەفا و کاک حوسێن و کاک بارزان) ئاگاداری هەموو ژیانی براکەم بوون. "  "نۆ کەسی دیکە دەستگیرکراون، گومانمان هەیە فێڵ لە براکەم کرابێت"  رزگار ئیسماعیل، برای سلێمان هەڵشۆیی لە بەشێکی دیکەی قسەکانیدا ئاماژە بەوە دەدات "هەستدەکەین کە سلێمان فێڵی لێکرابێت، زۆرێکی دیکەش هەن کە لەگەڵ کاک سلێمانی برام بوون دەستگیرکراون لەوانەیە هەشت کەس بۆ نۆ کەس بن. "   دەشڵێت "تاوەکو ئێستا کەسێک بۆ مامەڵەکردن لەگەڵ سلێمانی برام نەهاتووەتە لای من، سلێمانیش بە خەڵکەکەی گوتوە کە بەڵگەنامە نابێت لەنێوانماندا و ئەوانیش رازیی بوون. "  خاوەن قەرزێک: ٤٥ وەرەقەم بە سلێمان هەڵشۆیی داوە  یەکێک لەوانەی کە پارەی بە سلێمان هەڵشۆیی داوە بەشداریی بەرنامەی بەرپرسیاری کرد و گوتی "سێ مانگ پێش ئێستا ٤٥ وەرەقەم بە سلێمان دا بۆ ئەوەی ٦٥ وەرەقەم بداتەوە، سەری مانگە کاتی دانەوەی پارەکە بوو، بەڵام تاوەکو ئێستا هیچم وەرنەگرتووەتەوە، برادەری خۆیشم هەیە ٨ دەفتەری داوەتێ. "  سەبارەت بەوەی کە چۆن مامەڵەیان لەگەڵ کەسێکدا کردووە بەمشێوەیە و بەبێ بوونی گرێبەستی فەرمی؟ ئەو خاوەن قەرزە دەڵێت "منیش چاوم لەو خەڵکە کردووە، بڕیاربوو ١ - ١ - ٢٠٢١ پارەکەم بداتەوە، بەڵام هیچم وەرنەگرتووەتەوە. هەرچەندە ئێمە داوای بەڵگەمان نەکردووە، ئەو لە دەفتەرێکی خۆی دەینووسی و هیچ گرێبەستێکی فەرمیی نەبوو. پارەکانیشی بۆ مامەڵەکردن بە بیتکۆین بەکاردەهێنا. "  پارێزەرێک: گرێبەستەکانی سلێمان هەڵۆشیی هیچ بنەمایەکی یاساییان نییە  ئاسۆ هاشم، پارێزەر لە بەرنامەی بەرپرسیاری رووداو بەشداریی کرد و بە تۆڕی میدیایی رووداوی راگەیاند، "ئەو مامەڵەی کراوە هیچ بنەمایەکی یاسایی نییە، یان دەبێت گرێبەستێکی یاسایی هەبێت، یاخود وەکو قەرزی حەسەنە پێی بدرێت، بەڵام ئەویش گرێبەستێکی فەرمی هەیە. سەنەدی عادیش هەیە، بەڵام وەکو ئەوەی کاک سلێمان هەڵشۆیی نییە، ئەوەی کاک سلێمان هیچ ناونیشان و ناوەڕۆکی گرێبەستی تێدا نییە. بۆیە دادگا پشت بەو بەڵگانە نابەستێت و بەڵگەکان هیچ ئەسڵ و ئەساسیان نییە. "   لە بەشێکی دیکەی قسەکانیدا ئەو پارێزەرە دەڵێت، "ئەگەر بەڵگەکان شاهێدی تێدابێت ئەوا رەنگە بتوانرێت کارێک بکرێت، بەڵام ئەو گرێبەستانەی لە سۆشیال میدیا بڵاوبوونەتەوە هیچ یاسایی نییە و لە دادگا کاری پێناکرێت. "  لە بەشێکی دیکەی قسەکانیدا ئەو پارێزەرە ئاماژە بەوە دەدات، "ئەگەر بێت و ئەو (سلێمان هەڵشۆیی) دان بەوە دابنێت کە فێڵی لەو کەسانە کردووە، ئەوا لە دادگا بە جۆرێکی دیکە مامەڵەی لەگەڵدا دەکات. "   " ١٠٠ دەفتەر دۆلارم داوەتە سلێمان هەڵشۆیی"  یەکێکی دیکە لە قەرزدارەکان لەڕێگەی پەیوەندی تەلەفۆنییەوە بەشداریی بەرنامەکەی کرد و گوتی " ١٠٠ دەفتەرمان داوەتە سلێمان هەڵشۆیی، بەڵام ئەوە ناکرێت ئەو قسەیە بکات کە ئیفلاسی کردبێت. پارەکەیشم هی ئۆتۆمبێل و چەند شتێکی دیکە بووە. ئەو قەرزدارە دەشڵێت، "هیچ بەڵگەیەک لەنێوانماندا نییە. "  "بلیتی بینینی سلێمانی برام ١٠٠ دۆلار بووە"  براکەی سلێمان هەڵشۆیی لە کۆتایی قسەکانیدا دەڵێت، "خەڵک هەیە سەرەی کڕیوەتەوە بۆ ئەوەی مامەڵە لەگەڵ سلێمان بکات. بلیتی سەرەی بیننی سلێمانیش بە ١٠٠ دۆلار فرۆشراوەتەوە. "   رۆژی شەممە ٢٠ - ١٢ - ٢٠٢٠ سلێمان هەڵشۆیی، بازرگانێکی دەڤەری بیتوێن و پشدەر مایەپووچبوونی خۆی راگەیاندو، کوڕە مامێکیشی بە رووداوی گوت، "پارەی نزیکەی ٥٠٠ کەس قەرزارە" و بەشێک لە خاوەن قەرزەکانیش چوونە سەر ماڵەکەی و داوای پارەکانیان کردەوە، دواتر لەلایەن هێزێکی ئاسایشەوە بۆ پاراستنی گیانی لە ماڵەکەی برایە دەرەوە و ئێستا لە لایەن پۆلیسی ئیدارەی راپەڕینەوە لێکۆڵینەوەی لەگەڵدا دەکرێت.    شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاندبوو کە، خەڵکانێکی زۆر سکاڵایان لەسەر سلێمان هەڵشۆیی تۆمارکردووە، ئەوان باسی ئەوە دەکەن بڕەپارەی جیاوازیان داوەپێی، ئەو بازرگانەش دانی بەوەداناوە کە "پارەی خەڵکی قەرزارە".      پۆلیسی راپەڕین لە لێکۆڵینەوەکانی لە دۆسیەکە بەردەوامە و دەڵێت، ئەو بازرگانە بە ماددەی ٤٥٦ لە یاسای سزادانی عێراقی دەستبەسەر کراوە، "رۆژ بە رۆژیش ژمارەی سکاڵاکان لەسەر زیاد دەبن و تاوەکو ئێستا نزیکەی ١٥٠ سکاڵای لەسەر تۆمارکراوە".     بەشێک لەو هاونیشتمانییانەی قسەیان بۆ رووداو کردبوو ئاماژە بەوەدا ئەو بازرگانە بەتەنیا نەبووە و کەسی دیکەی لەگەڵدا بووە، گوتەبێژی پۆلیسی راپەڕینیش رایگەیاند، "لەلێکۆڵینەوە بەردەوامین و چاوەڕوانین بەڵگەی زیاترمان دەستبکەوێت. وادەردەکەوێت کەسی دیکەی لەگەڵ بووبێت". هاونیشتمانییەکیش کە نەیویست ناوی خۆی ئاشکرا بکات بە رووداوی گوت، کەسەکانی نزیک لەو بازرگانە دەستگیرکراون.   سلێمان هەڵشۆیی لە مامەڵەکانیدا لەگەڵ خەڵکی دەستەواژەی "مامەڵەی پشدەرییانە"ی بەکارهێناوە. "مامەڵەی پشدەرییانە" لە سنووری ئیدارەی راپەڕین و دەڤەری پشدەر بە تایبەتی زۆر لەنێو کاسبکاران بەکاردەهێندرێت، ئەو کەسەی کە دەڵێت بە "مامەڵەی پشدەرییانە" ئەو کەلوپەلە یان ئۆتۆمبێلەت لێدەکڕم بە واتای ئەوەی کە مامەڵەیەکی راستگۆیانە دەکات و هیچ فێڵێکی تێدا ناکات. بەڵام ئەوەی کە سلێمان لەگەڵ خەڵکدا کردوویەتی خەڵک دەڵێن "لە فێڵ زیاتر هیچی دیکە نییە. "