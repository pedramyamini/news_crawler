کێشەی ئاژەڵدارانی ئێران و رۆژهەڵاتی کوردستان کە لە هەفتەکانی رابردوودا وەکو ناڕەزایەتییەکی گەورە دەردەکەوێت، زیاتر لە دوو ساڵە هەیە و لەدوای گەڕانەوەی گەمارۆکان بۆسەر ئێران، رۆژ بە رۆژ ئەو کێشە و گرفتانە گەورەتر دەبن.  سەرەکیترین کێشەی خاوەن کێڵگەکان، گرانبوونی چەندهێندەیی نرخی ئالیک و پێداویستییەکانی دیکەی ئاژەڵە، وەکو خاوێنکردنەوە و پێڕاگەیشتن، گواستنەوەی شیر و ئاژەڵ و تێچووی ڤیتێرنەرییە. لە دوو ساڵی رابردوودا نرخی ئالیک لە ئێران چەندهێندە بەرزبووەتەوە، لەکاتێکدا نرخی شیر و گۆشت گۆڕانکارییەکی ئەوتۆیان بەسەردا نەهاتووە.  پێشتر حکومەتی ئێران بۆ هاوردەکردنی پێداویستییەکانی کێڵگەکان، وەک ئالیک و دەرمانی تایبەت بە ئاژەڵەکان، هەر دۆلارێکی بە ٤ هەزار و ٢٠٠ دۆلار دەدایە ئاژەڵداران، بەڵام ئێستا ئەو پاڵپشتییە داراییە بۆ ئاژەڵدارانە نەماوە. سەرەڕای ئەوەش، ناوەندی رێکخستنی نرخەکانی بازاڕ، رێگە نادات ئەم ئاژەڵدارانە، بە نرخی گونجاو، بەرهەمەکانییان بفرۆشن.  لە لایەکی دیکەشەوە، وشکەساڵی وایکردووە لە زۆربەی پارێزگاکانی ئێرانەوە، ئەو خاوەن کێڵگانە روو لە چیا و دەشتەکانی رۆژهەڵاتی کوردستان بکەن و ئەو ئالیکەی کە بە زۆر بەشی ئاژەڵەکانی ناوچەکە ناکات، ببرێتە پارێزگاکانی دیکەی ئێران و ئەوەش کێشەی ئاژەڵدارانی کوردی چەند هێندە کردووە.  چەند رۆژە پەرلەمانتارانی ئێران داوا لە حکومەت دەکەن رێگەچارەیەک بۆ کێشەکانی ئاژەڵداران بدۆزێتەوە و دەڵێن، ئەو پیشەیە بە تەواوی مەترسیی لەنێوچوونی لەسەرە و دەبێت حکومەت ئاوڕی لێبداتەوە.