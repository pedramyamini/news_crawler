فازڵ حاجی، گوتەبێژی پۆلیسی هاتووچۆی هەولێر بە تۆڕی میدیایی رووداوی راگەیاند، بۆ مامەڵەکردن، شۆفێری تاکسی، دەبێ سەرەتا سەردانی بەڕێوەبەرایەتی گشتیی گواستنەوە بکات، دواتر بچێتە بەڕێوەبەرایەتی بەڵگە و تاوان بۆ ئەوەی دڵنیابن لەوەی هیچ تاوانێکی نەکردووە، دواتر بچێتە بەڕێوەبەرایەتی هاتووچۆ بۆ ئەوەی دڵنیابنەوە لە مۆڵەت و ساڵیانەی ئۆتۆمبێلەکەی، دوایینجار دەبێ سەردانی بایۆمەتری بکات بۆ ئەوەی دڵنیابنەوە لەوەی کە فەرمانبەر نییە، چونکە ئەگەر فەرمانبەری حکومەتبێ نابێ تاکسی لێبخوڕێت.  بەپێی رێکخستنەوەکە، فەرمانبەرانی پلەیەک تاوەکو شەش مافی ئەوەیان نییە کاری شۆفێریی تاکسی بکەن، پلەکانی حەوت تاوەکو نۆ دەبێت رەزامەندی دامەزراوەکەی خۆیان هەبێت.  ئەو سێ کۆمپانیایە بەمشێوەیە تاکسییەکانیان پۆڵێن کردووە: لۆگۆی تاکسییەکانی هەولێر رەنگی سوور، دهۆک رەش، سلێمانی شین و هێڵەکانی دەرەوەی شاریش رەنگی قاوەیی بەکاردەهێنن.  بەگوتەی پۆلیس، رێکخستنی سیستەمی تاکسی جیا لە رێکوپێکبوونی بوواری تەکنیک و سیستەمی ئیداری، دەتوانێت رێگەیەکی سەرەکی بێت بۆ کەمکردنەوەی کێشە و گرفتە کۆمەڵایەتییەکان بەتایبەت بۆ ئافرەتان.  لە هەرێمی کوردستان ٩٥ هەزار و ١٤٣ تاکسی هەن، تێچووی مامەڵەی هەر تاکسییەک بۆ جێبەجێکردنی بڕیارەکە لە پارێزگای هەولێر ١٨ هەزار، لە دهۆک ١٢ هەزار و ٥٠٠ دینارە و لە سلێمانیش ١٨ هەزار و ٧٥٠ دینارە.