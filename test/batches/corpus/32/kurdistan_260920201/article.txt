مەلا محەممەد حاجی سەباح، سەرۆکی رێکخراوی دیداری ئاشتی و کەسوکاری کوژراوەکە، بە تۆڕی میدیایی رووداوی راگەیاند، رووداوەکە کاژێر ١٢: ٠٠ ـی شەوی رابردوو بووە، چەند چەکدارێک هەڵیانکوتاوەتە سەر ماڵی ئەو خزمەیان و بە چەکی کڵاشنیکۆڤ، تاپڕ و ساچمە تەقەیان لێکردوون.   بەهۆی ئەو رووداوەوە کوڕێکی ماڵەکە بەناوی بارزان حوسێن، کە تەمەنی ٢٤ ساڵە و چەند مانگێکە هاوسەرگیری کردووە کوژراوە، دوو کەسی دیکەش کە یەکێکیان کەسوکاری کوژراوەکە و ئەوەی دیکەیان دراوسێیانە بریندار بوون.  بەگوتەی مەلا محەممەد، "بنەماڵەی بارزان حوسێن بنەماڵەیەکی کاسبن و هیچ کێشەیەکی کۆمەڵایەتییان لەگەڵ چەکدارەکان نەبووە و نەیانناسیون". دەشڵێت "ئەو چەکدارانە زیاتر لە پێنج کەس بوون و وەکو گرووپێکی مافیایی لەو گەڕەکە بەردەوام کێشە و ئاژاوەیان ناوەتەوە، ئەو شەوەش بەناوی کۆتر و باڵندە کوشتن چوونەتە نێو ماڵەکانی گەڕەکەکە و چەند کۆترێکیشیان پێبووە"، هەڵیانکوتاوەتە سەر ماڵەکە و یەکێکیان کوشتووە و دوو کەسی دیکەشیان بریندار کردووە، دوای رووداوەکەش هەڵاتوون.  هێزە ئەمنییەکان چوونەتە شوێنی رووداوەکە و دەستیان بە لێکۆڵینەوە کردووە، "بنەماڵەی کوژراوەکەش سکاڵایان تۆمار کردووە".