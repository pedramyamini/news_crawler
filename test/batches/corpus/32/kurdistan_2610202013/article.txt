تارا مەمەدۆڤا، هونەرمەند و گۆرانیبێژی کورد رایگەیاند، بە رووداوی راگەیاند، رۆژی شەممە ٢٤ی مانگ، لە شاری ساراتۆڤی رووسیا کە دەکەوێتە نزیک سنووری کازاخستان، گرووپێک کازاخی کە ژمارەیان زۆربووە، هێرشیانکردووەتە سەر گوندی تیمۆن، کە تاوەکو ئێستاش خانەوادەکەیان لەو گوندەن.  لەبارەی وردەکاریی هێرشەکەشەوە مەمەدۆڤا گوتی: "شەڕەکە لەلایەن کازاخییەکانەوە دەستیپێکرد، ژمارەیەک کازاخی هێرشە دەکەنە سەر دوو گەنجی کورد و رووبەڕووی یەکدی دەبنەوە، دواتر زیاتر لە ٥٠٠ کازاخی کۆدەبنەوە و هێرشدەکەنە سەر گوندی کوردان".  بە گوتەی تارا مەمەدۆڤا، لە شەڕەکەدا چەند کەسێک برینداربوون کە برایەکی لەنێویاندایە و لە دوێنێوە پەیوەندی لەگەڵیدا پچڕاوە.  ئەو هونەرمەندە کوردەی رووسیا ئاماژەی بەوەشکرد، دوو مانگ پێش ئێستاش کازاخییەکان هێرشیانکردبووە سەر کوردانی ئەو ناوچەیە، ئەم هێرشەش درێژەپێدەری هێرشەکانی رابردووە. ئەو دەڵێت: "هەر رۆژە و بیانوویەک بە دانیشتووانی گوندەکە دەگرن. ئەو هێرشانە نەژادپەرستین و دژی کوردن. چونکە کوردەکانی ئەو سنوورە سەرقاڵی جووتیاری و ئاژەڵدارین، کازاخییەکان ئێرەییان پێدەبەن".  تارا مەمەدۆڤا لە هەژمارەی تایبەتی خۆی لە توویتەر نووسیویەتی: "پێش چەند مانگێک کازاخییەکان لە کازاخستان هێرشیانکردە سەر کوردەکان و دوێنێش لە رووسیا لە ساراتۆڤێ شاری بنەماڵەکەم، کازاخییەکان هێرشیانکردە سەر کوردەکان، هەر رۆژە و بیانوویەک دەگرن، ساڵی ١٩٩٣ کاتێک کیرگیزستان هێرشیانکردە سەرمان و ئێمەیان بێماڵ و حاڵکرد، بەڵام کەس ئاگای لەو بێویژدانانە نییە".  لەلایەکی دیکەوە پارێزەر تاهار فاتۆیڤ، لەو هەرێمەیە کە رووداوەکە تێیدا روویداوە بە رووداوی گوت"بەهۆی هێرشی کازاخییەکانەوە ٥ کورد برینداربوون و دوای چارەسەرکردنیان لە نەخۆشخانە، گەڕاونەتەوە بۆ ماڵەوە".  تاهار فاتۆیڤ ئاماژەی بەوەشکرد، ئەوا نێوەندگیریان لەنێوان هەردوولادا کردووە و ئێستا بۆ پاراستنی گوندە کوردنشینەکە پۆلیسی رووسیا گەمارۆی ناوچەکەی داوە.