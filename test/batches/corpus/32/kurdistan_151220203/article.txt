لەنێو بازاڕدا، دووکانەکانی جلوبەرگی ژنان لە هەمووان قەرەباڵخترن. ئەمساڵ ژمارەی رێوڕەسمە گشتییەکان کەمتر بووە، بۆیە ژنانیش کەمتر پێویستیان بە جلوبەرگی نوێ بووە. ئێستا کە هەلێک رەخساوە، زۆربەیان نایانەوێت بە جلی پێشتریانەوە دەرکەون.  ئارمان سەمەدی کوتاڵفرۆشە لە مەریوان، باس لەوە دەکات، لەم چەند رۆژە کە نزیکدەبنەوە لە شەوی یەڵدا، بازاڕ قەرەباڵخ دەبێت، بەڵام بەهۆی کۆرۆناوە نیو هێندەی ساڵی رابردووش قەرەباڵخ نییە.  لە ئێران و رۆژهەڵاتی کوردستان شەوی کۆتایی پاییز بە شەو چلە یان یەڵدا دەناسرێت. درێژترین شەوی ساڵە و باوە کە خەڵک لەم شەوەدا لەدەوری یەکدی کۆببنەوە و تاوەکو درەنگانی شەو، پێکەوە دادەنیشن. جۆرە رێوڕەسمێکی خێزانی و هاوڕێیانەیە. ئەمساڵ بەهۆی ڤایرۆسی کۆرۆنا حکومەت داوایکردووە، رێوڕەسمەکە بەڕێوەنەچێت، بەڵام قەرەباڵخیی بازاڕەکان نیشاندەدات کە زۆربەی خەڵک خۆیان ئامادەکردووە شەوی یەکشەممەی هەفتەی داهاتوو پێکەوە ببەنەسەر.  چەند رۆژە ژمارەی قوربانییانی کۆرۆنا لە رۆژهەڵاتی کوردستان و ئێران کەمیکردووە. ئەویش دوای ئەوە هات کە بۆ ماوەی دوو هەفتە دووکان و بازاڕەکان داخران و قەدەخەی هاتووچۆ دانرا. وەزارەتی تەندروستیی ئێران شەوی یەڵدا بە مەترسییەکی گەورە بۆ پێچەوانەکردنەوەی ئەو رەوتە لە قەڵەم دەدات. دەڵێت، ئەگەر خەڵک لەدەوری یەکدی کۆببنەوە، هەموو ریسی کەمکردنەوەی ژمارەی قوربانییانیان لێ دەبێتەوە بە خوری.