حەلیمە محەممەد، کەسوکاری پێشمەرگەی شەهید گوتی "شەهیدێکم داوە، شارێکی دەهێنا، بە پیلێک و باسکێکەوە بۆم هاتەوە. ئەوەتا ئەوانە تەسویر بکە، بزانە چییان بۆ هێناوین".  ئارەزوو سلێمان یەکێکی دیکەیە لە کەسوکاری پێشمەرگە شەهیدەکان و گوتی "بەڕاستی ئەوە بێڕێزییە بە کەسوکاری شەهیدان، وەڵا پێداویستییەکان هیچ نەبوون، خاولی و حەفازە بوون، وەرن بۆ خۆتان تەسویر بکەن".  رێکخراوەکە لە ساڵی ٢٠١٤ وە بە سەرپەرشتیی ئەمریکا لە هەرێمی کوردستان دامەزراوە. ئامانجیان یارمەتیدانی پێشمەرگە و بەتایبەتی کەسوکاری شەهیدانی شەڕی داعش بووە. ئەمجارە جلوبەرگیان بۆ نزیکەی ٥٠٠ خانەوادەی شەهیدانی شەڕی داعش هێناوە لە پارێزگای هەولێر.  سادق محەممەد، نوێنەری رێکخراوەکە دەڵێت "داوامان لە ئەمریکییەکان کرد یارمەتیمان بدەن و ئەوانیش وەڵامیان داینەوە و هاتین و یارمەتیی کەسوکاری سەربەرزی پێشمەرگەمان کرد و بەنیازین یارمەتیی نزیکەی ٥٠٠ خانەوادە بدەین".  وەزارەتی پێشمەرگەی حکومەتی هەرێمی کوردستان لەدوای پشێوی و ناڕەزایەتییەکان، لە بەیاننامەیەکی فەرمیدا لەگەڵ ئەوەی کە باسی یارمەتیی لەمێژینەی ئەو رێکخراوەی کرد بۆ کەسوکاری پێشمەرگە و شەهیدان، نیگەرانیی خۆیشی لەبارەی ئاستی یارمەتییەکان دەربڕی.  لە بەشێک لە بەیاننامەکەدا هاتووە "دیارە، ئەمڕۆ رێکخراوێکی خێرخوازیی جیهانی، لە پرۆژەیەکدا بڕیاریدا بە دابەشکردنی کۆمەڵێک کەلوپەلی وەکو هاوکاری پێشکەش بە کەسوکار و وارسی شەهیدانی شەڕی دژ بە داعش. تیایدا جۆر و قەبارەی کەرەستەکان گلەیی و نیگەرانیی کەسوکاری سەربەرزی شەهیدانی لێکەوتەوە".  هەر لە بەیاننامەکەدا هاتووە "ئێمە لە وەزارەتی پێشمەرگە، نیگەرانی ئەو رووداوەین، شەهیدان و کەسوکاری بەڕێزیان شایستەی زۆر لەوە زیاترن و تاجی سەرمانن، بە ئەرکی خۆمانی دەزانین، بە هەموو جۆرێک و بە باشترین شێوە خزمەتی وارسی شەهیدان بکەین".  بەرگری لە خاکی کوردستان لە بەرامبەر داعشدا نزیکەی ١٨٠٠ شەهید و زیاتر لە ١٠ هەزار برینداری لێکەوتەوە. بنەماڵەی شەهیدانی شەڕی داعش ئەو یارمەتییانەیان زۆر نزمتر لە ئاستی قوربانیدانیان بینی و بەشێکیش لە کەلوپەلەکانیان لە ئاگری ناڕەزایەتییاندا سووتاند.