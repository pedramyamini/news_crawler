دڵشاد شەهاب، راوێژکاری باڵای سەرۆکی هەرێمی کوردستان، لەکاتی بەشداریکردنی لە بووڵتەنی هەواڵەکانی نیوڕۆژ رایگەیاند، پەیامی نێچیرڤان بارزانی، سەرۆکی هەرێمی کوردستان گەیشتووەتە ناوەندەکانی بڕیار لە عێراق و لایەنە سیاسییەکانیش. گوتیشی: "نەک تەنیا لە عێراق، بەڵکو کۆمەڵگەی نێودەوڵەتی و نەتەوە یەکگرتووەکانیش پەیامەکەیان پێگەیشتووە".  نێچیرڤان بارزانی، دوای کۆبوونەوەی سێ سەرۆکایەتییەکەی هەرێمی کوردستان کە رۆژی یەکشەممە لە سەرۆکایەتیی هەرێمی کوردستان کرا، لە کۆنگرەیەکی رۆژنامەڤانیدا پەیامی هەرێمی کوردستانی ئاراستەی هێزە سیاسییەکانی عێراق کرد و گوتی "هەرێمی کوردستان ئامادەیە رێککەوتن لەگەڵ عێراق بکات لەسەر هەموو کێشەکان، چونکە پێمانوایە بەبێ چارەسەرکردنی ئەو کێشانە عێراق ناتوانێن سەقامگیریی خۆی ببینێت، داواش دەکەین نەتەوە یەکگرتووەکان رۆڵیان هەبێت لە دۆزینەوەی چارەسەری کێشەکانی هەولێر و بەغدا".  لە وەڵامی پرسیاری شەهیان تەحسین، پێشکێشکاری بووڵتەنی هەواڵەکانی کاژێری دووەمی نیوڕۆژ، کە پەیوەندییەکان چۆن کراون لەگەڵ یوئێن و چی گوتراوە؟، دڵشاد شەهاب گوتی "ئێمە هێشتا لەشوێنی کۆبوونەوەکە بووین ئەو پەیوەندییانە دروست بوون، بەشێکی راستییەکان کە لە رابردوودا لەنێوان حکومەتی هەرێمی کوردستان و حکومەتی عێراق روویانداوە روونکرایەوە، کە پێشتر بۆ خەڵک و بۆ کۆمەڵگەی نێودەوڵەتیش رووننەکراوەتەوە".  راوێژکاری سەرۆکی هەرێمی کوردست دەڵێت، ناکرێت هاووڵاتییانی هەرێمی کوردستان لە هەر هەڵچوونێکی سیاسی کە لە بەغدا رووبدات، هەڕەشەیان لەسەر بێت و شایستە داراییەکانیان ببڕدرێت، ناشکرێت برسیکردنی خەڵک بەشێکبێت لە پرۆسەی عێراقێک کە ناوی عێراقی نوێ و دیموکراسیەت بێت.  دڵشاد شەهاب لەبارەی هەوڵەکانی حکومەتی هەرێمی کورستان لەگەڵ بەغدا بەمەبەستی چارەسەرکردنی پرسەکانی نێوانیان رایگەیاند "هەرێمی کوردستان ئامادەی رێککەوتنە. لەسەر هیچ یەکێک لەو پرسانەی لە نێوانی ئێمەدا گرفتی لەسەر هەبووە، حکومەتی هەرێم رێگری نەبووە، یان هێڵی سووری بۆ هیچ پرسێک نەبووە و ئامادەیی تەواوی هەبووە لەسەر سەرجەم پرسەکان".    راوێژکاری سەرۆکی هەرێمی کوردستان پێیوایە ئەوەی لە پەرلەمان روویدا "جێگەی پرسیارێکی گەورە بوو، شۆکێکی گەورە بوو چاوەڕوانی ئەوەمان نەدەکرد کە هاوبەشەکانی ئێمە لە حکومڕانی ئەم جۆرە مامەڵەیە لەگەڵ خەڵکی هەرێمی کوردستان و مووچەخۆران بکەن".    بە بڕوای راوێژکارەکەی سەرۆکی هەرێمی کوردستان گوتارەکەی سەرۆکی هەرێمی کوردستان بەرامبەر بە بەغدا "رەنگدانەوەی سرووشتی ناخی کاک نێچیرڤان بوو لە کاریگەربوونی بەو ستەمەی کە دەرهەق بە فەرمانبەرانی هەرێمی کوردستان کراوە".    دڵشاد شەهاب ئەوەشی خستەڕوو "لە یەکەمین رۆژی گفتوگۆوە حکومەتی هەرێمی کوردستان دوودڵ نەبووە لە پابەندبوون بە سەرجەم پابەندییەکانی خۆی، چ فرۆشتنی نەوتی هەرێمی کوردستان بێت لەڕێگەی سۆمۆوە، چ داهاتە فیدراڵییەکان بچنەوە سەر بەغدا، بەڵام عێراق بە بارودۆخێکی ناسرووشتی تێپەڕی، لە کۆتایی ساڵی ٢٠١٩ هەموو شتێک بڕابووەوە، پرۆژەی بودجەی ٢٠٢٠ ئامادەکرابوو، حکومەتی هەرێمی کوردستان پابەندیی خۆی جێبەجێکردبوو، لەسەر واژۆکردن مابوو، بەڵام بودجە پەسند نەکرا، ئەسڵەن بودجەی ٢٠٢٠ رەوانەی پەرلەمانیش نەکرا".    هەر سەبارەت بە پرسی رادەستکردنی نەوتی هەرێمی کوردستان، ئەو راوێژکارەی سەرۆکی هەرێمی کوردستان گوتی "لە یەکێک لە دانیشتنەکاندا بەڕێزێک لە شاندی ئێمە بە شاندی حکومەتی فیدراڵی گوتبوو، ئەگەر ئێمە هەموو نەوتی هەرێمی کوردستانتان رادەست بکەین و ئێوەش هیچ شایستەیەکی هەرێمی کوردستان نەدەن، دەتوانن کێشەکانی عێراق چارەسەر بکەن؟ بێگومان نەخێر، گوتبوویان نەخێر.. داهاتی ئێوە و نەوتی ئێوە ٩ % ی داهاتی عێراقە".    راوێژکارەکەی سەرۆکی هەرێمی کوردستان باسی لەوە کرد، "لەکاتێکدا داهاتی ٩١ % بۆ عێراق بووە , خەریکە ئاراستەی خەڵکی بە ئاراستەیەکدا دەبەن کە هۆکاری وێرانبوون و ئاوانەبوونی عێراق ئەو ٩ % یە کە دەیدەنە هەرێمی کوردستان، هەموو ئەوەش بۆ ئەوە دەکەن ئێستا لە هەڵبژاردن نزیکبوونەتەوە و دەیانەوێت ئەوە بە شەقامی عێراقی بڵێن، ئەو وێرانییەی لە ناوەڕاست و خوارووی عێراق هەیە بەهۆی ئەوەیە کە هەموو داهاتی عێراق بۆ هەرێمی کوردستان چووە و شارەکانی کوردستان گەشاونەتەوە، لەڕاستیدا ئەمەش یارییەکی سیاسیی نامرۆییانەیە و ناکرێت برسیکردنی خەڵک بەشێک بێت لە پرۆسەی عێراقێک کە ناوی عێراقی نوێ و دیموکراسیەت بێت".