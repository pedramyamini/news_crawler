بەڕێوەبەری شارۆچکەی باتیفا ئاماژە بەوە دەکات، رەوشی ناوچەکە ٥٠ % ئارام بووەتەوە، ئێستا جووتیار و خاوەن باخەکان لە ٢٠ گوندی ناوچەکە گەڕاونەتەوە، ئەوە لەکاتێکدایە تورکیا لەماوەی ئۆپەراسیۆنەکەدا بەقووڵایی ١٥ کیلۆمەتر و درێژی ٤٠ کیلۆمەتر هاتبووە نێو سنووری هەرێمی کوردستان و ٣٥ خاڵی سەربازیشی لە ناوچە سنوورییەکان داناوە.  سەرەتای ڤیدیۆکە هاونیشتمانییەکی گوندی ئەڤلەهێ دەبینن، دوای ئەوەی خانووەکەی لەلایەن سوپای تورکیاوە تێکدرا، دووبارە بونیادی دەناتەوە و لە بلۆکە کەرتبووەکان، خانوو دروستدەکاتەوە. دەڵێت، تاوەکو ئێستا تورکیا سێ خانووی رووخاندوون.   بەهۆی گەڕانەوەی ئەو ئارامییە بۆ ناوچەکە، زیاتر لە ٢٠ خێزان کە پێشتر بەهۆی هێرش و بۆردوومانەکان گوندەکانیان لە سنووری زاخۆ چۆڵکردبوو، ئێستا گەڕاونەتەوە گوندەکانی خۆیان. بەشێکیان داری سووتاوی شەڕی تورکیا و پەکەکە لەو ناوچانە بۆ زستانی ئەمساڵ ئامادە دەکەن.   ئەو گوندە هێشتا کاریگەریی شەڕی بەسەرەوە ماوە، جەمیلە ژنە جووتیارێکی گوندەکەیە و دەڵێت، بەهۆی بۆردوومانەکەوە دەوروبەری گوندەکەیان سووتاوە، لەوەڕ کەمبووەتەوە بۆ ئاژەڵەکانیان، بەوهۆیەوە شیریان کەمی کردووە. دەشڵێت، عەلەف گرانە و بۆیان ناکڕدرێت.   بەهۆی شەڕی نێوان تورکیا و گەریلاکانی پارتی کرێکارانی کوردستان - پەکەکە، نزیکەی ٥٠ گوندی هەردوو شارۆچکەی باتیفا و دەرکار چۆڵکراون.