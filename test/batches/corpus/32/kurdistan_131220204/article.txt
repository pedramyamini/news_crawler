گوندی پەلکانە سەر بە ناحیەی سەرگەڕانە لە پارێزگای کەرکووک، چەند رۆژێک پێش ئێستا فەرماندەی ئۆپەراسیۆنەکانی کەرکووک سەردانی گوندەکەی کردبوو، پێی گوتوون دەبێت چارەسەرێک بۆ ئەو کێشانە بدۆزنەوە و لەگەڵ عەرەبە هاوردەکان رێکبکەون، وادەیەکیشی بۆ دانابوون کە سبەی کۆتایی بەو وادەیە دێت.  محەممەد کە دانیشتوویەکی گوندی پەلکانەیە، لەرێگەی تۆڕی میدیایی رووداو پەیامێک بۆ سەرۆککۆماری عێراق دەنێرێت و دەڵێت: "پەیامی یەکەممان بۆ دکتۆر بەرهەمە، دۆخی سنووری سەرگەڕان و ٤٠ گوندی سنوورەکە زۆر مەترسیدارە، بە ئێمە گوتراوە تاوەکو رۆژی دووشەممە زەوی و خانووەکانتان چۆڵ دەکەن، ئەگەرنا بەهێز پێتان چۆڵدەکەین".  ئەو هاونیشتمانییە کوردە دەڵێت "پێش دوو رۆژ فەرماندەی ئۆپەراسیۆنەکانی کەرکووک هات و لەگەڵی دانیشتین، پێمانگوت ئێمە بە یاسا و دەستوور رازین، گوتی ئێمە پەیوەندیمان بە یاسا و دەستوورەوە نییە، بۆیە دووبارە داوا لە دکتۆر دەکەم لیژنەیەکی پەرلەمانیمان بۆ بنێرە لە پەرلەمانتارەکانی کەرکووک، با بێن راستییەکان ببینن.. ئێمە بە یاسا و دەستوور رازین".  بەگوتەی ئەو هاونیشتمانییە "رۆژی دووشەممە یان پێکدادانێکی خوێناوی روودەدات کە ئینشائەڵڵا وانابێت و تەمننای وا نەکەین، یان دەبێت بار بکەین". ئەو دیسان روو لە سەرۆککۆماری عێراق دەکات و دەڵێت "جەنابی سەرۆک دۆخی ئێمە زۆر خراپە، نازانم ئەو بێدەنگییەی جەنابت لە چییە؟  هاونیشتمانییەکی دیکە لەبارەی ئەو وادەیەی دانراوە دەڵێت: "بە هیچ شێوەیەک چۆڵی ناکەین، ئێمە ٣ ساڵە ئەو شەڕە دەکەین، من داوام لە حیزبەکانە، ئەو بەرەنگاربوونەوەیەی یەکدی کە دەیکەن، ئەگەر بێت و لەسەر کەرکووک بیانکردبایە ئێستا ئەو چاوپێکەوتنەی من لەگەڵ ئێوە لە حەمرین دەبوو، ئێمە پێویستیمان بە یەکگرتوویی حیزبەکان هەیە، تکایە حیزبایەتی بدەنە لاوە قوربانتان دەبم، ئێمە با نەتەوەیی بین لەسەر کەرکووک".   ئەو هاونیشتمانییەش جەختدەکاتەوە لەوەی کە گوندەکە چۆڵناکەن و دەڵێت "تاوەکو توانامان هەبێت، رۆیشتنمان یەکە، مردنمان یەکە و مانەوەشمان یەکە لێرە".  مام سابیر کە هاونیشتمانییەکی بەتەمەنی گوندەکەیە داوا لە سەرۆکی حکومەتی هەرێمی کوردستان و یەکێتی نیشتمانی کوردستان دەکات "بەزووترین کات بێنە سەر خەت و بە هاوارمانەوە بێن". هەروەها داوا لە ئەمریکاش دەکات بێتە سەرخەت و فریای ئەو خەڵکە بکەوێت.