گوندی پەلکانە بە هەمەر و سەرباز گەمارۆ دراوە، سەرباز و پۆلیس بە هەموو لایەکی گوندەکەدا بڵاوبوونەتەوە.  دلێر عەبدوڵڵا، خەڵکی پەلکانەیە و دەڵێت: "دەیەوێت بە هێز من بترسێنێت و  لە جێی باب و باپیرانم دەرمبکات. کاتێک دەتوانن دەرمبکەن کە خوێنم بڕێژن. "  خەڵکی پەلکانە مۆڵەتی سێ رۆژیان پێدراوە. ئەگەر لەگەڵ عەرەبی هاوردە رێکنەکەون، سوپا و هێز دەستوەردان دەکەن.  ئەحمەد عەزیز، خەڵکی پەلکانەیە و دەڵێت: "پەیڕەو و پرۆگرامێە و دایانناوە کە بە بەرنامە تەعریب بکەن. "  سابیر عومەر، خەڵکی پەلکانەیە و دەڵێت: "یەک هەڵوێستمان هەیە. ناڕۆین منداڵی نێو لانکەشمان بکوژرێت. داوا لە سەرۆکی حکومەتی هەرێمی کوردستان دەکەم، داوا لە یەکێتی دەکەم بە زووترین کات بێتە سەر هێڵ. هاوار بۆ ئەمریکا دەکەم بێنە هانامانەوە. "  پێشتر بەگژ بەعەرەبکردندا چوونەتەوە، بەڵام ئەمجارە فەرماندە سەربازییەکان هۆشدارییان پێداون یان رێگە بە گەڕانەوەی عەرەبی هاوردە بدەن یان رۆژی دووشەممە بە هێز ئەو کێشەیە یەکلایی دەکەنەوە.  خەڵکی پەلکانە دەستیان لە کارکردن هەڵگرتووە، خۆ ئامادە دەکەن تا رۆژی دووشەممە رووبەڕووی شەپۆلێکی دیکەی بەعەرەبکردن ببنەوە.  خەڵکەکە زانیارییان پێدراوە کە عەرەبی هاوردە شەوێک پێشووتر لە گوندی رافیدەین کۆبوونەتەوە و پیلانی بەعەرەبکردنی تەواوی گوندەکانی دوبز و سەرگەڕانیان داڕشتووە.  محەمەد ئیسماعیل، ئەندامی لیژنەی داکۆکیکار لە جووتیارانی سەرگەڕان بە تۆڕی میدیایی رووداوی راگەیاند: "لیستێکم پێیە کە ٧٠٠ ناون، هەموو ئەو عەرەبە هاوردانەن کە قەرەبووی ماددەی ١٤٠ یان وەرگرتووە، بەڵام هەمووشیان هاتوونەتەوە. "  خەڵکی ئەوێ دەڵێن ئەگەر پیلانی بەعەرەبکردن لە پەلکانە سەربگرێت، زیاتر لە ٤٠ گوندی کوردی چۆڵدەکرێن و ٢٠٠ هەزار دۆنم زەوی دەکەونە دەست عەرەبی هاوردەوە.  لە ماوەی سێ رۆژی رابردوودا چەند جارێک عەرەبی هاوردە هەوڵەیانداوە دەست بەسەر هەندێک لە خانووەکانی خەڵکی پەلکانەدا بگرن.   یوسف لەلایەن هاوردەکانەوە، هێرشی کراوەتەسەر بەدار و بەرد قاچی بریندار کراوە. لەگەڵ هاوڕێکانی چوون تا سکاڵای خەڵکی ناوچەکەیان لە کەرکووک بگەیەننە لایەنی پەیوەندیدار.  یوسف محەممەد، دانیشتووی پەلکانەیە و دەڵێت: "هاتن خانووە چۆڵەکان داگیربکەن. ئێمەش رێگریمان کرد و نەمانهێشت. ئێمە ژمارەمان ١٠ بۆ ١٥ کەس بوو، ئەوان ١٥٠ کەس هاتن بۆمان. "  نوێنەرانی دانیشتووانی پەلکانە و پەرلەمانتارانی کورد کۆبوونەوە و راپۆرتێکی تێروتەسەلی پێشێلکاریی عەرەبی هاوردەیان رادەست کردن.  بە فەرمانی جێگری سەرۆکی پەرلەمانی عێراق لیژنەیەکی هاوبەش بۆ کێشەکانی پەلکانە پێکهێنرا و بڕیارە سەردانی ناوچەکە بکەن.