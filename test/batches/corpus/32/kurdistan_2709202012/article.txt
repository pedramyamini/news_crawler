بەپێی راگەیێندراوێکی ژووری پەرلەمانی بزووتنەوەکە، پرۆسەکە بە ئامادەبوونی ژووری هەڵبژاردنی گۆڕان بەڕێوەچووە، تێیدا ئاشنا عەبدوڵڵا بۆ جێگری سەرۆک و جەلال محەممەد وەک بڕیاردەری فراکسیۆنەکە هەڵبژێردراون.   بە گوتەی ژووری پەرلەمانی بزووتنەوەی گۆڕان، هەڵبژاردنی ژنێک بە سەرۆکی فراکسیۆنەکە بۆ ئەوە دەگەڕێتەوە، هەردوو بەربژێری سەرۆکایەتی، گوڵستان سەعید و دابان محەممەد بە شەش دەنگ یەکسان بوونە. "بەپێی دەستووری رێکخراوەیی بزووتنەوەی گۆڕان، ئەگەر لە هەڵبژاردنێكدا دوو بەربژێر هەبوون، یەكێكیان ژن و ئەوی دیکەیان پیاو و دەنگەكانیان یەكسان بوون، ئەوا چانسی لەپێشینە بۆ ژنەكە دەبێت".  دوای دەستلەكاركێشانەوی عەلی حەمەساڵح لە سەرۆكی فراكسیۆن، لە ٧ - ٩ - ٢٠٢٠ فراكسیۆنی گۆڕان هەڵبژاردنێكی بۆ دەستەی سەرۆكایەتی  فراكسیۆنەكە كرد. لەو هەڵبژاردنەدا دابان محەممەد، ئاشنا عەبدولڵا و جەلال  محەممەد، بە سەرۆك، جێگر و بڕیاردەری فراكسیۆنەكە هەڵبژێردران.    چەند رۆژێک دواتر بەهۆی ناڕەزایی بەشێک لە پەرلەمانتارانی گۆڕان و لەسەر داواكاری  رێكخەرو هەندێ لە بەرپرسانی گۆڕان دوور لە چاوی راگەیاندنەكان لە   ٢١ - ٩ - ٢٠٢٠ هەڵبژاردنێكی دیكە كرا، لەو هەڵبژاردنەدا بۆ سەرۆكی  فراكسیۆنەكە، گوڵستان سەعید و دابان محەممەد شەش بە  شەش دەنگیان هێنا، دواتر لەسەر پێشنیازی ژووری هەڵبژاردنی گۆڕان  گوڵستان سەعید بە سەرۆكی فراكسیۆن دیاریكرا.    شەش پەرلەمانتاری فراکسیۆنی گۆڕان، نووسراوێكیان ئاراستەی بەرپرسانی حیزبەکە  کرد و جەختیان لەوە کردبووەوە دووبارەكردنەوەی پرۆسەی هەڵبژاردن بۆ  سەرۆكی فراكسیۆن "نادەستوورییە".  دەقی راگەیێندراوەکەی گۆڕان:   راگەیەندراوێک لە ژوری پەرلەمانی بزوتنەوەی گۆڕان   کاتژمێر ٥ی ئێوارەی رۆژی دوشەمە، ٢١/٩/٢٠٢٠ بە ئامادەبوانی سەرجەم ئەندامانی فراکسیونی گۆڕان لە پەرلەمانی کوردستان، هەڵبژاردن بۆ دەستە سەرۆکایەتی فراکسیۆن کرا.   پرۆسەکە بە ئامادەبوونی ژوری هەڵبژاردنی بزوتنەوەی گۆڕان بەڕێوەچو، کە تێیدا ئەنجامی هەڵبژاردنەكە (گوڵستان سەعید) بە سەرۆك، (ئاشنا عبدوڵا) بە جێگر، (جەلال محەمەد) وەک بڕیاردەر فراکسیۆن هەڵبژێردران.    لە هەڵبژاردنەكەدا، هەردو کاندیدی سەرۆکایەتی گوڵستان سەعید و دابان محەمەد بە (٦) دەنگ یەکسان بون. بەپێی دەستوری رێکخراوەیی بزوتنەوەی گۆڕان، ئەگەر لە هەڵبژاردنێكدا دوو كاندید هەبو یەكێكیان (ژن) و ئەوی تریان (پیاو)، دەنگەكانیان یەكسان بو، ئەوا ئەولەویەت بۆ (ژنە)كە دەبێت، بۆیە ژوری هەڵبژاردن و دواتریش ژوری یاسایی بزوتنەوەی گۆڕان ئەنجامی هەڵبژاردنەكەی پەسەند كردو، (گوڵستان سەعید) بووە سەرۆكی فراكسیۆنی گۆڕان.