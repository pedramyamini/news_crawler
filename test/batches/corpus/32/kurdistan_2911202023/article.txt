حوسێن ئازاد، کە دراوسێیەکی بەختیارە و لە کامێرای چاودێریی دووکانەکەیەوە رووداوەکەی بینیوە دەڵێت "لەوێ بینیمان بە دوو کەس لێیاندا و کابرا بەربووەوە، خولەکێکی نەخایاند ئەو دوو کەسە رۆیشتن. دراوسێ بووین، هیچ عەیبێکی نەبوو لەگەڵ ئێمە، کابرا کوڕێکی خراپ نەبوو، کوڕێکی چاک بوو، بۆ خۆی دەچووە ئیش و دەگەڕایەوە، هیچ کێشەی نەبوو بۆ دراوسێکانی و بۆ کەس".  بەختیار کار و کاسبیی لەسەر دووکانێکی ساردکەرەوەی گۆشت بووە و ماڵەکەشی لە نهۆمی سەرەوەی ئەو باڵەخانەیە بووە. خێزاندارە و باوکی دوو منداڵە. ئۆتۆمبێلەکەی هێشتا لەبەردەمی دووکانەکەی بەجێماوە.  پۆلیس دوای رووداوەکە و سەیرکردنەوەی کامێراکانی چاودێری، دەستی بە لێکۆڵینەوە کردووە.  رائید هۆگر عەزیز، گوتەبێژی پۆلیسی هەولێر رایگەیاند "بەرەبەیانی ئەمڕۆ ئاگادارکراینەوە کەوا کاژێر ٠٥: ٠٠ی بەرەبەیانی لە گەڕەکی شێخ ئەحمەد رووداوێکی کوشتن ئەنجامدرابوو، دواتر تەرمەکە رەوانەی پزیشکی دادی کرا و دوای ئەوەی هێزەکانی پۆلیسی بەڕێوەبەرایەتیی پارێزگای هەولێر چوونە شوێنی مەبەست، کە بەشێکمان هەیە سەر بە بەشی نەهێشتنی تاوانی کوشتنە کە لێکۆڵینەوە دەکەن تایبەت بە تاوانەکانی کوشتن، ئێستا لە حاڵی لێکۆڵینەوەداین بۆئەوەی بتوانین راستی و روونی رووداوەکە بزانرێت".  بەپێی زانیارییەکانی رووداو، بکوژەکان پورزای بەختیارن، هەر ئەمڕۆ خۆیان رادەستی پۆلیس کردووە. رووداوەکەش بەهۆی کێشەیەکی کۆمەڵایەتی بووە کە ماوەیەکە دەمەقاڵەیان هەیە لەسەری.