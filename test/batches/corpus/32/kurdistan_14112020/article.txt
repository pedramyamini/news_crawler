رێواز فایەق، سەرۆکی پەرلەمانی کوردستان لە کۆنفرانسێکی رۆژنامەڤانیی لەبارەی یاسای کورتهێنانی عێراق و چارەنووسی بودجەی هەرێمی کوردستان گوتی، پرسی مووچەی مووچەخۆرانی هەرێمی کوردستان و یاسای کورتهێنانی بودجە لە عێراق بابەتێکە کە پێویستیی بە هەڵسەنگاندنە. سێ سەرۆکایەتیی و لایەنەکانی هەرێمی کوردستان لە روانگەی پەرۆشییان بۆ خەڵکی کوردستان دەبێت ئەم بابەتە بەهەند وەربگرن و مامەڵە لەگەڵ ئەمری واقع بکەن.  سەرۆکی پەرلەمانی کوردستان بەپێویستی دەزانێت هەموو دەسەڵاتەکانی هەرێمی کوردستان پێکەوە گەنگەشەی ئەوە بکەن کە چارەسەرەکان بۆ ئەو پرسە چین.  سێ سەرۆکایەتییەکە یەکشەممە کۆدەبنەوە  رێواز فایەق بە ئاماژەدان بەوەی مووچەخۆرێک لە عێراق دوو مووچە پێکەوە وەردەگرێت بەڵام مووچەخۆری هەرێمی کوردستان تاوەکو ئێستا چارەنووسی مووچەی ئەم مانگەی نازانێت گوتی، ئەمە بابەتێکی گرنگە بۆ ئەوەی سبەینێ یەکشەممە ١٥ - ١١ - ٢٠٢٠ کۆببینەوە لەسەری، هەروەها دانیشتنێکی پەرلەمانی کوردستان لەسەر ئەو بابەتە دەکرێت و ئەوکاتە بڕیاری پەرلەمانی لەبارەوە دەدرێت.  بڕیارە سبەینێ یەکشەممە ١٥ - ١١ - ٢٠٢٠ لە سەرۆکایەتیی هەرێمی کوردستان کۆبوونەوەی سێ سەرۆکایەتییەکە بکرێت. سەرۆکی پەرلەمانی کوردستان دەڵێت، بۆ کۆبوونەوەکەی سێ سەرۆکایەتییەکە بانگهێشتکراون، کاتەکەی دیارییکراوە کە سبەی یەکشەممە دەبێت.  "پێمباشە مامەڵە لەگەڵ ئەمری واقع بکرێت"  سەرۆکی پەرلەمانی کوردستان لەبارەی هەڵوێستی خۆی لەسەر ئەو پرسە دەڵێت "پێمباشە مامەڵە لەگەڵ ئەمری واقع بکرێت و چی لەگەڵ بەرژەوەندیی هەرێمی کوردستانە ئەوە بکرێت".   رێواز فایەق ئەوەی لە پەرلەمانی عێراق روویدا بە زۆرینە و کەمینە ناوی دەبات کە دەڵێت، لێرەش هەیە، زۆرینەیەک دەنگی داوە کە رەنگە بەخواستی پێکهاتەیەکی گرنگیی عێراق نەبێت کە کوردە، بەڵام وەک خۆی دەڵێت، "دواجار ئەوە بووەتە یاسا و دەبێت مامەڵە لەگەڵ یاسا بکەین".  پەرلەمانی کوردستان کەی کۆدەبێتەوە؟  سەبارەت بە کۆبوونەوەی پەرلەمانی کوردستان و دواکەوتنی کۆبوونەوەکانی، رێواز فایەق گوتی، کۆی ئەو پەرلەمانتارانەی تاوەکو ئێستا تووشی کۆرۆنا بوون  ٣٠ بۆ ٣٥ کەسن. لە دوایین دانیشتن ژمارەیەکی زۆری پەرلەمانتاران تووشی کۆرۆنا بووبوون، دوو هەفتەیان داناوە کە بزانن کێ تووش بووە و کێ تووش نەبووە بۆ ئەوەی ئەوانەی تووش بوون نەیەنە دانیشتنەکانی پەرلەمان. ئێستا بەگوتەی سەرۆکی پەرلەمان، ئەو ١٥ رۆژە تەواو بووە و سەرۆکایەتی پەرلەمان کۆدەبێتەوە و بڕیاری لەسەر دەدرێت.  بۆچی دەستەی سەرۆکایەتیی پەرلەمان راگەیێندراوی جیاواز بڵاودەکەنەوە؟  زۆرجار لەسەر رووداوەکان دەستەی سەرۆکایەتیی پەرلەمانی کوردستان بەجیا هەڵوێستیی خۆیان دەردەبڕن، سەرۆکی پەرلەمان دەڵێت ئەوە شتێکی ئاساییە. رێواز فایەق رایگەیاند، لە ماددەی ١٨ ـی پەیڕەوی ناوخۆی پەرلەمان دەسەڵاتەکانی سەرۆکی پەرلەمان دیاریکراوە کە دەتوانێ بەناوی پەرلەمانەوە قسەبکات.   لەبارەی دوایین راگەیێندراویشە دەڵێت، راوێژی لەگەڵ جێگرەکەی و سکرتێری پەرلەمان نەکردبوو چونکە پێیوابووە پێشهاتێک بووە کە دەبوو سەرۆکی پەرلەمان قسەی خۆی تێدابکات. رێواز فایەق دەڵێت، لەبەر ئەوە نەبووە کە جیاوازییان هەیە و، ئاساییشە ئەگەر دەستەی سەرۆکایەتیی وەک یەک بیر نەکەنەوە.  سەرۆکی پەرلەمانی کوردستان پێیوایە ئەگەر دەستەی سەرۆکایەتیی پەرلەمانی کوردستان جیاوازیش بیریانکردەوە گرنگ ئەوەیە زەرەری بۆ پرۆسەی سیاسی و قەوارەی سیاسیی هەرێمی کوردستان و لایەنە سیاسییەکان نەبێت. ئەو دەڵێت، خواستی ئەوەیە پەرلەمانی کوردستان لەو پێشهاتانەی روودەدەن بێلایەن بێت.