لیژنەی هەماهەنگیی چەپی کوردستان دەڵێن "پێمانوایە ئیئتلافی حوکمڕان و فەلسەفەی حوکمڕانی پێشتری حکومەتی هەرێم بە پلەی سەرەکی بەرپرسن بەرامبەر بوون و بەردەوامبوونی ئەم قەیرانەی کە دووچاری هەرێمی کوردستان دەبێتەوە".  هەروەها پێنج خاڵیان خستووەتەڕوو، لە خاڵی یەکەمدا لەبارەی مووچە و بژێویی خەڵکەوە ئاماژەیان بەوە کردووە، بەرپرسیاری حکومەتی هەرێمی کوردستانە "بەرامبەر خەڵک لە دابینکردنی ژیانی پڕ کەرامەت و مسۆگەرکردنی مووچە و دابینکردنی سەقامگیری سیاسی".  هاوکات داوای یەک هەڵوێستییان کردووە لە بواری مامەڵەکردن لەگەڵ بەغدا بۆ دابینکردنی شایستە داراییەکانی هەرێمی کوردستان و سەرجەم ئەو بابەتانەی پەیوەندییان بە مادەی ١٤٠ و مافی پێشمەرگە و بابەتە دەستورییەکان هەیە، دەشڵێن "ئێمە بە هیچ شێوەیک نامانەوێت هەر وەفدێکی کوردستانی لە بەغدا لە پێگەیەکی لاواز بێت و تەنازولات بکات".  داواشیان کردووە کە پێداچوونەوە بە سیاسەتی ئابووری بکرێت و هەنگاوەکانی بەتایبەتکردن لە کارەبا و خزمەتگوزارییەکان رابگیرێن و یاسای وەبەرهێنان و کونترۆڵکردنی دەروازە سنوورییەکان هەمواربکرێنەوە، هەروەها پێداچوونەوە بە گرێبەستەکانی نەوت بکرێت.  لە یاداشتەکەدا داوای ئەوەش کراوە کە ئازادییە دیموکراسییەکان لە بواری رادەربڕین، مانگرتن و خۆپێشاندان بپارێزرێن، هەروەها "ئەنجامدانی چاکسازیی راستەقینە لە بواری ئیدارە و حوکمڕانی و نەهێشتنی گەندەڵی و دیاردەکانی بەفیڕۆدانی سامانی نیشتمانی، بەجۆرێک پێناسەکردنی چاکسازی یەکسان نەبێت بە کەمکردنەوەی مووچە، بەڵکو بە دەربازبوون لە ئابووری بەرخۆر و پەیداکردنی سەرچاوەی نوێ و بەرهەمدار بۆ داهاتی ئابووریی نیشتمانیی کوردستان".  ئەمەش لەکاتێکدایە، چەند رۆژێکە خۆپێشاندان و ناڕەزایی لە سنووری پارێزگای سلێمانی دەستیپێکردووە و بەهۆی کەوتنەوەی گرژی و ئاڵۆزییەکانەوە ژمارەیەک کوژراو و بریندار کەوتوونەتەوە.