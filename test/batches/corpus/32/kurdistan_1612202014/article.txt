لەبارەی ئەرکی ئەو هێزەوە، وەک ئەندامەکانی ئاشکرایدەکەن، ' پاراستنی ئاسایش ' ە لەو ناوچە کوردییانەی دەوروبەری شاری کەرکووک، کە چەکدارەکانی تێدان، لە کاتێکدا وەزارەتی ناوخۆی حکومەتی هەرێمی کوردستان، ئەو هەواڵە رەتدەکاتەوە و داوا دەکات ئەو میلیشیایە ئەگەر دروستیشکرابێت، دەبێ هەڵبوەشێنرێتەوە.  دەستەی حەشدی شەعبی، ئاشکرایکردبوو ئەو هێزە دروستنەکراوە، لەداهاتووشدا لە ناوچە ناکۆکیلەسەرەکانی وەک کەرکووک دروستناکرێن.  وێڕای ئەو رەتکردنەوانە، ئەبو عیماد ئۆغڵو، کە پێشتر لە ریزەکانی پێشمەرگەدا بووە و ئێستا فەرماندەی ئەو هێزەیە، پێکهێنانی "حەشدی شەعبی کوردی" راگەیاند، کە هاوشێوەی گرووپە چەکدارییەکانی دیکەی ناوچەکە دەبێت، کە هەمان هێزیان لەو ناوچانەدا هەیە.  ئەدهەم جومعە، کە خۆی وەک فەرماندەی حەشدی شەعبی کوردی ناساندووە، بە میدیاکانی راگەیاند، ئامانجی ئەو هێزە، پاراستنی سنوورەکان و گوندە کوردنشینەکانی کەرکووکە. ئەو ئاماژەی بەوەدا فەوجی یەکەمی هێزەکە ١٥٠ کەس لە خۆ دەگرێت، مەشقدەدرێن و دابەشدەکرێن بەسەر ناوچە سنوورییە کوردییەکاندا، روونیکردەوە ئەوان هەموو ئەوانە دەپارێزن کە دەکەونە ناوچەکانیانەوە، بەبێ لەبەرچاوگرتنی ئەوەی ئەوان سەر بە کێن.  ماڵپەری ' حورە ' لە راپۆرتێکدا دەڵێ، چاودێران پێیانوایە ئامانجی دروستکردنی ئەو میلیشیایانە لەمکاتەدا تەنیا یەک شتە: "پتەوکردنی دابەشبوونە ناوخۆییەکانی شاری کەرکووک، هەروەها هێزە سیاسییەکان لە بەغدا و کوردستان".  ئەوان گوتوویانە، ئێران نایەوێ ئەو ناوچەیە سەقامگیری بەخۆوە ببینێت، چونکە ' تۆقیووە ' لە سەرکەوتنی ئەزموونی کوردستان و ئەزموونەکەی لەگەڵ بەغدا کە لامەرکەزییە، بەتایبەت کە نایانەوێت ببێتە نەخشەڕێیەک لە ئیدارەدانی شارەکانی دیکەی عێراقدا. روونیدەکەنەوە ئێران دەیەوێ حاڵەتی پشێوی لەرێگەی میلیشیا پشتگیریکراوەکانییەوە قووڵتر بکاتەوە، کە مەرج نییە ئەو میلیشیایانە هەر سەر بە حەشدی شەعبی بن، تەنیا ئەوەندە بەسە ئەرکی خۆیان لە هەژاندنی ئاسایشی ناوچەکەدا جێبەجێبکەن و پشێوی بنێنەوە.  سەلیم سوزە، توێژەری سیاسیی عێراقی، دەڵێ، پڕۆژەی حەشدی شەعبی لە کەرکووک، پڕۆژەی "هێزێکی نوێی فورسانە، ئەوان پێشتر بەچەندین ناو دەناسرانەوە وەک جاش یان فەوجەکانی خەفیفە، یان فەرجەکانی بەرگری نیشتمانی".  هێزە جاشەکان یان ' هێزەکانی فورسان '، لە سەرەتاکانی سەدەی رابردوودا سەریانهەڵدا، بەڵام لە شەست و حەفتاکاندا بەتەواوەتی دەرکەوتن، کاتێک ئەوان بوونە هێزی نیمچە فەرمی عێراقی و چەکدارانی کەمینەکانی عێراقیان لەخۆدەگرت، ئەرکیان پشتگیریکردنی دەسەڵاتدارانی عێراق بوو.  سەدام حوسێنی سەرۆکی پێشووی عێراق، ئەو هێزانەی بەکاردەهێنا و خستنیە ژێر رکێفی ئەفسەرانی سوپاوە، هەموو کەسێکیان دەکردە ئامانج کە دژی رژێمی سەدام بوو.  سوزە پێیوایە دروستکردنی ئەو جۆرە هێزانە، "رێگەخۆشکەرە بۆ جەنگی ناوخۆیی داهاتوو لە کەرکووک"، ئاماژە بەوە دەدات کە دەسەڵات لە عێراق، کە حکومەت و هێزە سیاسییەکان دەگرێتەوە، تائێستا پشت بە دروستکردنی میلیشیاکان دەبەستێت بۆ چارەسەرکردنی هەر کێشەیەک کە رووبەڕووی دەبێتەوە.  تائێستا لایەنی پشتی دروستکردنی ئەو هێزە دیار نییە، سوزە دەڵێ: "تائێستا نازانین کێ لە پشت دروستکردنی حەشدی شەعبی کوردییەوەیە، بەتایبەت کە حەشدی شەعبی فەرمیی بوونی هەموو پەیوەندییەکی بەو هێزەوە رەتکردووەتەوە".  سوزە ئاماژە بەوە دەکات، ئەوەی لە عێراق روودەدات لە دامەزراندنی هێز، میلیشیا و حەشدی چەکدار، بەبیانووی دژایەتیکردنی داعشەوە، هەمووی بۆ ئەوەیە سەرئەنجام کارەکە بگاتە بوونی حەشدی شەعبی شیع، حەشدی سوننە، حەشدی کوردی، حەشدی عەرەبی، یەکێکە دیکە کریستیان، تورکمانی و چەندانیدیکەش.  ئەو دەپرسێت: "بۆچی پشت بەدامەزراوەی سەربازی نابەسترێت کە هەیە، پشتگیری ناکرێت تا ببێتە تاکە لایەنی فەرمی دژایەتیکردنی داعش و پاراستنی وڵاتەکە".  سەرمەد سامەرایی، شڕۆڤەکاری سیاسی، پێیوایە هەوڵەکانی دروستکردنی ' حەشدی شەعبی ' لە کەرکووک، ناکرێ هەنگاوێکی لێبڕاوانە بێت، بەڵام بەشێکە لە هەوڵی قۆستنەوەی ئەو دۆخە پشێوییە سیاسییەی لە هەرێمی کوردستاندا هەیە.  ئەو بە ' حورە ' ی راگەیاندووە، ئێران وێڕای بوونی پەیوەندی لەگەڵ چەند لایەنێکی سیاسی لە کوردستان، نایەوێ ئەزموونەکەی سەرکەوتووبێت و سەقامگیر بێت، هەر لەبەرئەوە تاران دەیەوێ لاوازیان بکات و کاریگەرییان لەسەر دروست بکات.  شاهۆ قەرەداخی، شرۆڤەکار پێیوایە، "دامەزراندنی حەشدی شەعبی هەنگاوێکی بەرەوسەربردنە. روونە ئامانج لێی دروستکردنی بەربەستە لە بەردەم رێکەوتنە لە نێوان هەولێر و بەغدا لەبارەی کەرکووکەوە".  ئەو زیاتر دەڵێت، ناکرێت داواکارییەکانی کورد لەسەر دۆخی کەرکووک نادیدەبکرێت، لەوانەش چوونە دەرەوەی حەشدی شەعبی، پێکهێنانی هێزەکانی پۆلیس بە هاوبەشیی هەموو پێکهاتەکان، بەڵام ئەو هەنگاوە مانای نەبوونی نیازێکە بۆ دەرپەڕاندنی ئەو میلیشیایانە لە کەرکووک، بەڵکو لەوەش مەترسیدارتر، قووڵکردنەوەی دیاردەی میلیشیاکانە لە شارەکەدا کە بەدەست کێشە ئەمنییەکانەوە دەناڵێنێت ئێستا.  قەرەداخی ئاماژەی بەوەداوە کە وێڕای نکوڵیکردنی فەرماندەکانی حەشدی شەعبی لە دامەزراندنی حەشدی کوردی لە کەرکووک، بەڵام زانیارییەکان و ئەو وێنانەی بەردەستن، دووپاتیدەکەنەوە ئەوان لە پشتی رووداوەکەوەن.  ئەو زیاتر دەڵێ، لێدوانی سەرکردەکانی حەشدی کوردی نوێ، دووپاتیدەکەنەوە ئامانجی سەرەکی دروستکردنی ئەو گرووپە چەکدارییە پاراستنی ناوچەکانیانە لە داعش، لەکاتێکدا عەرەب و تورکمان هێزیان لە حەشددا هەیە، بەڵام کورد تائێستا هێزیان لە حەشدی شەعبیدا نەبووە.  قەرەداخی زیاتر دەڵێ: "تورکمانی شیعە حەشدی تورکمانیان هەیە لە شارۆچکەی خورماتوو و هەندێک ناوچەی باشووری کەرکووک، عەرەب لە ناوچەکانی رۆژئاوای کەرکووک گرووپی ناو حەشدیان هەیە، بەدامەزراندنی حەشدی کوردیش بە فەرمی، ئەوە کاریگەریی نێگەتیڤ لەسەر سەقامگیری ناوچەکە دروستدەکات کە خۆی لە بنەمادا نائارامە، ئەمەش بەهۆی مەترسییەکانی پێکدادانی ئەو میلیشیایانە ئەگەر بەرژەوەندییەکانیان لێکگیرببێت، بەهۆی بوونی کێشەی تایفی لە ناوچەکەدا".  تائی دەڵێ، بەغدا هەوڵدەدات لەگەڵ حکومەتی هەرێم دانوستاندن بکات، لەبارەی رێکخستنی ئیدارەی لامەرکەزییەوە، ئەگەر ئەو ئەزموونە سەرکەوتووبێت، دەکرێ لە بەسڕەش جێبەجێبکرێت، ئێران لەو بیرۆکەیە ترساوە.  ئەو زیاتر دەڵێت، ئێران دەیەوێ لەرێگەی ئەو میلیشیایانەوە دابەشبوونەکانی ناوخۆ پتەوتر بکات، هەروەها درزی نێوان کاریگەرە سیاسییەکان فراوانتر بکات.  هەنگاوێک بۆ رێگری لە گەڕانەوەی پێشمەرگە  قەرەداخی پێیوایە، حەشدە تازە دروستکراوەکە، ئامانج لێی "رێگرییە لەگەڕانەوەی هێزەکانی پێشمەرگە، رێگریکردن لەبەردەم هەر چارەسەرێکی تەنگژەی کەرکووک، ئەمە جیا لە خولقاندنی جۆرێک لە دابەشبوون لە نێو پێکهاتەی کوردی ناو شارەکەدا، هەروەها هەوڵدان بۆ پتەوکردنی دابەشبوونە مەزهەبی و تایفییەکان بەشێوەیەکی گەورەتر".  هێزەکانی پێشمەرگە بەشدارییان لە جەنگی داعشدا کردووە، ئەوان رێکخراوترین هێزەکان بوو بەدانپێدانانی هێزە نێودەوڵەتییەکان لە پاراستنی ئەو ناوچانەدا، بەتایبەت ئەوەی لە کەرکووک کردیان کاتێک ساڵی ٢٠١٤، سوپای عێراق لەبەرامبەر هێرشی داعشدا پاشەکشەیان کرد.  قەرەداخی پێیوایە، گرووپە چەکدارییەکانی دیکە لەچوارچێوەی پێکهاتەی عەقیدەییدا کاردەکەن کە بەرژەوەندی و کارنامە دەرەکییەکان دەخەنە پێش بەرژەوەندییەکانی عێراقەوە، شانازی بەپابەندبوون و ملکەچبوون بۆ پڕۆژەی فراوانخوازییانەی ئێرانەوە دەکەن لە ناوچەکەدا، لەو رووانگەیەوە، قورسە ئەو هێزە سیاسییانە و تەنانەت دانیشتووانەکەشیان بەو پێکهاتە سەربازییەی ناوچەکەیان رازی ببن.  لایەنە کوردییەکانی کەرکووک پێکهێنانی حەشدی کوردییان رەتکردووەتەوە، وایانداناوە هەنگاوێکی مەترسیدارە بۆ تەگەرەخستنە بەردەم لێکتێگەیشتنی هاوبەشی نێوان هەولێر و بەغدا، داوای پێکهێنانی هێزی هاوبەشیان کردووە بۆ پاراستنی ئەو ناوچەیە.  کەمال کەرکووکی، ئەندامی مەکتەبی سیاسی پارتی دیموکراتی کوردستان دەڵێت: "ئەو کوردانەی چوونەتە پاڵ ئەو پێکهاتەیەی حەشد، ناپاکن"، ئەمە بەقسەی قەرەداخی کە قسەکانی کەرکووکیی گەیاندووەتە ماڵپەری "حورە '.  ئەو داوا لە هەولێر و بەغدا دەکات، بگەنە لێکتێگەیشتنی سیاسی، هەروەها ئاگاداربوون لەوەی لە ناوچەکەدا روودەدات، چونکە هەرچەندی ئەو دوو لایەنە لە گەیشتنە رێکەوتن نزیکدەبنەوە، لایەنە ملکەچەکان و میلیشیاکانی قۆزەرەوەی بۆشایی ئاسایش، هەوڵی لەباربردنی دانوستاندنەکان دەدەن، لەپێناو هێشتنەوەی دۆخە هەڵواسراوەکە وەک خۆی، بەبێ گوێدانە داهاتووی شارەکە.  حەشدی شەعبی ساڵی ٢٠١٤ لەدوای فەتوایەکی عەلی سیستانی، مەرجەعی باڵای شیعەکانی عێراق دروستبوو، کاتێک داوای لە عێراقییەکان کرد لە دژی داعش بجەنگن و هەڵکشانی ئەو رێکخراوە بوەستێنن کە سێ یەکی عێراقی خستبووە ژێر دەستی خۆیەوە.  داواکەی سیستانی بووە هۆی یەکخستنی گرووپە میلیشیاییەکان، ئەوان پێکەوە تۆڕێکی گەورەی چەکدارانیان دروستکرد بەناوی حەشدی شەعبییەوە، بۆ جەنگان لە دژی داعش.  لە ساڵی ٢٠١٦ ەوە ناکۆکی لە نێوان لایەنەکانی حەشدی شەعبیدا سەریانهەڵداوە، هەندێکیان ملکەچی ئێرانن و پابەندییان بەبەغداوە نییە، هەندێکی دیکەشیان داوای لایەنگیری بەغدا دەکەن.