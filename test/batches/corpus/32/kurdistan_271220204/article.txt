بەڕێوەبەری گومرگی گەرمیان رەتیدەكاتەوە، هاتووچۆی هاووڵاتیان لە  دەروازەی پەروێزخان هەبێت و دەشڵێت "تەنیا هاتنەوە بە مەرجی  كەرەنتین رێگەی پێدراوە".  حوسێن ئەحمەد، بەڕێوەبەری گومرگی گەرمیان بە (تۆڕی میدیایی  رووداو)ی راگەیاند، هەموو ئەو قسانە ناڕاستن، كە باس لەوە دەكەن  هاتووچۆی هاووڵاتنا لە دەروازەی پەروێزخانەوە ئاسایی بێت و گوتی   "هاتووچۆ تەنیا بۆ ئەو كەسانەیە كە لە ئێران دەگەڕێنەوە ئەوانەش  هەموویان بەپێی رێنمایە تەندروستییەكان بۆ ماوەی ١٤ رۆژ كەرەنتین  دەكرێن".   بەڕێوەبەری گومرگی گەرمیان جەختی لەوە كردەوە، پێشتریش  دەروازەی پەروێزخان زیاتر بۆ ئاڵوگۆڕی بازرگانی بووە نەك گەشتیاری و  گوتی "پێش بڕیاری قەدەخەش، هاتووچۆی خەڵكی لە دەروازەكە  زۆر كەم بوو، چونكە دەروازەی پەروێزخان زیاتر ئاڵوگۆڕی بازرگانی لێوە  دەكرێت".   لە ترسی بڵاوبوونەوەی ڤایرۆسی کۆرۆنای گۆڕاو، وەزارەتی ناوخۆی حکومەتی هەرێمی کوردستان گەشتکردنی بۆ ژمارەیەک وڵات راگرتووە. کە یەکێکیان ئێرانە.  فەرید حەقپەنا، بەڕێوبەری گومرکی باشماخی مەریوان بە ئاژانسی ئیرنا، زمانحاڵی فەرمیی حکومەتی ئێرانی راگەیاندووە، دەروازەکە بۆ هاتووچۆی گەشتیاران کراوەتەوە و خەڵک بە رەچاوکردنی رێوشوێنە تەندروستییەکان دەتوانن هاتووچۆی لێوە بکەن.  فەرید حەقپەنا ئاماژەی بەوە کردبوو، بە هەوڵی کۆنسوڵخانەی کۆماری ئیسلامی ئێران و بەبڕیاری وەزارەتی ناوخۆی حکومەتی هەرێمی کوردستان، هاتووچۆ لە دەروازی سنووری باشماخ ئەمڕۆ - شەممە ٢٦ - ١٢ - ٢٠٢٠ ئاسایی بووەوە.  بەڵام شاخەوان عەبدوڵڵا، بەڕێوبەری گومرکی باشماخی پێنجوێن بە تۆڕی میدیایی رووداوی گوت، بڕیارەکەی وەزارەتی ناوخۆی حکومەتی هەرێمی کوردستان گۆڕانی بەسەردا نەهاتووە و لەبەر رێگری لە بڵاوبوونەوەی جۆری دووەم و سێیەمی کۆرۆنا، خاڵە سنوورییەکە تاوەکو ١٥ - ٠١ - ٢٠٢١ ناکرێتەوە.