رۆژی شەممە ٢٤/١٠/٢٠٢٠ لیوا عه‌بدولخالق ته‌ڵعه‌ت، نوێنەری وەزارەتی ناوخۆ و پێشمەرگە لە ژووری ئۆپەراسیۆنی بەغدا بە تۆڕی میدیایی رووداوی راگەیاند، "لەم مانگەدا [ئۆکتۆبەر] لیژنه‌ی هاوئاهه‌نگیی نێوان وه‌زاره‌تی پێشمه‌رگه و وه‌زاره‌تی به‌رگریی عێراق دروست دەكرێت و دواتریش دەست بە جێبەجێکردنی رێككه‌وتنی هه‌ولێر و بەغداش دەکرێت. "  ماوەیەکە چەکدارانی داعش هێرش و پەلامارەکانیان لە سنووری نێوان پێشمەرگە و هێزە عێراقییەکاندا چڕکردوونەتەوە. لیوا عەبدولخالق تەڵعەت ئاماژەی بەوە دا، جێبەجێکردنی رێککەوتنەکە جمومووڵەکانی داعش لەو سنوورە کۆتایی پێدەهێنێت. "  زیادبوونی جموجووڵی داعش و ئەو بۆشاییە ئەمنییەی نزیکەی سێ ساڵە لە ناوچە کێشەلەسەرەکان دروست بووە، پێشمەرگە و ھێزە عێراقییەکانی ناچارکردووە بەدوای کاری ھاوبەشدا بگەڕێن.  گرنگترین ئەو خاڵانەی لەنێوان وەزارەتی پێشمەرگە و سوپای عێراقدا گفتوگۆیان لەسەر دەکرێت بریتین لە:  - دروستکردنی ھاوئاھەنگی لەنێوان هێزی پێشمەرگە و سوپای عێراقدا لە ناوچەکانی دیالە، کەرکووک و نەینەوا.  - پڕکردنەوەی ئەو بۆشاییە ئەمنییەی لەنێوان ئەو دوو هێزەدا هەیە.  - پێکھێنانی ژووری ئۆپەراسیۆنی هاوبەش لەنێوان هێزی پێشمەرگە و سوپای عێراق لە ناوچە جێناکۆکەکان.  - دانانی بازگەی هاوبەش لەنێوان هێزی پێشمەرگە و سوپای عێراق لە دەروازەی شارەکانی کەرکووک، دیالە و نەینەوا.  - پێکھێنانی هێزی هاوبەشی پێشمەرگە و سوپای عێراق لە ناوچە جێناکۆکەکان.  ساڵی ٢٠١٩ دانوستاندن بە ئامانجی کاری پێکەوەیی لەنێوان پێشمەرگە و ھێزە عێراقییەکاندا دەستیپێکرد. دواتر بەغدا بە بیانووی خۆپێشاندانەکانی عێراق گفتوگۆکانی راگرت. لە مانگی تەممووزی ئەمساڵەوە دووبارە کۆبوونەوەکان دەستیان پێکردووەتەوە. بڕیارە کۆبوونەوەکان جارێک لە هەولێر و جارێکیش لە بەغدا بن.