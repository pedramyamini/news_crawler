سەلاحەددین محەممەد بەهائەدین، ئەمینداری گشتیی یەکگرتووی ئیسلامیی کوردستان لە پەیامەکەیدا بۆ بەڕێوەبەرەکانی حیزبەکەی لە دهۆک دەڵێت "فەرمانگە و شوێنی کار و کارمەندەکانی بەردەست و هاوکارانتان بە سەربڵندی و برایەتی و دۆستی و چاوی پڕ حەسرەتەوە بەجێهێشت، هەموویان بۆتان بەحەسرەتن و دوعای سەلامەتی و سەربەرزیتان بۆ دەکەن، گلەیی لە خۆیان دەکەن نەک لە ئێوە".  ئەمینداری یەکگرتوو دەستلەکارکێشانەوەی بەڕێوەبەرەکان بە "سەرکەوتنی مەزن" و "دەستکەوتێکی نایاب و کەم وێنە" ناودەبات و دەڵێت "شانازی و سەربڵندییەکی گەورەیە بۆ بنەماڵە و کەسوکارتان و دڵخۆشی و مەدالیایەکی فەخرە بۆ یەکگرتوو کە بەم شێوەیە لە ئەزموونی (کارگێڕی و بەرپرسیارێتی) لە رۆژگارێکی وەکو ئەمڕۆدا بۆ خۆتان و بۆ کاروانی یەکگرتوو بەدەستتانهێنا".  ساڵی ٢٠١٦ رێککەوتنێک لەنێوان یەکگرتووی ئیسلامی و پارتی دیموکراتی کوردستان لە حکومەتی خۆجێی دهۆک واژۆکرا. بەپێی ئەو رێککەوتنەی پارتی و یەکگرتوو هەبوو، دەبوو ٢٥ پۆست لای یەکگرتوو بێت، لە ماوەی رابردوودا ١٩ پۆست لای یەکگرتوو بووە، لەوانە جێگری پارێزگار، دوو بەڕێوەبەری گشتی، سێ بەڕێوەبەری ناحیە و ئەوانەی دیکە بەڕێوەبەری بەڕێوەبەرایەتییەکان بوون لەسەر ئاستی پارێزگای دهۆک  لە ٢١ ـی ئەیلوول، رێککەوتنی پارتی و یەکگرتوو لەسەر حکومەتی خۆجێیی دھۆک هەڵوەشێنرایەوە. فراکسیۆنی یەکگرتوو رایگەیاندووە، تاوەکو دیاریکردنی شوێنگرەوە، بەڕێوەبەرەکانیان لە دهۆک بەردەوام دەبن لە کارەکانیان.  رۆژی ٥ی تشرینی یەکەمی ٢٠٢٠ یەکگرتوو دەستبەردارى یەکەم پۆستی حکومەتی خۆجێیی دهۆک بوو، کە پۆستی سکرتێرى ئەنجوومەنى پارێزگاى دهۆک بوو، فراکسیۆنی پارتی دیموکراتى کوردستانیش رزگار سدقى، ئەندامى ئەنجوومەنەکەی لەو پۆستەدا دانا.