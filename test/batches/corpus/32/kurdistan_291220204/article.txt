فارس عیسا، سەرۆکی نوێنەرایەتیی حکومەتی هەرێمی کوردستان لە بەغدا بە تۆڕی میدیایی رووداوی راگەیاند، بڕیاربوو پێش سەری ساڵ، نێچیرڤان بارزانی، سەرۆکی هەرێمی کوردستان سەردانی بەغدا بکات، بەڵام سەردانەکەی بۆ کاتێکی نادیار دواخراوە.  فارس عیسا گوتیشی: "نێچیرڤان بارزانی، لە سەردانە چاوەڕوانکراوەکەیدا، بە مەبەستی لێکنزیککردنەوەی هەولێر و بەغدا، لەگەڵ حیزب و لایەنە سیاسییەکانی عێراق کۆدەبێتەوە".  هەرچەندە لە میدیاکانی عێراق وا بڵاوکراوەتەوە کە سەردانەکەی نێچیرڤان بارزانی بۆ واژۆکردنی رێککەوتنی نێوان هەولێر و بەغدایە لەسەر یاسای بودجەی ٢٠٢١ی عێراق، بەڵام فارس عیسا رەتیکردەوە سەردانەکە بۆ ئەم مەبەستە بێت.  رۆژی دووشەممە شاندی دانوستاندنکاری هەرێمی کوردستان سەردانی پەرلەمانی کوردستانی کرد. قوباد تاڵەبانی، سەرۆکی شاندی دانوستاندنکاری هەرێمی کوردستان بە پەرلەمانی کوردستانی راگەیاند، لە بەغدا مووچە و مافی دارایی خەڵکی کوردستان بە سیاسی کراوە و ئەگەر خۆمان ماڵی کوردستان رێک نەخەینەوە، شتێک بە ناوی قەوارەی هەرێمی کوردستانەوە نامێنێت.