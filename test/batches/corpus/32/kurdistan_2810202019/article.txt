بژار عەبدوڵا، کارمەندی بێهۆشکار لە نەخۆشخانەی فێرکاریی سلێمانی بە رووداوی راگەیاند، لە چوارشەممەی رابردووە تاوەکو ئەمڕۆ ٢٨ - ١٠ - ٢٠٢٠ دایکی و دوو خوشکی بە کۆرۆنا گیانیان لەدەستداوە.  بژار عەبدوڵا لەبارەی تەندروستیی خۆی و براکانی (دکتۆر نزار، پسپۆری نەخۆشییەکانی هەناسەدان و دکتۆر دارا، پسپۆری نەخۆشییەکانی هەناو) دەڵێت، کەسیان هیچ نیشانەیەکیان نییە، تووشی کۆرۆنا نەبوون، و ناشزانن لە کوێوە ڤایرۆسەکە هاتووەتە نێو خێزانەکەیانەوە.  مەریەم عیزەدین، دایکی بژار چەندین ساڵە بەهۆی نەخۆشییەوە نەیتوانیوە بچێتە دەرەوە، تەنیا لە کۆتاییەکانی ژیانیدا ماوەی ١٥ رۆژ لە نەخۆشخانەی ئاسنا ماوەتەوە.  بژار لەبارەی خوشکەکانیەوە دەڵێت، رێزان تەنیا یەک شەو لە نەخۆشخانەی شەهید ئاسۆ ماوەتەوە و بەرەبەیانی ئەمڕۆ گیانی لەدەستداوە، بەڵام نەخۆشکەوتنی خوشکەکەی دیکەی، بەناوی شلێر لەناکاو بووە، و هەر لە ماڵەوە ماوەتەوە تاوەکو کاتی مردنی.  بەپێی ئامارەکانی وەزارەتی تەندروستی، تاوەکو ئێستا ٧١ هەزار و ٧٥٢ تووشبووی کۆرۆنا لە هەرێمی کوردستان دەستنیشانکراون و لەو ژمارەیەش ٤٠ هەزار و ٩٠٩ کەسیان چاکبوونەتەوە، و دوو هەزار و ٣٦١ کەسیش گیانیان لەدەستداوە.