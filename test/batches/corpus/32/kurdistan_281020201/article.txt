بەپێی یاسای هەڵبژاردنەکان، ئەو بازنانەی بۆ هەر پارێزگایەک دیاریدەکرێن دەبێت لەڕووی جوگرافییەوە لەیەکەوە نزیکبن، بۆ هەر بازنەیەکیش لە سێ کورسی کەمتر نەبێت و لە پێنج کورسی زیاتر نەبێت، لە هەر بازنەیەک ژنێک دەربچێت. کەرکووکیش لە ١٢ کورسی پێکهاتووە و بۆ ٣ بازنەی هەڵبژاردن دابەشبووە، بەڵام لایەنەکان لەسەر چۆنێتیی دابەشبوونی ئەو سێ بازنەیە ناکۆکن؛ بەتایبەت بازنەی ناوەندی کەرکووک.  مەریوان نادر، نوێنەری کورد لە پارێزگای کەرکووک بە تۆڕی میدیایی رووداوی راگەیاند، گفتوگۆی نێوان پێکهاتەکان لەسەر سرووشتی بازنەکان و ئەو ناوچانەی دەکەونە نێو ئەو بازنەوە بەردەوامە، هەموو لایەنەکان خواستیان هەیە بگەنە رێککەوتن و دەنگدان لەسەر بازنەی هەڵبژاردنی کەرکووک خراوەتە بەرنامەی کاری پەرلەمان.  هەروەها خەدیجە عەلی، نوێنەری پێکهاتەی تورکمانی کەرکووک لە پەرلەمانی عێراق بە رووداوی راگەیاند، دەنگدان لەسەر بازنەکانی کەرکووک بۆ رۆژی چوارشەممە دواخراوە.  بازنەکانی هەڵبژاردنی ١٧ پارێزگا یەکلایی بوونەتەوە، بە رێککەوتنی لایەنەکانی کەرکووک، گرێکوێرەی یاسای هەڵبژاردن بەتەواوی دەکرێتەوە و پەسند دەکرێت، مستەفا کازمی سەرۆکوەزیرانی عێراقیش ٦ی حوزەیرانی ٢٠٢١ی وەکو وادەی هەڵبژاردنی پێشوەخت دیاری کردووە، وادەیەک کە زۆربەری لایەنەکان پێیانوایە هەڵبژاردنی تێدا ناکرێت و بۆ کاتێکی دیکە دوادەخرێت، بەڵام ساڵی ٢٠٢١ تێپەڕناکات.