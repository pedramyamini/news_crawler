کاژێر ٢٠: ٣٠ی خولەکی شەوی ٣٠ - ٩ - ٢٠٢٠ سێ مووشەک لە نزیک بارەگای دیموکرات لە گردەچاڵی هەولێر و سێ مووشەکیش لە نزیک هێزی هاوپەیمانان لە فڕۆکەخانەی نێودەوڵەتیی هەولێر کەوتنەخوارەوە.  وەزارەتی دەرەوەی ئەمریکا لە وەڵامی ئیمەیڵێکی نووسینگەی رووداو لە واشتنتن لەسەر هێرشە مووشەکییەکەی نزیک فڕۆکەخانەی نێودەوڵەتیی هەولێر رایگەیاند: "ئاگاداری هەواڵی هێرشە مووشەکییەکانین و لێکۆڵینەوە لەوبارەوە دەکەین". وەزارەتی دەرەوەی ئەمریکا هەروەها دەڵێت: "تاوەکو ئەم خولەکە نەمانزانیوە هیچ زیانێک بە کۆنسوڵخانەمان یاخود بەهیچ کەسێکمان گەیشتبێت".   ده‌زگا ئه‌منييه‌كانى هه‌رێمى كوردستان هەرزوو وێنه‌ى ئه‌و ئۆتۆمبێله‌يان ده‌ستكه‌وت كه وەک دژەتیرۆری کوردستان دەڵێت، له‌لايه‌ن "ميليشياكانى حه‌شدى شه‌عبييه‌وه" بۆ به ئامانجگرتنى فڕۆكه‌خانه‌ى هه‌ولێر به‌كارهاتووه.  لەبارەی هێرشە مووشەکییەکەوە دژەتیرۆری هەرێمی کوردستان رایگەیاند، شه‌ش مووشه‌ك له ده‌ره‌وه‌ى سنوورى هه‌ولێر ئاراسته‌ى فڕۆكه‌خانه‌ى هه‌ولێر كران، به‌ڵام هيچ زيانێكى لێنه‌كه‌وته‌وه.  دژەتیرۆری هەرێمی کوردستان وردەکاریی هێرشە مووشەکییەکە دەخاتەڕوو و رایدەگەیێنێت؛ "كاژێر ٢٠: ٣٠ له سنوورى گوندى شێخ ئه‌ميره‌وه كه سه‌ر به پارێزگاى نه‌ينه‌وايه له‌لايه‌ن ميليشياكانى حه‌شدى شه‌عبييه‌وه شەش مووشه‌ك به ئاراسته‌ى فڕۆكه‌خانەی نێوده‌وڵه‌تى هه‌ولێر هاوێژران، به‌ڵام دوور له فڕۆكه‌خانه له چۆڵه‌وانى كه‌وتنه خواره‌وه و دوو له‌و مووشه‌كانه‌ش نه‌ته‌قيونه‌ته‌وه و خۆشبه‌ختانه هيچ زيانێكى لێ نه‌كه‌وته‌وه".  هەروەها مەسرور بارزانی، سەرۆکی حکومەتی هەرێمی کوردستان بە تووندی ئیدانەی هێرشەکەی کرد و رایگەیاند: "حکومەتی هەرێمی کوردستان هیچ جۆرە هەوڵێک بۆ تێکدانی سەقامگیریی کوردستان قبووڵ ناکات و وەڵامیشمان بۆی زۆر تووند دەبێت".  مەسرور بارزانی، ئاماژەی بەوەش کردووە، لەگەڵ مستەفا کازمی، سەرۆکوەزیرانی عێراق قسەی کردووە لەبارەی هێرشەکەوە و پێی گوتووە "دەبێت ئەنجامدەرانی سزابدرێن".  هەر دوای رووداوەکەی شەوی رابردوو، وەزارەتی ناوخۆی هەرێمی کوردستان رایگەیاند، کاژێر ٨: ٣٠ی ئەم ئێوارەیە (شەوی رابردوو)، شەش مووشەک بە ئاراستەی فڕۆکەخانەی نێودەوڵەتیی هەولێر هاوێژران کە خۆشبەختانە هیچ ئامانجێکیان نەپێکاوە و هیچ زیانێکی لێ نەکەوتووەتەوە.   لە راگەیێندراوەکەدا هاتووە، مووشەکەکان لە سنووری (برطلە) لە نێوان گوندەکانی شێخ ئەمیر و تەرجلە لە سەر پیکابێک هاوێژراون. ئەم دەڤەرەش دەکەوێتە سنووری لیوای ٣٠ی حەشدی شەعبی: "تیمە تایبەتەکانی ئێمە خەریکی لێکۆڵینەوەی وردن بۆ بە دەستهێنانی زانیاری زیاتر".  وەزارەتی ناوخۆ رایدەگەیێنێت "لەکاتێکدا بە تووندترین شێوە ئەم هێرشە تێرۆریستییە ترسنۆکانەیە ئیدانە دەکەین، لە هەمانکاتدا ئامادەیی تەواومان هەیە بۆ بەرپەرچدانەوەی هەر دەستدرێژییەک. داواش لە حکومەتی فیدراڵی دەکەین دەستبەجێ ئیجرائاتی پێویست وەربگرن".  لە لایەکی دیکەوە فەرماندەیی ئۆپەراسیۆنەکانی نەینەوای حەشدی شەعبی لە بەیاننامەیەکدا رایگەیاند، "فەرماندەیی ئۆپەراسیۆنەکانی نەینەوای حەشدی شەعبی بەدواداچوون بۆ لێدوان و هەڵوێستەکان کردووە لەبارەی ئاراستەکردنی مووشەک و کردنە ئامانجی هەولێر، داخ و سەرسووڕمانی خۆمان لەبارەی هەندێک کاردانەوەی بەپەلە دەردەبڕین و روونیدەکەینەوە کە ئەو ناوچەیەی مووشەکەکانی تێدا ئاراستەی هەولێر کراوە، ناوچەیەکی چۆڵەوانییە و دەکەوێتە نێوان سێگۆشەی سوپا و هێزەکانی حەشدی شەعبی لە شەبەک و هێزەکانی پێشمەرگە".  فەرماندەییەکە ئاماژەی بەوەشداوە کە لێکۆڵینەوە لەو رووداوە کراوە، لە کامێراکاندا وێنەی ئەو ئۆتۆمبێلە دەردەکەوێت، کە مووشەکەکانی هەڵگرتووە و لە کوێوە هاتووە، هەروەک فەرماندراوەتە فەرماندەی لیوای ٣٠ی حەشد لێکۆڵینەوە و بەدواداچوون بکات لەبارەی ئەوانەی ئەو مووشەکانەیان ئاراستە کردووە، دواتر شوێنی جوڵەکردنی ئۆتۆمبێلەکە و ئەو لایەنەی کە ئەو شوێنەی لە ژێر کۆنتڕۆڵدایە، ئاشکرادەکەن.