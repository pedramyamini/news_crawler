شاناز نەقشبەندی، گوتەبێژی تەندروستیی هەڵەبجە بە تۆڕی میدیایی رووداوی راگەیاند، لە هەڵەبجە دوو نەخۆشخانە بۆ تووشبووانی کۆرۆنا تەرخانکراون، ئەوانیش نەخۆشخانەکانی وەفا و بەرکەوتووانی چەکی کیمیایین، بەڵام هەردوو نەخۆشخانەکە پڕبوون لە تووشبووی کۆرۆنا و توانای وەرگرتنی نەخۆشیان نەماوە.  گوتەبێژی تەندروستیی هەڵەبجە ئاماژەی بەوەشکرد، ئەگەر شوێنی دیکەش بۆ تووشبووانی کۆرۆنا دابیبنبکرێت، پزیشکیان نییە و تەنانەت زۆربەی ئەو پەرستار و پزیشکانەشی کە خزمەتی تووشبووانی کۆرۆنا دەکەن خۆبەخشن.  دوای نیوەڕۆی ئەمڕۆ دووشەممە وەزارەتی تەندروستیی هەرێمی کوردستان ئاماری ٢٤ کاژێری رابردووی چاکبوونەوە، تووشبوون و گیانلەدەستدانی بە کۆرۆنا بڵاوکردەوە و رایگەیاند، ١١٣٧ تووشبووی نوێ تۆمارکراون و ٢٦ تووشبووش گیانیان لەدەستداوە.   بەپێی ئامارەکە لە ٢٤ کاژێری رابردوودا لە سنووری پارێزگای هەڵەبجە ٣٦ تووشبوووی نوێ، ٢١ چاکبوونەوە و ٢ کەیسی مردن بە کۆرۆنا تۆمارکراون.   ئێستا لە هەرێمی کوردستان ٧٨ هەزار و ٢١٦ تووشبووی تۆمارکراوی کۆرۆنا هەن کە ٤٣ هەزار و ٨٥٨ کەسیان چاکبوونەتەوە و دوو هەزار و ٥٠٩ کەسیان گیانیان لەدەستداوە.