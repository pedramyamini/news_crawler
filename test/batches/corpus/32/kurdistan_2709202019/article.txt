سەرۆکایەتیی شارەوانیی هەولێر دەستیکردووە بە پرۆژەی لێدانی ٤٠ بیر لەنێو زبڵخانەی کانی قرژاڵە لە پێنج کیلۆمەتری هەولێر، بڕیاربوو پرۆژەکە کۆتایی مانگی ئاب تەواوبکرێت، بەڵام هێشتا کاری تێدادەکرێت.  بەپێی راگەیێندراوی وەزارەتی شارەوانی و گەشتوگوزار ساسان عه‌ونی، وه‌زیری شاره‌وانی و گه‌شتوگوزار، رۆژی یەکشەممە سەردانی زبڵخانەکەی کردووە و جه‌ختی له‌سه‌ر خێرایی پرۆسه‌كه و چاره‌سه‌ركردنی گرفتی خۆڵ و خاشاك له رێی ئه‌و سیستمه‌وه كردووەتەوە.  دووەم جارە سەرۆکایەتیی شارەوانیی هەولێر لەنێو زبڵخانەی کانی قرژاڵە بیر لێبدات، لە ساڵی ٢٠١٨ دا ٣٠ بیری لێداوە و ئێستاش بەنیازی لێدانی ٤٠ بیری دیکەیە، بە لێدانی ئەو ژمارە بیرانە جگە لە دەرکردنی غازی میسان، چەند جۆرێک غازی دیکەش بە هەوادا بڵاودەبنەوە و دەبێتە هۆکاری دروستبوونی نەخۆشیی مەترسیدار.  ١٧ ساڵە دانیشتووانی کۆمەڵگەی کانی قرژاڵە لە هەولێر بەدەست ئەو زبڵخانەیەوە هەراسان بوون، بەڵام ئەوان لێدانی بیر بۆ کەمکردنەوەی دووکەڵ و بۆنی ناخۆش بە چارەسەرێکی یەکلاکەرەوە نازانن.  هەندرێن شێخ راغب، گوتەبێژی دەستەی ژینگەی هەرێمی کوردستان، بە تۆڕی میدیایی رووداوی راگەیاند، بەگشتیی رۆژانە لە هەرێمی کوردستان ٧٠٠٠ تۆن زبڵ و خاشاک کۆدەکرێتەوە، بەڵام تاوەکو ئێستا ناوەندێکی ریساکلین نییە پڕۆفێشناڵ بێت.  گوتەبێژی دەستەی ژینگەی هەرێمی کوردستان روونیدەکاتەوە، کە هەندێک لەو ماددانەی لەنێو زبڵخانەکاندان ژەهراوین، بۆ نموونە لە جیهاندا ٧ جۆر پلاستیک هەن، کە دوو جۆریان ژەهراوین.  لە بەشێکی وڵاتان ماددە پلاستیکییە ژەهراوییەکان قەدەخەکراون، بەڵام لە هەرێمی کوردستان قەدەخە نین و بە ئاشکرا هاوردەدەکرێن و هیچ پۆلێنێک بۆ ماددە پلاستیکییەکان نەکراوە. ماددە پلاستیکییەکانیش کە بەکاردەهێندرێن، دواتر یان دەسووتێندرێن یان فڕێدەدرێن. گوتەبێژی دەستەی ژینگە دەڵێت "لە هەردوو بارەکەدا زیانی بۆ ژینگە هەیە کە لە بنچینەدا دەبێت ئەو جۆرە ماددانە ریساکل بکرێن، نەک فڕێبدرێن کە شیبوونەوەیان لە زەویدا ٣٠٠ ساڵی پێویستە".  لە ساڵی ٢٠٠٣ وە تاوەکو ئێستا خۆڵ و خاشاکی هەولێر لە زبڵخانەی کانی قرژاڵە کۆدەکرێتەوە و ژێرخاک دەخرێت، زبڵخانەکە ٣٠٠ دۆنمی پڕبووەتەوە لە خۆڵ و خاشاک.