بورهان عەلی فەرەج، سكرتێری یەكێتیی پیاوانی كوردستان بە (تۆڕی میدیایی رووداو)ی راگەیاند: "ئەمساڵ بەهۆی بەرکەوتنی زیاتری نێوان ژن و مێرد و مانەوەی پیاو لە ماڵەوە، بەکارهێنانی تووندوتیژی جۆراوجۆر بەرامبەریان زیادی کردووە، تەنیا لە رێگەی نووسینگەکانی ئێمە لە پارێزگا و قەزاکان ٤٨٦ پیاو سکاڵایان لە دژی هاوژینەکانیان تۆمار کردووە. ئەگەر ئەم چەند مانگە قەدەخەی هاتووچۆ و کەرەنتین نەبووایە، ژمارەی سکاڵاکانی پیاوان زۆر زیاتر دەبوون".  لەبارەی حاڵەتەکانی کوشتنی پیاوان بە دەستی ژنەکانیان و خۆکوشتنیش، سكرتێری یەكێتیی پیاوانی كوردستان گوتی: "تاوەکو سەرەتای مانگی ٩ی ئەمساڵ ٤٧ پیاو خۆیان کوشتووە، کە ئەگەر بەراوردی بکەین لەگەڵ ساڵی رابردوو، ژمارەکە نزیکەی دوو هێندە زیادی کردووە، چونکە لە ٩ مانگی ساڵی رابردوودا ٢٦ حاڵەتی خۆکوشتنی پیاوان تۆمارکراون". هەروەها ئاشکرای کرد ئەمساڵ پێنج پیاو لەلایەن هاوژینەکانیانەوە کوژراون.