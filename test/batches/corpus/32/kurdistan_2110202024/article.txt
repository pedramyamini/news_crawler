سەرچاوە هەرێمییەکان لەناوچەکانی؛ عەین عیسا، باکووری رەققەی سووریا و رۆژئاوای سووریا، رایانگەیاند"سوپای تورکیا لە رێگای چەکی قورس دەستی بە بۆردوومانکردنی گوندەکانی باکوور و رۆژئاوای شاری عەین عیسا کردووە، بۆردوومانەکە بەردەوامی هەیە. "  بەپێی زانیاریەکان، سوپای تورکیا گوندەکانی خالیدیە، دخێلیب، بیر عەرەب و حوڕیەی لە باکوور - رۆژئاوای عەین عیسا تۆپباران دەکات.  هەروەها تۆپخانەکانی گرووپە چەکدارییەکانی سەر بە تورکیایش رێگای سەرەکی ئێم - فۆڕ (M - ٤) و دوو گوندیان لە باکووری شاری عەین عیسا کردوونەتە ئامانج.  ئەو بۆمبارانە لەکاتێکدایە ماوەی چەند رۆژێکە دۆخی ئەمنی لە ناوچەی عەین عیسا ئارام نییە، گرووپە چەکدارەکانی سەر بە تورکیا ئەو ناوچانە دەکەنە ئامانجی هێرش و بۆردوومانەکانیان.