رووداوەکە کاژێر ٠٦: ٣٠ خولەکی بەرەبەیانی ئەمڕۆ روویداوە. فازڵ حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند " تاکسییەکی کۆرۆلا بەهۆی تیژڕەویی و لێخوڕینی لە رادەبەدەر کۆنترۆڵی لەدەستداوە و بەهۆیەوە لە ناوەڕاستی شەقامەکە خۆی کێشاوە بە چەند دارێک و ئینجا گەیشتووەتە لای کرێکارێک کە لەگەڵ تەنکەرێکی ئاو خەریکی ئاودانی دار و درەخت بووە. دواتر خۆی کێشاوە بە ستووتنێکی کارەبا. ".  گوتەبێژی هاتووچۆی هەولێر ئاماژە بەوەش دەدات، بەهۆی رووداوەکە کارگوزارەکە گیانی لەدەستداوە و زیانێکی زۆری ماددیش بە رێگەکە و ستوونی کارەبا و ئۆتۆمبێلەکە کەوت.  ئەو کەسەی گیانی لەدەستداوە خەڵکی هەولێرە و دوای رووداوەکەش شۆفێری  تاکسییەکە دەستگیرکراوە و رەوانەی بەشی لێکۆڵینەوەی پۆلیسی هەولێر کراوە.