رووداوەکە کاژێر ١١: ٣٠ خولەکی  شەوی رابردوو (٢٥ - ١٠ - ٢٠٢٠) روویداوە. عیسا گولی، باوکی تۆمەتبارەکە بە تۆڕی میدیایی رووداوی راگەیاند، "کوڕەکەم زیاتر لە ١٠ ساڵ بوو لە چاکسازیی دهۆک زیندایبوو. دوو ساڵ پێش ئێستا ماوەی زیندانییەکەی تەواو ببوو و گەڕابوویەوە ماڵەوە. دوای سێ مانگ زانیمان پۆلیس بەدوایدا دەگەڕێن و دەیانەوێت جارێکی دیکە دەستگیری بکەن، بەڵام نەماندەزانی تۆمەتەکە چییە. دواتر شەوی رابردوو پێیانگوتین کە کوڕەکەتان لە رووبەڕووبوونەوە لەگەڵ پۆلیس کوژراوە. "  رووداوەکە لەسەر رێگەی دهۆک - زاخۆ روویداوە. دوای ئەوەی تۆمەتبارەکە چووەتە نێو بەنزینخانەیەک لەگەڵ پۆلیس رووبەڕووبووەتەوە و بەهۆیەوە گوللەی بەرکەوتووە و گیانی لەدەستداوە.  کەسوکاری ئەو کەسەی کوژراوە سکاڵایان لەسەر پۆلیسی دهۆک تۆمارکردووە و باوکی فەرهاد دەڵێت: لە پۆلیسی قەزای سێمێل سکاڵامان تۆمارکردووە و چاوەڕێی لێکۆڵینەوە دەکەین و بزانین یاسا چ بڕیارێک دەدات.  هێمن سلێمان، گوتەبێژی پۆلیسی دهۆک بە تۆڕی میدیایی رووداوی راگەیاند، ئەو تۆمەتبارە رازیی نەبووە خۆی رادەستی هێزەکانی پۆلیس بکات، دواتر تەقەکراوە و تۆمەتبارەکە گیانی لەدەستداوە و ئەفسەرێکی پۆلیسی دهۆکیش بە پلەی موقەدەم برینداربووە.   د. عەبدوڵڵا ئیبراهیم، بەڕێوەبەرى نەخوشخانەى فریاکەوتنی دهۆک بە رووداوی راگەیاند: پۆلیسەکە گوللە بەر شانی کەوتووە، بەڵام رەوشى تەندروستى جێگیرە.