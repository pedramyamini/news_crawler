بەپێی زانیارییەکانی پەیامنێری رووداو لە رۆژئاوای کوردستان، کەلوپەلەکانی ئەو نووسینگەیە سووتێندراون و تاوەکو ئێستا نازانرێت کێ ئەو کارەی کردووە.   مەزڵووم کۆبانێ، فەرماندەی گشتیی هەسەدە لە تویتێکدا ئاماژەی بەوە کردووە، هیچ کەسێک مافی ئەوەی نییە هێرش بکاتە سەر نووسینگەکانی ئەنجوومەنی نیشتمانیی کورد - ئەنەکەسە یان هەر پارتێکی دیکەی رۆژئاوای کوردستان. کۆبانێ دەشڵێت، هێزە ئەمنییەکانیش ئەرکی خۆیان جێبەجێ دەکەن.  هاوکات هەر دوێنێ دووشەممە ١٤ - ١٢ - ٢٠٢٠ هەوڵدراوە هێرش بکرێتە سەر نووسینگەی پارتی دیموکراتی کوردستانی سووریا لە قامشلۆ.   محەممەد عومەر شێخ مووس، سەرۆکی ئەنجوومەنی نیشتمانیی کورد - ئەنەکەسە لەبارەی سووتاندنی ئەو نووسینگەیە رایگەیاندووە "ژمارەیەک کەسی تووندڕەو" هێرشیان کردووەتە سەر نووسینگەکەیان و بە گوتەی ئەو، کەلوپەلی نێو بیناکەو "ئاڵای کوردستانیان سووتاندووە".