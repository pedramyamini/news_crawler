مووچەی کرێکارانی شارەوانی لە داهاتی شارەوانی دەدرێت. داهاتی شارەوانییەکان کەمی نەکردووە. هەر ئەمساڵ لە چەندین شاری رۆژهەڵاتی کوردستان لەسەر گەندەڵی چەندین بەرپرسی شارەوانی و ئەنجوومەنی شار دەستبەسەر کراون، بەڵام دەڵێن پارەیان نییە بیدەنە کرێکاران.   شارەوانی و ئەنجوومەنی شارەکان مووچەی فەرمانبەرانیشیان دواناخەن و تەنیا مووچەی کرێکاران نادەن.   کرێکارانی شارەوانی لە سەرما و گەرمادا لەسەر شەقامەکان خەریکی کاری خۆیانن و واز لە کاروباری خاوێنکردنەوەی شار ناهێنن. لە هەموو دۆخێکدا ئامادەن و بۆ بردنەوەی پارووە نانێک بۆ سەر سفرەی خێزانەکانییان خاکەڕایانە هەموو کارێک دەکەن. بەڵام لەلایەن ئەو کاربەدەستانەوە کە کاتی خۆی بە دەنگی ئەوان دەچنە ئەنجوومەنی شارەکانەوە، زۆرترین غەدریان لێدەکرێت.  رۆژانە لە تۆڕەکۆمەڵایەتییەکاندا دیمەنی نارەزایەتیی کرێکاران لەبەردەم شارەوانیی زۆربەی شارەکانی رۆژهەڵاتی کوردستان بڵاودەبنەوە.   کرێکارێکی شارەوانیی مەریوان دەڵێت: "لە پێنجی بەیانی تا پێنجی ئێوارە کارم کردووە. بە هەوانتە نە هاتوومەتە ئێرە؛ هەقی خۆمە. با دادگا دادگایی بکات ئەگەر یاسا هەیە. "  لە کاتێکدا شارەوانییەکان ساڵانە بەهۆی وەرگرتنی باج و مۆڵەتی بیناسازییەوە زۆرترین داهاتییان هەیە و مووچەی بەشێک لە فەرمانبەران و بەرپرسانی باڵای شارەوانی لە کاتی خۆیدا بە جێژنانە و مووچەی زیادەکاریشەوە دەدرێت.   کرێکاران لەو ناڕەزایەتییانەدا باس لە دۆخی خراپی ئابووریی خۆیان و خێزانەکانیان دەکەن، ئەویش تەنیا بە یەک هۆکار: دواکەوتنی مووچەی مانگانە و مووچەی زیادەکاریی کرێکارانی شارەوانی.  کرێکارێکی شارەوانیی برووجێرد دەڵێت: "کرێکارێک کە نۆ مانگ مووچەی نادرێتێ، کرێکارێک کە هەزار دەرد و نەخۆشی و قەرز و باجی لەسەرە، چۆن ژیانی بەڕێوە ببات؟ کاریان بە بەڵێنەکانیان نەکرد. خوا خۆی دەزانێت کە چەند ساڵە چەندان سەرۆکی شارەوانی هاتن و چوون، بەڵام کێشەی ئێمە هەر چارەسەر نەکرا. "  ئێستاش بەپێی ئەو زانیارییانەی بە تۆڕی میدیایی رووداو گەیشتوون، کرێکارانی شارەوانیی بانە پێنج مانگ مووچە و ١٦ مانگیش مووچەی زیادەکارییان دواکەوتووە، بەڵام لە ترسی دوورخستنەوە و دەمکوتکرانیان لەلایەن هێزە ئەمنییەکانەوە، ناوێرن هیچ ناڕەزایەتییەک دەرببڕن.   هەروەها مووچەی دواکەوتووی زیاتر لە ٩ مانگی کرێکارانی شارەوانیی مەریوان کە کەمتر لە مانگێک پێش ئێستا لەبەردەم شارەوانیی ئەو شارەدا بۆ ناڕەزایەتی کۆبوونەوە، هێشتا نەدراوە.   شارەوانیی ئیلامیش دوایین شوێن بووە کە پێنج رۆژ پێش ئێستا کرێکارانی شارەوانی بەهۆی دواکەوتنی مووچەی سێ مانگییانەوە لە بەردەمیدا گردبوونەوە.   هەروەها مووچەی کرێکارانی شارەوانیی برووجێرد لە پارێزگای لوڕستانیش زیاتر لە ١١ مانگە دواکەوتووە.  عەلی دێهقانی، سەرۆکی بەڕێوبەرایەتیی دادی ئیلام دەڵێت: "شارەوانیی ئیلام لە دواکەوتنی مووچەی کرێکاران تاوانبارە. پێشتریش مۆڵەتی ساڵێکمان پێدابوون کە مووچەی کرێکاران بدەن. بەهۆی نەدانی قەرز و مووچەی کرێکاران لە کاتی دیاریکراودا هەژماری بانکیی شارەوانیمان وەستاندووە. "  بڕیاری بەرپرسانی باڵای پارێزگاکانی رۆژهەڵاتی کوردستان لە کاتێکدایە کە تەنیا لە ساڵی رابردوودا بەشێک لە سەرۆک شارەوانی و فەرمانبەرانی ئەنجوومەنی شار و شارەوانیی شارەکانی بانە، مەریوان، مەهاباد، کرماشان، برووجێرد، ورمێ و سەقز بە تاوانی گەندەڵی دەستبەسەر کراون و بەبێ ئەوەی بۆ دواکەوتنی مووچەی ئەو کرێکارانە لێپرسینەوەیان لێکرابێت لە کارەکانیان دوور خراونەتەوە.