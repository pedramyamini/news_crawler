ئەم ژنە نموونەى ٢٢٠ کورتەباڵاى دیکەیە، کە لە ماوەى یەک ساڵدا لە هەرێمى کوردستان لەیەکدی جیابوونەتەوە، ئەو دەڵێت "پیاوەکەم پێی گوتم قەرزدارم و پارەم نییە بەخێوتان بکەم، بۆیە تەڵاقی دام، ئێستا سێ مانگ کرێ خانووەکەم قەرزدام، جیابوونەوەکەمان کێشەکەى گەورەترکرد، نەک باشتر".  لە هەرێمى کوردستان چوار هەزار و ٢٠٠ کورتەباڵا ناویان لە کۆمەڵەی کورتەباڵایان تۆمارکراوە، دەگوترێت نزیکەى نیوەى ئەو ژمارەیەش هەن کە لە دەرەوەى کۆمەڵەکەن. ئەوان لەلایەن وەزارەتى کارەوە مانگانە ١٠٠ تاوەکو ١٥٠ هەزار دیناریان بۆ دابینکراوە، بەڵام بۆ ئەمساڵى ٢٠٢٠ تەنیا پێنج جار وەریانگرتووە.  خالید سابیر، کورتەباڵا دەڵێت "کورتەباڵا وەکو مرۆڤى ئاسایی نییە و ناتوانێت هەموو کارێکى وەکو کرێکاری، حەماڵى و وەستاى دیوار بکات و تەنانەت ببێتە خاوەنى دەرمانخانەش".  عومەر جەبار، سەرۆکى کۆمەڵەى کورتەباڵاکانى کوردستان لەڕێگەی رووداوەوە داوای بینینی سەرۆکی حکومەتی هەرێمی کوردستان دەکات و دەڵێت،  " [دەمانەوێت] کێشەکانمانى بۆ باسبکەین، ئەگینا دۆخى خێزانى و کۆمەڵایەتیى ئێمە لەمە خراپتر هەڵدەوەشێت".  گلەیی گەورەى ئەوان رەچاونەکردنى بارى تەندروستییانە لەلایەن حکومەت، کۆمپانیا و خەڵکیشەوە، زۆرینەیان لەبەر تانە و تەشەر یان ناخوێنن یانیش لە نیوەیدا وازدەهێنن.