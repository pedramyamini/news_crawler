مەنهەل خالید، پزیشکی چارەسەریی سرووشتییە، دەڵێت، رۆژانە خەڵک لەڕێگەی مەلەوانییەوە چارەسەر دەکەن، بەڵام هەشت مانگە رێکارەکان رێگرن لە کارەکەی و زیانی ماددیش بووەتە بارگرانی بۆیان.  لە دهۆک ١٠ مەلەوانگە هەن و زیانەکانی هەشت مانگی رابردوویان بە ملیۆنێک و ٢٠٠ هەزار دۆلار خەمڵێندراوە.  ئەحمەد محەممەد ژمێریاری مەلەوانگەیە و دەڵێت، زیانی ماددی زۆرە و لەو ماوەی رابردوودا ٢٠٠ بۆ ٣٠٠ هەزار دۆلار زیانیان پێگەیشتووە، دەشڵێت "لەڕێگەی قایمقام و پارێزگارەوە هەوڵی زۆریان داوە، بەڵام تاوەکو ئێستا هیچ بڕیارێکی ئەرێنی نەبووە. لە سلێمانی و هەولێر مەلەوانگەکان کراونەتەوە و تەنیا دهۆک ماوە و نازانم هۆکارەکەی چییە".  جگە لە مەلەوانگەکان، لە دهۆک زیاتر لە ٤٠ هۆڵی ئاهەنگگێڕان هەن، بەڵام تاوەکو ئێستا رێگە بە ئاهەنگەکانی هاوسەرگیری. بەپێی ئامارە نافەرمییەکان، لە هەشت مانگی رابردوودا زیانی چوار ملیۆن دۆلار بەر ئەو هۆڵانەی ئاهەنگگێڕان کەوتوون و زیاتر لە هەزار کرێکاریش بێکار بوون. بڕیارە لە چەند رۆژی داهاتوودا ژووری ئۆپەراسیۆنی دهۆک بڕیار لەبارەی کردنەوەیانەوە بدات.  جەهوەر عەلی، قایمقامی قەزای دهۆک دەڵێت، لەبەر ئەوە رێگەیان بە کردنەوەی مەلەوانگەکان نەداوە، چونکە بە مەترسیی دەزانن لە زیاتر بڵاوبوونەوەی ڤایرۆسی کۆرۆنا. جەهوەر عەلی ئاماژە بەوەش دەکات کە داواکاریی خاوەن مەلەوانگەکان دەگەیێنێتە ژووری ئۆپەراسیۆنی دهۆک، چونکە دەبێت ئەوان رەزامەندی لەسەر ئەو بابەتە بدەن.  لە ١٨ی ئازاری ٢٠٢٠ قەدەخەی هاتووچۆ لە پارێزگای دهۆک راگەیێندرا، تاوەکو ئێستاش بە چەندین قۆناخی جیاواز، زیاتر لە ٩٥ % ی سێکتەرەکانی ژیان ئاسایی بوونەتەوە.