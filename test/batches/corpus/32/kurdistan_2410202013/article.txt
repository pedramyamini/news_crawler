بەرزبوونەوەی رێژەی خۆکوشتن لە ئێران و رۆژهەڵاتی کوردستان نیگەرانیی لەنێو کۆمەڵگەدا دروستکردووە. ئامارە فەرمییەکانی وەزارەتی تەندروستیی ئێران باس لە هەڵکشانی خۆکوشتنی ساڵانە دەکەن بە رێژەی ٥ % و پارێزگاکانی رۆژهەڵاتی کوردستانیش لە ریزبەندیی پێشەوەی ئەو ئامارەدان و هۆکارێکی سەرەکیشی نەبوونی و هەژارییە.   بەرپرسانی تەندروستیی ئێران لە راپۆرتە ساڵانەکانیاندا لەبارەی ئەو بابەتەوە نەبوونی کار، هەژاریی لەڕادەبەدەری خێزانەکان و بێهیوایی بە داهاتوو لەنێو گەنجاندا بە هەندێک لە هۆکارە سەرەکییەکانی بەرزبوونەوەی ئامارەکانی خۆکوشتن دەزانن.   جیاوازیکردن لەنێوان کوڕان و کچان لەنێو خێزانەکاندا، بەتایبەت لە بواری بڕیاردان لەسەر داهاتوویان و پێکهێنانی ژیانی هاوژینی هۆکارێکی دیکەی بەرزبوونەوەی رێژەی خۆکوشتنە.   لە لایەکی دیکەوە ئینتەرنێت بەگشتی و تۆڕەکۆمەڵایەتییەکان بەتایبەتی کاریگەرییان لەسەر گەنجان داناوە بە جۆرێک فێری چاولێگەریی کردوون.  لەم نێوەندەدا خێزانەکانن دەتوانن رۆڵی گەورە بگێڕن و هەوڵی چارەسەرکردنی کێشە ئابووری، دەروونی و کۆمەڵایەتییەکان بدەن بۆ ئەوەی گەنجان بیر لە خۆکوشتن نەکەنەوە.   لە ٤٠ ساڵی رابردوودا هەژاری، پێشنەکەوتن و بێئومێدی لەنێو گەنجانی رۆژهەڵاتی کوردستاندا روو لە زیادبوون بووە، ئەوەش وایکردووە ویستی ژیان لەنێو ژمارەیەکی زۆری گەنجاندا بکوژرێت.