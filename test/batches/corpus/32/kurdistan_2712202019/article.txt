چنار حەجی، قوتابیی کەمئەندام دەڵێت "هاوڕێکانم رێزم لێدەگرن لەبەرئەوەی کەمئەندامم، نابنە هۆی بێزارکردنم، لەبەرئەوە زۆر خۆشحاڵم کە دەچمە قوتابخانە. دەمەوێت ببمە پزیشک بۆئەوەی ئەوانەی وەکو خۆم وان، چارەسەریان بکەم".  کەمئەندامانی شنگال تەمەنیان لەنێوان شەش ساڵ تاوەکو ١٨ ساڵە، زۆربەیان دەست یاخود قاچیان لەدەستداوە.  فارس شێخ بەحری، باوکی یەکێک لە کەمئەندامەکانی شنگال دەڵێت، کچەکەی کەمئەندامە و دەیەوێت بچێتە قوتابخانە "بۆئەوەی فێربێت وەکو هەر کەسێکی دیکە. من و دایکی هەوڵی زۆرمان داوە، بەڵام بەداخەوە قوتابخانە کچەکەمانی وەرنەگرت، ئێمە داوا لە پەروەردە دەکەین دەرفەتێک بۆ کەمئەندامان بکەنەوە".  شەیمە خدر، کەمئەندام دەڵێت "من کەمئەندامم، بەڵام مافی ئەوەمان هەیە بچینە قوتابخانە. لە هەرێمی کوردستان کەمئەندامەکان دەچنە قوتابخانە، بەڵام لە شنگال ناچن، ئەگەر عارەبانەمان پێبدەن، دەتوانین بچین لە قوتابخانە بخوێنین".  دایک و باوکی بەشێک لە کەمئەندامەکان لە شنگال لەگەڵ پەروەردەی خوێندنی عەرەبی هەوڵیانداوە کە منداڵەکانیان وەربگیرێن، بەڵام هەرچەندە پەروەردە هەوڵدەدات ئەو کەمئەندامانە وەربگرێت، تاوەکو ئێستا بڕیار لەبارەی چارەنووسی خوێندنیان نەدراوە.  سەعد حەمەد مەتۆ، بەڕێوەبەری پەروەردەی خوێندنی عەرەبی لە شنگال دەڵێت، کەمئەندامەکان مافی خۆیانە کە بخوێنن و خوێندن تەواوبکەن، بەڵام قوتابخانەکانی ئەوان وەریان ناگرن "چونکە ئەو توانایەیان نییە ئەو قوتابیانە وەربگرن و دەبێت قوتابخانەی تایبەتیان بۆ بکرێتەوە، ئێمەش هەوڵمانداوە بۆ ئەو مەبەستە".  بەپێی ئامارەکان، دەیان منداڵی کەمئەندام لە کەمپەکانی شنگالدا هەن. زۆربەی کەمئەندامەکان لە باشووری شنگالن و تاوەکو ئێستا جێگایەک بۆ فێربوون و خوێندن لە شنگال و دەوروبەری بۆ ئەوان نییە.