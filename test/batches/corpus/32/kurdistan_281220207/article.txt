کاژێر ١١: ٠٠ی ئەمڕۆ دووشەممە ٢٨ - ١٢ - ٢٠٢٠، شاندی دانوستاندنکاری حکومەتی هەرێمی کوردستان بە سەرۆکایەتیی قوباد تاڵەبانی، جێگری سەرۆکی حکومەت گەیشتە پەرلەمانی کوردستان و بڕیارە دوایین ئەنجامی گفتوگۆکانی لەگەڵ حکومەتی عێراق بۆ پەرلەمانی کوردستان روون بکاتەوە.   پێش دەستپێکردنی کۆبوونەوەکە هێمن هەورامی، جێگری سەرۆکی پەرلەمانی کوردستان لە کۆنگرەیەکی رۆژنامەڤانیدا رایگەیاند: "کۆبوونەوەی شاندی حکومەت بە بەشداری لیژنەکانی دارایی، وزە و یاسایی دەبێت بۆ ئەوەی وردەکارییەکانی گفتوگۆکانیان و ئەو خاڵانەی کە جێی رێککەوتن بووە و لەگەڵ ئەو خاڵانەی جێی رێکنەکەوتن بووە، هۆکارەکانی ئەوەی بۆ تاوەکو ئێستا حکومەتی عێراق ئامادە نییە شایستە داراییەکانی هەێمی کوردستان بدات، وەڵامی ئەو دەنگۆیانە بدەنەوە، قسەیەکی زۆر دەکرێت لەسەر ئەوەی ئەگەر هەرێمی کوردستان تەواوی نەوتەکەی رادەست بکات، لە بەرامبەردا شایستە داراییەکانی هەرێمی کوردستان وەردەگیرێتەوە یان نا؟ "  سەبارەت بەو راپۆرتەش کە پێشتر حکومەت بۆ پەرلەمانی ناردبوو، هێمن هەورامی گوتی: "دیارە حکومەتی هەرێمی کوردستان راپۆرتێکی زۆر وردەکاری و باشی بۆ پەرلەمانی کوردستان ناردووە، ئێمە بڵاویشیمان کردەوە. ئەم راپۆرتە کرۆنۆلۆژیایەکە لەدوای دەستبەکاربوونی کابینەی نۆیەم، کاتێک کە سەرۆکی ئەنجوومەنی وەزیران لە هەفتەی یەکەمی دەستبەکاربوونی لەگەڵ شاندێکی باڵا چوونەتە بەغدا تاوەکو دوایین شاندی هەرێمی کوردستان، وردەکاری کرۆنۆلۆژیای تەواوی دانیشتنەکان بووە لەگەڵ تەواوی ئەو بەڵگەنامانەی لەنێوان شاندی دانوستاندکاری کوردستانی و عێراقیدا ئاڵوگۆڕکراوە".  بە گوتەی جێگری سەرۆکی پەرلەمانی کوردستان ئەوان دەیانەوێت لەو دانیشتنە دوایین سەردانی شاندی دانوستاندکاری هەرێمی کوردستان کە لە بەغدا بۆ ماوەی دوو هەفتە ماونەتەوە، لەگەڵ تەواوی کوتلە سیاسییەکان دانیشتوون، لەگەڵ سەرۆکی ئەنجوومەنی وەزیران و وەزیری دارایی و وەزیری نەوت و بەرپرسانی لایەنی تەکنیکی عێراقی لە دانانی بودجەو گفتوگۆکردن لەسەر جێبەجێکردنی یاسای پڕکردنەوەی کورتهێنانی دارایی "وردەکارییەکانی ئەو دوو هەفتەیە بزانین کە ئیزافەیەک لەسەر ئەو راپۆرتە کراوە، بۆ ئەوەی بەرچاوڕوونییەکی تەواو لای پەرلەمانی کوردستان هەبێت بۆ هەردوو ئەگەرەکە، ئەگەر رێککەوتن... ئایا ئەگەر رێکیش کەوتین تەنانەت یاساکەش جێبەجێ بکرێت و یاسای ٢٠٢١ لە پەرلەمانی عێراقیش تێپەڕێندرێت، ئایا عێراق توانای دارایی هەیە ئەو رێککەوتنە جێبەجێ بکات، یان ئەگەر تواناکەی هەبێت و بەڵام بڕیارێکی سیاسی هەبێت و نەیەوێت جێبەجێی بکات؟ ".  لەبارەی سەردانی شاندی سیاسی هەرێمی کوردستان بۆ بەغدا، هێمن هەوارمی دەڵێت: "هێشتا کاتەکەی دیاری نەکراوە، بەڵام هەر کاتێک پێویست بێت ئەو شاندە دەڕوات، لە کۆبوونەوەی سێ سەرۆکایەتیەکەش ئەو بابەتە گفتوگۆی لەسەر کراوە. شاندی دانوستاندنکاری حکومەتی هەرێمی کوردستان پێویستی بە پشتیوانی سیاسیی پەرلەمانی کوردستان و لایەنە سیاسییەکان هەیە. ئەوەندەی من ئاگاداربم دوای دانیشتنیان لەگەڵ پەرلەمانی کوردستان، شاندی دانوستاندنکار سەردانی حیزبە سیاسییەکان دەکات و لەگەڵیشیا ن کۆدەبێتەوە".  لەبارەی ئەو شاندەی پەرلەمانی کوردستانیش کە بڕیاربوو سەردانی بەغدا بکات، هێمن هەورامی گوتی: "بڕیارماندابوو کە شاندێکی پەرلەمانی کوردستان سەردانی بەغدا بکات بۆ دەربڕینی پشتیوانی سیاسی شاندی دانوستاندنکاری حکومەتی هەرێمی کوردستان. بەڵام چاوەڕێی ئەوەمان دەکرد ئەو شاندەی حکومەتی هەرێمی کوردستان کاتی زۆر زیاتریان بەخشییە لایەنی عێراقی بۆ ئەوەی بیسەلمێنن کە هیچ بیانووێک نەماوەتەوە، ئێمە چاوەڕێ دەکەین لە کۆبوونەوەی ئەمڕۆ گفتوگۆی ئەو بابەتە دەکەین، ئەگەر پێویست بکات شاندی پەرلەمانی کوردستان لە هەفتەکانی ئاییندە بەڕێوەدچێت".