ئامانج کەریم، سەرپەرشتیاری فیستیڤاڵەکە بە رووداوی گوت "ئامانجمان لەم فیستیڤاڵە ناساندنی زیاتری بەرهەمە کوردی و خۆماڵییەکان و دۆزینەوەی بازاڕە بۆیان، خاڵی جیاوازی ئەم پێشانگەیەش ئەوەیە کە زۆرینەی ئەو بەرهەمانەی نمایش کراون بەرهەمی دروستکراوی گوندەکانن، کە تاوەکو ئێستا بازاڕێکی لەم شێوەیەی بۆ پەیدا نەببوو".  ٥٧ شوێن بۆ فرۆشتنی بەرهەمە خۆماڵییەکان لە فیستیڤاڵەکە کراوەتەوە و زیاتر لە ٢٠٠ کەس سەرقاڵی فرۆشتنن.  نازەنین سەعید زیاتر لە ٣٠ بەرهەمی کوردەواریی بەشداریپێکردووە و دەڵێت، بەرهەمەکانی جگە لەوەی کوردی و خۆماڵین، لەڕووی کوالێتی و دڵنیایی تەندروستیشەوە متمانەپێکراوترن، چونکە دروستکراوی خۆیانن.  نازەنین سەعید کە فرۆشیارە و بە رووداوی گوت "هەموو بەرهەمەکانم یان دروستکراوی دەستی خۆمن و لە ماڵی خۆم دروستم کردووە، یان لە گوندەکان لەگەڵ خەڵکی گوند دروستمانکردوون؛ ئێستا هێناومانە و دەیفرۆشین، دەمەوێت خەڵکیش بەو خواردن و بابەتە خۆراکیانە ئاشت بکەمەوە کە ماوەیەک بوو لەلایەن خەڵکی باوی نەمابوو، خەریکبوو دەچووە مۆزەخانەوە".  هەنگوین، دۆینە و کەشک لە پێشانگەکە زۆرترین خواستیان لەسەرە و هەنگوینفرۆشەکان دەڵێن، باشترین بەرهەمەکانیان نمایش کردووە.  خەلیل شەکرالی فرۆشیارە و گوتی "من لە سێ پێشانگەی تایبەت بەم ماددە خۆراکی و کولتوورییانە بەشداریم کردووە، ئەمجارە بە تەواوەتی هەستم کردووە کە رۆژ لەدوای رۆژ خەڵک زیاتر گرنگی بەم بەرهەمانە دەدەن و کڕیاریان زیاتر دەبێت، هەروەها حەزدەکەم هەموو وەرزێک ئەم جۆرە پێشانگانە زیاتربن تاوەکو بەرهەمەکان زیاتربن و ئاستی دەستی کاری ناوخۆیی و بەرهەمی ناوخۆییش زیاتر بێت".  ناونیشانی بەرهەمی کوردی و خۆماڵی تەنها بەسە بۆئەوەی ژمارەیەکی زۆر لە هاونیشتمانیان لە دەوری هەر پێشانگە و بازاڕێک کۆبکاتەوە.  رزگار گەڵاڵی کڕیارە و باسی لەوە کرد "بوونی بازاڕ و پێشانگەی لەم جۆرە زۆر گرنگە و من لە هەر شوێنێک بزانم بازاڕ یان پێشانگەیەک هەیە بۆ فرۆشتنی بەرهەمی خۆماڵی، یەکسەر دەچم، چونکە لە هەموو روویەکەوە ئەم بەرهەمانە باشتر و دڵنیاتر و تەندروستترن".  پێشانگەکە رۆژانە لە کاژێر ١٠: ٠٠ی سەرلەبەیانییەوە تاوەکو ٠٩: ٠٠ی شەو بەردەوام دەبێت لە نمایشکردن و فرۆشتن، لەگەڵ ئەوەی بووەتە بازاڕێکی باش بۆ فرۆشیارەکان، هاوکات بەردەوامبوونی ئەو جۆرە پێشانگایانەش کارێکی کردووە کە رۆژ لەدوای رۆژ بەرهەمی کوردی زیاتر و زیاتر بێت.