ئۆتۆمبێلی سەربازیی جۆری هەمەر له‌نێو گوند جێگیركراوه، دەستبەسەر ٥ خانوودا گیراوە، سێ لە دانیشتووانی گوندەکە کە ئامادەنەبوون خانووەکانیان چۆڵبکەن دەستگیرکراون و ئەوانی دیکەش ئاگادارکراونەتەوە کە دەبێ گوندەکە جێبهێڵن.  وه‌لید عومه‌ر، دانیشتووی گوندی په‌لكانه به تۆڕی میدیای رووداوی راگه‌یاند: "ئه‌وانه‌ی هاتنه سه‌ر ئێمه حه‌شد بوون، هه‌موویان ده‌ناسمه‌وه، كه هاتن ژماره‌یه‌كی زۆری ئۆتۆمبێلیان پێبوو، گه‌مارۆی ماڵی منیان دا و داوای تاپۆی خانووه‌كه‌یان كرد، گوتم خانوو له گوند كوا تاپۆی هه‌یه، گوتیان باشه مۆڵه‌تی ٤٨ كاژێرت پێده‌ده‌ین ئێره چۆڵبكه، چونكه نه‌ڕۆیت، بێمه‌وه ده‌ستگیرت ده‌كه‌م، منیش گوتم باشه خوا گه‌وره‌یه".  ئه‌حمه‌د عه‌زیز، دانیشتوویەکی دیکەی گوندەکەیە و ده‌ڵێت: "كه هاتمه ناو گونده ئه‌و هه‌موو هه‌مه‌ره‌م بینی تووشی شۆك بووم، دواتر گوتیان ئه‌وانه ده‌عوه‌تی سه‌رۆكهۆزه‌كه‌ن، هێزه‌كه محه‌ممه‌د به‌یاتی لێپرسراوی حه‌شدیان له‌گه‌ڵ بوو، گونده‌كه فه‌وجێكی تێدایه كه‌چی ئه‌وان فه‌رمانده‌ی لیواكه‌یان هێنابوو، نزیكه‌ی شه‌ش بۆ حه‌وت هه‌مه‌ری لێبوو جگه له فۆرت و بابه‌هان".  لەکاتی چوونی ئەو هێزە سەربازییەی حەشد و سوپا بۆ سەر گوندەکە، زیانی ماڵیی زۆریان به ئۆتۆمبێلی جووتیارانی كورد و پێنج خانوویان گه‌یاندوون.  هه‌ڵمه‌ت جه‌وهه‌ر، کە ئەویش دانیشتووی گوندی په‌لكانەیە دەڵێت: "حه‌شده‌كان میلی چه‌كەکانیان راکێشا و ویستیان ته‌قه بكه‌ن، به‌ڵام دواتر به به‌رد هێرشیان كرد و زیانیان به خه‌ڵك گه‌یاند و ئۆتۆمبێلی كه‌سێكی گونده‌كه‌شیان وێران كرد، خانووه‌كه‌ش كه شەوێک له‌ناویدا بوون، قه‌نه‌فه و كه‌ره‌سته‌كانیان هه‌مووی سووتاندووه".  گوندی په‌لكانه دەکەوێتە سنووری شاره‌دێی سه‌رگه‌ڕان له رۆژئاوای كه‌ركووك، پێش رووداوەکانی ١٦ی ئۆکتۆبەر، ژمارەی دانیشتووانی ٥٦ ماڵ بوون، بەڵام بەهۆی گووشار و هێرشە بەردەوامەکانی عەرەبی هاوردە بۆ وەرگرتنی ئەو موڵک و ماڵانەی لە سەردەمی تەعریب پێیان درابوو، ئێستا تەنیا ٢٥ ماڵی تێدا ماوەتەوە و ١١ ماڵی هاوردەشی تێدا نیشتەجێ بوون.  لە هاوینی ئەمساڵەوە چەندین جار عەرەبی هاوردە چوونەتە سەر گوندی پەلکانە و دەیانەوێت زەویی جووتیارانی کورد داگیربکەن. کوردانی سنوورەکە هۆشداری دەدەن و دەڵێن، ئەمە پیلانە و زۆر لە کێشەی گوندێک گەورەترە.  لە قۆناخی یەکەم عەرەبەکان بۆ گوندەکانی پەلکانە، گابەرەک، سەربەشاخ، شەناخە و خەرابە هاتبوون، بەڵام پلانەکە بۆ تەواوی ناوچەی کەندێناوەیە. هاتنی بەلێشاوی عەرەبی هاوردەش بۆ ئەو سنوورە دوای ئەوە دێت، کە لەماوەی پێشوودا چەندجارێک راکان جبووری نووسراوی بۆ گەڕانەوەیان کردووە و لەلایەن چەند کەسێکەوە جێبەجێ دەکرێت.  سنووری کەندێناوە، لە ٤٢ گوند پێکدێت، جگە لە دوو گوندی عەرەبنشین، ٤٠ گوندیان خاکی کوردن و لە ماوەی حوکمڕانیی بەعس خەڵکەکەی راگواسترابوون، ئێستا هەوڵێکی دیکە هەیە بۆ تەعریبکردنەوەی سنوورەکە.         زوهێر عەلی بەڕێوەبەری کشتوکاڵی کەرکووک رایگەیاند، دەستوەردانی حەشدی شەعبی بەهۆی دەمەقاڵێی نێوان دوو ماڵباتی پەلکانەوە بووە، "ئەگینا رێگەپێدراو نییە هیچ هێزێک دەست لە ناوچە قەدەخەکراوەکان وەربدات". لەبارەی ئەو هەڕەشەو کێشەیەیشی روویداوە، گوتی "هیچ کەسێک لە گوندی پەلکانە ئێمەی لەو کێشەیە ئاگادارنەکردووەتەوە".     زوهێر عەلی لەبارەی کێشەی زەویی جووتیارانی کورد دەڵێت: "جگە لە دادگا، هیچ لایەنێك ناتوانێت دەست لە زەوییەکانی پەلکانە وەربدات و ئێمەش پەیوەست نین بە نووسراوی وەزارەتی داد، بەڵکو تەنیا بڕیارەکانی وەزارەتی کشتوکاڵ جێبەجێ دەکەین".     ناسر هەرکی، پەرلەمانتاری عێراق لە فراکسیۆنی پارتی، پێش هاتنی بۆ بەرنامەکە لە کۆبوونەوەیەکدا بوو بۆ تاوتوێکردنی کێشەی زەویی جووتیارانی ناوچە کێشەلەسەرەکان لە بەغدا، بۆیە ئەو بەپێچەوانەی قسەی بەڕێوەبەری کشتوکاڵی کەرکووک، جەختیکردەوە، کە حەشدی شەعبی لەسەر داوای عەرەبەکان هەڕەشەیان لە کوردانی پەلکانە کردووە. گوتیشی: " توانیمان رێگری لە دەرکردنی چەند ماڵە کوردێکی پەلکانە بکەین و ئەو خانووانەشی حەشدی شەعبی داگیری کردبوون رادەستی خاوەنەکانیان کرایەوە".     سەبارەت بە کێشەی زەویی جووتیارانی کورد، پەرلەمانتارەکەی پارتی بە پێویستی دەزانێت، کشتوکاڵی کەرکووک گرێبەستی زەویی ناوچە کێشە لەسەرەکان نوێنەکاتەوە.     خەڵکی گوندی پەلکانە قسەیان بۆ رووداو کردووەو دەڵێن هێزێکی حەشدی شەعبی و سوپای عێراق لە گوندی پەلکانە بڵاوەیان پێکراوە، ٤٨ کاژێر دەرفەتیان پێدراوە تاوەکو لەو ماوەیەدا چۆڵی بکەن. لەکاتی چوونی ئەو هێزە سەربازییەی حەشد و سوپا بۆ سەر گوندەکە، زیانی ماڵیی زۆریان به ئۆتۆمبێلی جووتیارانی كورد و پێنج خانوویان گه‌یاندوون.