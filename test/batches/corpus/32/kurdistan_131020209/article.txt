پێشەوا هەورامانی، ئەندامی لیژنەی وزە و سامانە سرووشتییەكانی پەرلەمانی کوردستان بە تۆڕی میدیایی رووداوی راگەیاند، لیژنەکەیان بڕیاری پێدانی کارەبای بە کەرتی تایبەت تاوتوێکردووە و بۆ وەرگرتنی وردەکاری و زانیاری، بڕیاریداوە هەفتەی داهاتوو کەمال محەممەد، وەزیری کارەبای حکومەتی هەرێمی کوردستان بانگهێشتی پەرلەمان بکات، بۆئەوەی گفتوگۆ لەبارەی ئەو بڕیارەوە بکەن.  نزیکەی دوو هەفتە لەمەوبەر، وەزارەتی کارەبای حکومەتی هەرێمی کوردستان بڕیاریدا کارەبا بداتە کەرتی تایبەت، بۆ ئەو مەبەستەش کارەبای هەرێمی کوردستان دەکرێتە سێ زۆن و دەدرێتە سێ کۆمپانیا، بەڵام ئەم بڕیارە کاردانەوەی لێکەوتەوە.  دواتر وەزارەتی كارەبای هەرێمی کوردستان لە روونکردنەوەیەکدا پشتڕاستیکردەوە، سێکتەری کارەبا دەدرێتە کەرتی تایبەت، بەڵام دەڵێت "ئەو بڕیارە کاریگەریی لەسەر نرخی کارەبا نابێت".  وەزارەتی كارەبا لە روونکردنەوەیەکدا رایگەیاندووە "هەندێك لە دەزگاكانی راگەیاندن بە مەبەست، یاخود بەبێ زانیاری و شێواندنی لێدوانی بەرپرسانی كارەبا هەواڵ و راپۆرت سەبارەت بە تایبەتكردنی سێكتەری دابەشكردنی كارەبای نیشتمانی بڵاودەكەنەوە كە بووەتە هۆی دڵەڕاوكێ و پرسیار لای هاوبەشانی كارەبا".  وەزارەتی كارەبا لە روونکردنەوەکەیدا چەند زانیارییەکی بۆ "بەرچاوڕوونیی هاووڵاتییان" بڵاوکردووەتەوە و پێیوایە سەرجەم ئەم هەنگاوە و پرۆسەکە لە "خزمەتی هاووڵاتییانی كوردستاندایە".  لە روونکردنەوەکەی وەزارەتی کارەبادا هاتووە:  ١ - بەتایبەتكردنی كەرتی دابەشكردنی كارەبا راستەوخۆ لەلایەن وەزارەتی كارەبا چاودێری و سەرپەرشتی دەكرێت.  ٢ - نرخی كارەبا لەسەر هاوبەشانی كارەبا زیاد ناكرێت.  ٣ - دەبێتە هۆی باشتر كۆنتڕۆڵكردنی سیستەمی بەڕێوەبردنی كارەبا.  ٤ - رێگرە لە بەفیڕۆدانی وزەی كارەبا و كەمبوونەوەی پاڵەپەستۆ لەسەر تۆڕ و وێستگەكان و كەمبوونەوەی كاری چاكسازی و سووتانی محاویلەكان.  ٥ - كەمكردنەوەو نەهێشتنی سەرپێچیەكانی كارەبا بەمەش دادپەروەریی لە دابەشكردنی كارەبا زیاتر دەستەبەر دەكرێت.  ٦ - زیادبوونی ماوەكانی پێدانی كارەبای نیشتمانی بەتایبەتی لە هەردوو وەرزی هاوین و زستاندا.  ٧ - ٧٠ % ی فەرمانبەرانی وەزارەتی كارەبا لەو سێكتەرە بەتەواویی ئیمتیازاتەكانیان كار دەكەن و كۆمپانیاكان پابەند دەبن بەدابینكردنی مووچەكانیان لەكاتی خۆیدا.  ٨ - كەمكردنەوەی سلفەی مانگانەی بەڕێوەبەرایەتییەكانی كارەبای شارەكان.