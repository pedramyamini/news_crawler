ئومێد ئەحمەد، بەڕێوەبەری کۆنترۆڵی کارەبای هەرێمی کوردستان و گوتەبێژی وەزارەتی کارەبا بە تۆڕی میدیایی رووداوی راگەیاند، لەم وەرزەدا بەهۆی نزمبوونەوەی پلەی گەرماوە بڕی بەرهەمهێنان و خواستی هاونیشتمانییان لەسەر بەکارهێنانی کارەبا لێکنزیکن، بۆیە "رۆژانە ٢٣ کاژێر و نیو کارەبای نیشتیمانی هەیە، جگە لەو شوێنانەی گرفتی محاویلەیان هەیە. "  ئومێد ئەحمەد ئاماژەی بەوە دا، کاژێرەکانی پێدانی کارەبا تاوەکو ناوەڕاستی ئەم مانگە بەوشێوەیە بەردەوام دەبن.   لە هەرێمی کوردستان زیاتر لە ملیۆنێك و ٥٠٠ هەزار هاوبەشی کارەبا هەن. ئومێد ئەحمەد دەڵێت، ئێستا رۆژانە ٢٩٠٠ بۆ ٣٠٠٠ مێگاوات کارەبا بەرهەم دەهێنرێت کە نزیکبووەتەوە لە خواست لەسەر بەکارهێنانی کە ٣٠٠٠ مێگاواتە.  لە وەرزی زستاندا بەپێی شارەکانی هەرێمی کوردستان خواست لەسەر بەکارهێنانی کارەبا بەرز دەبێتەوە، بە جۆرێک دهۆک هەزار و ٨٠٠ مێگاوات، سلێمانی هەزار و ٨٠٠ مێگاوات و هەولێر دوو هەزار و ٥٠٠ مێگاوات کارەبای پێویستە. جیا لەوانەش ٢٠٠ مێگاوات کارەبا بە کارگەکانی ئاسن دەدرێت.