سیروان سەرحەد، قائیمقامی قەزای دووکان بە تۆڕی میدیایی رووداوی راگەیاند، سەر لە ئێوارەی ئەمڕۆ ژمارەیەک خۆپێشاندەر لەنزیک گوندی قەمچووغە، رێگەی سەرەکیی دووکان - سلێمانییان داخست، بەڵام دوای ماوەیەک هێزێکی ئەمنی چووە شوێنەکە بۆ کردنەوەی رێگەکە و بەشێک لە خۆپێشاندەران رووبەڕووی هێزە ئەمنییەکان بوونەوە.  قائیمقامی قەزای دووکان ئاماژەی بەوەش کرد "لەکاتی رووبەڕووبوونەوەکەدا فەرماندەیەکی پێشمەرگە کە پلەی عەقیدە بەناوی "هەمزە محەممەد ئەمین" تووشی نەخۆشییەکی کتوپڕ بووە و بەهۆیەوە گیانی لەدەستداوە".  قائیمقامی قەزای دووکان ئاماژەی بەوەش کرد، خۆپێشاندەران لە دووکان و پیرەمەگروون بەنیازی کاری تێکدەرانە بوون، بەڵام رێگرییان لێکرا و هەر زوو بڵاوەیان پێ کرا.  ئەمەش لەکاتێکدایە، چەند رۆژێکە خۆپێشاندان لە سنووری پارێزگای سلێمانی و هەڵەبجە دەستیپێکردووە و بەهۆیەوە ژمارەیەک خۆپێشاندەر کوژراون و ژمارەیەکیش برینداربوون. لە پێنجوێنیش پێشمەرگەیەکی پارتی دیموکراتی کوردستان کوژراوە. بە گوتەی قائیمقامی سەیدسادق، لانیکەم ٥٤ کەس لە هێزە ئەمنییەکان بەهۆی خۆپێشاندانەکانەوە برینداربوون.