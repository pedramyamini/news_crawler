لە میانی کردنەوەی ژمارەیەک قوتابخانە لە سنووری پارێزگای سلێمانی، ئالان حەمە سەعید، وەزیری پەروەردەی حکومەتی هەرێمی کوردستان لە کۆنگرەیەکی رۆژنامەڤانیدا قسەی لەسەر دەستپێکردنی ساڵی نوێی خوێندن لە هەرێمی کوردستان، خوێندنی ئەلیکترۆنی و چۆنیەتی دەستپێکردنەوەی خوێندن لەو شوێنانە کرد کە گرفتی ئینتەرنێتیان هەیە.  سەبارەت بەو شوێنانەی گرفتی ئینتەرنێتیان هەیە، ئالان حەمە سەعید رایگەیاند، "ئێمە دەسەڵاتمان داوەتە بەڕێوەبەری گشتیی پەروەردەکان، لەو شوێنانەی کە گوندن ژمارەی قوتابیانیان کەمە و تۆڕەکانی ئینتەرنێت وەکو پێویست نییە، دەسەڵاتی ئەوەمان پێداون کە گشت قۆناخەکانی خوێندن بکەنەوە بە رەچاوکردنی رێنماییە تەندروستییەکان".  رۆژی یەکشەممە لە هەرێمی کوردستان زەنگی ساڵی نویێ خوێندن لێدرا، قۆناخی ١٢ ـی ئامادەیی لە بەشێک لە قوتابخانەکان دەستیان بە دەوام کردووە، چونکە بەشێک لە مامۆستایان لە سلێمانی و هەڵەبجە مانیانگرتووە.   بڕیارەکانی وەزارەتی پەروەردە شیاوی گۆڕانکارین، بە گوتەی وەزیری پەروەردەی هەرێمی کوردستان، "ئەگەر بزانین ئاماژەکان بەرەو ئەوە دەڕۆن رەوشی تەندروستی بەرەو باشتر دەچێت، بڕیارەکانی وەزارەتی پەروەردە بە هاوئاهەنگی لەگەڵ وەزارەتی تەندروستی هەروەها ئەنجوومەنی وەزیران قابیلی هەموو گۆڕانکارییەکن، بەڵام ئەگەر بزانین خوانەخواستە رەوشی تەندروستی خراپتر دەبێت، لەوە دەچێت ناچاربین قۆناخی دیکەش دابخەین و قۆناخی یەک و دووش نەکەینەوە". بۆ ئەوەش تاوەکو ١٠ - ١٠ دەرفەت لەبەردەم وەزارەتی پەروەردە هەیە.  لەبارەی سیستەمی ئەلیکترۆنی بۆ قۆناخەکانی ٣ ـی بنەڕەتی تاوەکو ١١ ـی ئامادەیی، وەزیری پەروەردە گوتی، "دابڕوانین لە قوتابخانە"، میکانزم دانراوە کە چۆن قوتابی لە هەفتەیەکدا رۆژێک یان دوو رۆژ بە گوێرەی ئەو خشتەیەی دادەنرێت. بەوشێوەیە مامۆستاکانی خۆیان دەبینن".   سەردانیکردنی قوتابیانی ئەو قۆناخانە بۆ قوتابخانە، بە شێوازی گرووپی ٥ بۆ ٦ کەسی دەبن.   بە گوتەی وەزیری پەروەردە، خوێندنی ئەلیکترۆنی "خوێندنێک نییە تۆ پێویستیت بە کارەبا هەبێت لە کاژێرێکی دیاریکراودا، ئێمە ئەپلیکەیشنی ئۆفلاینیشمان دروستکردووە، هەموو وانەکان لەسەر ئەو ئەپلیکەیشنە هەیە کە یەکجار ئینتەرنێتت پێویستە بۆ ئەوەی دایانبەزێنیت، پاشان بینینی وانەکان و بینەربوونی ئەو ڤیدیۆیانەی کە هەموو وانەکانی تێدا تۆمارکراوە، کە بەهەزاران ڤیدیۆ تۆمارکراون، پێویستی بە بەکارهێنانی هیچ جۆرە ئینتەرنێتێک نییە".  لەبارەی ناڕەزایەتی بەشێک لە مامۆستایان لە سنووری پارێزگای سلێمانی و بایکۆتی دەوام، ئالان حەمەسەعید رایگەیاند، رەچاوی بارودۆخی ژیانی مامۆستایان دەکەن، دڵنیاشین مامۆستایان بە تایبەتیش لە پارێزگای سلێمانی، چونکە کەرتی پەروەردە لە پارێزگای سلێمانی سەرەڕای ئەوەی کە بایکۆتیش روویداوە، بەڵام کەرتێکی گەشەکردوو و پەرەسەندووە.. پشتیوان بە خودا ئەو دۆخانە کاتیین و تێدەپەڕن".   وەزیری پەروەردە دەڵێت، چاوەڕوانی ئەوە لە مامۆستایانی سلێمانی دەکەن، لەنێو ناوەندەکانی خوێندن کاری خۆیان پەرە پێبدەن و هەر ئەوەش لەو مامۆستایانەی سلێمانی پێشبینی دەکەین".  پێشتر دکتۆر سەیوان کاکەیی، بریکاری وەزیری پەروەردە بە رووداوی راگەیاندبوو، "بەدواداچوون کراوە نزیکەی ٩٠٠ گوند لە هەرێمی کوردستان ئینتەرنێتیان ناگاتێ، ئەو ٩٠٠ گوندە رێنماییان بۆ دەرچووە بە رێکاری تەندروستییەوە دەوامی ئاسایی دەستپێدەکاتەوە، بە جۆرێک نابێت نێوانی قوتابیان لە مەترێک کەمتر بێت".