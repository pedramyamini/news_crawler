بەپێی زانیارییەکانی تۆڕی میدیایی رووداو، شاندی دانوستاندنکاری حکومەتی هەرێمی کوردستان دوای هەفتەیەک گفتوگۆ و دانوستاندن، تاوەکو ئێستا لەگەڵ بەغدا نەگەیشتوونەتە هیچ رێککەوتنێک.  ئەندامێکی شاندەکە بە رووداوی راگەیاند: "حکومەتی عێراق ئاستی داواکارییەکانی زۆر بەرزکردووەتەوە، سەرەڕای ئامادەیی شاندی هەرێمی کوردستان، بەڵام بەغدا دڵنیایی نەداوە لە ناردنی شایستەکانی هەرێمی کوردستان".  رۆژی چوارشەممەی رابردوو ٢٠٢٠/١٢/٠٩ شاندی حکومەتی هەرێمی کوردستان بە سەرۆکایەتیی قوباد تاڵەبانی چوونە بەغدا و زنجیرەیەک دیدار و کۆبوونەوەیان لەگەڵ بەرپرسانی حکومەتی عێراق و لایەنە سیاسییەکان لەبارەی یاسای قەرز و پشکی هەرێمی کوردستان لە پرۆژەیاسای گشتیی بودجەی ٢٠٢١ سازدا.  دوای هەموو ئەو کۆبوونەوانە رۆژی چوارشەممە ١٦ - ١٢ - ٢٠٢٠ قوباد تاڵەبانی، سەرۆکی شاندی هەرێمی کوردستان سەردانی پەرلەمانی عێراقی کرد و لەگەڵ محەممەد حەلبووسی کۆبووەوە. حەلبووسی گوتوویەتی پەرلەمان پاڵپشتی لە دۆزینەوەی چارەسەرێکی بنەڕەتی بۆ کێشەکانی نێوان هەولێر و بەغدا دەکات، بەڵام شەوی رابردوو بەشێکی ئەو پەرلەمانتارانەی لەگەڵ شاندی هەرێمی کوردستان کۆبوونەوە رایانگەیاند ئامادەنین "یەک دیناریش" بنێرن بۆ هەرێمی کوردستان ئەگەر بێت و تێکڕای داهاتە فیدراڵییەکان رادەستی بەغدا نەکرێن.