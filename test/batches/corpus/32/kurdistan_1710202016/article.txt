ئومێد ئەحمەد، بەڕێوەبەری کۆنترۆڵی کارەبای هەرێمی کوردستان و گوتەبێژی وەزارەتی کارەبا، بە تۆڕی میدیایی رووداوی راگەیاند، لەم وەرزەدا بەهۆی نزمبوونەوەی پلەی گەرما، بڕی بەرهەمهێنان و خواستی هاونیشتمانیان لەسەر بەکارهێنانی کارەبا لێکنزیکن، بۆیە "رۆژانە ٢٢ - ٢٢: ٣٠ کاژێر کارەبای نیشتیمانی هەیە، جگە لەو شوێنانەی گرفتی بگۆڕ (محاویلە) یان هەیە. "  لە هەرێمی کوردستان زیاتر لە ملیۆنێك و ٥٠٠ هەزار هاوبەشی کارەبا هەن. ئومێد ئەحمەد، دەڵێت، ئێستا رۆژانە ٢٨٠٠ بۆ ٢٩٠٠ مێگاوات کارەبا بەرهەم دەهێنرێت، کە نزیکبووەتەوە لە خواست لەسەر بەکارهێنانی، کە ٣٠٠٠ مێگاواتە.  وەزارەتی کارەبا هاوبەشانی ئاگادار دەكاتەوە رۆژی یەکشەممە ١٨/١٠/٢٠٢٠ لە كاژێر ٨ی بەیانی تاوەكو ٤ی ئێوارە گۆڕانكاریی دوو كاژێر لە بەرنامەی پێدانی كارەبا دەبێت، ئەمەش بەهۆی ئەو چاكسازیی و كاروباری چاككرنەوەی کە كۆمپانیای دانەغاز لە كێڵگەكانی كۆرمۆر دەیکات وەكو پرۆسەیەكی خۆئامادەكردن بۆ وەرزی زستان.  لە وەرزی زستاندا بەپێی شارەکانی هەرێمی کوردستان خواست لەسەر بەکارهێنانی کارەبا بەرز دەبێتەوە، بەجۆرێک دهۆک هەزار و ٨٠٠ مێگاوات، سلێمانی هەزار و ٨٠٠ مێگاوات و هەولێر ٢ هەزار و ٥٠٠ مێگاوات کارەبای پێویستە. جیا لەوانەش ٢٠٠ مێگاوات کارەبا بە کارگەکانی ئاسن دەدرێت.