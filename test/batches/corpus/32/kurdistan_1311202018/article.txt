شایەن عەلی لەگەڵ ژمارەیەک ژینگەدۆستی دیکە بۆ دووەمین ساڵە هەڵمەتی چاندنی هەزار بەڕوویان دەست پێکردووە. ئامانجیانە بەرزاییەکانی گرتاڵانی چۆمان سەوزتر بکەن.  شایان عەلی، ژینگەدۆستە و دەڵێت، "ئامانجمانە لەو هەڵمەتەی ساڵانە لە ناوچەکەمان دەکرێت ئێمەش جێدەستمان دیار بێت و بتوانین بە چاندنی داربەڕوو ئۆکسجینی زیاتر پەیدا بکەین. بینیمان ئەمساڵ ڤایرۆسەکە چەندە مرۆڤەکانی پێویست بە ئۆکسجین کرد. "  ١٥٠ جۆر داری بەڕوو لە جیهاند هەن کە حەوت لەوانە موڵکی کوردستانن. بە شێوەی خۆڕسک لە هەڵوەرینی بەرەکەیەوە دەڕوێت.  تەمەنی بەڕوو دەگاتە زیاتر لە ٥٠٠ ساڵ و کاتێک تەمەنی دەگاتە سەرووی ٢٠ ساڵ هەر دارێک ئۆکسجینی ٥٠ کەسی گۆی زەوی دابین دەکات.  بەڕوو حەوت جۆر بەر دەگرێت و تاکە داریشە گەڵاکەی بەرێک دەدات کە دەچێتە پیشەسازیی چەسپەوە.  بەڕوو توانایەکی بەهێزی بۆ بەردەوامیدان بە سووڕی هەوا لە سرووشتدا و ئاڵوگۆرکێی دووانۆکسیدی کاربۆن بۆ ئۆکسجین هەیە.  بەڕوو دارێکە مۆرکی کوردستانی بەسەرەوەیە و چیاکانی بە سەوزایی رووپۆش کردووە.  له باشوری كوردستان ناوچه‌ی پارێزراوی ژینگه‌یی و باخچەی نیشتمانی هه‌یه، به‌ڵام سووتانی دارستانه‌كان و بڕینیان ساڵانه ژماره‌یه‌كی زۆری داربه‌ڕوو له‌نێو دەبات.  پێشه‌وا فه‌قێ، به‌ڕێوه‌به‌ری ناوه‌ندی كولتووریی چۆمان دەڵێت، "ئامانجمانە لەو شوێنانەی ئاگر دارە بەتەمەنەکانی سوتاندووە و ژینگە سەوز و جوانەکەی کردووەتە وێرانە، ئێمە دووبارە سەوزی بکەینەوە و هۆکارێک بین بۆ ئەوەی هەوای پاک دروست بکەینەوە. "  گەلیی دووبرایانی سەکران ساڵی ٢٠١٨ سووتا و زیانی بەرکەوت، پاریش هەڵمەتی چاندنی بەڕووی تێدا سازکرا، ئێستا نەمامە بەڕووەکانی لێ رواونەتەوە.