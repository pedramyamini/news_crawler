ئالان حەمە سەعید، وەزیری پەروەردەی هەرێمی کوردستان لە کۆنفرانسێکی رۆژنامەڤانیدا لە هەڵەبجە لەبارەی کردنەوەی دەرگای قوتابخانەکان کە لە مانگی ١١ ـەوە داخراون کرد و رایگەیاند "رۆژی ١ - ١١ بڕیاری داخستنی ناوەندەکانی خوێندن درا و تاوەکو ئێستاش تووشبووی کۆرۆنا هەیە، لەبەرئەوە بەبێ قسەی وەزارەتی تەندروستی جارێ ناتوانین بڕیار لەبارەی کردنەوەی قوتابخانەکان بدەین. وەزارەتی تەندروستیش خۆی هەڵسەنگاندنەکان دەداتە لیژنەی باڵای رووبەڕووبوونەوەی کۆرۆنا و دواتر بڕیار لەبارەی کردنەوەی دەرگای قوتابخانەکان دەدات. "  لە وەڵامی پرسیاری ئەوەی کە ئەگەر هاتوو خوێندن دواکەوت ئەوان چی دەکەن؟ لە وەڵامدا گوتی "ئەگەر کۆبوونەوەی لیژنەی باڵا بڕیاری درا کە دەرگای قوتابخانەکان بەشێوەی قۆناخ قۆناخ و بەشێوەی تەناوب بکرێتەوە ئەوا دەستپێدەکەین، ئەگەر بڕیاری دواخستنیش درا بەرنامەی خۆمان دادەڕێژینەوە. "  سەبارەت بە مووچەی مامۆستایان و فەرمانبەرانی هەرێمی کوردستان، وەزیری پەروەردە ئاماژەی بەوەدا، کە حکومەتی عێراق و هەرێمی کوردستان گفتوگۆیان لەبارەی بودجەی ساڵی ٢٠٢١ کردووە، بەڵام بابەتی مووچە لە کۆبوونەوەی ئەنجوومەنی وەزیرانی هەرێمی کوردستان قسەی لەسەر دەکرێت و پەیوەندیدارە بە وەزارەتی دارایی.   وەزیری پەروەردە ئاماژەی بەوەشدا، کە تەندروستی و ژیانی مامۆستایان و قوتابیان بۆ ئەوان لە پێش هەموو شتێکەوەیە و تاوەکو کۆرۆناش هەبێت و دۆخەکە جێگیر بێت ناتوانن بڕیار لە کردنەوەی قوتابخانەکان بدەن "بەڵام دیارە کە ئێستا تروسکاییەک هەیە و ڤاکسینی کۆرۆنا هەیە و ئومێد دەکەین دۆخەکە باشتر بێت، وەزارەتی تەندروستیش چی بێت ئێمە ئەوە جێبەجێ دەکەین. "  رۆژی ١ - ١٢ - ٢٠٢٠، لیژنەی باڵای رووبەڕووبوونەوەی کۆرۆنا کۆبووەوە و بڕیاریدا: دەوامی قۆناخەکانی ١ و ٢ بنەڕەتی و ١٢ ئامادەیی (حکومی - ناحکومی) تاوەکو رۆژی ٠٧ - ٠١ - ٢٠٢١ رابگیرێت و سەر لەنوێ هەڵسەنگاندن بۆ رەوشی تەندروستی دەكرێت.  هەروەها قۆناخی ١ و ٢ بنەڕەتی و ١٢ ئامادەیی دەتوانن تاوەکو کردنەوەی قوتابخانەکان، بەشێوەی "نائیلزامی" سوود لە وانەکانی قوتابخانەی ئەلیکترۆنی و ئۆنلاین وەربگرن.  سەبارەت بە قۆناخەکانی سێ بنەڕەتی تاوەکو ١١ی ئامادەیی، بڕیاردرا کە بە شێوازی ئەلیکترۆنی لە خوێندن بەردەوام بن. هەروەها تاوەکو رۆژی ٠٧ - ٠١ - ٢٠٢١ و سەر لە نوێ هەڵسەنگاندنی رەوشی تەندروستی، سەردانکردنی بە گرووپ و ئامادەبوون لە قوتابخانەکان راگیراوە.