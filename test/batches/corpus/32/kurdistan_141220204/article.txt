ئەو هێزە ئەمنییەی لە گوندەکە جێگیرکراون، دوای فەرمانێکی فەرماندەیی ئۆپەراسیۆنەکانی کەرکووک سەعد حەربیە دێت کە لە سێ رۆژی رابردوو سەردانی ناوچەکەی کردبوو و داوای لە کوردی دانیشتووی گوندەکە کردبوو رێگە بە گەڕانەوەی عەرەبی هاوردە بۆ گوندەکە بدەن، ئەگەرنا لە گوندەکە دەریاندەکات.  دوای هەڕەشەکەی حەربیە، رۆژی یەکشەممە شاندێک لە خەڵکی گوندی پەلکانە سەردانی کەرکووکیان کرد و لەگەڵ نوێنەرانی کەرکووک لە پەرلەمانی عێراق کۆبوونەوە. هەر دوێنێ د. بەشیر حەداد، جێگری سەرۆکی پەرلەمان لیژنەیەکی بۆ پرسی پەلکانە پێکهێنا.  بڕیارە ئەو لیژنەیە لە چەند رۆژی داهاتوودا سەردانی گوندی پەلکانە و سەرگەڕان بکەن تاوەکو لە دۆخی ناوچەکە تێبگەن، ئەو بەڵگە فەرمیانەی لای جووتیارانی کوردە سەبارەت بە هاتنەوەی عەرەبی هاوردە بەشێوەیەکی نایاسایی بۆ ناوچەکە، بۆ لیژنەکەی بخەنەڕوو. لیژنەکەش پاشان کۆمەڵێک راسپاردە ئامادە دەکات و رادەستی لایەنە بەرپرسەکان لە حکومەتی عێراق و ئیدارەی پارێزگای کەرکووک و هێزە ئەمنییەکانیش دەکەن.  ئەو وادەیەی فەرماندەیی ئۆپەراسیۆنەکانی کەرکووک سەعد حەربیە، دیاریکردبوو بۆ ئەوەی ئەگەر رێگە بە هاتنەوەی عەرەبە هاوردەکان نەدەن، ئەوا هێزیان لە دژ بەکاردەهێندرێت. کاژێر ٨: ٠٠ی بەیانی ئەمڕۆ کۆتاییهات.  بەپێی زانیاری رووداو تاراددەیەک دۆخی پەلکانە ئاساییە، تائێستا هیچ جموجۆڵێکی عەرەبە هاوردەکان بەدی ناکرێت، بە گوتەی خەڵکی گوندەکەش ئەگەر هەر کۆبوونەوە و گردبوونەوەیەک لەلایەن عەرەبە هاوردەکان بکرێت، وەکو پێشوو کە کردوویانە لە پێش نیوەڕۆدا دەیکەن.  لەدوای رووداوەکانی ئۆکتۆبەری ٢٠١٧ وە هەشت ماڵە عەرەبی هاوردە لەلایەن پۆلیسی فیدراڵییەوە هێنراونەتە ئەو گوندە. زۆرجار بەبیانووی داوەت بەشێکی زۆری عەرەبی هاوردە لەوێ کۆدەبنەوە، دواتر هەوڵی دەستبەسەرداگرتنی زەوی و موڵک و ماڵی دانیشتووانی کوردی رەسەنی ناوچەکە دەدەن.