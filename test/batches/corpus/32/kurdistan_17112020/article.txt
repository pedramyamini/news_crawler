بڵێسە عومەر سابیر، کوردە و تەمەنی ٤٢ ساڵە و خەڵکی قەزای رانیەیە لە سنووری پارێزگای سلێمانی، ماوەی ١٨ ساڵە لە سوێد دەژیا و جار جارەش بۆ سەردان هاتووەتەوە هەرێمی کوردستان و لە رانیە ژیاوە.   ئومێد عومەر برای بڵێسەیە و خۆیشی لە سوێد دەژیت، لەڕێگەی پەیوەندی تەلەفۆنییەوە قسەی بۆ رووداو کرد و رایگەیاند "لە رۆژی شەممەوە هیچ پەیوەندییەکمان لەگەڵ بڵێسەی برام نەماوە و ناشزانین ئەو ماوەیە لەکوێ بووە، هەرچەندە خانووی خۆی هەیە، بەڵام هەندێکجار کە میوانی دەهات دەچووە هۆتێل و لەوێ دەمایەوە. "  بڵێسە هاوسەرگیریی نەکردووە و لە ساڵانی رابردوو بە تەنیا ژیاوە، جگە لە خۆی خوشک و برای دیکەی لەو وڵاتە دەژین، بەڵام بەگوتەی براکەی "ئەوان کێشەیان لەگەڵ هیچ کەسێکدا نەبووە و ناشزانن هۆکاری ئەو رووداوە چییە. "  ئومێد عومەر لە بەشێکی دیکەی قسەکانیدا ئاماژە بەوە دەدات، کە تاوەکو ئێستا چاویان بە تەرمی براکەیان نەکەوتووە، بەڵام پۆلیس پێی گوتوون "لە هۆتێلێک گیانی لەدەستداوە" و هیچ زانیارییەکی دیکەیان پێنەداون.  رووداوەکە لەنێو هۆتێلێکی ستۆکهۆڵمی پایتەختی سوێد روویداوە، ئومێد عومەر دەشڵێت "چەندینجار لە ماوەی چەند رۆژی رابردوودا پەیوەندییامان پێوەکردووە، بەڵام پەیوەندییەکەی بەردەست نەبووە. "  پۆلیسی ستۆکهۆڵم لێکۆڵینەوەی لە رووداوەکە دەستپێکردووە و بە کەسوکاری بڵێسەیان گوتوە لە چەند کاژێری داهاتوودا هۆکاری مردنەکەی و چۆنییەتی رووداوەکە ئاشکرا دەکەن.