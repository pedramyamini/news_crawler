بەڕێوەبەرایەتیی هاتووچۆی سلێمانی بەبۆنەی رۆژی جیهانیی قوربانییانی رووداوەکانی هاتووچۆ پەیامێکی بڵاوکردەوە و تێیدا هاتووە، بەپێی ئامارەکانی تەندروستیی جیهانی بۆ ساڵی رابردوو، له هه‌ر ٢٤ چركه‌یه‌كدا لە جیهان، كه‌سێك بەهۆی رووداوه‌كانی هاتووچۆ گیانله‌ده‌ستده‌دات و رێژه‌كه‌ش تادێت روو له هه‌ڵكشان ده‌كات به‌هۆی زیادبوونی ژماره‌ی دانیشتووان.  ئەمڕۆ رۆژی جیهانیی یادکردنەوەی قوربانییانی رووداوەکانی هاتووچۆیە، ساڵانە لە سێیەم یەکشەممەی مانگی نۆڤێمبەردا یادی ئەو رۆژە دەکرێتەوە، رۆژی جیهانی یادکردنەوەی قوربانیانی رووداوەکانی هاتووچۆ لەلایەن رێكخراوی تەندروستیی جیهانی سه‌ر به رێكخراوی نەتەوە یەکگرتوەکانه‌وه دیاریکراوە.  به‌ڕێوه‌به‌رایه‌تیی هاتووچۆی سلێمانی جه‌ختده‌كاته‌وه، هۆکاری رووداوەکانی هاتووچۆ به‌شێكی په‌یوه‌ندیی به خراپیی رێگەوبانەکان و به‌شه‌كه‌ی دیكه‌شی پەیڕەونەکردنی یاسای هاتووچۆیە لەلایەن شۆفێرانەوە، "بۆیه ده‌مانه‌وێت په‌یامی هاتووچۆ بگه‌یێنین به سه‌رجه‌م شۆفێران و هاووڵاتیان تاوه‌كو دوربكه‌ونه‌وه له‌و مه‌ترسییانه‌ی ده‌بنه هۆكاری رووداوه‌كانی هاتووچۆ".  هاتووچۆی سلێمانی ئاماژە بەوەشدەکات، "بەداخەوە" ئەمساڵ سەرپێچیی شۆفێران زیادیکردووە، "ئەوەش بەهۆی بارودۆخی گشتییەوە، زەمینەی لێپرسینەوە و سزادانی سەرپێچیکاران سەخت بووە و دۆخی ئەفسەران و کارمەندانیش دژوار و نالەبارە بەهۆی دواکەوتن و کەمکردنەوەی مووچە لەلایەک و بڵاوبوونەوەی ڤایرۆسی کۆرۆناش لە لایەکی دیکەوە لەگەڵ بێباکیی بەشێکی زۆری شۆفێرانیش".  بەپێی ئامارەکانی رێکخراوی تەندروستیی جیهانی، ساڵانە نزیکەی ملیۆنێک و ٣٥٠ هەزار کەس لە جیهاندا بەهۆی رووداوەکانی هاتووچۆ گیانلەدەستدەدەن.