سەنتەری میترۆ ئاماژەی بەوەش کردووە، لەگەڵ هاوبەشەكانی لە رێكخراوە جیهانی و ناخۆییەکانی عێراق لە پەیوەندیدایە "بەئامانجی ریسواكردنی هەموو رواڵەتەكانی تووندوتیژی كە میلیشای چەكدار بەناوی چالاكی مەدەنی ئەنجامی دەدەن".  ئەمڕۆ شەممە ١٧ی تشرینی یەکەمی ٢٠٢٠ لەكاتی رووماڵكردنی سووتاندنی بارەگای پارتی دیموكراتی كوردستان لە شاری بەغدا، هێزێكی چەكدار كە خۆیان بە (قوات حفظ النظام) ناساندووە، هەڵكەوت عەزیز، پەیامنێری تۆڕی میدیایی رووداو و خەتاب عەجمی، كامێرامانی رووداویان رفاند.  دەقی راگەیێندراوی سەنتەری میترۆ:    رفاندنی تیمی رۆژنامەنوسی رووداو بە توندی ئیدانە دەكەین    ١٧ی ی تشرینی یەكەم ٢٠٢٠: سەنتەری میترۆ داوا لە سەرۆكی حكومەتی عێراق دەكات، دەسبەجێ لێكۆڵینەوە لە رووداوی رفاندنی تیمی رۆژنامەنوسی رووداو بكات چارەنوسیان دیاری بكات و  ئەنجامدەرانی بدات بە دادگا.    بەپێی راگەیانراوێكی تۆڕی میدیایی رووداو لەكاتی رووماڵكردنی سووتاندنی بارەگای پارتی دیموكراتی كوردستان لە شاری بەغدا. هێزێكی چەكدار كە خۆیان بە (قوات حفظ النظام) ناساندووە، پەیامنێری تۆڕی میدیایی رووداو (هەڵكەوت عەزیز) و كامێرامانی رووداو (خەتاب عەجمی)یان رفاندوە.     سەنتەری میترۆ لە كاتێكدا كە بە تووندی ئەو رەفتارە ئیدانە دەكات داوا لە سەرۆكی حكومەتی عێراق دەكات، دەسبەجێ لێكۆڵینەوە لە رووداوی رفاندنی تیمی رۆژنامەنوسی رووداو بكات و چارەنوسیان دیاری بكات و ئەنجامدەرانی بدات بە دادگا.    سەنتەری میترۆ لەگەڵ هاوبەشەكانی لە رێكخراوە جیهانیی و ناخۆی عێراق لە پەیوەندیدایە بە ئامانجی ریسواكردنی هەموو رواڵەتەكانی توندوتیژی كە میلیشای چەكدار بە ناوی چالاكی مەدەنی ئەنجامی دەدەن.