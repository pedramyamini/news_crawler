د. ئاسۆ حەوێزی، گوتەبێژی وەزارەتی تەندروستی هەرێمی کوردستان بە تۆڕی میدیایی رووداوی راگەیاند، "لەگەڵ ئەوەی ژمارەی تووشبوون کەمی کردووە، شوێنەکانی چاودێریی چڕمان سنووردارە. ئەو کەمبوونەوەیەی ژمارەی تووشبووانی کۆرۆنا لە هەرێمی کوردستان بەپێی خواستی ئێمە نییە، بەداخەوە ژمارەی مردن هێشتا زۆرە. "  لە ٢٠٢٠/٠٧/٣٠ لە هەرێمی کوردستان ٣٦٨ تووشبووی کۆرۆنا تۆمارکرا و ٢٩ی حوزەیرانیش ژمارەی تووشبووان ٣٠٩ کەس بووە، بەڵام ئەمڕۆ دوای سێ مانگ و ٢٠ رۆژ بۆ یەکەم جار ژمارەی تووشبووانی کۆرۆنا بۆ ٣٦٢ کەس دابەزی.  گوتەبێژی وەزارەتی تەندروستی ئاماژەی بەوە دا، هۆکاری کەمبوونەوەی ژمارەی تووشبووانی کۆرۆنا بەگشتی بۆ چەند هۆکارێک دەگەڕێتەوە، وەک داخستنی چەند شوێنێك کە کردنەوەیان پێویست نەبووە، داخستنی قوتابخانەکان و پابەندیی هاونیشتمانییان رۆڵی بەرچاوی هەبووە.  بەڵام د. ئاسۆ حەوێزی دەڵێت، "دەبێت ئەو کەمبوونەوەی ژمارەیە نەبێتە متمانەیەکی زیاد، دەکرێت هەر شتێک رووبدات ئەگەر پابەندی نەمێنێت. "  ئەو بەرپرسەی تەندروستی باسیشی لەوە کرد، بۆ کۆبوونەوەی لیژنەی باڵای بەرەنگاربوونەوەی کۆرۆنا کە بڕیارە کۆتایی مانگ بەڕێوەبچێت، راپۆرتی خۆیان بەرز دەکەنەوە. ئەو هۆکارانەی وایانکردووە ژمارەی تووشبووان کەمبێتەوە دەخرێنەڕوو، بڕیاری کۆتاییش لەلای لیژنەکەیە.  بارودۆخی تووشبوانی کۆرۆنا بە جۆرێکە، مردن رێژەی ٣.٢ %، چاکبوونەوە ٦١.٧ % و ئەوانەشی لەژێر چارەسەردان رێژەی ٣٥.١ % پێکدەهێنن. هەروەها ٦١.٦ % لە رەگەزی نێر و ٣٨.٤ % لە رەگەزی مێن.  لەسەر ئاستی پارێزگاکانی عێراقدا پارێزگای دهۆک لە ریزبەندی سێیەمی زۆرترین ژمارەی تووشبوون و سلێمانییش لە ریزبەندی یەکەمی ئەو پارێزگایانەدایە کە لە ٢٤ کاژێری رابردوودا زۆرترین مردنیان تێیدا تۆمار کراوە.  د. ئاسۆ حەوێزی گوتیشی، "ئەوانەی تووشی کۆرۆنا دەبن بەشێكیان بە قورسی دەیگرن و بەشێکیشیان بە سووکی، بۆیە هەردوو جۆر هەن، بەداخەوە هێشتا ژمارەی مردن زۆرە و شوێنی چاودێریی چڕ لە نەخۆشخانەکانماندا سنووردارە. "  تاوەکو ئێستا ٩٢ هەزار و ٩٣٨ تووشبووی ڤایرۆسی کۆرۆنا تۆمارکراون، لەو ژمارەیە ٥٧ هەزار و ٥١٧ کەس چاکبوونەتەوە و ٣٢ هەزار  و ٤٤٤ کەس لەژێر چارەسەردان و دوو هەزار و ٩٧٧ تووشبوویش مردوون.