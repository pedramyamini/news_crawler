سەنعان ستار، بازرگانی فەرش دەڵێت "ئێستا کە بازاڕ نییە، دەبوا زیاتر چاویان لە ئێمە بووایە، بەڵام دۆخەکە خراپتر بووە بۆ ئێمە، گومرگ نزیکەی ٧٠ % زیادیکردووە. پێشتر هەر تۆنی ١١٠ دۆلار بوو، ئێستا ٣٧٥ و ٣٨٥ دۆلارە. پارەکە سەیارەیەک ٢٠ وەرەقەی تەکلیف دەکرد ئێستا ٨٠ بۆ ٩٠. یەک ترێلە داخل دەبێت کرێی دەفتەرێک بۆ دەفتەرێک و ١٠ وەرەقە مەسرەفیەتی".  سەرەتای ساڵی ٢٠١٩ بە بڕیاری دەستەی گشتیی گومرگەکانی عێراق پێناسی گومرگی سەرجەم دەروازە سنوورییەکانی عێراق و هەرێمی کوردستان بە یەک سیستەم رێکخران و کاریان پێدەکرێت. یەکێتیی هاوردە و ناردەکارانی هەرێمی کوردستان تێبینییان لەسەر یەکخستنی پێناسی گومرگی هەیە.  گەیلان حاجی سەعید، سەرۆکی لقی هەولێری یەکێتیی هاوردە و ناردەکارانی هەرێمی کوردستان دەڵێت "لە هەرێمی کوردستان ئەو یاسای یەکخستنی پێناسەی گومرگییە بەتەواوی جیبەجێ دەکرێت، بەڵام لە دەروازەکانی خواروو و ناوەڕاستی عێراق جێبەجێ ناکرێت، وەکو بەسرە و شارەکانی دیکە. ئەمەش کاریگەریی دەکاتە سەر بازاڕ لە هەرێمی کوردستان".  ئێران و تورکیا دوو لایەنی سەرەکیی هاوردەکردنی فەرش و موکێتن. پشکی شێری هاوردەکردنی فەرش بەر ئێران و پشکی شێری هاوردەکردنی موکێتیش بەر تورکیا کەوتووە. ساڵانە بە بەهای نزیکەی ٨٠٠ ملیۆن دۆلار فەرش و موکێت هاوردەی هەرێمی کوردستان دەکرێت، لەم بڕە نزیکەی ٥٠ % ی لە تورکیاوە هاوردە دەکرێت.  لە ساڵی ٢٠١٩ دا ٤٠ هەزار و ٥٥١ تۆن فەرش و موکێت هاوردە کراون، زۆرترینی لە دەروازەی ئیبراهیم خەلیلەوە بووە کە ٢٧ هەزار و ٦٦٨ تۆن بووە.  لە ساڵی ٢٠٢٠ دا ١٦ هەزار و ٥٥٢ تۆن فەرش و موکێت هاوردەکراون و دابەزینی بەرچاوی بەخۆوە بینیوە، زۆرترینی لە دەروازی ئیبراهیم خەلیلەوە بووە کە هەشت هەزار و ٢٩٥ تۆن بووە.