شامیل حەسەن ئاغا کە جووتیارێکی کوردە، دەڵێت "بڕیاریان وەرگرتووە لە حکومەتەوە، لە دادگای لەیلانەوە و لە سالارەوە کە ئێستا وەزیری دادە، ئەو بڕیاری داوە و حوکمی لەسەر من داوە، ناردوویەتی بۆ کەرکووک بۆ جێبەجێکردن".  ساڵی رابردوو دادوەری ئەو کەیسە کە ئێستا وەزیری دادە، بە پشتبەستن بە پشکنینی فەرمانگەی کشتوکاڵی کەرکووک و گرێبەستی کشتوکاڵی لەیلان، لە بەرژەوەندیی ئەو عەرەبە هاوردانە بڕیاریداوە. ئێستاش وەکو وەزیری داد بڕیاری هەڵپەساردنی گرێبەستە کشتوکاڵییەکانی دەرکردووە، بەڵام دادگا کوڕەکانی شامیل ئاغای لە کارکردن بە بڕیارەکە بێهیوا کردووە و دەبێت تاوەکو دووشەممەی هەفتەی داهاتوو ٤٠٠ ملیۆن دینار بۆ عەرەبی هاوردە ئامادەبکەن.  عومەر شامیل کوڕی شامیل ئاغایە و ئاماژە بەوە دەکات "چووینەتە دادگا، دادگاش لەگەڵ ئەوانە، ئێمە داوادەکەین لە بەرپرسانی کورد و لە بەرپرسانی حکومەتی خۆمان، تیمێکی پارێزەرانمان بۆ بنێرن پشتیوانیمان لێبکات".  بڕیارەکەی دادگا بەبێ گەڕانەوە بۆ فەرمانگەی کشتوکاڵ جێبەجێکراوە، لە فەرمانگەی کشتوکاڵیش تاوەکو ئێستا هەمان مامەڵەی ئەو عەرەبە هاوردانە رایی دەکرێت کە دێن بۆ نوێکردنەوەی گرێبەست، بەڕێوەبەری کشتوکاڵ دەڵێت "هیچ بڕیارێک نییە بۆ راگرتنی نوێکردنەوەی گرێبەستی هاوردەکان لەسەر ئەو زەویە کشتوکاڵییانەی دەکەونە سنووری ماددەی ١٤٠ ـەوە".  زوهێر عەلی، بەڕێوەبەری فەرمانگەی کشتوکاڵی کەرکووک رایگەیاند "کێشەی زەوی وزار پسپۆڕیی دادگایە، پێشتر لە دەستەی کێشەی موڵکداری بوو، لەدوای ٢٠٠٧ ـەوە گواستراوەتەوە بۆ دادگای بەرایی کەرکووک، نووسراوی وەزارەتی داد لەلایەنی نافەرمییەوە پێمان گەیشتووە و داوای راگرتن دەکات، ئێمە تاوەکو ئێستا رامان نەگرتووە و رێکارەکان بەردەوامن، بەپێی ئیمکان دەبێت هەماهەنگی لەگەڵ لایەنی پەیوەندیدار بکرێت لە ئەنجوومەنی دادوەری یان دادگای بەرایی لەسەر ئەوەی رابگیرێت یان رانەگیرێت".  جگە لەو دوو سکاڵایە، حەوت سکاڵای دیکەی عەرەبی هاوردە لەسەر جووتیارانی کورد لە گوندی تەرجلی لەیلان تۆمارکراون، ئەگەر بڕیاری هاوشێوە لە دادگا دەربکرێت، دەبێت کورد لە ناوچەکە نەمێنێت و هاوشێوەی پێش ساڵی ٢٠٠٣ هاوردەکان دەگەڕێنەوە.