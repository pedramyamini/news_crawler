رووداو ئێوارەی ئەمڕۆ یەکشەممە لەڕێگەی بەرنامەی بەرپرسیار لەگەڵ رزگار ئیسماعیل، برایەکی سلێمان هەڵشۆیی قسەی کرد و گوتی "سلێمانی برام لەو بابەتەدا خەتابار نییە، بەڵکو خەڵکەکە بە زۆر پارەیان پێدەدا. " گوتیشی "هەندێکجار خەڵک سەرەیان بۆ بینینی سلێمانی برام دەگرت و نرخی بینینی هەر بلیتێکیش ١٠٠ دۆلار بووە. "  هەر زوو ئەو قسەیەی رزگاری برای سلێمان هەڵشۆیی سۆشیال میدیای تەنی و لەڕێگەی گرافیک و نووسینەوە وێنەی سلێمان هەڵشۆشییان خستە نێو ١٠٠ دۆلاری ئەمریکی و لە فەیسبووک و تۆڕە کۆمەڵایەتییەکان بڵاویان کردەوە.   هەروەها سلێمان هەڵشۆیی بەهۆی ئەوەی کە پێشتر چەند جارێک لە دانیشتنی گۆرانی گوتن (گەعدە) بەشدارییکردووە و ڤیدیۆکانی لە تۆڕە کۆمەڵایەتییەکان بڵاوکراونەتەوە، دەردەکەوێت کە گۆرانیبێژەکان بە "هیتلەری پشدەر" ناوی دەهێنن. ئەو ڤیدیۆیانە پێشتر لە تۆڕە کۆمەڵایەتییەکان بڵاوکراونەتەوە و ئێستاش دووبارە خەڵکی ڤیدیۆکان بڵاودەکەنەوە.   لە نوێترین ڤیدیۆشدا کە دیارنییە شوێنەکەی کوێیە، کەسێکی رەشپێست کە گیتارێکی بەدەستەوەیە و بە گۆرانیگوتن و بە زمانی کوردی دەڵێت "سلێمان هەڵشۆیی کوا پارەکەم، سلێمان هەڵشۆیی کوا پارەکەم. " وەک دیارە کوردێک ئەوەی بەو رەشپێستە گوتووە و ئەویش بە گیتارەکەی و بە دەربڕینی خۆی دووبارەی دەکاتەوە.