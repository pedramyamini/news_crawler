دارستانەکە زیاتر لای خەڵک بە سەیرانگەی دڵۆپە ناسراوە، رۆژانە بەشێک لە ھاونیشتیمانییان بۆ گەشت و سەیران سەردانی شوێنەکە دەکەن، بەڵام وەکو لە وێنەکان دەبینرێت، گەشتیاران پابەندی ژینگەپارێزی و پاکڕاگرتنی سەیرانگەکە نابن.  پاشماوەی خۆراکی گەشتیاران و بوتڵی شوشەی خواردنەوە کهولییەکان، سیمایەکی ناشارستانیی بە شوێنەکە بەخشیوە، بەشێک لە ھاونشتمانییان دوای بەسەربردنی کاتەکانیان و جێهێشتنی شوێنەکە، پاشماوەکانیان جێدەھێڵن.  بەشێک لە گەشتیارانیش هەندێجار بەشێوەیەکی بەرپرسیارانە مامەڵە ناکەن و ئەو ئاگرەی بۆ برژاندنی خواردن و چا دەیکەنەوە، دوای رۆیشتنیان خەڵووزەکەی ناکوژێننەوە و ئەمەش وایکردووە، چەندجارێک پووش و پاوانی ناوچەکە بسووتێت و زیان بە ژینگەی سەیرانگاکە بگەیێنێت.  ئەگەرچی بنکەی پۆلیسی دارستان و پاوانی هه‌ولێر، لەنزیک سەیرانگەکە بوونی ھەیە و بەردەوام لەئێشکگریدان و رێگری لە پیسکردنی شوێنەکە دەکەن، بەڵام بەھۆی ناھۆشیاری و زۆریی ژمارەی گەشتیاران، کەمتر دەتوانرێت کۆنترۆڵی گەشتیارەکان بکرێت، لە پاکڕانەگرتنی شوێنەکە.  ژینگەپارێزی لە خۆشەویستیی وڵات و سرووشتەوە سەریهەڵداوە، لە هەر وڵاتێك پارێزگاری لە ژینگە بکرێت بەمانای ئەوە دێت کە ئاستی رۆشنبیریی خەڵکی ئەو وڵاتە بەرزە، بەڵام بەردەوام رێکخراوەکانی ژینگەپارێزی لە ھەرێم نیگەرانن لەوەی، ھاونیشتمانیان بەشێوەیەکی پێویست پابەندی ژینگەپارێزی نابن.  له یاسای ژماره ٨ی ساڵی ٢٠٠٨ی ده‌سته‌ی پاراستن و چاككردنی ژینگه‌ی هه‌رێمدا هاتووه، هه‌ركه‌سێك زیان به ژینگه بگەیێنێت، رووبه‌ڕووی سزای یاسایی ده‌بێته‌وه، سزاکەش لە پێبژاردن دەستپێدەکات تاوەکو دەگاتە دەستگیرکردن، بەڵام تاوەکو ئێستا، كه‌مترین كه‌س به‌هۆی زیانگه‌یاندن به ژینگه‌وه رووبه‌ڕووی یاسا بووەته‌وه.  لە مانگی شەشی ئەمساڵیش، بەھۆی کەمتەرخەمیی ژمارەیەک گەشتیاری عەرەب، لەکاتی ماسی برژاندن، له كۆی ٩٠٠ دۆنمی رووبه‌ری دارستانه‌كه، نزیكه‌ی ٤٠٠ دۆنمی سووتا و نزیكه‌ی چوار هه‌زار دار و دره‌ختیش به‌هۆی ئاگره‌كه‌وه زیانی به‌ركه‌وت.