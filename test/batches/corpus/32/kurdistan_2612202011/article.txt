هێڤیدار ئەحمەد، جێگری سەرۆکی لیژنەی دارایى و كاروبارى ئابوورى لە پەرلەمانی کوردستان بە تۆڕی میدیایی رووداوی راگەیاند، رۆژی دووشەممەی داهاتوو ٢٠٢٠/١٢/٢٨ شاندی دانوستانکاری حکومەتی هەرێمی کوردستان لەگەڵ بەغدا لەگەڵ سەرۆکایەتیی پەرلەمان، سەرۆکی فراکسیۆنەکان، لیژنەی دارایى و كاروبارى ئابوورى و لیژنەی سامانە سرووشتییەکان کۆدەبێتەوە.  هێڤیدار ئەحمەد دەڵێت: "کۆبوونەوەکە لەسەر داوای شاندی دانوستانکاری هەولێرە و مەبەستیانە هەموو زانیارییەک لەبارەی دانوستاندنەکان لەگەڵ بەغدا و ئەنجام و لێکەوتەکانی بدەنە پەرلەمانی کوردستان. "  جێگری سەرۆکی لیژنەی دارایى و كاروبارى ئابوورى لە پەرلەمانی کوردستان باسی لەوەش کرد، پەرلەمانی کوردستان دەیەوێت پاڵپشتیی خۆی بۆ شاندەکە نیشان بدات بۆ سەرکەوتن لە دانوستاندنەکانیاندا، هاوکات مەبەستیشیەتی بزانێت لە ئەگەری سەرنەکەوتنی دانوستاندنەکاندا پلانی جێگرەوەی حکومەت چی دەبێت.