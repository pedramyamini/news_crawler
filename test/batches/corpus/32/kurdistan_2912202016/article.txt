مەحموود ئیسماعیل، سەرۆکی لقی هەولێری کۆمەڵەی کرێنشینان بە تۆڕی میدیایی رووداوی راگەیاند: "کرێی خانووبەرە بەهۆی دابەزینی نرخی دینارەوە لەسەر کرێنشینان زیاد بووە و ناتوانن مانگانە پارەی کرێ دابین بکەن. "  سەرۆکی لقی هەولێری کۆمەڵەی کرێنشینان ئاماژەی بەوە دا، ئەوان دۆخ و نەهامەتیی کرێنشینان بە لایەنی پەیوەندیدار دەگەیێنن بۆ ئەوەی ئەم دۆخە کاریگەریی لەسەر رەوشی کرێنشینان نەبێت.  مەحموود ئیسماعیل گوتی: "بۆ ئەوەی ئەم دۆخە لەسەر کرێنشینان سووک بکرێت، باشترە کە پەرلەمان رێنمایی یان یاسایەک دەربکات و حکومەت جێبەجێی بکات تاوەکو کرێنشین باری قورس نەبێت. "  بە گوتەی سەرۆکی لقی هەولێری کۆمەڵەی کرێنشینان، رۆژانە رێژەی کرێنشین لە زیادبووندایە و لە ٢٠٠٩ وە تاوەکو ئێستا ٢٣ هەزار کرێنشین لای ئەوان تۆمارکراون و دەشڵێت: "تا یاسایەک بۆ دیاریکردنی کرێی خانوو و شوقە دەرنەچێت، ئەوا خاوەنی موڵک بە ئارەزووی خۆی نرخ دادەنێت. "