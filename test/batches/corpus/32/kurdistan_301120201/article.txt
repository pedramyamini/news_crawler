محێدین حەسەن، سەرۆکی فراکسیۆنی ئازادی بە تۆڕی میدیایی رووداوی راگەیاند، ئێمە چەند فراکسیۆن و پەرلەمانتارێکین کە ژمارەمان ٣٧ کەسە، دوێنێ یەکشەممە یاداشتێکمان رادەستی سەرۆکایەتی پەرلەمان کرد بۆ ئەوەی پرسی مووچە و بژێوی خەڵکیش بخرێتە نێو خشتەی کارەوە، ئەگەر نەخرابێت دانیشتنەکە بایکۆت دەکەین.  عەبدولستار مەجید، سەرۆکی فراکسیۆنی کۆمەڵی ئیسلامی کوردستان، بە تۆڕی میدیایی رووداوی راگەیاند، فراکسیۆنەکانی کۆمەڵی ئیسلامی، یەکگرتوو، بەشێکی فراکسیۆنی گۆڕان و فراکسیۆنی ئازادی دانیشتنەکەی ئەمڕۆی پەرلەمانی کوردستان بایکۆت دەکەن.   بەڵام جەلال محەممەد، ئەندامی فراکسیۆنی گۆڕان لە پەرلەمانی کوردستان دەڵێت: "ئێمە وەکو فراکسیۆن بڕیارمانداوە بەشداریی لە دانیشتنەکەی پەرلەماندا بکەین، بەڵام رەنگە چەند پەرلەمانتارێکی گۆڕان بە پێچەوانەوە بایکۆتی بکەن".  رۆژی شەممە ده‌سته‌ی سه‌رۆكایه‌تی په‌رله‌مانی كوردستان رایگه‌یاند، رۆژی دووشه‌ممه، ٣٠ی تشرینی دووه‌م، دانیشتنی ژماره (١١)ی ئاسایی خولی پاییزه ئه‌نجامده‌درێت و سێ ته‌وه‌ر گفتوگۆ و خوێندنه‌وه‌ی له‌سه‌ر ده‌كرێت، به‌مشێوه‌ی خواره‌وه:  ته‌وه‌ری یه‌كه‌م: (خوێندنه‌وه‌ى یه‌كه‌م بۆ پێشنیازه‌یاسای په‌روه‌رده و خوێندن) و (پێشنیازه‌یاسای هه‌موارى یه‌كه‌می زانكۆ تایبه‌ته‌كان) له هه‌رێمی كوردستان ده‌كرێت.  ته‌وه‌ری دووه‌م: (خوێندنه‌وه و گفتوگۆكردنی هه‌ردوو راپۆرتی لیژنه‌ی په‌یوه‌ندییه‌كان و ره‌وه‌ندى كوردستانى) و (لیژنه‌ی رۆشنبیری و كۆمه‌ڵگه‌ی مه‌ده‌نی و وه‌رزش و لاوان)، سه‌باره‌ت به (دیارده‌ى كۆچی گه‌نجان بۆ ده‌ره‌وه‌ى وڵات) ده‌بێت، به‌ئاماده‌بوونی وه‌زیره په‌یوه‌ندیداره‌كانی حكومه‌تی هه‌رێمی كوردستان.  ته‌وه‌ری سێیه‌م: خستنه‌ڕووى بیرۆكه‌ى په‌رله‌مانتار (شنۆ ئه‌شقى عەبدوڵڵا) ده‌بێت، كه تایبه‌ته به ره‌خساندنی هه‌لی كار له هه‌رێمی كوردستان.  محێدین حەسەن، سەرۆکی فراکسیۆنی ئازادی گوتی: "ئێمە داوا دەکەین کێشە و گوزەرانی خەڵک بخرێتە بەرنامەی کارەوە".  ئەو پێشنیازەی ئەو ٣٧ پەرلەمانتارە داویانەتە سەرۆکایەتی پەرلەمان، قبووڵناکرێت، چونکە کەمتر لە ٢٤ کاژێر پێش دانیشتنەکە رادەستیان کردووە، لەکاتێکدا بەپێی ماددەی ٤٨ لە بڕگەی چواری پەیڕەوی ناوخۆی پەرلەمانی کوردستان، پێشنیاز بۆ گۆڕین یان دەستکاریکردنی خشتەی کار، پێویستە زیاتر لە ٢٤ کاژێر پێش دانیشتنەکە رادەستی دەستەی سەرۆکایەتی بکرێت.