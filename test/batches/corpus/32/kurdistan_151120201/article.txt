دەستەی دەستپاکیی عێراق لە راگەیێندراوێکدا دەڵێت: بەڕێوەبەری گشتیی پەروەردەی کەرکووک پارەی بۆ پێدانی پۆستی بەڕێوەبەری یەکەیەکی کارگێڕی لە پەروەردەی کەرکووک وەرگرتووە و بەوهۆیەوە فەرمانی دەستگیرکردنی دەرچووە.  بڕیارەکە لە رۆژی چوارشەممەی رابردوو چووەتەبواری جێبەجێکردنەوە و عەبد عەلی حوسێن توعما، بەڕێوەبەری گشتیی پەروەردەی کەرکووک دەستگیرکرا و هەمان رۆژ بە دەستەبەری ١٠ ملیۆن دینار ئازادکراوە.    تاوەکو ئێستا کەیسی ئەو بەڕێوەبەرە گشتییە لە دادگەی تایبەت بە دەستەی دەستپاکی ماوەتەوە.     بەپێی زانیارییەکانی رووداو کە لە چەند سەرچاوەیەک لە پەروەردەی کەرکووکەوە دەستی کەوتووە، دەستگیرکردنی پەیوەندی بە سکاڵای کەسێکەوە هەیە کە ناوی فازڵ ئەسوەدە و بەڕێوەبەری گشتیی پەروەردەی کەرکووک بووە، دوای ئەوەی عەبد عەلی کراوەتە بەڕێوەبەری گشتی، فازڵ ئەسوەد کراوەتە بەرپرسی چالاکیی وەرزشی لە پەروەردەی کەرکووک.     ئێستا فازڵ ئەسوەد لەو بەشەش دوورخراوەتەوە، دوای ئەوەی سکاڵای لەسەر بەڕێوەبەری گشتیی پەروەردەی کەرکووک تۆمارکردووە، بە بڕیاری دادگە هەردووکیان دەستگیرکراون، بەڕێوەبەری گشتیی پەروەردەی کەرکووک بە کەفالەت ئازادکراوە و فازڵ ئەسوەد هێشتا لە زیندانە.