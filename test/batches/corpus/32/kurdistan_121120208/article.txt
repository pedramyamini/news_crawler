بەڕێوەبەری ناوەندی فریاکەوتنی ئامەد دەڵێت، لە ماوەی چوار مانگدا ناوەندەکەیان وەڵامی نزیکەی ٧٥٠ هەزار پەیوەندیی داوەتەوە کە لە حەوت دامەزراوەی جیاوازەوە ئاراستەی ناوەندەکەیان دەکرێن.  حوسێن هاکان کاراکاش، بەڕێوەبەری ناوەندی فریاکەوتنی ئامەد دەڵێت "لەڕووی تەکنیکەوە، بە سیستەمێک کار دەکرێت لە چاودێریکرنی ئۆتۆمبێلەکانەوە بگرە تاوەکو سەرجەم جموجۆڵەکانیان بەتەواوەتی تۆماردەکرێن، هەروەها سەرجەم پەیوەندییەکان لەڕێگەی سیستەمەکەوە تۆماردەکرێن. ئەم ناوەندانە لە تەواوی تورکیا بۆئەوەی بە هەمان هەلومەرج کاربکەن و خزمەتگوزاری پێشکێش بکەن، لەلایەن وەزارەتی ناوخۆوە دامەزرێنراون. ناوەندەکەمان ٤٧ ـەمینە و بەردەوامیش ناوەندی نوێ دەکرێنەوە و لەڕێگەیەوە خزمەتگوزاری پێشکێش دەکرێت".  نزیکەی ٨٥ % ی ئەو پەیوەندییانەی تاوەکو ئێستا بەم ناوەندەوە کراون هەڕەمەکین، تەنیا ١٥ % ی ئەو کەسانەی لەڕێگەی تەلەفۆنەوە پەیوەندییان بە ناوەندی ١١٢ کردووە بەهۆی رووداوی بەپەلەوە بووە.   کوبران ئەرەن دەمیرەڵ، فەرمانبەر ئاماژەی بەوە کرد "هاووڵاتییان لە هەر بابەتێکدا پەیوەندیمان پێوە بکەن، تەندروستی، پۆلیس، جەندرمە و بەرگریی شارستانی بێت و هەر دۆخێکی بەپەلە دەتوانن دەستبەجێ بە ناوەندەکەمان بگەیێنن، وەکو رابردوو نییە لەڕێگەی ژمارەیەکەوە پێمان دەگەن".  لە ناوەندی فریاکەوتنی ١١٢ لە ئامەد ٧٠ فەرمانبەر کاردەکەن. خزمەتگوزارییەکانی فریاکەوتن لەم ناوەندەدا لە هەفتەیەکدا حەوت رۆژ و رۆژانە ٢٤ کاژێر بەردەستن. بێجگە لە تورکی و کوردی، بە زمانەکانی ئینگلیزی، رووسی، ئەڵمانی و عەرەبیش وەڵامی پەیوەندییە بەپەلەکان دەدرێتەوە.