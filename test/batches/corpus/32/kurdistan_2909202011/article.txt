لە کۆبوونەوەکەدا، قوباد تاڵەبانی، جێگری سەرۆکوەزیرانی هەرێمی کوردستان ئامادەبوو، بەپێی راگەیێندراوی کۆبوونەوەکە، پەرەپێدانی زیاتری پەیوەندییەکانی ئیتاڵیا و هەرێمی کوردستان و بەتایبەتی پشتیوانیکردنی هێزی پێشمەرگە تاوتوێ کراوە.  سەرۆکوەزیرانی هەرێمی کوردستان جەختی لەوە کردووەتەوە، هەرێمی کوردستان بەردەوام دەبێت لە پشتگیریکردنی مستەفا کازمی، سەرۆکوەزیرانی عێراق لەپێناو سەقامگیرکردنی دۆخی عێراق و چارەسەرکردنی کێشە هەڵپەسێردراوەکانی نێوان هەرێمی کوردستان و حکومەتی فیدراڵی لەسەر بنەمای دەستوور.  لۆرێنزۆ گوێرینی، وەزیری بەرگریی ئیتاڵیا ئاماژەی بەوە دا، وڵاتەکەی بەردەوام دەبێت لە پشتگیریکردنی هەرێمی کوردستان و عێراق بە گشتی. گوتیشی "هیوادارین لە ئاییندەیەکی نزیکدا درێژە بە راهێنانەکانی پێشمەرگە بدەینەوە کە بەهۆی بڵاوبوونەوەی کۆرۆنا بە شێوەیەکی کاتی وەستابوون".   مەسرور بارزانی لە کۆبوونەوەکەدا، سوپاسی پشتگیری و هاوکارییەکانی ئیتاڵیای کردووە، گوتویەتی "بوونی هێزەکانی ئیتاڵیا و هاوپەیمانان لە هەرێمی کوردستان و عێراق بە پێویست و گرنگ دەزانین".