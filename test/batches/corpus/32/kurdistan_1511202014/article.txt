فارس عیسا، سەرۆکی نوێنەرایەتی حکومەتی هەرێمی کوردستان لە بەغدا بە تۆڕی میدیایی رووداوی راگەیاند، دوای ئەوەی پەرلەمانی عێراق یاسای پڕکردنەوەی کورتهێنانی بودجەی ساڵی ٢٠٢٠ بەبێ کورد تێپەڕاند، حکومەتی هەرێمی کوردستان جارێکی دیکە شاندێکی دانوستاندنکار دەنێرێتەوە بۆ بەغدا.  فارس عیسا گوتی: "بۆ دیاریکردنی کاتی چوونی شاندەکە، چاوەڕوانی ئەنجامەکانی کۆبوونەوەی سێ سەرۆکایەتییەکەی هەرێمی کوردستان دەکەین. رەنگە لەم رۆژانەشدا شاندەکە بگەنە بەغدا".  بەرەبەیانی رۆژی پێنجشەممە ١٢ی تشرینی دووەمی ٢٠٢٠ پەرلەمانی عێراق بەبێ رەزامەندیی کورد پرۆژەیاسای قەرزی بۆ کورتهێنانی بودجە پەسندکرد.   بەپێی یاساکە هیچ پشکێک لەو قەرزە بۆ هەرێمی کوردستان دیارینەکراوە، هاوکات رادەستکردنی هیچ بڕە نەوتێکیش لەسەر هەرێمی کوردستان نەسەپێندراوە، بەڵکو دانراوە کۆمپانیای سۆمۆ دیاریی بکات.   پەرلەمانتارانی کورد لە پەرلەمانی عێراق بە پێویستی دەزانن کە هەرێمی کوردستان شاندێک بۆ گفتوگۆ بنێرێتە بەغدا و دەڵێن، ئەگەر پابەندبن بە نێوەڕۆکی یاسای قەرزەوە، دەتوانن لە جیاتی ٣٢٠ ملیار دینار، زیاتریش وەربگرن.  سەلیم شووشکەیی، سەرۆکی فراکسیۆنی کۆمەڵی ئیسلامی کوردستان لە پەرلەمانی عێراق بە رووداوی راگەیاند: "باشترە هەولێر تەسلیمی بەغدا نەبێت و بۆ سێ مانگی داهاتوو قەرز لە سەرمایەدار و کۆمپانیاکان بکات، بەڵام هاوکات پابەند بێت کە نەوت و داهات رادەستی بەغدا بکات. "  سەلیم شووشکەیی باسی یاسای پڕکردنەوەی کورتهێنانی بودجەی ٢٠٢٠ ـی کرد و گوتی، "یاساکە بەو جۆرە خراپ نییە کە باسدەکرێت، چونکە یاساکە بۆ سێ مانگ دانراوە. دەکرێت حکومەتی هەرێمی کوردستان لەو ماوەیەدا نیازپاکیی خۆی نیشان بدات بۆ ئەوەی بەشە بودجە و مووچەی هەرێمی کوردستان دیاری بکرێت و بنێردرێت. "  جەمال کۆچەر دەڵێت ناکرێت ئەوان هەموو ساڵێک لەو شەڕەدا بن و بەپێویستی دەزانێت: "شاندێکی سیاسیی بەهێز بچێتە بەغدا و رێککەوتنێکی ستراتیژی لەگەڵ بەغدا بکات و داوای رێژەی ١٢.٧ % ی بودجە بکات تاوەکو سەرژمێریی لە عێراق دەکرێت".   هاوکات جەمال کۆچەر، سەرۆکی فراکسیۆنی یەکگرتوو لە پەرلەمانی عێراق، بە پێویستی دەزانێت حکومەتی هەرێمی کوردستان داوای مووچەی مانگی ١٠ لە بەغدا بکات، "چونکە ئەو یاسایە لە مانگی ١١ پەسندکراوە، رێککەوتنی پێشوو بۆ ٣ مانگ بوو ٨ و ٩ و ١٠، بۆیە لەسەر بەغدایە مووچەی مانگی ١٠ بنێرێت".  جەمال کۆچەر دەڵێت دەبێت سەرۆککۆمار وەک پارێزەری دەستوور لە تێپەڕاندنی ئەو یاسایەدا رۆڵی هەبێت و دەڵێت: "ئەو یاسایە دژی سێ ماددەی دەستوورییە، ماددەکانی ١٤ و ٢٢ بڕگەی یەکەم و ماددەی ٣٠ بڕگەی یەکەم کە مافی هاووڵاتیان خوراوە، بۆ ئەو مەبەستە سەرۆککۆمار دەتوانێت داوای هەمواری ئەو یاسایە بکاتەوە و مووچەی فەرمانبەرانی هەرێمی کوردستان لەو یاسایە جیا بکەینەوە".