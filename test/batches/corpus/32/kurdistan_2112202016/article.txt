رێژەی گەشەی دانیشتووانی پارێزگای ئیلام ساڵ لەدوای ساڵ کەمدەکات. ئیلام بچووکترین، بەڵام دەوڵەمەندترین پارێزگای رۆژهەڵاتی کوردستانە. ژمارەی دانیشتووانی لە ساڵی ٢٠١١ دا ٥٥٨ هەزار کەس بوو. لە سەرژمێریی ٢٠١٦ دا ژمارەی دانیشتووانی گەیشتە ٥٨٠ هەزار کەس.   لە پێنج ساڵەدا تەنیا ٢٢ هەزار کەسی زیادکرد. پێشبینی دەکرێت لە سەرژمێریی ٢٠٢١ ـدا ژمارەی زیادبوونی دانیشتووانی لەوەش کەمتر ببێتەوە، چونکە خێزانەکان منداڵی کەمتریان دەبێت.  سەعید فەیزیپوور، شۆفێری تاکسییە و دەڵێت: "چوار منداڵم هەیە. بە ژیانی خۆم رازیم، بەڵام ئەوەی راستی بێت گەنجی ئەمڕۆ ئامادەنین تەنانەت یەک منداڵیش بهێننە دنیاوە. باری دارایی لاوازە و کار دەست ناکەوێت. "  بەڕێوەبەرایەتیی تۆمارکردنی باری کەسێتیی پارێزگای ئیلام دەڵێت، لە ساڵی ٢٠١٩ دا لەدایکبوون لەو پارێزگایە بە بەراوەرد بە ساڵی پێشتر ١٤.٣ % کەمتر بووە.   ساڵانی پێشتریش بەهەمان شێوە رێژەی گەشەی دانیشتووانی ئیلام دابەزیوە. ئەوە بووەتە هۆی ئەوەی کە خەڵکی پارێزگاکە بەرەو پیری بچن. بەڕێوەبەرایەتیی تۆماری باری کەسێتیی ئیلام دەڵێت، ئێستا ٧٠ % ی دانیشتووانی پارێزگاکە تەمەنیان لە ١٥ بۆ ٦٤ ساڵدایە و ئاراستەی تەمەنی دانیشتووانی ئەو پارێزگایە بەرەو پیریییە.