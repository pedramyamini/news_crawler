بڕیارەکەی سەرۆکایەتیی دیوانی ئەنجوومەنی وەزیران ئەمڕۆ یەکشەممە ٢٧ - ٩ - ٢٠٢٠ دەرچووە، واژۆی د. ئومێد سەباح، سەرۆکی دیوانی بەسەرەوەیە و ئاراستەی وەزارەتی خوێندنی باڵا و توێژینەوەی زانستی کراوە.  لە بڕیارەکەدا هاتووە، ئەو خوێندکارانەی لە دوای ساڵەکانی ٢٠١٥ دەرچوون، پێویستە وەزارەتی خوێندنی باڵا لەگەڵ وەزارەتی خوێندنی باڵا و توێژینەوەی زانستیی عێراق خوێندنەوە بۆ ئەو بابەتە بکەن بۆ دۆزینەوەی "چارەسەرێکی گونجاو".  عەباس ئەکرەم، گوتەبێژی وەزارەتی خوێندنی باڵا و توێژینەوەی زانستی بە تۆڕی میدیایی رووداوی راگەیاند، پێشنیازەکە هی وەزارەتی خوێندنى باڵا و توێژینەوەی زانستی بووە.   نووسراوەکەی وەزارەتی خوێندنی باڵا بە ژمارە ٧٦٦٤ بووە و تایبەت بە دانپێدانان و چارەسەرکردنى پرسى زانکۆکانى ناوچە کوردستانییەکانى دەرەوەى ئیدارەى هەرێمى کوردستان بووە. لە نووسراوەکەدا وەزارەتى خوێندنى باڵا پێشنیازى کردبوو بۆ ئەنجوومەنى وەزیران، ئەو خوێندکارانەی تاوەکو ساڵى خوێندنى (٢٠١٤ - ٢٠١٥) لەو زانکۆیانە وەرگیراون دان بە بڕوانامەکانیان بنرێت و راستاندنیان بۆ بکرێت.   نووسراوەکەی وەزارەتی خوێندنی باڵا  پێشنیازەکەی وەزارەتی خوێندنی باڵا لە ١٠ - ٩ - ٢٠٢٠ ئاراستەی ئەنجوومەنی وەزیران کراوە. عەباس ئەکرەم دڵنیایی دا بە وەرگیراوانی دوای ساڵی ٢٠١٥ کە وەزارەتەکەیان هەوڵدەدات دەست بە گفتوگۆ بکات لەگەڵ وەزارەتی خوێندنی باڵای عێراق بۆ ئەوەی چارەسەرێکی گونجاو بدۆزنەوە.