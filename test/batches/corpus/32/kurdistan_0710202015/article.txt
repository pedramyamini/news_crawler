هەڤاڵ ئەبوبەكر، پارێزگاری سلێمانی بە تۆڕی میدیایی رووداوی راگەیاند "لە كەمپی مەخموور، كۆیە، كەركووك، بەغدا، ئیدارەی گەرمیان، راپەڕین، هەڵەبجە، هەولێر و ژمارەیەك لە شارەكانی دیكەی عێراق و ئێرانەوە [خەڵک] بۆ چارەسەر دێنە سلێمانی، كاتێك گیان لەدەستدەدەن ئامارەكەی لەسەر پارێزگای سلێمانی هەژماردەكرێت، ئەو ژمارانەی كەرتی تەندروستیش بڵاویدەكاتەوە راستەقینەن".  پارێزگاری سلێمانی هۆكاری بەرزبوونەوەی ژمارەی تووشبووانی کۆرۆنای بۆ پابەندنەبوونی هاونیشتمانیان بە رێنماییەكانی خۆپارێزی گەڕاندەوە و گوتی "بەشێكی بەهۆی پابەندنەبوونی هاونیشتمانیانە بە رێنماییەكانی خۆپارێزی، بەشێكی بەهۆی قورسیی بڵاوبوونەوەی ڤایرۆسەكەیە، ئێستا سلێمانی لەو قۆناخەیە كە پەتاكەی بەتەواوی تێدا بڵاوبووەتەوە، لە دوو هەفتەی داهاتووش هەموو شارەكانی دیكە وەكو سلێمانییان لێدێت".  بە كەرەنتینە و سەپاندنی قەدەخەی هاتووچۆ رێگە لە بڵاوبوونەوەی كۆرۆنا نەگیرا، هەڤال ئەبوبەكر گوتی "بەڵام ئەگەر هەموومان پێكەوە كاربكەین و حكومەت پشتیوانیی بكات، هەروەها راگەیاندنەكان كە رۆڵێكی گرنگ دەبینن لە بڵاوكردنەوەی هۆشیاریی خۆپارێزی، لە چەند هەفتەی داهاتوودا دەچینە قۆناخێكی دیكە، بە پێچەوانەوە كارەساتی مرۆیی گەورە روودەدات".  ژمارەی تووشبووانی دەستنیشانکراوی کۆرۆنا لە هەرێمی کوردستان ٥٢ هەزار و ٧٥٦ کەسە، هەروەها ٣٣ هەزار و ٣١٢ کەس چاکبوونەتەوە و تاوەکو ئێستا هەزار و ٩٠٦ کەس گیانیان لەدەستداوە.