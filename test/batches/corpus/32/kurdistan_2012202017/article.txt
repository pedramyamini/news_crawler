هەردی محەممەد، پەیامنێری تۆڕی میدیایی رووداو رایگەیاند، بازاڕ بەگشتی و فرۆشگاکانی خواردنی وشکە بەتایبەتی کەوتوونەتە ژێر کاریگەریی دابەزینی بەهای دینارەوە، بەجۆرێک کە ئەو بازاڕەی رۆژانی پێشوو جمەی دەهات، ئێستا ژمارەیەکی دیار لە دووکانەکانی داخراون. هەروەها ئاماژەی بەوەش کرد کە هاونیشتمانیان دەڵێن، زیانی دابەزینی بەهای دیناری عێراقی و بەرزبوونەوەی بەهای دۆلار هەم کڕیار و هەم فرۆشیاریشی زەرەرمەند کردووە.  یەکێک لە دووکاندارەکان بە پەیامنێری تۆڕی میدیایی رووداوی گوت "بەهۆی بەرزبوونەوەی بەهای دۆلار، هەموو ئەو بەرهەمانەی لە دەرەوەی وڵاتەوە دێن، گران بوون. جگە لەمەش بازاڕ وەستاوە و تەنانەت جموجۆڵیش نەماوە".  بە گوتەی بەشێک لە دووکانداران، هەر بەرهەمێک ٤٠٠٠ تاوەکو ٦٠٠٠ دیناری هاتووەتە سەر. دووکاندارێکی دیکە گوتی، لە ماوەی ئەو رۆژەدا تەنیا بایی ٣٥ هەزار دینار فرۆشی هەبووە، لەکاتێکدا لە رۆژانی پێشوودا ئەم فرۆشە چەند هێندە بووە، بەڵام ئێستا خەڵک دەپرسێت و بەهۆی ئەم گرانبوونەوە نایکڕن و دەڕۆن.  هاوکات بەشێک لە دووکانداران دەڵێن، تەنیا لەم دوو رۆژەدا، هیچ دووکاندارێک نییە ٥ - ٦ ملیۆن دینار زەرەری بەرنەکەوتبێت، چونکە هەمووی بە نزیکەیی ٤٠ هەزار دۆلارێک قەرزدارە کە هەر ١٠ هەزار دۆلارێک ٢.٥ ملیۆن دیناری چووەتەسەر.  پەیامنێری تۆڕی میدیایی رووداو ئاماژەی بەوەش کرد، دابەزینی بەهای دینار هاوکات کێشەی کۆمەڵایەتیی لەنێو خەڵک و مامەڵەکاراندا دروستکردووە، بەتایبەتی ئەوانەی قەرزیان کردووە و بە تەواوەتی یەکلاییان نەکردووەتەوە کە قەرزەکان و بژاردنەکان لەسەر دۆلار بشکێننەوە یاخود لەسەر دینار.  لە چەند رۆژی رابردوودا بەهای ١٠٠ دۆلاری ئەمریکی لە ١٢٥ هەزار دینارەوە بۆ ١٤٥ هەزار دینار بەرزبووەتەوە و کاریگەرییەکانی بەردەوامن.