لیزا فەلەکەدین، پەرلەمانتاری پارتی دیموکراتی کوردستان کە پرسیارەکەی لە وەزیری دارایی و وەڵامەکەی بە بەڵگە بڵاوکردووەتەوە، بە تۆڕی میدیایی رووداوی راگەیاند، کاتێک لە بەرنامەی لەگەڵ رەنجی تۆڕی میدیایی رووداو گوتویەتی پشکنین راگیراوە، پشتی بەو بەڵگانە بەستووە.   لیزا فەلەکەدین بە رووداوی گوت، وەڵامی وەزیری دارایی و ئاشکرابوونی راستیی بابەتەکە هۆکارێک بوو کە پرسیاری ئەوەم لا دروست بێت "ئایا دەکرێت بەڕێزیان بە راستەوخۆ یان بە ناڕاستەوخۆ لەژێر کاریگەریی فشاری ئەو کۆمپانیایە دابێت بۆ شاردنەوەی راستییەکان و چاوپۆشیکردن لەو بەهەدەردانە و خاڵی کردنی گیرفانی هاوڵاتیان؟ " دەشڵێت، "هیوادارم وا نەبێت".  پەرلەمانتارەکەی پارتی پێی وایە، ئەو بابەتە جارێکی دیکە بووە "ئاوێنەی ململانێ نێوخۆییەکانی بزووتنەوەی گۆڕان و بە ئاشکرا دەریخست کە پارێزگاری سلێمانی، قایمقامی پێنجوێن و بەڕێوەبەری گومرگی مەرزی باشماخ کار بە نووسراوی وەزیری دارایی ناکەن و بە هەندی وەرناگرن". دەشپرسێت "ئایا مەبەستیان شکاندنەوەی یەکدییە یاخود راستی دیکە لەپشت ئەم حساب بۆ یەکدی نەکردنەدایە؟ "   لیزا فەلەکەدین دەشڵێت، وەکو ئەندام پەرلەمانێک لەسەر ئەو بابەتە بێدەنگ نابێت و بەردەوام دەبێت، "بە بەڵگەوە راستییەکان دەخەمەڕوو و رووی راستەقینەی ئەوانەش ئاشکرا دەکەم کە چۆن بوونەتە بەرپرسیاری یەکەم لە بەهەدەردانی داهاتی خاڵە سنوورییەکان و بە رۆژ بانگەشەی چاکسازی ئەکەن و بە شەو دەبنە سەر قافڵەی قاچاخ".