راگەیێندراوەکەی وەزارەتی ناوخۆی هەرێمی کوردستان دوای بڵاوبوونەوەی رێکارە نوێکان دێت بۆ رووبەڕووبوونەوەی ڤایرۆسی کۆرۆنا کە رۆژی ٢٤ - ١٠ - ٢٠٢٠ بڵاوکرایەوە و لە ١٨ خاڵ پێکهاتبوو. لە راگەیێندراوێکیشدا کە واژۆی رێبەر ئەحمەد، وەزیری ناوخۆی هەرێمی کوردستانی لەسەرە و ئاراستەی پارێزگار و ئیدارە سەربەخۆکان کراوە، شێوازی پێبژاردنەکان روونکراوەتەوە و تێیدا هاتووە:  یەکەم: ئەو لایەنانەی کە لە بڕگەی شانزەیەم / یەکەمی بەیانی ٥٢ ئاماژەی پێدراوە بە پسوولەی ٣٨ / ا پارەکە وەردەگیرێت.  دووەم: وێنەی یەکەم لە پسوولە دەدرێت بە کەسی سەرپێچیکار.  سێیەم: ئەم بڕە پارانە کە وەردەگیرێت لە ژمێریاری پارێزگا و ئیدارە سەربەخۆکان وەک ئەمانەت هەڵدەگیرێت.  چوارەم: مانگانە لیستێک بەناوی ئەو کەسانەی کە کاری پێبژاردنەکان دەکەن رەوانەی وەزارەت دەکرێت بە مەبەستی خەرجکردنی هاندان بۆیان بە رێژەی ٥٠ % لە داهاتی پێبژاردن.  پێنجەم: ٥٠ % ی داهاتی پێبژاردنەکان خەرجدەکرێت بۆ کڕینی پێداویستی خۆپارستن بەپێی ئەو لیستەی کە لەلایەن پارێزگا و ئیدارە سەربەخۆکان دەنێردرێت بۆ وەزارەت.   رۆژی ٢٤ - ١٠ - ٢٠٢٠ وەزارەتی ناوخۆی هەرێمی کوردستان راگەیێندراوێکی بڵاوکردەوە و تێیدا ئاماژەی بە چەند سزایەک کرد لە پێناو پابەندبوونی هاونیشتمانییان و ئاماژەی بەوە دابوو، "پێویستە لەسەرجەم فەرمانگەکان رەچاوی رێکاری نوێ بکرێت و ماسک بەکاربهێندرێت، هەر فەرمانبەر یان کارمەندێکی هێزەکانی ئاسایشی ناوخۆ و یان پێشمەرگە یان ئاسایش پابەندنەبێت سزای دارایی دەدرێت. "  سەبارەت بە شاییکردن و چوونە سەرقەبران و دانانی پرسە، وەزارەتی ناوخۆی ئاماژەی بەوە دا، کە قەدەخەکردنی داوەت و شایی و چوونە سەرقەبران و دانانی پرسە بەردەوام دەبێت و بنکەی پۆلیس و موختاری گەڕەک بەرپرسیارن و هەر کەسێک پابەندنەبێت بڕی ٢ ملیۆن دینار پێبژاردنی پێ دەکرێت.   سەبارەت بە بەستنی ماسک لە راگەیێندراوەکەدا هاتووە، هەر کەسێک ماسک نەبەستێت بەپێی رێکارەکانی ئەم بەیانە بە بڕی ٢٠ هەزار دینار سزادەدرێت.