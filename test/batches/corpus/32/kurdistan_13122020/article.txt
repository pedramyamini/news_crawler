شاخەوان رەئووف، سەرۆکی لیژنەی ناوخۆ و ئاسایش و ئەنجوومەنە خۆجێییەکان لە پەرلەمانی کوردستان بە تۆڕی میدیایی رووداوی راگەیاند: "رۆژی شەممەی رابردووە هەندێک خۆپێشاندان و گردبوونەوە لە رانیە و کەلار و گەرمیان هەبووە، بەڵام بەراورد بە رۆژانی دیکە هێورتر بووە".  سەرۆکی لیژنەی ناوخۆ و ئاسایش و ئەنجوومەنە خۆجێییەکان لە پەرلەمانی کوردستان ئاماژەی بەوەدا، لە خۆپیشاندانەکانی دوێنێدا چەند کەسێک برینداربوون، بەڵام لە رێگەی پرژاندنی گازی فرمێسکڕێژەوە بووە، نەوەک بەهۆی فیشەکەوە.   شاخەوان رەئووف، دوایین ئاماری قوربانیانی خۆپیشاندانەکانی چەند رۆژی رابردووی ئاشکرا کرد و گوتی: "لە خۆپێشاندانەکانی سنووری پارێزگای سلێمانی و هەڵەبجە تائێستا ١٠ کەس گیانیان لەدەستداوە و زیاتر لە ٧٠ کەسیش برینداربوون".  سەبارەت بە ژمارەی ئەو خۆپیشاندەرانەی لەلایەن هێزە ئەمنییەکانەوە دەستگیرکراون، شاخەوان رەئووف گوتی، ژمارەیەک لە رێکخەران و خۆپێشاندەرانی خۆپێشاندانەکان دەستگیرکراون، رۆژانە گرتن هەیە و بەردەوامە، کە بۆ ماوەی رۆژێک یان چەند رۆژێک دەستبەسەر دەکرێن و پاشان ئازاد دەکرێن. وەک لیژنەی ناوخۆ و ئاسایش و ئەنجوومەنە خۆجێییەکان بە مەبەستی ئازادکردنیان لەگەڵ لایەنە پەیوەندیدارەکان لە پەیوەندیدان.  رۆژی هەینی ٢٠٢٠/١٢/١١ لە شاری سلێمانی لەگەڵ دەستپێکردنی خۆپێشاندانەکان، ژمارەیەک لە رێکخەرانی خۆپێشاندانەکە دەستگیرکران، لەنێویاندا عەبدوڵڵا مەلا نووری، شێرکۆ حەمە ئەمین و پەیمان عیزەدین پەرلەمانتارانی پێشووی گۆڕان و چەند چالاکڤانێک، دوێنێ بەشێکیان ئازادکران.  رۆژی پێنجشەممە لەسەر داوای ' کۆنگرەی دەنگە ناڕازییەکان ' کە ژمارەیەک پەرلەمانتاری پێشووی هەرێمی کوردستان و چالاکڤانن، داواکرابوو رۆژی هەینی ١١ - ١٢ - ٢٠٢٠ لە شار و ناوچە جیاوازەکان خۆپێشاندان بکرێت. سەرەڕای هۆشداری تووندی لێژنەی باڵای ئەمنی لە پارێزگای سلێمانی، بەڵام خۆپیشاندان لە زۆربەی ناوچەکانی هەڵەبجە و سلێمانی کرا.