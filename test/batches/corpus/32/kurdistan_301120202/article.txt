سەرچاوەیەک لە پەرلەمانی کوردستان بە تۆڕی میدیایی رووداوی راگەیاند، لە کۆبوونەوەی ئەمڕۆی سەرۆکی فراکسیۆنەکان بڕیاردرا کە کۆبوونەوەی ئەمڕۆ بەشێوەیەکی ئاسایی بەڕێوەبچێت و رۆژی چوارشەممەی داهاتووش کۆبوونەوەیەکی تایبەت لەبارەی مووچەی فەرمانبەرانی هەرێمی کوردستان و دۆخی دارایی دەکرێت.  لە کۆبوونەوەی رابردووی پەرلەمانی کوردستان لایەنە ئۆپۆزیسیۆنەکان داوایان کرد کە کۆبوونەوەکە تەرخانبکرێت بۆ پرسی مووچە، بەڵام لەبەرئەوەی لە دانیشتنی پەرلەمان باسی لێوەنەکرابوو سەرۆکی پەرلەمانی کوردستان رێگەی نەدا بەشێک لە پەرلەمانتاران قسە بکەن. لەبەرئەوە پەرلەمانتاران داوایان کرد کە کۆبوونەوەی داهاتووی پەرلەمان تایبەت بکرێت بە پرسی مووچە.   هەرچەندە ئەمڕۆ دووشەممە کۆبوونەوەی پەرلەمانی کوردستان هەیە، بەڵام سەرۆکایەتیی پەرلەمانی کوردستان بڕیاریداوە رۆژی چوارشەممە ٠٢ - ١٢ - ٢٠٢٠ کۆبوونەوەکە لەبارەی مووچەی فەرمانبەران بکرێت.   پەرلەمانی کوردستان بۆ تاوتوێی چەند پرسێک لە کۆبوونەوەدایە، لە نێویاندا پرسی کۆچی گەنجان بە ئامادەبوونی هەریەک لە وەزیرانی رۆشنبیری و وەرزش و لاوان، کاروکاروباری کۆمەڵایەتی و پلاندان تاوتوێ بکرێت.  بەپێی کارنامەی دانیشتنی ئەمڕۆی پەرلەمان، خوێندنه‌وه‌ى یه‌كه‌م بۆ پێشنیازه‌یاسای په‌روه‌رده و خوێندن و پێشنیازه‌یاسای هه‌موارى یه‌كه‌می زانكۆ تایبه‌ته‌كان دەکرێت، لە تەوەری دووەمیشدا خوێندنەوە و گفتوگۆ لەبارەی راپۆرتی لیژنه‌ی په‌یوه‌ندییه‌كان و ره‌وه‌ندى كوردستانى و لیژنه‌ی رۆشنبیری دەرکێت لەبارەی دیارده‌ى كۆچی گه‌نجان.  سەبارەت بە تەوەری دووەم لەبارەی دیارده‌ى كۆچی گه‌نجان، بڕیارەیە هەریەک لە وەزیرانی رۆشنبیری و وەرزش و لاوان، کاروکاروباری کۆمەڵایەتی و پلاندان ئامادەی دانیشتنەکە ببن، چاوەڕوانیش دەکرێت سەفین دزەیی، بەرپرسی فەرمانگەی پەیوەندییەکانی دەرەوەش ئامادەی دانیشتنەکە ببێت، بەڵام تاوەکو ئێستا دیارنییە ئامادەی دانیشتنەکە دەبێت یان نا.  سەبارەت بە بەشداریکردنی لایەنەکانی ئۆپۆزسیۆن لە دانیشتنەکەی ئەمڕۆی پەرلەمان مامۆستا عوسمان عەلی، ئەندامی فراکسیۆنی کۆمەڵی ئیسلامی لە پەرلەمانی کوردستان لە لێدوانێکدا بە تۆڕی میدیایی رووداوی رایگەیاند: "بێگومان بەشداری کۆبوونەوەکەی ئەمڕۆ دەکەین، ئەویش لەبەر کاریگەری و هەستیاری بابەتەکانی بەرنامەی کاری کۆبوونەوەکە، بەڵام تاوەکو ئەوکاتەی بەڕێز سەرۆکی پەرلەمان پابەندی پەیڕەوی ناوخۆی پەرلەمان بێت، ئێمە لە ژوورەوەی پەرلەمان بەشداری دەکەین هەڵوێست و راو سەرنج و تێبینی و پێشنیاری خۆشمان دەبێت".  مامۆستا عوسمان عەلی دەڵێ: "بەداخەوە لەم دواییانەدا بەڕێز سەرۆکی پەرلەمان بە بیانووی جیا جیا هەموو جارێک ئەو خاڵە پەیڕەویانەی کەوا لایەنی ئۆپۆزسیۆن دەیگرێت، بەڵام سەرۆکی پەرلەمان بە خاڵێکی ناپەیڕەوی دەیگرێت. ئێمەش بڕیارمانداوە پابەندی پەیڕەوی ناوخۆ بین تاوەکو ئەوکاتەی بەڕێزیان پابەند دەبن، کاتێک کە پابەندیشیان شکاند ئەوکات هەڵوێستمان دەبێت".  محێدین حەسەن، سەرۆکی فراکسیۆنی ئازادی بە تۆڕی میدیایی رووداوی راگەیاند، ئێمە چەند فراکسیۆن و پەرلەمانتارێکین کە ژمارەمان ٣٧ کەسە، دوێنێ یەکشەممە یاداشتێکمان رادەستی سەرۆکایەتیی پەرلەمان کرد بۆ ئەوەی پرسی مووچە و بژێوی خەڵکیش بخرێتە نێو خشتەی کارەوە، ئەگەر نەخرابێت دانیشتنەکە بایکۆت دەکەین.  عەبدولستار مەجید، سەرۆکی فراکسیۆنی کۆمەڵی ئیسلامی کوردستان، بە تۆڕی میدیایی رووداوی راگەیاند، فراکسیۆنەکانی کۆمەڵی ئیسلامی، یەکگرتوو، بەشێکی فراکسیۆنی گۆڕان و فراکسیۆنی ئازادی دانیشتنەکەی ئەمڕۆی پەرلەمانی کوردستان بایکۆت دەکەن.   بەڵام جەلال محەممەد، ئەندامی فراکسیۆنی گۆڕان لە پەرلەمانی کوردستان دەڵێت: "ئێمە وەکو فراکسیۆن بڕیارمانداوە بەشداریی لە دانیشتنەکەی پەرلەماندا بکەین، بەڵام رەنگە چەند پەرلەمانتارێکی گۆڕان بە پێچەوانەوە بایکۆتی بکەن".  رۆژی شەممە ده‌سته‌ی سه‌رۆكایه‌تیی په‌رله‌مانی كوردستان رایگه‌یاند، رۆژی دووشه‌ممه، ٣٠ی تشرینی دووه‌م، دانیشتنی ژماره (١١)ی ئاسایی خولی پاییزه ئه‌نجامده‌درێت و سێ ته‌وه‌ر گفتوگۆ و خوێندنه‌وه‌ی له‌سه‌ر ده‌كرێت، به‌مشێوه‌ی خواره‌وه:  ئەو پێشنیازەی ئەو ٣٧ پەرلەمانتارە داویانەتە سەرۆکایەتیی پەرلەمان، قبووڵناکرێت، چونکە کەمتر لە ٢٤ کاژێر پێش دانیشتنەکە رادەستیان کردووە، لەکاتێکدا بەپێی ماددەی ٤٨ لە بڕگەی چواری پەیڕەوی ناوخۆی پەرلەمانی کوردستان، پێشنیاز بۆ گۆڕین یان دەستکاریکردنی خشتەی کار، پێویستە زیاتر لە ٢٤ کاژێر پێش دانیشتنەکە رادەستی دەستەی سەرۆکایەتی بکرێت.