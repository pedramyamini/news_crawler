لە راگەیێندراوەکەی وەزارەتی ناوخۆدا هاتووە، کاژێر ٨: ٣٠ی ئەم ئێوارەیە، شەش مووشەک بە ئاراستەی فڕۆکەخانەی نێودەوڵەتی هەولێر هاوێژران کە خۆشبەختانە هیچ ئامانجێکیان نەپێکاوە و هیچ زیانێکی لێ نەکەوتووەتەوە.   لە راگەیێندراوەکەدا هاتووە، مووشەکەکان لە سنووری (برطلە) لە نێوان گوندەکانی شیخ ئەمیر و تەرجلە لە سەر پیکابێک هاوێژراون. ئەم دەڤەرەش دەکەوێتە سنووری لیوای ٣٠ حەشدی شەعبی. "تیمە تایبەتەکانی ئێمە خەریکی لێکۆڵینەوەی وردن بۆ بە دەستهێنانی زانیاری زیاتر".  وەزارەتی ناوخۆ رایدەگەیێنێت "لەکاتێکدا بە تووندترین شێوە ئەم هێرشە تێرۆریستییە ترسنۆکانەیە ئیدانە دەکەین، لە هەمانکاتدا ئامادەیی تەواومان هەیە بۆ بەرپەرچدانەوەی هەر دەستدرێژیەک. داواش لە حکومەتی فیدراڵی دەکەین دەستبەجێ  ئیجرائاتی پێویست وەربگرن".  دژەتیرۆری کوردستان وێنەی ئەو ئۆتۆمبێلانە بڵاودەکاتەوە کە مووشەکەکانی لێوە ئاراستە کراون  ده‌زگا ئه‌منييه‌كانى هه‌رێمى كوردستان وێنه‌ى ئه‌و ئۆتۆمبێله‌يان ده‌ستكه‌وت كه وەک دژەتیرۆری کوردستان دەڵێت، له‌لايه‌ن "ميليشياكانى حه‌شدى شه‌عبييه‌وه" بۆ به ئامانجگرتنى فڕۆكه‌خانه‌ى هه‌ولێر به‌كارهاتووه.  لەبارەی هێرشە مووشەکییەکەوە دژەتیرۆری هەرێمی کوردستان رایگەیاند، شه‌ش مووشه‌ك له ده‌ره‌وه‌ى سنوورى هه‌ولێر ئاراسته‌ى فڕۆكه‌خانه‌ى هه‌ولێر كران به‌ڵام هيچ زيانێكى لێنه‌كه‌وته‌وه.  دژەتیرۆری هەرێمی کوردستان وردەکاریی هێرشە مووشەکییەکە دەخاتەڕوو و رایدەگەیێنێت؛ "كاژێر ٢٠: ٣٠ ى ئه‌مشه‌و له سنوورى گوندى شێخ ئه‌ميره‌وه كه سه‌ر به پارێزگاى نه‌ينه‌وايه له‌لايه‌ن ميليشياكانى حه‌شدى شه‌عبييه‌وه ٦ مووشه‌ك به ئاراسته‌ى فڕۆكه‌خانەی نێوده‌وڵه‌تى هه‌ولێر هاوێژران، به‌ڵام دوور له فڕۆكه‌خانه له چۆڵه‌وانى كه‌وتنه خواره‌وه و دوو له‌و مووشه‌كانه‌ش نه‌ته‌قيونه‌ته‌وه و خۆشبه‌ختانه هيچ زيانێكى لێ نه‌كه‌وته‌وه".