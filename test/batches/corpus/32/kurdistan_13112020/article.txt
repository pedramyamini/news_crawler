جەمال جەلال، بەڕێوەبەری گشتیی کاروباری مین - لقی هەولێر بە رووداوی گوت "لە ساڵی ١٩٩١ ەوە تەنیا لە سنووری پارێزگای هەولێر سێ هەزار و ٧٦٠ کەس بەهۆی مینەوە بوونەتە قوربانی، لەو ژمارەیە دوو هەزار و حەوت کەسیان بریندار و هەزار و ٧٥٣ کەسیش گیانیان لەدەستداوە".  باسی لەوەش کرد "ئێستا تەنیا لە سنووری پارێزگای هەولێر رووبەری مینڕێژکراو بە زیاتر لە ٥٠ ملیۆن مەتر چوارگۆشە مەزەندە دەکرێت، کە پێشتر رووبەرەکە ٣٣٣ ملیۆن مەتر چوارگۆشە بوو. ساڵانە لە هەولێر رووبەری نزیکەی نیو ملیۆن مەتر چوارگۆشە پاکدەکەینەوە. لە ماوەی چەند مانگی رابردووی ئەمساڵدا نزیکەی هەزار مین و تەقەمەنی لەناوبراون".  جەمال جەلال گوتیشی "کۆرۆنا و قەیرانی دارایی کاریگەریی زۆری لەسەر ئەنجامدانی کارەکانی بواری مین هەبووە. نەمانتوانیوە ئەمساڵ وەکو پێویست کار لەسەر پاککردنەوەی کێڵگە مینڕێژکراوەکان بکەین".  بڵاوبوونەوەی ڤایرۆسی کۆرۆنا بووەتە هۆی وەستاندنی کارەکانی تایبەت بە هەڵگرتنەوەی مینە چێندراوەکان لە چەندین وڵاتی جیهان و کەمکردنەوەی خزمەتگوزارییەکان بۆ بریندارانی مین و ماددە تەقەمەنییەکانی دیکە.  رێکخراوی "چاودێریی مین" لە راپۆرتێکدا دەڵێت، ساڵی رابردوو بەهۆی مین و تەقەمەنییەوە دوو هەزار و ١٧٠ کەس لە ٥٥ وڵاتی جیهان گیانیان لەدەستداوە و سێ هەزار و ٣٨٤ کەسی دیکەش برینداربوون.  بەگوێرەی راپۆرتەکە، ژمارەی کوژراوان و بریندارانی مین و تەقەمەنی لە ساڵی ٢٠١٩ دا بەراورد بە ساڵی ٢٠١٨ کەمبووەتەوە، چونکە لە ٢٠١٨ دا شەش هەزار و ٨٩٧ کەس بوونەتە قوربانیی مین و تەقەمەنی.  رێکخراوی "چاودێریی مین" ئاماژە بەوە دەکات، کوژران و برینداربوونی ژمارەیەکی زۆر لە خەڵک لە وڵاتان بەهۆی مین و تەقەمەنییەوە پەیوەندیی بەوەوە هەیە کە لە چەند وڵاتێکدا شەڕ و پێکدادان بەردەوامە و دانانی مینیش وەکو چەکێک پەنای بۆ دەبرێت، لەوانەش لە ئەفغانستان، کۆڵۆمبیا، هیندستان، پاکستان، لیبیا و میانمار.  راپۆرتەکە روونیدەکاتەوە، زۆربەی قوربانییەکانی ساڵی رابردووی مین و تەقەمەنییەکان هاووڵاتیی سڤیل بوون و هەزار و ٥٦٢ کەسیان تەمەنیان لە خوار ١٨ ساڵەوە بووە.  بەڵام هەوڵەکانیش بۆ لابردنی مین و بۆمبەکان لە هەندێک وڵات بەردەوامن.  ساڵی رابردوو ١٥٦ کیلۆمەتر دووجا زەوی لە مین پاککراوەتەوە و بەشی زۆری ئەو رووبەرەش لە عێراق، ئەفغانستان، کەمبۆدیا و کرواتیا بووە و زیاتر لە ١٢٣ هەزار مین لەو وڵاتانە لەناوبراون.  لە سەرەتای ئەمساڵیشدا حکومەتی چیلی بڵاویکردەوە، هیچ مینێک لە وڵاتەکەی نەماوە. چەند رۆژێک پێش ئێستاش بەریتانیا رایگەیاند، هیچ مینێک لە دوورگەکانی فاڵکلاند نەماوە، ئەوەش دوای ئەوەی بەهۆی شەڕی ساڵانی هەشتاکانی سەدەی رابردوو لەنێوان بەریتانیا و ئەرجەنتین ژمارەیەکی زۆر مینی تێدا چێندرابوو.  بەڵام بڵاوبوونەوەی کۆرۆناش کاریگەریی هەبووە لەسەر هەوڵەکانی تایبەت بە هەڵگرتنەوەی مینە چێندراوەکان، بەتایبەتی لە ١٢ وڵات و هەرێم و ناوچە. هەروەها کۆرۆنا وایکردووە، خزمەتگوزارییەکان بە ئاسانی نەگەنە دەستی بریندارانی مین و هەڵمەتەکانی تایبەت بە هۆشیارکردنەوەی مەترسییەکانی مین و بۆمبیش کەمبوونەتەوە.  لە ساڵی ١٩٩٧ "رێککەوتنی قەدەخەی مین" واژۆکرا و ١٦٤ وڵات پابەندبوونی خۆیان بە جێبەجێکردنی راگەیاند.  لەوکاتەوە زیاتر لە ٥٥ ملیۆن مین لەناوبراون، بەڵام هێشتا ١٠ وڵات لەو ١٦٤ وڵاتە خاوەنی مینن و تورکیاش یەکێکە لەوان. ئەوەی کە پەیوەندیی بە هەرێمی کوردستانەوە هەیە، سەرۆکی دەزگای كاروباری مین رایگەیاند، تاوەکو ئێستا نزیکەی ١٤ هەزار کەس بوونەتە قوربانیی مین و تەقەمەنی.