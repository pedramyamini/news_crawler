د. کێنێس بۆڵاک، پسپۆڕی کاروباری عێراق و رۆژهەڵاتی ناوەڕاست لەمیانی بەشداریکردنی لە بەرنامەی رووداوی ئەمڕۆ گوتی "عێراق پارەی بەدەستەوە نەماوە و ناتوانێت کێشەکانی چارەسەر بکات"، بە گوتەی ئەو، لێکەوتەکانی کۆرۆنا و دابەزینی نرخی نەوت کاریگەریی زۆریان لەسەر عێراق هەبووە.  عێراق ساڵانە پێویستی بە پارەیەکی زۆرە بۆ دابینکردنی مووچە، د. کێنێس بۆڵاک دەڵێت "پێشبینی دەکرێت لە مانگی حوزەیرانی داهاتوو عێراق هیچ پارەیەکی نەمێنێت"، پێشبینیش دەکات ساڵی داهاتوو "بەهۆی بێپارەییەوە کارەسات لە عێراق دروست ببێت"؛ ئەمەش لەکاتێکدایە لە ماوەی رابردوودا دوو جار پێدانی مووچەی فەرمانبەرانی عێراق دواکەوتووە.  ئەو پسپۆڕە گوتیشی، پێویستە بەرپرسانی عێراق هەوڵی چارەسەرکردنی كێشە ئابوورییەکان بدەن، باسی لەوەش کرد "ئەگەر چاکسازیی راستەقینە لە عێراق نەکرێت، کێشەکان چارەسەر نابن". د. کێنێس بۆڵاک ئەوە دەخاتەڕوو، بە دروستبوونی قەیرانی ئابووری، قەیرانی سیاسی و ئەمنیش لە عێراق دروستدەبن.  بە گوتەی بۆڵاک، خەڵکی عێراق توڕەن لەو بارودۆخەی لە وڵاتەکە دەگوزەرێت، ئاماژەی بەوەش کردووە "مستەفا کازمی بۆ رووبەڕووبوونەوەی گەندەڵی هەنگاوی زۆری ناوە"، دەشڵێت، ژمارەیەک لە لایەنە سیاسییەکانی عێراق متمانەیان بە مستەفا کازمی نییە.  پسپۆڕەکە باسی لە مەترسیی سەرهەڵدانەوەی خۆپێشاندانی گەورە و شۆڕش، سەرهەڵدانی شەڕی سوننە و شیعە لە عێراق کرد، وەکو ئەو گوتی "حەشدی شەعبی لەژێر کۆنترۆڵی حکومەتدا نییە"، پێیوایە، هەڵبژاردن لە عێراق نەیتوانیوە کێشەکان چارەسەر بکات.  بۆڵاک گوتیشی، ئیدارەی بایدن دەبێت هاوکاریی دارایی عێراق بکات. سەبارەت بە کۆنترۆڵکردنەوەی کەرکووک لەلایەن کوردەوە، بۆڵاک گوتی "تورکیا دژی کورد دەوەستێتەوە ئەگەر کورد دەست بەسەر کەرکووکدا بگرێتەوە".  دەربارەی هەژموون و کاریگەریی ئێران پسپۆڕەکە ئەوەی خستەڕوو "کاری جیددی دەکرێت بۆئەوەی ئێران لە عێراق بکرێتە دەرەوە.. ئێرانییەکان نەیانتوانیوە هەموو کێشەکانی عێراق چارەسەر بکەن".  سەبارەت بە پەیوەندییەکانی ئەمریکا و کورد، د. کێنێس بۆڵاک پێیوایە کە ئەمریکا خیانەتی لە کورد کردووە و گوتی "کوردەکان لەلایەن ئەمریکاوە خیانەتیان لێکراوە، نازانم هەڵوێستی نوێی [ئەمریکا] چۆن دەبێت".  ئەو پسپۆڕە دەشڵێت، بایدن دەیەوێت هەرێمی کوردستان بەهێز بێت و "پێیباشە عێراقیش بە بەهێزی بمێنێتەوە".