پەیامنێری رووداو لە رۆژئاوای کوردستان رایگەیاند شەوی رابردوو گرووپە چەکدارییە سوورییەکانی سەر بە تورکیا  هێرشیانکردە سەر بنکەکانی هێزەکانی سووریای دیموکرات لە عەین عیسای باکووری رەققە و لەدوای پێکدادانی چەکداری لەنێوان هەردوولا، هێزەکانی تورکیا کۆنتڕۆڵی هەردوو گوندی جەهبەل و مشێرفەیان لە ناوچەکانی دەوروبەری عەین عیسا کرد.  بەگوێرەی هەندێک سەرچاوەی رووسی، هێرشەکە لەلایەن گرووپی چەکداری "ئەحرار شەرقییە"وە کراوە و تێیدا هەردوو گوندی جەهبەل و مشێرفە لەسەر رێگەی نێودەوڵەتیی (M ٤) لەلایەن ئەو گرووپەوە کۆنتڕۆڵکراون.  سەرچاوەکان ئاماژە بەوە دەدەن، سوپای تورکیا هێزی زیاتری سەربازی لە گوندەکانی ئەبو خەزرە، سەللوم و رومانە نزیک رێگەی سەرەکیی نێوان حەلەب و حەسەکە لە ناوچەی دەوروبەری عەین عیسا چڕکردووەتەوە.  سەرچاوە مەیدانییەکان باس لە شەڕ و پێکدادانی قورسی نێوان هێزەکانی سووریای دیموکرات و گرووپە چەکدارەکانی نزیک لە تورکیا لە ناوچەی عەین عیسا دەکەن کە بەگوتەی ئەو سەرچاوانە بوونەتە هۆی کوژرانی لانیکەم ١١ کەس لە هەردوولا.