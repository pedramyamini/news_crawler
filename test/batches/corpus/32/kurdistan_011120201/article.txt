ئەمڕۆ یەکشەممە ١ - ١١ - ٢٠٢٠ بە سەرپەرشتیی رێبەر ئەحمەد، وەزیری ناوەخۆ و بە ئامادەبوونی وەزیرە پەیوەندیدارەکان و پارێزگار و بەرپرسی یەکەی ئیدارە سەربەخۆکان، لیژنەی باڵای رووبەڕووبوونەوەی کۆرۆنا کۆبووە.  لیژنەی باڵای رووبەڕووبوونەوەی ڤایرۆسی كۆرۆنا ئاماژە بەوە دەدات، قۆناخی ٣ی بنەڕەتی تاوەکو ١١ ئامادەیی (حکومی - ناحکومی) بە شێوازی ئەلیکترۆنی لە خوێندن بەردەوام دەبن و دەوامی پەیمانگەکانی حکومی و ناحکومیی وەزارەتی پەروەردە تاوەکو رۆژی ١ - ١٢ - ٢٠٢٠ رادەگیرێت.  لە راگەیێندراوێکی نوێی لیژنەی باڵای رووبەڕووبوونەوەی ڤایرۆسی كۆرۆنا لە هەرێمی کوردستان هاتووە، لە زانكۆ وپەیمانگەکان بۆ بەشە زانستییەکان و کۆمەڵەی پزیشکی، سیستەمی خوێندنی نێو كامپەس و خوێندنی ئەلكترۆنی (خوێندنی ئاوێتە) تاوەکو رۆژی ١ - ١٢ - ٢٠٢٠ وەك خۆی بەردەوام دەبێت. هەروەها لە زانكۆ وپەیمانگاکان بۆ بەشە مرۆڤایەتییەکان لە خوێندنی ئاوێتە رێژەی هەرەزۆری بە ئەلیکترۆنی دەبێت و ئەو بەشە زانستییانەی كه پێویستیان بە تاقیگە هەیە، تا رۆژی ١ - ١٢ - ٢٠٢٠ خوێندنیان لەنێو كامپەس دەبێت.  ئەو بڕیارانەی راگەیێندراوە لە رۆژی دەرچوونییەوە دەچێتە بواری جێبەجێکردنەوە تاوەکو رۆژی ١ - ١٢ - ٢٠٢٠.   دەقی بڕیارەکانی لیژنەی باڵای رووبەڕووبوونەوەی ڤایرۆسی كۆرۆنا   ١. دەوامی قۆناخەکانی ١ و ٢ بنەڕەتی و ١٢ ئامادەیی (حکومی - ناحکومی)  تاوەکو رۆژی ١ - ١٢ - ٢٠٢٠ رادەگیرێت و سەر لەنوێ هەڵسەنگاندن بۆ رەوشی تەندروستی دەكرێت.   ٢. قۆناخی ١٢ ئامادەیی دەتوانن تاوەکو کردنەوەی قوتابخانەکان، بەشێوەی "نائیلزامی" سوود لە وانەکانی قوتابخانەی ئەلیکترۆنی وەربگرن.  ٣. قۆناخی ٣ی بنەڕەتی تاوەکو ١١ ئامادەیی (حکومی - ناحکومی) بە شێوازی ئەلیکترۆنی لە خوێندن بەردەوام دەبن.   ٤. سەردانکردنی بە گرووپ و ئامادەبوون لە قوتابخانەکان تا رۆژی ١ - ١٢ - ٢٠٢٠ رادەگیرێت و سەرلەنوێ هەڵسەنگاندن بۆ رەوشی تەندروستی دەكرێت.  ٥. ئەو قوتابخانانەی کە لە گوندەکان و ئەو ناوچانەی كە هێڵی ئینتەرنێتیان وەک پێوست نییە و ژمارەی قوتابی و خۆیندکارانیان سنووردارە، دەوامیان بۆ گشت قۆناخەکان رادەگیرێت.  ٦.  دەوامی باخچەی منداڵانی ناحکومی تاوەکو رۆژی ١ - ١٢ - ٢٠٢٠ رادەگیرێت و سەرلەنوێ هەڵسەنگاندن بۆ رەوشی تەندروستی دەكرێت.  ٧. دەوامی پەیمانگەکانی حکومی و ناحکومیی وەزارەتی پەروەردە تاوەکو رۆژی ١ - ١٢ - ٢٠٢٠ رادەگیرێت و سەرلەنوێ هەڵسەنگاندن بۆ رەوشی تەندروستی دەکرێت.  ٨. بەمەبەستی رێکخستنەوەی ساڵنامەی خوێندن و تاقیکردنەوەکان، وەزارەتی پەروەردە بۆ دەستپێکردنەوەی دەوام سوود لەو پشووە فەرمییانە وەردەگرێت کە بە پێویستی بزانێت.  ٩. لە زانكۆ و پەیمانگەکان بۆ بەشە زانستییەکان و کۆمەڵەی پزیشکی، سیستەمی خوێندنی نێو كامپەس و خوێندنی ئەلكترۆنی (خوێندنی ئاوێتە) تاوەکو رۆژی ١ - ١٢ - ٢٠٢٠ وەك خۆی بەردەوام دەبێت.  ١٠. لە زانكۆ و پەیمانگاکان بۆ بەشە مرۆڤایەتییەکان لە خوێندنی ئاوێتە رێژەی هەرەزۆری بە ئەلیکترۆنی دەبێت و ئەو بەشە زانستییانەی كه پێویستیان بە تاقیگە هەیە، تاوەکو رۆژی ١ - ١٢ - ٢٠٢٠ خوێندنیان لە نێو كامپەس دەبێت.  ١١. راسپاردنی ژووری ئۆپەراسیۆنی پارێزگاکان بۆ چاودێریکردنی شوێنە گشتییەکان وپەرستگاکان - مزگەوت وکڵێساکان - و پابەندکردنیان بە جێبەجێکردنی رێنماییەکانی خۆپارێزی لە ڤایرۆسی کۆرۆنا.   ١٢. دووپاتکردنەوەی جێبەجێکردنی گشت بڕگەکانی بەیاننامەی وەزارەتی ناوخۆی حکومەتی هەرێمی کوردستان ژمارە (٥٢) لە ٢٤ - ١٠ - ٢٠٢٠.  ئەم بڕیارانە تاوەکو رۆژی ١ - ١٢ - ٢٠٢٠ کارییان پێدەکرێت.  لیژنەی باڵای رووبەرووبونەوەی ڤایرۆسی کۆرۆنا رایدەگەیێنێت کە لە داهاتوودا بۆ سەر لە نوێ تاوتووێکردنی رەوشی تەندروستیی هەرێمی کوردستان کۆدەبنەوە.