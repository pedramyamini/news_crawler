رەسول محەممەد ئەمین، بەڕێوەبەری پەروەردەی مەخموور بە تۆڕی میدیایی رووداوی راگەیاند، "ئەمڕۆ لە کاژێر ١١: ٠٠ی پێشنیوەڕۆ بەدواوە دەست بە دابەشکردنی شایستە داراییەکانی وانەبێژانی سنووری پەروەردەکەمان دەکرێت کە بڕی ٤٤ ملیۆن دینارە و چاوەڕوان دەکرێت تاوەکو ئێوارەی ئەمڕۆ پارەکە بەتەواوەتی دابەشبکرێت".  بەڕێوەبەری پەروەردەی مەخموور گوتیشی، "پارەکە بەپێی بڕوانامە دابەشدەکرێت؛ هەڵگری بڕوانامەی بەکالۆریۆس بڕی ٣٠٠ هەزار دیناری دەبێت و بڕی ٢٥٠ هەزار دینار بۆ هەڵگری بڕوانامەی پەیمانگەش دەبێت".  لە سنووری بەڕێوەبەرایەتیی پەروەردەی مەخموور کە سەر بە وەزارەتی پەروەردەی حکومەتی هەرێمی کوردستانە، ١٦٤ وانەبێژ هەن.  سەبارەت بە پارەی مانگەکانی دیکەی ساڵی ٢٠٢١، بەڕێوەبەری پەروەردەی مەخموور ئاماژەی بەوە کرد "چاوەڕوانین وەزارەتی پەروەردە بۆ مانگەکانی داهاتوو پارەکە دابەشبکات".  ئەمڕۆ بەڕێوەبەرایەتیی پەروەردەی مەخموور لە راگەیێندراوێکدا داوای لە وانەبێژان کردووە بۆ وەرگرتنی شایستە داراییەکانیان سەردانی بەڕێوەبەرایەتییەکە بکەن و داواش دەکات وانەبێژ خۆی ئامادە بێت و پشتگیریی قوتابخانەکەی پێبێت، چونکە "کەس ناتوانێت لەبری کەسی دیکە کرێی وانەبێژی وەبگرێت".