سەرجاوەیەک لە پۆلیسی گەرمیان بە تۆڕی میدیایی رووداوی راگەیاند، محەممەد مەلا حەسەن، قایمقامی پێشووی خانەقین، لەسەر بڕیاری دادوەری دادگەی تێهەڵچوونەوەی کەرکووک - گەرمیان سزای دوو ساڵ زیندانیی بۆ دەرکراوە و ئێستا لە زیندانی گرتن و گواستنەوەی گەرمیانە لە کەلار.  ئەو سەرچاوەیەی پۆلیسی گەرمیان ئاماژەی بەوە دا کە هۆکاری دەستگیرکردنی قایمقامی پێشووی خانەقین بۆ ئەوە دەگەڕێتەوە کە موڵک و ماڵی حکومەتی لە بەرژەوەندیی خۆی بەکارهێناوە.   بە گوێرەی زانیارییەکانی رووداو، محەممەد مەلا حەسن دەتوانێت بۆ ئەستۆپاکی تانە لە بڕیارەکەی دادوەر بدات.  سەمیر نوور محەممەد، سەرۆکی ئەنجوومەنی قەزای خانەقین بە رووداوی راگەیاند: "هۆکاری دەستگیرکردنی محەممەدی مەلا حەسەن بۆ ئەوە دەگەڕێتەوە کە پێش ساڵی ٢٠١٤ لە ناوبازاڕی خانەقین دوو گەراجی بە بڕیاری ئەمریکییەکان دروست کرد، لەبەر ئەوەی چەند جارێک لەلایەن تیرۆریستانەوە گەراجە کۆنەکەی خانەقین دەکرایە ئامانج. دواتر کە ئەو گەراجانە دروست کران، سەندیکاکانی گواستنەوە کرێی رێگەیان لە خەڵک وەردەگرت و ئەویش لە بەرامبەر دروستکردنی گەراجەکاندا دەیدا بە مقاولەکان. لەو کاتەیشدا بە پسووڵەیەک باج لە ئۆتۆمبێلەکان وەردەگیرا و دواتریش پارەکەی ئەو قەرزەی پێدەدرایەوە کە گەراجەکەیان پێ دروست کردبوو. "  سەرۆکی ئەنجوومەنی قەزای خانەقین گوتی: "بەڵام ئێستا حکومەت دەڵێن ئەو پارەیەت بۆ خۆت وەرگرتووە. بەڵام ئێمە دڵنیاین لەوەی دەستگیرکردنەکەی محەممەد تاوانە. "