زۆزان چەولیک، فەرماندەی بڕیارگەى ناوەندیی یەژاستاری سەر بە پارتی کرێکارانی کوردستان (PKK) بە میدیای حیزبەکەی راگەیاندووە، کە سەرباری ئەوەى ئەمساڵ بەهۆی ڤایرۆسی کۆرۆناوە هاتن و وەرگرتنی گەریلایان راگرتبوو، "بەڵام ١٦٠ ژن بەشداری ریزەکانی گەریلا بوون و لە شەڕەکاندا بەشداربوون. "  ئەو فەرماندەیەی پەکەکە سەبارەت بە ئاماری ١١ مانگی ساڵی ٢٠٢٠ کە تایبەت بە ژنانی پەکەکە یە دەڵێت "تاوەکو ئێستا چارەنووسی دوو هەڤاڵمان نادیارە و دوو هەڤاڵیشمان لەلایەن دووژمنەوە دیلکراون، هەروەها چوار کەسیش خۆیان رادەستی هێزەکانی دووژمن کردووە".  سەبارەت بەو ژنانەی کە لەنێو پارتی کرێکارانی کوردستان بەشداریی شەڕەکانیان کردووە و ئەوانەی گیانیان لەدەستداوە، ئەو فەرماندەیەی پەکەکە ئاماژە بەوە دەدات کە " ١٦٠ ژن بەشداریی رووبەڕووبوونەوەی شەڕەکانیان لەگەڵ دووژمن کردووە، هەروەها لە ماوەی ١١ مانگیشدا ١١٢ گەریلای ژن گیانیان لەدەستداوە. "  خلوسی ئاکار، وەزیری بەرگریی تورکیا ئەمڕۆ چوارشەممە ٣٠ - ١٢ - ٢٠٢٠ ئاماری نوێی شەڕەکانی تورکیای بەرامبەر بە پەکەکە بڵاوکردەوە و دەڵێت " ئەمساڵ زیاتر لە ٢٠٠ ئۆپەراسیۆن لە تورکیا و دەرەوەی تورکیا دژی تیرۆریستان ئەنجامدراون و بەهۆیەوە سێ هەزار و ٦٤٦ تیرۆریست کوژراون. "  رۆژی ١٩ - ١٢ - ٢٠٢٠، ناوەندی راگەیاندن و چاپەمەنی هێزەکانی پاراستنی گەل - هەپەگە ئاماری چالاکییە سەربازییەکانی خۆی و ئۆپەراسیۆنە ئاسمانی و وشکانییەکانی سوپای تورکیای لە باکوور و باشووری کوردستان بڵاوکردەوە و رایگەیاند، "ئەمساڵ ٩٤٦ سەربازی سوپای تورکیایان کوشتووە و لە بەرامبەردا ٢٢٧ گەریلاش لەلایەن سوپای تورکیاوە کوژراون. "   هەر بەگوێرەی راگەیێندراوەکە، بەهۆی هێرشەکانی سوپای تورکیا بۆ سەر باشووری کوردستان، دوو فەرماندەی سەربازی سوپای عێراق و ٢٤ هاونیشتمانی گیانیان لەدەستداوە و لەنێویاندا چوار منداڵ و دوو ژن هەن. دەشڵێت، "لە ٢٠١٧ ـەوە ١٧٣ هاونیشتمانی لە باشووری کوردستان بەهۆی هێرشەکانی سوپای تورکیاوە کوژراون. "  تاوەکو ئێستا وەزارەتی بەرگریی تورکیا ئاماری ئەمساڵی بڵاونەکردووەتەوە، بەڵام بەپێی ئامارێکی بۆ مانگی تشرینی دووەم کە لە سەرەتای ئەم مانگە بڵاوی کردووەتەوە، لە ئەنجامی ٢٨ ئۆپەراسیۆن لە ناوخۆ و دەرەوەی تورکیا، ٥٨ ئەندامی پارتی کرێکارانی کوردستان - پەکەکە کوژراون.  راگەیاندنی ئەو ئامارانە لە کاتێکدایە کە ئێستاش فڕۆکە جەنگییەکانی تورکیا ناوچەکانی باشووری کوردستان (ئەو شوێنانەی پەکەکەی لێیە) لەڕێگەی فڕۆکە و تۆپەوە بۆردوومان دەکات. لە دوایین بۆردوومانیشدا ئەمڕۆ چوارشەممە فڕۆکەکانی تورکیا چیای بێسمتێی لە دەڤەری بەرێگارێی سەر بە ناحیەی دێرەلووکی لە قەزای ئامێدی بۆردوومانکرد.  ئەو ئامارانەی تورکیا و پەکەکە کە بڵاویدەکەنەوە دوای ئەوە دێت کە ئەمساڵ لە ناوچەکانی حەفتانین و خواکوڕک بە درێژایی ٣٠٠ کیلۆمەتر، شەڕ لەنێوان سوپای تورکیا و گەریلاکانی پەکەکە روویدا. لە رۆژی ١٥ - ٠٦ - ٢٠٢٠، وەزارەتی بەرگریی تورکیا ئۆپەراسیۆنێکی ئاسمانیی بە ناوی (چڕنووکی هەڵۆ) بۆ سەر پێگەکانی پەکەکە لە باشووری کوردستان دەستپێکرد، دوو رۆژ دواتریش ئۆپەراسیۆنێکی زەمینیی بەناوی (چڕنووکی پڵنگ) لە ناوچەی حەفتانین لە سنووری زاخۆ دەستپێکرد و دوای چەند هەفتەیەک شەڕەکە وەستا.