پرۆفیسۆر کەریمی نیوەڕۆی رۆژی سێشەممە ٢٠٢٠/١٢/٢٢ لە رێگەی ئینیستاگرامی فەرمیی خۆیەوە رایگەیاندووە، کاژێر ٠٢: ٠٠ی نیوەڕۆ بە کاتی ئۆتاوای کەنەدا و بەشێوەی ئۆنلاین لە سەکۆی "زووم"ـەوە گوتارێکی لەبارەی فیزیای کوانتەم پێشکەش کردووە و کاژێرێک دوای ئەوە بەشێوەی فەرمی لەلایەن ئەنجوومەنی فیزیازانانی کەنەداوە مەدالیای زانستیی هێرتزبێرگی پێشکەش کراوە.  پرۆفیسۆر ئیبراهیم کەریمی، زانای بواری فیزیای کوانتەمە و ساڵی ١٩٧٨ لە شاری سەقزی رۆژهەڵاتی کوردستان لەدایکبووە. تا وەرگرتنی بڕوانامەی مەستەر لە ئێران خوێندوویەتی و ساڵی ٢٠٠٥ بۆ خوێندنی بواری فیزیای کوانتەم چووەتە ئیتاڵیا و لە ماوەی دوو ساڵ و نیودا دکتۆرای لەو بوارەدا وەرگرتووە.   لە ساڵی ٢٠١٧ وە لە زانکۆی ئۆتاوای کەنەدا وەکوو پرۆفیسۆری زانستی فیزیا وەرگیراوە کە تاوەکو پێنج ساڵ کۆرسی تایبەتی وەربگرێت و، لەوێ دەستی بە لێکۆڵینەوە زانستییەکانی کردووە.   زیاتر لە ٧٠ گوتاری زانستیی لە بواری ماتماتیک و فیزیا و فیزیای کوانتەمدا هەیە کە بەشێک لەوانە وەکو نوێترین لێکۆڵینەوەکان لە بواری فیزیای کوانتەم و خێرایی تیشکدا زۆرترین کاردانەوەیان لەنێو کۆمەڵگەی زانستیی جیهانیدا هەبووە.   تا ئێستا سێ خەڵاتی گەورەی بە شێوەی گرووپی و تاکەکەسی پێبەخشراوە. خەڵاتی یەکەم لەبارەی گەشەی تەکنەلۆژیا کوانتەمییەکانەوە بووە کە بڕی ٨٠ ملیۆن دۆلار بووە و دراوەتە گرووپێکی زانستیی فیزیای کوانتەم کە ئیبراهیم کەریمییش یەکێک لەو گرووپە بووە.   هەروەها خەڵاتی "جۆن ئیڤانز" و "ناوەندی نوێکاری کەنەدا"ش دوو خەڵاتی گرینگی دیکەی پرۆفیسۆر کەریمین کە بۆ شێوەی وێنەگرتنی مایکرۆسکۆپە ئەلکترۆنییەکان و لێکۆڵینەوە لەسەر چۆنییەتیی گۆڕانی خێرایی تیشک بووە.   پرۆفیسۆر کەریمی ئێستا سەرەڕای زانکۆی ئۆتاوای کەنەدا، لە ناوەندی لێکۆڵینەوەکانی "ماکس پلانک"ـی ئەڵمانییش مامۆستای لێکۆڵینەوەیە و یەکێکە لە کەسایەتییە ناسراوەکانی جیهان لە بواری فیزیای کوانتەمدا.