ئاری رەسول، بەڕێوەبەری پەیوەندییەکان لە دەزگای روانگە ئەمڕۆ دووشەممە ١٢ - ٠٧ - ٢٠٢١، لە کۆنگرەیەکی رۆژنامەڤانیدا مەرجە گشتییەکانی پێشکەشکردنی پڕۆژەی دەستپێشخەری لاوانی خۆبەخشی خستەڕوو.  ئاری رەسول گوتی: "لەمڕۆوە واتە لە ١٢ - ٠٧ - ٢٠٢١، تاوەکو ٣١ - ٠٨ - ٢٠٢١، واتە ٥١ رۆژ لە بەردەم خۆبەخشەکانە بۆ ئەوەی پرۆژەکانیان پێشکەش بکەن".  بە گوتەی ئاری رەسول دوای پێشکەشکردنی پرۆژەکان، هەڵسەنگاندنیان دەکرێت. ئاری گوتی: "لە ٠١ - ٠٩ تاوەکو ١٥ - ٩ - ٢٠٢١ لیژنەیەکی پسپۆر هەڵسەنگاندن بۆ پرۆژەکان دەکات، دوای هەڵبژاردنی خۆبەخشەکان، لە ٠١ - ١٠ تاوەکو ٢٥ - ١١ - ٢٠٢١ کاتیان پێدەدرێت بۆ ئەوەی پرۆژەکانیان جێبەجێ بکەن. لە سەرەتای مانگی ١٢ ش رێوڕەسمێکی گەورە بۆ رێزلێنان لە خۆبەخشەکان رێکدەخرێت".  سەبارەت بە مەرجەکانیش بۆ گرووپە خۆبەخشەکان، بەڕێوەبەری پەیوەندییەکان لە دەزگای روانگە گوتی: "پرۆژەکە دەبێت لەسەر بنەمای کاری خۆبەخشی بێت و لانیکەم سوود بە ١٠٠ کەس بگەیێنێت. گرووپە خۆبەخشییەکان لە پارێزگاکانی (هەولێر - سلێمانی - دهۆک - هەڵەبجە - کەرکووک - نەینەوا) دەتوانن بیرۆکەی پرۆژەی جوان پێشنیاز بکەن. هەروەها هەر گرووپێکی خۆبەخشی دەبێت بەلایەنیکەمەوە لە ٥ ئەندام پێکهاتبێت و تەمەنیان لەنێوان ١٨ بۆ ٣٥ ساڵ بێت. ئەو گرووپە خۆبەخشیانە نابێت نوێنەرایەتی هیچ رێکخراوێکی ناحکومی و یان دامەزراوەیەک بکەن".