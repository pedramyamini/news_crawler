فەرمانگەی لێکۆڵینەوەکان لە دەستەی دەستپاکیی عێراق رایگەیاند، تیمەکانی نووسینگەکەیان لە پارێزگای دیالە لە ئۆپەراسیۆنێکدا دەستیان بەسەر زیاتر لە ٣ هەزار سەبەتەی خۆراکی ئاوارەکان و کۆمەڵێک جلی تایبەت بە وەزارەتی کۆچ و کۆچبەراندا گرتووە، کە "لە کۆگایەکی کەرتی تایبەتدا لە شارۆچکەی کەلار کۆکرابوونەوە".  هەر لە راگەیەندراوەکەدا هاتووە، بڕیاربووە سەبەتە خۆراکەکان بەبێ بەرانبەر دابەشبکرێنە سەر ئەو ئاوارانەی کە لەلایەن وەزارەتی کۆچ و کۆچبەران ناویان تۆمارکراوە، بۆیە وەک لە راگەیێندراوەکەدا هاتووە "فەرمانی دادوەری دادگای لێکۆڵینەوە لە کەیسەکانی دەستپاکی لە بەعقووبە وەرگیراوە بۆ دەستگرتن بەسەر ئەو سەبەتە خۆراکانە و هەرشتێک پەیوەندی بەو کەیسەوە هەیە".  فەرمانگەی لێکۆڵینەوەکان لە دەستەی دەستپاکیی عێراق ئاشکراشیدەکات، ئۆپەراسیۆنی دەستگرتن بەسەر ئەو سەبەتە خۆراکانە بە هەماهەنگیی و هاوئاهەنگیی لەگەڵ سەرۆکایەتیی لیژنەی کۆچبەران لە پەرلەمان، ئاسایشی هەرێمی کوردستان و بەڕێوەبەرایەتی هەواڵگری و لیژنەی ئەمنی لە کەلار کراوە، "لە ئەنجامدا یەکێک لە تۆمەتبارەکان بەپێی ماددەی (٢٤٠) یاسای سزاکان و بە تۆمەتی کڕینی سەبەتە خۆراکەکان و جلەکانی ئاوارەکان زیندانیی کراوە".