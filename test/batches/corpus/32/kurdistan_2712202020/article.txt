ئەیمەن ساڵحی ٢٣ ساڵان لە کەم بۆردوومانی رۆژی ٩ی تشرینی یەکەمی ٢٠١٩ دا خانووەکەیان گوللە تۆپی بەرکەوت و لە ئەنجامدا قاچێکی پەڕی.  ئەیمەن ساڵح، ئاوارەی خەڵکی سەرێکانییە و دەڵێت: "سەرما زۆر کاریگەریی لەسەر ئەو قاچە براوەم هەیە و زۆر ئازاری دەبێت. بە بەردەوامی زۆپامان دادەگیرسێت، بەڵام سووتەمەنی بەشمان ناکات. جار هەیە سووتەمەنیمان نییە و لە سەرماندا ئازار دەچێژم. "  ئەیمەن لەگەڵ دایک و باوکیدا لە چادرێکی کەمپی واشۆکاندا دەژین و خوێندکاری زانکۆی حەسەکەیە.  نەک تەنیا ئەیمەن، ١٣ هەزار کەسی دیکە کە لەو کەمپەدان و ١٣٧ هەزار کۆچبەری سەرێکانی لە دەرەوەی کەمپ لە رۆژئاوای کوردستان لە دۆخێکی سەختدا دەژین.  نۆرەگرتن بۆ دەستکەوتنی سەرەتاییترین پێداویستیی ژیان کارێکی رۆژانەی نێو کەمپەکەیە و، هەر خێزانێک تەنیا دوو لیتر و نیو سووتەمەنییان دەدرێتێ، بەڵام بەشیان ناکات و بڕیارە بۆیان بکرێتە پێنج لیتر.  عەبدولحەمید حەموود، هاوسەرۆکی کەمپی واشۆکانی بە تۆڕی میدیایی رووداوی گوت: "بۆ زستانی ئەم ساڵ رێکاری دابەشکردنی سووتەمەنی رۆژی پێنج لیترە. پێشتر دوو لیتر و نیو بوو، بەڵام زیادمان کرد. "  دوو هەزار و ٤٨٦ خێزان لەنێو هەزار و ٧٤٠ چادردا دەژین کە چادری وا هەیە لە خێزانێک زیاتری تێدایە. ١١ رێکخراوی ناحکومی هاوکارییان دەکەن، بەڵام لە ئاستی پێویستدا نییە.