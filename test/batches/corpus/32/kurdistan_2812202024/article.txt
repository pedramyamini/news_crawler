ئومێد سەباح، سەرۆکی دیوانی ئەنجوومەنی وەزیران رایگەیاند: "لە دواین کۆبوونەوەی ئەنجوومەنی وەزیراندا بڕیارمان داوە کە بودجەی هەرێمی کوردستان دەنێرینە پەرلەمان. "  بەپێی دوایین یاسای پەسەندکراوی بودجەی ساڵی ٢٠١٣، داهاتی هەرێمی کوردستان ١٥ تریلیۆن و ٢٥٧ ملیار و ٨٤٩ ملیۆن دینار بوو کە ١٤ تریلیۆن و ٤٠٦ ملیار و ٧٣٥ ملیۆن دیناری لە بەشە بودجەی عێراق و ٦٥١ ملیار و ١١٤ ملیۆن دیناریش داهاتی ناوخۆیی بوو.  بەڵام بۆ خەرجییەکانی هەرێمی کوردستان ١٦ تریلیۆن و ٩٤٢ ملیار و ٧٤٩ ملیۆن دینار پێویست بووە کە ١١ تریلیۆن و ٦٠٨ ملیار و ٩٥٨ ملیۆنی بۆ خەرجییەکانی بەگەڕخستن و ٥ تریلیۆن و ٣٣٣ ملیار و ٧٩١ ملیۆن دیناریش بۆ وەبەرهێنان بووە. هەروەها تریلیۆنێک و ٦٨٤ ملیار و ٩٠٠ ملیۆن دینار کورتهێنانی لە بودجەدا هەبووە.  جێگری سەرۆکی لیژنەی دارایی پەرلەمان کوردستانیش دەڵێت، لە ناوەڕاستی مانگی یەکی ساڵی داهاتوودا حکومەت مووچە دابەش دەکات.  هێڤیدار ئەحمەد، جێگری سەرۆکی لیژنەی دارایی پەرلەمان کوردستان باسی لەوە کرد کە لە کۆبوونەوەی ئەمڕۆی نێوان پەرلەمان و شاندی دانوستاندنکاری حکومەتی هەرێمی کوردستاندا لە ئاوات شێخ جەناب، وەزیری دارایی پرسیوە کە کەی مووچە دابەشدەکرێت و لە وەڵامدا پێی گوتووە: "ئەگەر رێککەوتن بکرێت یان نا، لە ناوەڕاستی مانگی داهاتوو (کانوونی دووەم) مووچە دابەشدەکرێت. "  لە ساڵی ٢٠١٢ دا هەرێمی کوردستان ٦٦٧ هەزار و ٨٤٩ فەرمانبەر و لە ساڵی ٢٠١٣ دا ٦٨٢ هەزار و ٨٤٩ فەرمانبەری هەبووە، بەڵام ئێستا ژمارەکە بۆ ٧٥١ هەزار و ٨٠٥ کەس بەرزبووەتەوە.  ئێستا لە هەرێمی کوردستان ملیۆنێک و ٢٥١ هەزار و ٤٥١ مووچەخۆر هەن کە ٧٥١ هەزار و ٨٠٥ کەسیان فەرمانبەرانی سەربازی و شارستانین، ٢٤٢ هەزار و ٢٦٩ کەسیان خانەنشینن و حکومەت بۆ پێدانی مووچە ٨٩٥ ملیار دیناری پێویستە.  پشکی شێری داهاتی هەرێمی کوردستان فرۆشتنی نەوتە، ئەوە جگە لەوەی داهاتی گومرگ و خاڵە سنوورییەکان، یارمەتیی هاوپەیمانان و ئەو بودجەیەی لە بەغداوە دێت.