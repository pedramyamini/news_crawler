رۆژی دووشەممە ٢٠٢٠/١٢/٢١ نێچیرڤان بارزانی، سەرۆکی هەرێمی کوردستان و جێنین پلاسخارت، نوێنه‌رى سكرتێرى گشتيى نه‌ته‌وه يه‌كگرتووه‌كان له عێراق کۆبوونەوە و دوایین پێشهاتەکانی عێراق و هەرێمی کوردستان و ناوچەکەیان تاوتوێ کرد.  لە دیدارەکەدا جێنين پلاسخارت جەختی لەوە کردەوە کە "پەیوەندییەکی باشی نیوان هەولێر و بەغدا له به‌رژه‌وه‌نديى ته‌واوى عێراقدايه. "  هەروەها نوێنه‌رى سكرتێرى گشتيى نه‌ته‌وه يه‌كگرتووه‌كان له عێراق پشتگيريى خۆیانی بۆ گفتوگۆى نێوان هەولێر و بەغدا ده‌ربڕى و هيواى خواست كێشه‌كانيان چاره‌سه‌ر بكه‌ن.  هاوکات سەرۆکی هەرێمی کوردستان هیوای خواست نەتەوە یەکگرتووەکان لە هاندانی هەولێر و بەغدا بۆ سەرکەوتنی گفتوگۆكان به‌رده‌وام بێت و له چاره‌سه‌ركردنى كێشه‌كانى نێوانياندا هاوكار و يارمه‌تيده‌ر بێت.  سەرۆکی هەرێمی کوردستان ئاماژەی بەوە دا کە  ده‌بێت ده‌سه‌ڵات و لايه‌نه عێراقييه‌كان به گيانێكى به‌رپرسانه مامه‌ڵه له‌گه‌ڵ دۆخه‌كه‌دا بكه‌ن و كێشه‌كان له‌سه‌ر بنه‌ماى ده‌ستوور چاره‌سه‌ر بکەن و رێككه‌وتنه‌كانيش جێبه‌جێ بكرێن.  هەروەها هەردوو لا دۆخی ئەمنی و ئابووری و تەندروستی و بەرەنگاربوونەوەی تیرۆریان لە عێراق تاوتوێ کرد.  لە بەشێکی دیکەی گفتوگۆکەیاندا باس لە ئه‌ركى هاوپه‌يمانيى نێوده‌وڵه‌تى له عێراق و هه‌ڵبژاردنه‌كانى داهاتووى وڵات کرا.