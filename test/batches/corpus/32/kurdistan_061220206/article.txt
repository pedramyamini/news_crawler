كاكەمین نەجاڕ، ئەندامی مەكتەبی سیاسی پارتی دیموکراتی کوردستان، بە تۆڕی میدیایی  رووداوی راگەیاند، سەردانی شاندی پارتی بۆ لای گۆڕان و یەكێتی  بەمەبەستی چارەسەركردنی ئەو كێشانەیە كە تاوەکو ئێستا لەنێوانیاندا  ماونەتەوە. گوتیشی: "داواشمان لە یەكێتی و گۆڕان ئەوەیە وەك ئێمە  شان بدەنەبەر چارەسەركردنی كێشەكانی حكومەت، چونكە بەدڵنیاییەوە  پێکەوە بەسەر كێشەكاندا سەردەكەوین، هەر ئەوەشیان لێ چاوەڕوان  دەكەین".  وا چاوەڕواندەکرێت چارەسەری  كێشەی مووچەی فەرمانبەرانی هەرێمی کوردستان لەگەڵ بەغدا تەوەری گەرمی کۆبوونەوەکانی پارتی بێت لەگەڵ یەکێتی و گۆڕان، کاکەمین نەجاڕ دەڵێت: "چارەسەركردنی كێشەكانی كوردستان بە چەند لایەنێك  ناكرێت، بەڵكو هەمووان بەپێی توانای خۆیان رۆڵیان هەیە، بۆیە دوای  گۆڕان و یەكێتی، پارتی سەردانی لایەنەكانی دیكەش دەكات".  ماوەیەکی زۆرە چاوەڕوانی کۆبوونەوەیەکی سێقۆڵی دەکرێت لەنێوان گۆڕان، پارتی و یەکێتی، رێکخەری ژووری رۆژنامەڤانی بزووتنەوەی گۆڕان رۆژی شەممە ٥ - ١٢ - ٢٠٢٠ لەدوای کۆبوونەوەی جڤاتی نیشتمانیی بە میدیاکانی گوت: "زەمینەسازییەکی زۆر باش کراوە بۆ کۆبوونەوەی سێقۆڵی، هەموو ئەگەرەکان بەو ئاراستەیەن کە لەم هەفتەیە یان سەرەتای هەفتەی داهاتوو کۆبوونەوەکە بکرێت، کە کۆبوونەوەیەکی راشکاو دەبێت و بە یەکەوە دادەنیشین وەکو سێ لایەنی بەرپرس لە حکومەتی هەرێمی کوردستان و بە راشکاوی قسە لەگەڵ یەکدی دەکەین".  لەبارەی تەوەرەکانی کۆبوونەوەکە دلێر عەبدولخالق گوتی: "خەمی ژیان و بژێویی خەڵک و هەروەها دۆزینەوەی چارەسەرێک بۆ ئەو کێشانەی کە چەندین ساڵە بەرۆکی هەرێمی کوردستانی گرتووە تاوتوێ دەکرێن".  رووداو زانیویەتى کە یەکێتى و گۆڕان پێیان باشە بارەگاى سەرۆکایەتیى هەرێمى کوردستان شوێنى کۆبوونەوەکەیان بێت، بەو پێیەى لەماوەى ساڵێکدا چەند جارێک سەرۆکى هەرێمى کوردستان زۆرینەى حیزبەکانى لەوێ کۆکردوونەتەوە.   رای پارتیش وەکو هێمن هەورامى، ئەندامى سەرکردایەتیی پارتى بە تۆڕی میدیایی رووداوی راگەیاند لەبارەی کۆبوونەوەی سێقۆڵی ئەوەیە: "لایەنەکان رێککەوتنەکان وەک خۆیان جێبەجێ بکەن. ئەگەر کەس و لایەنێکیش رایەکى دیکەى هەیە، با لە ئاستى باڵا و بە راشکاوی بیڵێت. "