بێگەرد تاڵەبانی، وەزیری کشتوکاڵی حکومەتی هەرێمی کوردستان لە تۆڕی کۆمەڵایەتیی فەیسبووک نووسیویەتی "دوابەدوای نووسراومان بۆ چارەسەركردنی زیانەكانی بەنداوی دەربەندیخان، سەرۆكایەتیی ئەنجوومەنی وەزیران رەزامەندیدا بە تەرخانكردنی بڕی دوو ملیار و ٢٨٢ ملیۆن دینار بۆ بەمەستی جێبەجێكردنی پرۆژەی چارەسەركردنی زیانەكانی بەنداوی دەربەندیخان".  ئەکرەم ئەحمەد، بەڕێوەبەری بەنداوەکانی هەرێمی کوردستان بە تۆڕی میدیایی رووداوی راگەیاند، ئەو بڕە پارەیە بۆ تەواوکردنی پرۆژەی نۆژەنکردنەوەی بەنداوی دەربەندیخانە، کە لە ساڵی ٢٠١٧ بەهۆی بوومەلەرزەوە زیانی بەرکەوت.  بە گوتەی ئەکرەم ئەحمەد، حکومەتی هەرێمی کوردستان لە قۆناخی یەکەمدا بڕی یەک ملیار دیناری بۆ تەرخانکردبوو، حکومەتی عێراقیش کەمێک پارەی بۆ تەرخانکردبوو، بەڵام بەشی تەواوکردنی پرۆژەکەی نەکردووە.  لە ١٢ - ١١ - ٢٠١٧ بوومەلەرزەیەكی بەهێز هەر چوار پارچەی كوردستان و چەند وڵاتێكی دیكەی هەژاند. بەپێی سەنتەرەکانی جیۆلۆجی ئەمریکا و بەڕێوەبەرایەتیی کەشناسی و بوومەلەرزەزانی هەرێمی کوردستان، نێوەندی بوومەلەرزەكە نێوان باشوور و رۆژهەڵاتی كوردستان (هەڵەبجە و كرماشان) بووە، گوڕەكەشی لە هەندێک ناوچە گەیشتووەتە ٧.٦ پلەی رێختەر. ئەو بوومەلەرزەیە زیانێکی زۆری ماددی بە دەربەندیخانیش گەیاند.  لە کەمپەینی رەنجی دەربەندیخانیش هاوکارییەکی زۆر بۆ خەڵکانی زەرەرمەند لە بوومەلەرزەکە کۆکرایەوە و دواتر لەلایەن لیژنەیەکەوە دابەشکرا.