هیوا مەحموود عوسمان، بەشداربوویەکی بەرنامەکە بوو و باسی لەوە کرد، " ئامانج لە سووتاندنی ئاڵای کوردستان و بارەگاکەی پارتی شەرمەزارکردنی کازمییە. "  هیوا مەحموود عوسمان باسی لەوە کرد، "یەکەمجارە لە بەغدا هێرشدەکرێتە سەر بارەگای پارتێکی سیاسیی کوردی. گرووپێک بە ناوی "رەبعوڵڵا" بەرپرسیارێتیی هێرشەکەیان گرتە ئەستۆ. لەنێو گردبووەوەکانی پێش بارەگاکەی پارتی وێنەکانی حەشدی شەعبی دەبینرا. "  رەبعوڵڵا رایگەیاندووە، ئەوان گرووپێکن بۆ پاراستنی نێوەڕاست و باشووری عێراق و دژی ئیمپریالیزمن و بەرژەوەندیی خەڵک دەپارێزن.  هیوا مەحمود پێیوایە "یەکەمجار بوو پێشهات و شتێکی وا رووبدات. ئەوەی ئەمجارە جێگەی سەرەنج بوو هێزەکانی ' قوة دفاع نظام ' و ' مکافحة شعب ' بوو کە هەموویان ئامادەبوون. جیاواز لە جارەکانی دیکەش لە تۆڕە کۆمەڵایەتیەکاندا هەواڵەکانیانت دەبینی کە هاشتاگێک بوو و باسی لە ئامادەکردنی چەرخ و شقارتە دەکرد کە بەس بۆسووتاندنی بارەگای پارتی بوو بە تەنیا و کەس باسی سووتاندنی ئاڵای کوردستانی نەدەکرد لەو کاتەدا، بەڵام کە کارەکە روویدا، ژمارەیەک گەنج چوون و ئەو کارەیان کرد و هێزە ئەمنییەکان هەموویان چاویان لێیان بوو، بەڵام هیچ کاردانەوەیەکیان نەبوو و تەنانەت ئەو هێزانەی لەوێ بوون بە مۆبایل وێنەی رووداوەکانیان دەگرت. "  بە بۆچوونی هیوا مەحمود عوسمان، "ئەو کارەی کرا دوو پەیامی هەبوو: ئامانجی یەکەمیان کورد نەبوو، بەڵکو شەرمەزاکردنی مستەفا کازمی بوو. کازمی زۆر باسی کۆکردنەوەی چەک و پاراستنی نیزام و پاراستنی ئەمن و ئاسایشی وڵاتەکە دەکات. بۆیە ئەوەی روویدا پەیامێک بوو بۆ کازمی کە ناتوانێت ئەو کارە بکات. پەیامی دووەمیش ئەوە بوو ویستیان کێشەی نێوان کورد و عەرەب گەورەتر بکەن. رژێمی سەدام بەو هەموو تاوانانەی کردنی نەیتوانیوە پەیوەندیی کۆمەڵایەتی و کۆمەڵگەی کورد و عەرەب خراپ بکات. ئەوەی لە بەشەکانی دیکەی عێراق دەیبینین، ئەوەیە جۆرە رقێکی سەیر بەرامبەر بە کورد هەیە. "  ئەو رۆژنامەڤانە ئەوەشی روونکردەوە کە شیعەکان و حەشد و لایەنگرانیان "لە درووشمە دیینییەکان و لە عاشوورادا زۆر بە خراپ باسی کورد دەکەن. لەلایەکی دیکەوە وەکو بیانوویەک بۆ شکستی خۆیان دەڵێن، ' کوردستان هەموو پارەی ئێمەی بردووە.' دەچیتە باشووری عێراق دەپرسیت: ' بۆ کارەباتان نییە؟' لە وەڵامدا دەڵێن: ' کورد هەموو پارەکەی برد '! ئەمەش قسەیەکە کە لەلایەن سەرکردە شکستخواردووەکانی باشوور و ناوەڕاستی عێراقەوە زیاتر لەنێو خەڵکیدا بڵاوی دەکەنەوە. "  هیوا مەحموود گوتیشی، "پەیامەکەی دیکە بۆ کورد ئەوەیە، ئەگەر کورد بیەوێت لەگەڵ حاکمی عێراق مامەڵە بکات، ئەوە مستەفا کازمی نییە، بەڵکو حاکمی کردەیی حەشدی شەعبییە و، حەشدی شەعبییش ئێرانە. ئەوەش پاسداران و بەسیجی ئێرانمان بیردەخاتەوە کە بەسیج هێزێکی گەنجن و بەرگری لە پیرۆزییەکانیان دەکەن. دەرکەوت حەشدی شەعبی لە بەغدا حاکمە. ئەوەتا چەند تاوانیان کردووە و مستەفا کازمی ناتوانێت یەک شت بکات و هەر دەچێتە پرسەی کوژراوەکە و دەڵێت وادەکەین و واناکەین. هیچی نەکرد. "  هاوکات فەرهاد عەلائەدین، نووسەر و لێکۆڵینڤان باسی لەوە کرد، "کێشەکان  قووڵن. ئەوەش دەرفەتی رەخساندووە یاریزانی نوێ بێنە گۆڕەپانەکە و بتوانن لەسەر سەرکردە سیاسییەکانی گۆڕەپانەکە کۆنترۆڵیان بمێنێت. حەشدی وەلائی و حەشدی سوڵتانی هەن. بەڵێ زۆربەی زۆری حەشد حەشدی سیستانی و میانڕەوە، بەڵام لایەنە کەمەکەی تووندڕەوتر و باڵادەستترن. توانیویشیانە کۆنترۆڵی ئیدارەی حەشد بکەن. بۆیە حەشد ئێستا زیاتر بە ناوی ئەوانەوە ناسراوە. "  فەرهاد عەلائەدین ئاماژەی بەوە دا، "ئەو تاقمەی حەشد لەبەر ئەوەی هیچ لێپرسینەوەیەکیان لەگەڵ ناکرێت، ئەوە دەستکراوەی کردوون. لەسەر بابەتی سووتاندنی بارەگاکەی پارتی لە بەغدا ١٠ بۆ ١٥ کەسیان گیراوە، گوشارێکی زۆریش دەکەنە سەر حکومەت بۆ ئەوەی گیراوەکانیان ئازادبکرێن. ئێستا دۆخەکە بە جۆرێکە ئەگەر ئەو گیراوانە بەربدرێن، ئەوا باڵادەستیی ئەوان یەکجارەکی یەکلایی دەبێتەوە. لە بەغدا زۆر زەحمەت دەبێت هیچ کەسێک بتوانێت قسەش بکات. "  ئەو لێکۆڵینڤانە دەڵێت، "نامەوێت باس لەوە بکەم شیعە و کورد بەرەنگاری یەکتر بوونەتەوە، بەڵکو ئەوەی روویداوە ئەوەیە کە ئەوانە گرووپی سیاسین و ئێران رۆڵ و کاریگەریی لەسەریان زۆرە. لە راستیدا هەندێکیشیان سەر بە هیچ لایەک نین و بەرژەوەندیی کەسیی خۆیان هەیە. ئەوان بابەتی ئابووریی خۆیان هەیە و گرووپ گرووپن و گوێ لە کەسیش ناگرن، بەڵام سوود لەو هەڵڵایە وەردەگرن کە دۆخەکە دروستی کردووە. باوەڕیش ناکەم ئەوە روویدابێت کە پەیوەندیی کورد و شیعە تێکچووبێت. "  هەروەها عارف قوربانی، رۆژنامەڤان ئەوەی راگەیاند کە ماوەی " ١٥ بۆ ٢٠ ساڵە کاردەکرێت بۆ ئەوەی ئەم نەوەیە بەرهەم بهێنرێت. ئێستا بەشێوەیەکی گشتی رقیان لە کوردە. شیعەی عێراق رقیان لە کوردە وەکو نەتەوەی کورد، ئەمەش بەرەو بەریەککەوتن پەلکێشمان دەکات. بۆیە دەبێت بۆ پێشهاتی دیکە خۆمان بپارێزین، ئەگینا عێراق بەرەو وێرانەیەک دەڕوات کە هیچ سەروەرییەکی تێدا نامێنێت. "