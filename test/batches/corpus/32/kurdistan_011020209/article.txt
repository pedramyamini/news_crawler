ئاژانسی هەواڵگریی سەر بە وەزارەتی ناوخۆی عێراق، ئەمڕۆ پێنجشەممە، لە راگەیەندراوێکدا رایگەیاند: "تیمەکانمان لە بەڕێوەبەرایەتی هەواڵگریی پارێزگای سەڵاحەدین بە هاوئاهەنگی لەگەڵ هێزی بەرپرس لە پاراستنی ئاسایشی پارێزگای سلێمانی، تیرۆریستێکیان لە شارۆچکەی چەمچەماڵ لە پارێزگای سلێمانی دەستگیرکرد، کە بەپێی ماددەی ٤ ـی یاسای بەرەنگاربوونەوەی تیرۆر داواکراوە و ئەندامی داعشە".  ئاژانسی هەواڵگری راشیگەیاند: "دەستگیرکراوەکە لە بە ناو ویلایەتی کەرکووک بە ناسناوی ئەبوو نەجاح کاری کردووە، لە لێکۆڵینەوەکانیشدا دانی بەوەدا نا کە ئەندامی داعشە و ٢٢ کردەوەی تیرۆریستی کردووە، وەک هێرشکردنەسەر ماڵی هاووڵاتیان و تەقاندنەوە و کوشتنی ژمارەیەکی زۆر لە هاووڵاتیان و بە ئامانجکردنی کارمەندانی هێزەکانی ئاسایش".  ئاژانسی هەواڵگریی سەر بە وەزارەتی ناوخۆی عێراق ئاشکراشی کرد: "دەستگیرکراوەکە هەروەها بەشداربووە لە کوشتنی دوو ئەندامی ئەنجوومەنی خۆجێی شارۆچکەی خورماتوو و هێرشکردنەسەر بنکەی پۆلیسی یەنگیجە لە شارۆچکەکە".  هاوکات شانەی راگەیاندنی ئەمنی لە عێراق، ئەمڕۆ پێنجشەممە رایگەیاند: "هێزێکی ئەمنی سەر بە فەرماندەیی ئۆپەراسیۆنەکانی سەڵاحەدین، لە ئۆپەراسیۆنێکدا لە دۆڵی سەرسار سێ ئەندامی رێکخراوی داعشی لەنێو تونێلێک لە پارێزگای سەڵاحەدین کوشت".