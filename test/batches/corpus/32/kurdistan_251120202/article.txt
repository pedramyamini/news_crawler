نەسرین بەر لە خۆی دوو خوشکی رزگارکراون، بەڵام هێشتا دایک و باوک و براکانی بێسەروشوێنن.  نه‌سرین ئیبراهیم، رزگاربوو لە دەستی داعش، بە تۆڕی میدیایی رووداوی راگەیاند، "زۆر دڵم خۆسە کە رزگارم بووە و خوشکەکانی خۆم بینییەوە. "  نەسرین بۆ کەمپی روانگە بەڕێکرا کە دوو خوشکی لەوێن نیشتەجێن و لەگەڵ ئەواندا دەست بە ژیانێکی نوێ دەکات.  شرین ئیبراهیم، خوشکی نەسرینە و دەڵێت، "ئەوە دوو ساڵە من لە دەستی داعش رزگار کراوم. پاریش خوشکێکی دیکەم رزگار کرا و ئەمساڵیش ئەمە سێیەممانە. زۆر خۆشحاڵم، بەڵام خەفەت بۆ دایک و باوک و براکانم دەخۆم کە هێشتا دیار نین. "  بە گوێرەی پێشبینییەکانی نووسینگەی رزگارکردنی رفێنراوان، ئەگەر هەیە زیاتر لە ٥٠٠ کوردی ئێزدی لەنێو کەمپی هۆلدا بن، زۆرینەیان ژن و منداڵن و لە ترسی خێزانە داعشەکان ناوێرن خۆیان ئاشکرا بکەن.