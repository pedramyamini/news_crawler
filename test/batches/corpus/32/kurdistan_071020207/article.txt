سەروەر مامۆستایە و چەند مانگێکە مووچەی وەرنەگرتووە کورەکەی لە پۆلی ١١ی ئامادەیە پێچەوانەی بەشێک لە و هاونیشتمانییانە بیردەکاتەوە کە بەهۆی کێشە و گیروگرفتەکانی بەردەم خوێندنی کوردی لە خانەقین منداڵەکانیان دەخەنە خوێندنگە عەرەبییەکانی سەر بە پارێزگای دیالە.  لە ٢٠٢٠/٠٩/٢٧ بە بڕیاری وەزارەتی پەروەردە دەرگای قوتابخانەكان بە رووی خوێندكارانی ١٢ی ئامادەییدا كرانەوە، بەڵام تاوەكو ئێستا لە خانەقین دەوام بە تەواوی دەستی پێنەكردووە، ئەوەش بەهۆی مەترسییەكانی كۆرۆنا، بەشداریكردنی بەشێک لە مامۆستایان و قوتابیان لە رێوڕەسمەکانی چلەی ئیمامی حوسێن.  جیاواز لە ناوچە دابڕاوەكانی دیكە، مامۆستایانی خانەقین لە پێناو پەكنەكەوتنی خوێندنی كوردی لە شارەكەیاندا داوایان لە وەزارەتی پەروەردە كردووە لە ١٠ی ئەم مانگەدا خوێندن لە یەك تا شەشی بنەڕەتی دەستپێبكاتەوە.  حەسەن محەممەد نەجم، بەڕێوەبەری پەروەردەی خانەقین بە تۆڕی میدیایی رووداوی راگەیاند، "کێشەکانمان ئەوەیە کە بینا و پێداویستیی قوتابخانەمان کەمە. وەزیر لیژنەیەکی تایبەتی بۆ پەروەردەی خانەقین پێکهێناوە بۆ ئەوەی پیداویستییەکانمان بۆ دابین بکەن"  لە سنووری بەڕێوبەرایەتیی پەروەردەی خانەقین ٣١ ناوەندی خوێندن هەن، ٣٨٠١ مامۆستا وانە بە ٥٨٥١ قوتابی دەڵێنەوە. لە هەمان كاتدا لە سنووری بەڕێوبەرایەتیی پەروەردەی دیالە ٣٥ قوتابخانەی كوردی هەن كە ١٥٧٨ قوتابی وانەیان تێدا دەخوێنن.