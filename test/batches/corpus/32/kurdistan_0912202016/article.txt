سەمیر ھەورامی، گوتەبێژی رەسمی جێگری سەرۆكی ئەنجومەنی وەزیران لە راگەیێندراوێکدا ئاماژەی بەوە داوە، شاندی باڵای حکومەتی هەرێمی کوردستان بە سەرۆکایەتیی قوباد تاڵەبانی، جێگری سەرۆكی ئەنجوومەنی وەزیران بۆ بەغدا بەڕێكەوتووە.  لە راگەیێندراوەکەدا هاتووە، بڕیارە ئێوارەی چوارشەممە ٢٠٢٠/١٢/٠٩ لەگەڵ وەزیرانی نەوت و دارایی عێراق و لایەنە پەیوەندیدارەكاندا دەست بە دانوستاندن بکەن.  هەر رۆژی چوارشەممە ٢٠٢٠/١٢/٠٩ مەسرور بارزانی، سەرۆکوەزیرانی هەرێمی کوردستان لە کۆنگرەیەکی رۆژنامەڤانیدا بە ئاماژەدان بە کێشە کەڵەکەبووەکانی نێوان حکومەتی هەرێمی کوردستان و حکومەتی عێراق رایگەیاند: "کێشەی ئێمە تەنیا مووچە نییە، بەڵکو بە هەموو شێوەیەک مافەکانمان پێشێل دەکرێت، دەستوورێکمان هەیە چەند ساڵە پێشێل دەکرێت، بۆیە دەبێ خەڵک هاوکار و پشتیوانمان بن بۆ دۆزینەوەی چارەسەری کێشەکان. "  سەرۆکوەزیرانی هەرێمی کوردستان گوتیشی: "هیچ بیانوویەکمان نەهێشتووەتەوە بۆ ئەوەی لەگەڵ حکومەتی عێراق بگەینە رێککەوتن". سەرۆکی حکومەت پرسیارێکی کرد: کێ کەمتەرخەمە لە رێککەوتنی هەولێر و بەغدا؟، هەر خۆیشی بەمشێوەیە وەڵامی دایەوە:  "با هەندێک راستیتان بۆ باس بکەم، کێشەی ئێمە تەنیا مووچە نییە، ناسنامە، خاک، دەستوور و مافە رەواکانی گەل ئەوانە کێشەن، تاوەکو ئێستا زەویی جووتیارانی کوردستان داگیردەکرێت، دەبێ ئەوانە بووەستن. ئێمە هەوڵمانداوە هەمەوو ئەو ئەرکانەی لەسەر شانی هەرێمە جێبەجێیان بکەین، بەڵام ئەمە دوو لایەنەیە و دەبێ حکومەتی عێراقیش جێبەجێیان بکات".  لەبارەی دواکەوتنی مووچە روونکردنەوەی دا و رایگەیاند، ئەمساڵ تەنیا ٦ مانگ مووچە دراوەتە هەرێمی کوردستان، "مانگەکانی ١، ٢، ٣ بەغدا ناردوویەتی، بەڵام کە حکومەت گۆڕدرا وەستا، مانگی چوار بە دواکەتنەوە و لەدوای ئەوە بۆ مانگەکانی ٥ و ٦ و ٧ هیچ مووچەیەک نەهاتووە. بۆ مانگەکانی داهاتووش لەگەڵ مستەفا کازمی وا رێککەوتین ٣٢٠ ملیار دینار بنێرن و ئەوی دیکە هەرێمی کوردستان خۆی دابینی بکات، لە نامەی حکومەتی عێراقیشدا دیارە کە دەڵێ ٣٢٠ ملیار دەنێرین. لە مانگی ٨ و ٩ تەنیا دوو جار ٣٢٠ ملیار هاتووە و دوای ئەوە هیچ پارەیەک نەنێردراوە".  لە وەڵامی پرسیاری سەنگەر عەبدولرەحمان پەیامێری رووداو لەسەر جێبەجێکردنی رێککەوتنەکانی هەولێر و بەغدا، بەتایبەتی رێککەوتنە سەرەتاییەکە کە کەی دەبێتە رێککەوتنێکی هەمیشەیی، مەسرور بارزانی گوتی: "رێککەوتنەکانمان جارێ لای حکومەتە و دواتریش دەبێت بچێتە پەرلەمان، ئێستا تۆپ لە گۆڕەپانی هەرێمی کوردستان نەماوە و ئەرکی حکومەتی عێراقە هەنگاوی بۆ بنێت و جێبەجێی بکات".