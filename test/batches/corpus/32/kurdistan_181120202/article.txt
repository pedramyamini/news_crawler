د. ئەحمەد ئەنوەر، سەرۆكی دەستەی دەستپاكی هەرێمی كوردستان   بە (تۆڕی میدیایی رووداو)ی راگەیاند لە بەدواداچوونەكانیان بۆ پرسی   ٢٠ ملیار دینارەكەی پایتەختی رۆشنبیری سلێمانی بەردەوامن و گوتی   "لەسەر ئەو پرسە وەزارەتی رۆشنبیری لیژنەیەكی كارگێڕی دروست  كردوە  چاوەڕی رایۆرتی ئەو لیژنەیە دەكەین".  سەبارەت بە پرسی ٥ ملیۆن دۆلاری پایتەختی گەشتیاریی هەولێریش كە  ماوەیەكی زۆرە دەستەی دەستپاكی لێكۆڵینەوەی لەو كەیسە كردوە،  سەرۆكی دەستەی دەستپاكی گوتی: "ئەو دۆسیەیە لەلای ئێمە دەمێكە  داخراوە، لەسەر هەردوو دۆسیەکەش (٢٠ ملیار دینارەكەی پایتەختی  رۆشنبیری سلێمانی و  ٥ ملیۆن دۆلاری پایتەختی گەشتیاریی هەولێر)  روونكردنەوەی تەواومان داوەتە هەردوو لیژنەی دەستپاكی و رۆشنبیری  پەرلەمانی كوردستان".   دوای ئەوەی بەبڕیارێكی پەرلەمانی كوردستان لە ساڵی ٢٠١٢ دا شاری   سلێمانی كرایە پایتەختی رۆشنبیری، حكومەتی هەرێمی كوردستان    ٢٠ ملیار دیناری بۆ پێداویستییەكانی ژێرخانی رۆشنبیری سلێمانی   تەرخانكرد و لە دوای دروستبوونی قسە لەسەر چۆنێتی خەرجكردنی   بەشێكی پارەكە، دەستەی دەستپاكی دەست بە لێكۆڵینەوە كرد  بەهەمانشێوە لیژنەی رۆشنبیری پەرلەمانی كوردستانیش بەدواداچوون   بۆ چۆنێتی خەرجكردنی پارەکە كرد.    لە دوای دیاریكردنی هەولێر  وەك پایتەختی گەشتیاری  وڵاتانی عەرەبی لە  ساڵی ٢٠١٤ دا بڕیار بوو بڕی ٢٠ ملیۆن دۆلار بۆ زیاتر لە ٨٠ پرۆژەی  گەشتیاری تەرخان بكرێت، بەڵام بەهۆی قەیرانی دارایی تەنها ٥ ملیۆن  دۆلاری بۆ خەرجكرا.