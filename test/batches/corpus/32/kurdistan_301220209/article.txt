بڕیاربوو پارتی دیموکراتی کوردستان لە ساڵی ٢٠٢٠ دا کۆنگرەی ١٤ ببەستێت، هەرچەندە زۆربەی ئامادەکارییەکانیش تەواوبوون، بە گوێرەی پەیڕەو و پرۆگرامی حیزبەکە، دەبوو کۆنگرەی ١٤ی پارتی دیموکراتی کوردستان  لە ١١/١٢/٢٠١٤ ببەسترێت، بەڵام رۆژی ٩ی كانوونی یەكەمی ٢٠١٤ ئەنجوومەنی سەركردایەتی كۆبووەوە و لە تەوەری پێنجەمی ئەو كۆبوونەوەیەدا تاوتوێی باری ناوخۆ و رێكخستنی ئەو حیزبە كراو بڕیاری دواخستنی كۆنگرەی ١٤ی پارتی درا.  جەعفەر ئیمینکی، ئەندامی مەکتەبی سیاسیی پارتی دیموکراتی کوردستان پێشتر بە رووداوی راگەیاندبوو، ئامادەکارییەکان بۆ بەستنی کۆنگرەی ١٤ بەردەوامن و لیژنەی ئامادەکاریش کارەکانی خۆی تەواوکردووە، زنجیرەیەک دیراساتی ئەکادیمی لەنێو کەسانی نوخبەی پارتیدا کراوە و چاوەڕوانی ئاساییبوونەوەی دۆخی هەرێمی کوردستان و نەمانی مەترسییەکانی کۆرۆنا دەکەین بۆ بەستنی کۆنگرە.  تاوەکو ئێستا پارتی دیموکراتی کوردستان ١٣ کۆنگرەی بەستووە، دوا کۆنگرەی لە ساڵی ٢٠١٠ بوو کە تێیدا مەسعود بارزانی بە سەرۆک و نێچیرڤان بارزانی بە جێگری سەرۆک هەڵبژێردران.  بەپێی پەیڕەوی ناوخۆ پارتی، دواخستنی كۆنگرە لە ساڵێك زیاتر درێژناكرێتەوە. بەپێی پەیڕەوی ناوخۆی پەسەندكراوی كۆنگرەی ١٣ی پارتی، لە مادەی ٢٢ بەمشێوەیە باسی كۆنگرە كراوە:  یەكەم: پێناسەی كۆنگرە، كۆنگرە باڵاترین دەسەڵاتە لە ناو پارتیدا.  پێكدێت لە سەرۆك، جێگر، ئەندامانی ئەنجوومەنی سەركردایەتی، ئەندامانی یەدەگ، ئەندامانی هەردوو لیژنەی هەڵبژاردنی نوێنەران بۆ كۆنگرە، لیژنەی ئیدارە، ئامادەكاری كۆنگرە و نوێنەرە هەڵبژێردراوەكانی سەرجەم رێكخراوەكانی پارتی بەو رێژەیەی كە ئەنجوومەنی سەركردایەتی دیاریكردووە.  تەمەنی یاسایی نێوان دوو كۆنگرە چوار ساڵ دەبێت. لە حاڵەتی زۆر پێویستدا ئەنجوومەنی سەركردایەتی مافی درێژكردنەوەی تەنیا یەك ساڵ تەمەنی یاسایی كۆنگرەی هەیە.  هەر لە ساڵی ٢٠٢٠ دا، بڕیاربوو کۆمەڵی ئیسلامی کوردستان کۆنگرەی چوارەمی خۆی ببەستێ، بەڵام ئەویش بەهۆی بڵاوبوونەوەی کۆرۆناوە دواخرا.  رێبوار حەمەد، گوتەبێژی کۆمەڵی ئیسلامی کوردستان بە تۆڕی میدیایی رووداوی راگەیاند، سەرکردایەتی کۆمەڵ، لیژنەی باڵای ئامادەکاریی کۆنگرەی راسپاردووە کە ئامادەکاریی بکەن بۆ بەستنی کۆنگرە لە کۆتایی مانگی شوباتی ٢٠٢١ دا.  رێبوار حەمەد ئاماژەی بەوەشکرد، ئەگەر رەوشەکە وەکو ئێستاش بمێنێتەوە، بە رێکاری خۆپارێزیی و تەندروستییەوە، کۆنگرەی چوارەم دەبەستن.  لەنێو کۆمەڵی ئیسلامی، دەنگێک هەیە پاشگری ئیسلامی لە ناوەکەی لێبکرێتەوە، بەڵام رایەکی زاڵ نییە و پێناچێت لە کۆنگرەدا زۆر دەنگ بێنێت. ئەوەی ئێستاش زۆر پێوەی سەرقاڵن؛ گێڕانەوەی بەرپرسە نیگەرانەکانی پێشتریانە کە ژمارەیان زیاتر لە ٢٠ کەسە و بۆ ئەمەیان لیژنەیەک بەسەرپەرشتیی ئەمیر پێکهێنراوە، بەڵام تاوەکو ئێستا ئەنجامی گفتوگۆکانیان ئاشکرا نەکراوە.  لەبارەی گەڕانەوەی دڵشاد گەرمیانی و چەند سەرکردەیەکی دیکە کە لە کۆنگرەی سێیەمدا خۆیان بەربژێر نەکردەوە، فارووق عەلی، ئەندامی سەركردایەتی كۆمەڵی ئیسلامی کوردستان بە (تۆڕی میدیایی رووداو)ـی راگەیاند: "ئەوان خۆیان لە کۆنگرەی رابردوو بەربژێرنەکردەوە، بەڵام تاوەکو ئێستاش ئەندامی کۆمەڵی ئیسلامین و مافی خۆ کاندیدکردنەوەیان هەیە".  فارووق عەلی گوتیشی: "بەو پێیەی ئەمیری کۆمەڵی ئیسلامی دەیەوێ حیزبەکە فراوانتربکات، دوورنییە پاشگری ئیسلامی و تەنانەت پۆستی ئەمیریش نەمێنێت و گۆڕانکاری بەسەردابێت، بەڵام دواجار کۆنگرە ئەوە یەکلایی دەکاتەوە".  ئەندامانی کۆنگرەی کۆمەڵ بە هەڵبژاردن لە کۆبوونەوەی گشتی و کۆنفرانسە نێوخۆییەکان دیاری دەکرێن، جگە لە ٦٣ کەسیان کە ئەندامانی سەرکردایەتی و ئەنجوومەنی سیاسی و ئەنجوومەنی زانایان و پەرلەمانتارەکانیانن، لە کۆنگرە، هەڵبژاردن بۆ ئەمیری نوێش دەکرێت، بەڵام عەلی باپیر بۆ ئەم خولەش بێ رکابەرە.  کۆمەڵی ئیسلامی لە ٣١ - ٦ - ٢٠٠١ دامەزراوە و لە خوولی دووەمی پەرلەمانەوە بەشداری هەڵبژاردنەکانی کردووە. لە هەڵبژاردنی خوولی پێنجەمی پەرلەمانی کوردستان کۆمەڵ زیاتر لە ١٠٩ هەزاردەنگی بەدەستهێنا، بەو رێژە دەنگەش کۆمەڵ بوو بە خاوەنی حەوت کورسی، یەکێک لە ئامانجەکانی کۆنگرەکەشیان ئەوەیە بۆ هەڵبژاردنی داهاتوو دەنگ و کورسییەکانیان زیادبکەن.  بزووتنەوەی ئیسلامی کوردستانیش، یەکێکبوو لەو حیزبانەی کە بڕیاربوو لە ساڵی ٢٠٢٠ دا کۆنگرە ببەستێ، بەڵام ئەویش بەهۆی کۆرۆناوە کۆنگرەکەی دواخست.  سەلام کەریم، ئەندامی سەرکردایەتیی بزووتنەوەی ئیسلامی کوردستان بە رووداوی راگەیاند، بۆ بەستنی کۆنگرەی ١٢ یەم، چاوەڕوانی ئاساییبوونەوەی دۆخەکە دەکەن، چونکە لە ٢٠٢٠ دا بەر لەوەی کۆنگرە ببەستن، ژمارەیەک سەرکردایەتی و ئەندامی کۆنگرە تووشی کۆرۆنا بووبوون.  سەلام کەریم ئاماژەی بەوەکرد، دواخستنی کۆنگرە بە دەنگی زۆرینە بووە، لە ساڵی ٢٠٢١ یشدا ئەنجوومەنی شوورا کۆدەبێتەوە و بڕیار لەسەر کۆنگرە دەدەنەوە"ئەگەر دۆخەکە لەباربێت، بێگومان کۆنگرەکە دەبەسترێت".  عەبدوڵڵا وەرتی، ئەندامی مەکتەبی سیاسیی بزووتنەوەی ئیسلامی کوردستان بە تۆڕی میدیایی رووداوی راگەیاند: "عیرفان عەبدولعەزیز، رابەری گشتیی بزووتنەوەی ئیسلامی بڕیاریداوە خۆی بۆ پۆستەکە بەربژێر نەکاتەوە و کۆنگرە کەسێکی دیکە هەڵدەبژێرێت".  بزووتنەوەی ئیسلامی لە کوردستان / عێراق، بزووتنەوەیەکی سیاسیی پەروەردەیی جیھادیی ئیسلامییە و لە سەر پێڕەوی ئەھلی سوننەت و جەماعەت کار دەکات بۆ چەسپاندنی فەرمانڕەوایی شەریعەتی ئیسلام و مافە ئیسلامییەکان لە کوردستاندا.  بزووتنەوەکە ساڵی ١٩٨٧ لە لایەن کۆمەڵێک پیاوی ئاینی بە سەرکردایەتی مەلا عوسمان عەبدولعەزیز لە ئێران راگەیێندرا. بزووتنەوەی ئیسلامی یەکەم حیزبی ئیسلامیی چەکدارە کە لە باشووری کوردستان راگەیێندراوە و تاوەکو ئێستاش ١١ کۆنگرەی بەستووە.