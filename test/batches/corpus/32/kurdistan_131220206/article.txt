عەلی تەتەر، پارێزگاری دهۆک لە کۆنفرانسێکی رۆژنامەڤانیدا دوای دەستبەکاربوونی سێ بەڕێوەبەری گشتیی (کارەبا، تەندروستی و ئەوقاف) باسی گۆڕانکارییە کارگێڕییەکانی پارێزگاکەی کرد و لەوبارەیەوە رایگەیاند، بەڕێوەبەرانی گشتیی رۆشنبیری و کشتوکاڵ و گەشتوگوزاریش لە چەند رۆژی داهاتوو دەگۆڕدرێن، لە داهاتووشدا دوو بەڕێوەبەری گشتیی دیکە (رێگەوبان و مین) دەگۆڕدرێن. گۆڕانکارییەکانیشی بە کارێکی ئاسایی و ئیداریی ناوبرد و گوتی: "کاتێک دەبێتە شتێکی نائاسایی کە بەڕێوەبەرێک زیاتر لە ١٠ ساڵ لە پۆستەکەی بمێنێتەوە".  لەبارەی گۆڕانکاریی لە پۆستی قایمقامەکانیش. پارێزگاری دهۆک رایگەیاند، بەمنزیکانە گۆڕانکاریی لە قایمقامەکانیش دەستپێدەکات، "چونکە هەندێک لە قایمقامەکان گەیشتوونەتە تەمەنی خانەنشینی". ئەوەشی خستەڕوو کە بەربژێری قایمقام هەر لە بەڕێوەبەری ناحیە و بەڕێوەبەرە گشتییەکان هەڵدەبژێردرێن.  لە وەڵامی پرسیاری رۆژنامەنووسان لەبارەی بۆردوومانەکانی تورکیا بۆ ناوچە سنوورییەکانی سنووری پارێزگای دهۆک، کە بوونەتە هۆی شەهیدبوونی هاونیشتمانیانی سڤیلی ناوچەکە، عەلی تەتەر پارێزگاری دهۆک دەڵێت: "بەداخەوە بوونی پەکەکە و هاتنی سوپای تورکیا بەبیانووی لێدان لە پەکەکە بووەتە هۆکاری ماڵوێرانی بۆ خەڵکی هەرێمی کوردستان".  پارێزگاری دهۆک دەشڵێت: "داواکارین ئەو دوو لایەنە بە دیالۆگ کێشەکانیان چارەسەر بکەن، بەڵام ئەگەر هەر بڕیاری شەڕیان داوە، ئەوا ئێمە داوادەکەین ئەو شەڕە ببەنەوە نێو ماڵی خۆیان، بۆچی شەڕەکەیان دەبەنە وڵاتی دیکە و دەبنە هۆی ماڵوێرانی بۆ خەڵی دیکە، خەڵکی ئێمە ماندوو بووە، ئەوە ٣٢ ساڵە خەڵکی ناوچەی ئێمە لە زەویوزاری باب و باپرانیان دابڕاون بەهۆی ئەو شەڕەوە، سەرکۆنەی ئەو شەڕە دەکەین لەناو خاکی هەرێمی کوردستان".  بەگوێرەی بەدواداچوونی تۆڕی میدیایی رووداو، بەدرێژایی ئەو ماوەیەی کە پێکدادان لەنێوان سوپای تورکیا و گەریلاکانی پەکەکە لەنێو خاکی باشووری کوردستان دروستبووە، زۆرترین قوربانی لە ماوەی سێ ساڵی رابردوو بووە. تەنیا لە سنووری قەزای ئامێدی لە ماوەی ئەو ٣ ساڵەدا ٣٤ کەس گیانیان لەدەستداوە،  ئەمساڵیش نزیکەی ٦ گوند لە سنووری پارێزگاکە بە یەکجاری چۆڵکراون.  بەشێکی زۆر لە گوندەکانی سنووری پارێزگای دهۆک بەهۆی پێکدادانەکانی سوپای تورکیا و گەریلاکانی پەکەکە چۆڵکراون و خەڵکی ئەو گوندانە روویان لە کۆمەڵگاکان و ناحیە و سەنتەری قەزاکان کردووە و ناتوانن بگەڕێنەوە ناوچەکانیان، ئەو شەڕە کاریگەرییەکی راستەوخۆی لەسەر ژیانی ئەو خەڵکە دروستکردووە،  یەکێک لەوانە نەبوونی دەرفەتی کارە، سەرەڕای هۆشداری بەرپرسانی ئیداری لە نەگەڕانەوەی ئەو خەڵکە بۆ ناوچەکانیان، بەڵام بە ناچاری لە وەرزە جیا جیاکان بۆ کۆکردنەوەی بەروبوومە وەرزییەکان و بەدەستخستنی داهاتێک ئەو خەڵکە روو لە ناوچەکانی خۆیان دەکەن و زۆرجارش دەبنە قوربانی.  لە ماوەی سێ ساڵی رابردووشدا زۆرترین قوربانی لە ناحیەکانی سەر بە قەزای ئامێدی سنووری پارێزگای دهۆک بووە، لەو ماوەیەدا ٣٤ کەس کە تەمەنیان لەنێوان ١٨ بۆ ٧٠ ساڵی بووە، گیانیان لەدەستداوە. هەندێکجار لەنێو خێزانێکدا سێ کەس بوونەتە قوربانی یاخود باوک و کوڕ بوونەتە قوربانی.  دوایین قوربانی شەڕە بەردەوامەکەی تورکیا و پەکەکە، سێ هاونیشتمانی ناحیەی دێرەلوکی سەر بە قەزای ئامێدی بوون، بە ناوەکانی موحسین سپێری، حەسەن سادق زێڕی و سەفەر سینی.