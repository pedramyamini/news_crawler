بەهۆی دواکەوتن و لێبڕینی مووچەوە، بەشێک لە خاوەن پێداویستییە تایبەتەکان لە هەرێمی کوردستان تووشی کێشەی دارایی بوون و، ناچارن خۆیان کاربکە. کەنعان عەبدولرەزاق، خاوەن پێداویستیی تایبەتە و ماوەی ١٨ ساڵە لەسەر کورسیی تایبەتی خاوەن پێداویستییەکان ژیان بەسەر دەبات، ئەو خاوەن بەهرە و توانایەکی بەهێزە لە دروستکردنی رێکلامی تابلۆیی، بەڵام نیگەرانە لە کەمیی مووچەی کەمئەندامان و نەبوونیی خزمەتگوزاریی تایبەت بە خاوەن پێداویستییە تایبەتەکان لە هەرێمی کوردستان.  کەنعان عەبدولرەزاق لەبارەی رەوشی گوزەرانییەوە دەڵێت: ئێستا دەتوانێ کاربکات، بەڵام ئەگەر سبەی نەخۆش بکەوێت هیچ سەرچاوەیەکی بژێویی ژیانی نییە، "سەرەڕای دواکەوتن ١٥٠ هەزار لە حکومەتەوە وەردەگرین کە ئەوەش دۆخی ژیانی زۆر زەحمەت کردووین".  لە یاسای ژمارە ٢٢ی تایبەت بە ماف و ئیمتیازاتی کەمئەنداماندا هاتووە کە دەبێت لە شەقام و شوێنە گشتییەکان رەچاوی دۆخی خاوەن پێداویستییە تایبەتەکان بکرێت، بەڵام دوای تێپەربوونی نۆ ساڵ، خاوەن پێداویستییە تایبەتەکان نیگەرانن لە جێبەجێنەکردنی یاساکە وەکو خۆی.  وەزارەتی کار و کاروباری کۆمەڵایەتی سێ جار لە رێگەی لیەنەکانی تەندروستی پشکنینی رێژەی کەمئەندامی بۆ خاوەن پێداویستییە تایبەتەکان کردووە، لە ئەنجامی پشکنینەکان ژمارەی کەمئەندامان لە ١٠١ هەزار و ٢٢١ کەسەوە بۆ ٨٨ هەزار و ٤٩٤ کەس کەمکراوەتەوە، بەمەش ١٢ هەزار و ٧٢١ کەس لە پشکنینەکان دەرنەچوون و ناویان لە لیستی مووچەی کەمئەندامی سڕاوەتەوە، ئێستا وەزارەتەکە دەیەوێت بە میکانیزمێکی دیکە دووبارە پێداچوونەوە بە لیستی مووچەی کەمئەندامان بکاتەوە.  لەبارەی مووچەی کەمئەندامانەوە کوێستان محەممەد، وەزیری کارو کاروباری کۆمەڵایەتی دەڵێت: کۆی مووچەی مانگێکی کەمئەندامان لە هەرێمی کوردستان ١٢ ملیار و ٦٧٣ ملیۆن و ٧٠٠ هەزار دینارە، لەو ژمارەیە ٧٦ هەزار و ٤٢٠ کەسیان مانگانە ١٥٠ هەزار دینار وەردەگرن و ١٢ هەزار و ٨ کەسیشیان مووچەی مانگانەیان ١٠٠ هەزار دینارە.