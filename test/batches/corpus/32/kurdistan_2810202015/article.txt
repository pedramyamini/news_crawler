د. سه‌یوان عه‌لی، بریکاری وەزیری پەروەردەی حکومەتی هەرێمی کوردستان بە تۆڕی میدیایی رووداوی راگەیاند، رۆژی یەکشەممەی داهاتوو لیژنەی باڵای بەرەنگاربوونەوەی کۆرۆنا لە هەرێمی کوردستان کۆدەبێتەوە، تەوەرێکی کۆبوونەوەکە گفتوگۆکردن دەبێت لەبارەی خوێندنی ئەمساڵ، کە ئایا خوێندن بەردەوامبێت یان بەهۆی مەترسییەکانی کۆرۆناوە رابگیرێت.  د. سه‌یوان عه‌لی گوتی: "لەنێو ئەنجوومەنی وەزارەتی پەروەردەدا بۆچوونی جیاواز لەبارەی بەردەوامبوون یان نەبوونی خوێندن هەیە، وەزارەتیش مەبەستییەتی خوێندن بەبێ کەمو وڕی تەواو بکرێ، بەڵام ئەگەر لیژنەی باڵای بەرەنگاربوونەوەی کۆرۆنا بڕیاری راگرتنی خوێندن بدات، پابەند دەبین".  پێشتر د. سەیوان عەلی رایگەیاندبوو، کە له‌سه‌ره‌تای ده‌ستپێكردنی پڕۆسه‌ی خوێندنه‌وه تاوەکو ئێستا بە نزیکەیی ٤٣٩١ مامۆستا و قوتابی (ئه‌وانه‌ی ده‌وام ده‌كه‌ن) تووشی كۆرۆنا بوون.