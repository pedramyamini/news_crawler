له شەڕ و پێکدادانەکانی دوای ١٦ی ئۆكتۆبه‌ر ئه‌و پرده رووخێنرا و دوای ئاساییبوونەوەی پەیوەندییەکانی نێوان حکومەتی هەرێمی کوردستان و حکومەتی عێراق، ساڵی ٢٠١٨ به هاوبه‌شی نێوان هه‌ولێر و به‌غدا پردێكی ئاسنینی کاتی دروستكرا.   لە هاوینی ئەمساڵیش سایدی یەکەمی پردەکە کرایەوە، ئەوەی ئەمڕۆش کرایەوە، سایدی دووەمی پردەکەیە. لە رێوڕەسمی کردنەوەی پردەکەدا پارێزگاری کەرکووک بە وەکالەت و فەرماندەی ئۆپەراسیۆنەکانی کەرکووک ئامادەی بوون. تێچووی پرۆژەکەش لەلایەن سندووقی ئاوەدانکردنەوەی عێراقەوە دابینکراوە، بۆیە سەرۆکی سندووقی ئاوەدانکردنەوەش لە رێوڕەسمەکە ئامادەبوو.   لە بودجەی پرۆژەکەدا ئاماژە بەوە کراوە، ئەو پردە بەهۆی جەنگەوە زیانی بەرکەوتووە و رووخاوە. نۆژەنکردنەوەیشی هەر لەو چوارچێوەیەدا بووە. درێژیی پردەکە ٢١٧ مەترە و تێچووی ئەو سایدە ٦٩٢ ملیۆن دینار بووە.   پردەکە لەگەڵ ئەوەی کەرکووک بە هەولێرەوە دەبەستێتەوە، رێگەیەکی بازرگانیی گرنگیشە و هەولێر بە شارەکانی باشوور و ناوەڕاستی عێراق دەبەستێتەوە. بەپێی ئامارێکی ساڵی ٢٠١٩ و له ماوه‌ی دوو ساڵی رووخانی پرده‌كه ٦٣ رووداوی هاتووچۆ تۆماركراون كه به‌هۆیانەوە ٢٧ كه‌س گیانیان له‌ده‌ستدابوو.   كردنه‌وه‌ی پرده‌كه سەرەڕای ئه‌وه‌ی ئاڵوگۆڕی ئابووریی نێوان هه‌ولێر و به‌غدا ئاسانتر ده‌كات، هاتووچۆی هاونیشتمانیانیش خێراتر ده‌كات.  راکان جبووری، پارێزگاری کەرکووک بە وەکالەت لە گوتارێکیدا لەکاتی کردنەوەی پردەکە ئاماژەی بەوە کرد، "پردەکە کێشەیەکی گەورەی دروستکردبوو بەتایبەتی بۆ هاتووچۆی بارهەڵگرەکان.. ئەمەش سەرکەوتنێکە بۆ کەرکووک، چونکە ئەو رێگەیە شادەمارە بۆ هاتووچۆی بازرگانی".   راکان جبووری گوتیشی، دەروازەی پردێ کاری لەسەر دەکرێت، هاوکات تۆڕی ئاو و شەقامەکانیان نۆژەندەکرێتەوە.