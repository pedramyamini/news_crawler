عاسم فەندی و منداڵەکانی کە خەڵکی درباسیێی رۆژئاوای کوردستانن، رۆژانە چەندین کاژێر لە زەوییەکی کشتوکاڵیدا کاردەکەن و ئەوەش هۆکاری دابینکردنی بژێویانە. ئەوان لە دەستپیکی شەڕی ناوخۆی سووریاوە وەک پەنابەر روویان لە مێردینی باکووری کوردستان کردووە.  عاسم فەندی دەڵێت، "هاتینە سەر ئەم زەوییە و کشتوکاڵ دەکەین. ئامانجمان ئەوە بوو بە شەرەفەوە بژێومان دابینبکەین و کەرامەتمان بپارێزین. "  عاسم فەندی و ماڵباتەکەی پێکەوە کاری کشتوکاڵ دەکەن و گەنمەشامییان چاندووە.  زەرگا محەممەد، هاوژینی عاسمە و دەڵێت، "کچەکانم گشتیان یارمەتیی باوکیان دەدەن. ناتوانین بە تەنیا جێیبهێڵین. ئەو پیاوێکی تەنیایە، گوناحە و نەخۆشە و کچەکان یارمەتیی دەدەن. مەگەر کوڕ و کچ جیاواییان هەیە؟ من کچێکی خۆم بە حەوت کوڕ نادەم. "  مەرجەکانی پەنابەری هەرچەندە ببنە هۆی ناڕازیبوونیش، بە ناچاری پەسندی دەکەن و دەنگ ناکەن.