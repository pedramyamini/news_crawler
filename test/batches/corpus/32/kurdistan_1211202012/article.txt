خێزانەکەی دەڵێن براکەیان لەلایەن هێزێکی تایبەتی ئاسایشی رۆژئاوای سلێمانییەوە تەقەی لێکراوە و هەر لەلایەن ئەوانیشەوە لەنزیک بازگەی رێدار کوژراوە.  سۆران نامیق برای عومەرە، بە تۆڕی میدیایی رووداوی گوت "براکەم لە چەمچەماڵ بووە و هیچ کێشەیەکیشی لەگەڵ هیچ کەسێکدا نەبوو، بەڵام ئاسایش دوای کەوتوون و تەقەیان لێکردووە و کوشتوویانە دواتریش پێیان گوتوین تەرمەکەی ببەینەوە؛ کە چووین بۆ تەرمەکەشی نەیانهێشت بیبینین و رێگەشیان نەدا تەرمەکەی ببەینە پزیشکی دادی کەرکووک، ئەمەش لەکاتێکدا ئەم رووداوی کوشتنە لە سنووری کەرکووکدا بووە".  ئومێد نامیق برا گەورەی عومەرە، پێشتر پێکەوە لەگەڵ عومەر پێشمەرگە بوون، باسی لەوە کرد "هێزەکانی ئاسایش رێگەیان نەداوە ئۆتۆمبێلی براکەم ببەینەوە و نەیانهێشتووە خزمەکانیشمان بێن بۆ پرسەکەی و لە بازگەی بانی مەقان رێیان لێگرتوون، ئەگەر براکەی من تاوانباربووایە نەیدەوێرا بە ئیسراحەت و بەبێ چەک بچێتە چەمچەماڵ".  عومەر پێشتر ئەندامی هێزەکانی پێشمەرگەی کوردستان بووە لە لیوای ١٦ی تایبەت، بەڵام لەدوای رووداوەکانی ١٦ی ئۆکتۆبەرەوە گەڕابووەوە قەرەهەنجیر و وازی لە پێشمەرگایەتی هێنابوو و خەریکی کاری ئاژەڵداری بووە.  عومەر لە دوو هاوژین لەدوای خۆی نۆ منداڵی تەمەن خوار ١٠ ساڵی بەجێهێشتووە.  شەهلا واحید هاوژینی عومەرە و دەڵێت "دوایین کەس کە تەلەفۆنی لەگەڵ عومەر کرد، خۆم بووم و پێی گوتم ئاگات لە منداڵەکانم بێت، چونکە ئاسایش و دژەتیرۆر دوام کەوتوون و تەقەم لێدەکەن، هەروەها گوتی بزانە نەهاتوونەتە لای ماڵمان، منیش سەیرم کرد کەسی لێنەبوو، پێم گوت تەلەفۆن بۆ براکەت بکە با بێت بەهاناتەوە، بەڵام ئیدی دەنگی نەما".  لەدوای ٢٤ کاژێر لە کوژرانی عومەر نامیق، بەڕێوەبەرایەتیی ئاسایشی رۆژئاوا روونکردنەوەیەکی بڵاوکردووەتەوە و رایگەیاندووە "عومەر نامیق تۆمەتبار بووە و دوو فەرمانی گرتنی لە دادگای لێکۆڵینەوەی چەمچەماڵ بە ماددەکانی (٤٤٦ و ٤٢٢) و فەرمانێکیشی لە دادگای لێکۆڵینەوەی سلێمانی هەیە بە ماددەی ٤٢٢؛ لە هەرسێ ماددەکە ماددەی دزیکردن و رفاندنی مرۆڤن".  ئاسایشی رۆژئاوای سلێمانی هەرچەندە دانی نەناوە بە کوشتنی عومەردا، بەڵام دەڵێت "رووبەڕووبوونەوەی کەسانی لادەر لە یاسا و گێرەشێوێن و تەقەکەران و تێکدارەکانی ئاسایشی هاووڵاتییان، بە ئەرکی خۆمان دەزانین".  تاوەکو ئامادەکردنی ئەم راپۆرتەش بنەماڵەکەی عومەر چاوەڕێن ئاسایشی سلێمانی بە فەرمی روونکردنەوەیان پێبدات کە چۆن و بۆچی و بە بڕیاری کێ کوڕەکەیان کوژراوە.