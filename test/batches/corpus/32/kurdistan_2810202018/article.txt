رۆژی چوارشەممە ٢٨ - ١٠ - ٢٠٢٠ بە سەرپەرشتیی مەسرور بارزانی، سەرۆکوەزیرانی هەرێمی کوردستان و ئامادەبوونی قوباد تاڵەبانی، جێگری سەرۆکوەزیران، ئەنجوومەنی وەزیرانی هەرێمی کوردستان کۆبووەوە.  لە سەرەتای کۆبوونەوەکەدا، رێبەر ئەحمەد وەزیری ناوخۆ، راپۆرتێکی تایبەت بە بابەتی بەجینۆسایدناساندنی تاوانەکانی رێکخراوی داعش و هەوڵەکانی تیمی لێکۆڵینەوەی نێودەوڵەتی بۆ لێپێچینەوە لە تاوانەکانی داعش (یونیتاد UNITAD) خستەڕوو. دوای گفتوگۆ و راگۆڕینەوە، ئەنجوومەنی وەزیران کۆمەڵێک پێشنیاز و بڕیاری لەمبارەیەوە پەسند کرد.   کۆبوونەوەی ئەنجوومەنی وەزیران  لە بڕگەی دووەمی کۆبوونەوەکەدا، عەبدوڵڵا حاجی مەحموود وەزیری کاروباری شەهیدان و ئەنفالکراوان، رەشنووسی پرۆژەی تایبەت بە دوو پەیڕەوی خستەڕوو، کە بریتی بوون لە (پەیڕەوی ئیمتیازاتی زیندانیکراو و گیراوی سیاسی لە هەرێمی کوردستان) و (پەیڕەوی دیاریکردنی ماف و ئیمتیازاتی میراتگرانی شەهیدان و ئەنفالکراوان).  ئەنجوومەنی وەزیران دوای گفتوگۆ و راگۆڕینەوە لەوبارەوە رایگەیاند، جەخت لە دابینکردنی ماف و ئیمتیازاتی کەسوکاری سەربەرزی شەھیدان و ئەنفالکراوان دەکات و ستایش خەباتی زیندانیانی سیاسی و هەروەها خەباتی "شەھیدە سەربەرزەکان" دەکات کە گیانی خۆیان لە پێناوی گەل و نیشتیماندا بەختکردووە.  ئەنجوومەنی وەزیران هەروەها وەزارەتی کاروباری شەھیدان و ئەنفالکراوانی راسپارد کە درێژە بە پرۆسەی چاکسازیی بدات لە لیستی ناوی ئەوانەی کە بە ناشایستەیی سوودمەندن لەو ماف و ئیمتیازاتانە و جەختکرایەوە لە پاراستنی ماف و ئیمتیازاتی ئەوانەی شایستەی وەرگرتنی ئەو ماف و ئیمتیازاتانەن.   دوای گفتوگۆکردن، ئەنجوومەنی وەزیران لەڕووی مەبدەئییەوە و بە رەچاوکردنی ئەو تێبینی و سەرنجانەی لە کۆبوونەوەکەدا خرانەڕوو، بە ئاراستەی باشترکردنی ژیان و بژیۆی کەسوکاری شەھیدان و زیندانیان و راگیراوانی سیاسی و پاراستنی مافەکانیان، هەردوو پەیڕەوەکەی پەسند کرد.