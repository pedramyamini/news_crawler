وەک لە کامێراکانی چاودێرییەوە دەرکەوتووە و ڤیدیۆکەی بڵاوبووەتەوە، یەکێک لە تۆمەتبارەکان بەسەر دەرگەی ماڵەکە دەکەوێت بۆ ئەوەی دەرگاکە بۆ ئەوانی دیکەش بکاتەوە، دوای ئەوە رووداوی کوشتنەکە روودەدات.   ماڵەکە بە تەواوی ئاسەواری تەقەکردنەکەی پێوەدیارە، کوژراوەکە ناوی (بارزان حوسێن)ـە و تەمەنی ٢٤ ساڵە، کەسوکارەکەی دەڵێن، کێشەی کۆمەڵایەتییان لەگەڵ هیچ کەسێکدا نەبووە.  ماڵباتی کوڕە کوژراوەکە هۆکاری کوشتنی کوڕەکەیان بۆ ئەوە دەگەڕێننەوە، کە تۆمەتبارەکان بۆ کۆتر و باڵندە تەقەیان بەسەر ماڵەکەدا کردووە، دواتر دەمەقاڵێ لەنێوان کوڕەکەیان و تۆمەتبارەکان روویداوە، دوای چەند خولەکێک تۆمەتبارەکان گەڕاونەتەوە و بەسەر ماڵەکەیان داداوە و رووداوی کوشتنەکە روویداوە و دوو کەسیش برینداربوونە.  ئەسعەد حوسێن، برای کوژراوەکە لەنێو ماڵەکە بە تۆڕی میدیایی رووداوی راگەیاند، "تۆمەربارەکان لەسەر دەرگا هاتوونەتە ژوورەوە و لە قاتی دووەم براکەمیان کوشتووە، کەسێکی دیکە لەگەڵ خۆیان برینداربووە و کەسێکی دیکەی ئێمەش برینداربووە. "   کاتی رووداوەکە بارزان و براکەی لەگەڵ هاوژین و منداڵەکانیان لەماڵ بوونە، بەڵام ژن و منداڵەکان رایانکردووە بۆ ژووری پشتەوەی ماڵەکە و تۆمەتبارەکان پێیان نەزانیون.  دایکی گەنجەکە فرمێسک بۆ خەمێکی زیاتر لە کوشتنی کوڕەکەیان دەڕێژێت، چونکە بارزان ساڵێک بوو هاوسەرگیریی کردبوو و هاوژینکەیشی منداڵێکی حەوت مانگی لە سکدایە.   دایکی کوژراوەکە داوا لە حکومەت دەکات تۆمەتباران بە سزای خۆیان بگەن و دەشڵێت "تازە کوڕەکەم ژنی هێناوە، بە ناهەق کوشتیان، هیوادارم حکومەت لەسێدارەیان بدات".  دوای کەمتر لە ١٠ کاژێر لە رووداوەکە، چوار تۆمەتبار بە کوشتنی بارزان لە دەوروبەری هەولێر لەلایەن پۆلیسەوە دەستگیرکران، تۆمەتبارەکان دووانیان بران و دووانیشیان باوک و کوڕن.  رائید هۆگر عەزیز، گوتەبێژی پۆلیسی هەولێر بە رووداوی راگەیاند، چوار تۆمەتبار دەستگیرکراون کە دووانیان بران. تۆمەتبارەکانیش بە ماددەی ٤٠٦ لە یاسای سزادانی عێراقی دراونەتە دادگە.