بەرەبەیانی ئەمڕۆ چوارشەممە ١٨ - ١١ - ٢٠٢٠، دکتۆر فرسەت سۆفی پارێزگاری هەولێر لە دەرەوەی وڵات کۆچی دواییکرد، حکومەتی هەرێمی کوردستانیش لە پرسەنامەیەکدا سەرەخۆشی خۆیان ئاراستەی کەسوکارەکەی دەکەن.  لە پرسەنامەکەدا سەبارەت بە هێنانەوەی تەرمی دکتۆر فرسەت سۆفی پارێزگاری کۆچکردووی هەولێر هاتووە "سبەی پێنجشەممە ١٩ی تشرینی دووەمی ٢٠٢٠ بە ئامادەبوونی نێچیرڤان بارزانی، سەرۆکی هەرێمی کوردستان، رێواز فایەق، سەرۆکی پەرلەمان، قوباد تاڵەبانی، جێگری سەرۆکی حکومەت، وەزیر و پەرلەمانتار و لایەنە سیاسییەکان، مەراسیمی هێنانەوەی تەرمی خوالێخۆشبوو لە فڕۆکەخانەی نێودەوڵەتیی هەولێر بەڕێوەدەچێت و لە شاری هەولێر بە خاک دەسپێردرێت. "  حكومەتی هەرێمی كوردستان پرسە و سەرەخۆشی لە خانەوادە و كەسوكاری دکتۆر فرسەت سۆفی و تەواوی خەڵكی کوردستان بەگشتی و پارێزگای ھەولێر بەتایبەتی دەكات و ئاماژە بەوەش دەدات "د. فرسەت سۆفی وەک مرۆڤێكی سادە و نیشتمان پەروەر لەو ماوەیەی کە پۆستی پارێزگاری هەولێری وەرگرتبوو، بە بەردەوامی و شەونخوونی كاری دەكرد و لەم ماوە کەمەشدا دەست و پەنجەی لە هەموو بوارە ئیداری و خزمەتگوزارییەكانی ئەم پارێزگایەدا دیارە. "  دوای ماوەیەکی زۆر لە تووشبوونی بە ڤایرۆسی کۆرۆنا بەرەبەیانی ئەمڕۆ چوارشەممە ١٨ - ١١ - ٢٠٢٠ فرسەت سۆفی، پارێزگاری هەولێر کۆچی دواییکرد. سەرچاوەیەک لە ماڵباتی د. فرسەت سۆفی، پارێزگاری هەولێر بە تۆڕی میدیایی رووداوی راگەیاند بوو کە، دوای ماوەیەکی زۆر لە نەخۆشکەوتنی، بەرەبەیانی ئەمڕۆ پارێزگاری هەولێر لە دەرەوەی وڵاتی کۆچی دواییکرد.   رۆژی ١٩ - ١٠ - ٢٠٢٠، بەڕێوەبەری نووسینگەی پارێزگاری هەولێر رایگەیاند، دوای ئەنجامدانی پشکنین دەرکەوت کە فرسەت سۆفی تووشی کۆرۆنا بووە. دواتر بەهۆی خراپیی دۆخی تەندروستی بەرەو دەرەوەی وڵات بەڕێکرا.  پارێزگاری هەولێر لە ماوەی دەستبەکاربوونی وەک پارێزگاری هەولێر چەندین کار و پرۆژەی گرنگی لە هەولێر و قەزا و ناحیەکانی دەوروبەری ئەو پارێزگایە ئەنجامداوە. دوای بڵاوبوونەوەی ڤایرۆسی کۆرۆناش بەردەوام رێنمایی بڵاودەکردەوە و بە خەڵکی دەگوت کە دەبێت خۆتان بپارێزن و دووربن لە شوێنی قەرەباڵخ.   - ساڵی ١٩٧٨ لە دۆڵی روستی قەزای چۆمان لەدایکبووە  - ١٦ - ٩ - ٢٠١٩ سوێندی یاسایی خوارد و رۆژێک دواتر وەک پارێزگاری هەولێر دەستبەکاربوو   - دکتۆرای لە یاسای گشتی هەیە  - مامۆستای زانکۆی پۆلەتەکنیکی هەولێر بوو  - ئەندامی خولی چوارەمی پەرلەمانی کوردستان بوو  - ئەندامی دەستەی راوێژکاریی یاسایی سەرۆکایەتیی هەرێمی کوردستان بوو  - ئەندامی لیژنەی نووسینەوەی دەستووری هەرێمی کوردستان بوو  - ئەندامی لیژنەی باڵای چاکسازی بوو  - سەرۆکی لیژنەی کاتیی پەیڕەوی ناوخۆی پەرلەمانی کوردستان بوو  ١٩ - ١٠ - ٢٠٢٠ تووشی کۆرۆنا بوو.  لە ٣ - ١١ - ٢٠٢٠ بۆ چارەسەری پزیشکی رەوانەی تورکیا کرا  بەرەبەیانی رۆژی چوارشەممە ١٨ - ١١ - ٢٠٢٠ کۆچی دواییکرد