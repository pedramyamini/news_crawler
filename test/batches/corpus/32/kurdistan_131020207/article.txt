بەهمەن مورادنیا، پارێزگاری سنە، داوا لە هاونیشتمانیان دەکات رێکارەکانی تەندروستی و خۆپارێزی جێبەجێ بکەن. هەروەها دەڵێت، ئەگەر بازاڕ و شوێنە گشتییەکان رێکارە تەندروستییەکان جێبەجێ نەکەن، دادەخرێن و دەبێت رێگری بکرێت لە هەموو جۆرە نوێژی هەینی، ئاهەنگ و دانانی پرسە. پارێزگار راشیگەیاند،  دوو هەفتەی دیکە قوتابخانەکانی ئەو پارێزگایە بە داخراوەیی دەمێننەوە. لەبەر مەترسی بڵاوبوونەوەی زیاتری پەتای کۆرۆنا.   مورادنیا لەبارەی ئەو بارهەڵگرانەی کاڵا و کەلوپەل بۆ هەرێمی کوردستان دەگوازنەوە رایگەیاند، هاتووچۆی بارهەڵگرەکان بەرەو هەرێمی کوردستان لە سنوورەکان دەستیپێکردووە، بەڵام دەبێت پشکنین بۆ شۆفێرەکانیان بکرێت.  کۆنیی قوتابخانەکانی ئێران و رۆژهەڵاتی کوردستان، باسێکی بەردەوامی بەرپرسانی کەرتی پەروەردەی ئەو وڵاتەیە، بە جۆرێک دەڵێن ٣٠ % ی قوتابخانەکانی ئێران کۆنن و بە کەڵکی ئەوە نایەن دەوامیان تێدا بکرێت. بەم بودجەی ئێستای وەزارەتی پەروەردەش، نۆژەنکردنەوەی ئەو قوتابخانانە پێویستی بە ٣٢ ساڵ دەبێت.  مێهرالە درەخشانی، سەرۆکی رێکخراوی نۆژەنکردنەوەی قوتابخانەکانی ئێران دەڵێت؛ ٣٠ % ی قوتابخانەکانی ئێران کۆنن، کە ١٢ % یان پێویستیان بە سەرلەنوێ دروستکردنەوەیە و ١٨ % ەشیان پێویستیان بە نۆژەنکردنەوەیە.  ئەمساڵ وەزارەتی پەروەردە بڕیاریدا ٦ هەزار و ٨٠٠ ملیار تمەن بۆ نۆژەنکردنەوەی قوتابخانەکان تەرخان بکات، بەڵام هەزار ملیار تمەنی بەدەستەوەیە.  ساڵانە لە تۆڕە کۆمەڵایەتییەکاندا دیمەنی رووخانی قوتابخانەکان بڵاودەکرێتەوە، کە زۆرجا قوتابی بوونەتە قوربانی، بەڵام ئەو رووداوانەش نەیانتوانیوە پڕۆسەی نۆژەنکردنەوەی قوتابخانەکان خێرا بکەن. هەرچەندە بەپێی گوتەی بەرپرسانی پەروەردە بەشێکی زۆری قوتابخانە کۆن و مەترسیدارەکان لە پارێزگای تارانن، بەڵام ئەم ناوچە پشتگوێخراوانەش بەپێی ژمارەی قوتابییانی، لە دۆخێکی خراپدان و نەبوونی قوتابخانە و مەترسیی قوتابخانە کۆنەکان هۆکارێکی وازهێنانی قوتابییانی ئەم ناوچانەن لە خوێندن.   لە رۆژهەڵاتی کوردستان نزیکەی ٢١ هەزار قوتابخانە هەن، کە ٧ هەزار و ٦٠٣ قوتابخانەیان کۆنن و پێویستیان بە نۆژەنکردنەوەیە. لە ورمێ ٥٥٠٦ قوتابخانە هەن، ٣٠ % یان پێویستیان بە نۆژەنکردنەوەیە. لە لۆڕستان ٥٤٠٤ قوتابخانە هەن، ٥١ % یان پێویستیان بە نۆژەنکردنەوەیە، لە کرماشان ٤٤٦٦ قوتابخانە هەن ٣٠ % یان پێویستیان بە نۆژەنکردنەوەیە، لە سنە ٣٨٦٨ قوتابخانە هەن و ٤٠ % یان پێویستیان بە نۆژەنکردنەوەیە. لە ئیلامیش ١٦٧٠ قوتابخانە هەن، ١٥ % یان کۆنن و پێویستیان بە رووخان و سەرلەنوێ دروستکردنەوە، یان نۆژەنکردنەوەیە.   بەشێکی زۆری نۆژەنکردنەوە و دروستکردنی قوتابخانەکان لە رۆژهەڵاتی کوردستان کەوتووەتە ئەستۆی خێرخوازانی پارێزگاکان. ساڵانە نزیکەی ٢٠٠ قوتابخانە لەلایەن خێرخوازانی رۆژهەڵاتی کوردستان دروست و نۆژەن دەکرێنەوە. بەرپرسانی وەزارەتی پەروەردەی ئێران بە بیانووی کەمیی بودجە، وازیان لە نۆژەنکردنەوەی قوتابخانە کۆن و مەترسیدارەکان هێناوە و بەشێکی زۆری ئەرکەکە کەوتووەتە ئەستۆی خێرخوازان و دایکوباوکی قوتابیان.  کێشەیەکی دیکەی بەردەم پرۆسەی خوێندن لە رۆژهەڵاتی کوردستان خراپیی دۆخی ئابوورییە پەیوەست بە پرۆسەی خوێندنی ئەلیکترۆنی. رەزا زەینی وەند، بەڕێوبەری گشتیی پەروەردەی پارێزگای ئیلام رایگەیاند؛ بەپێی ئەو ئامارانەی کە لە بەهاری ئەمساڵدا بە دەستیان گەیشتووە، لە پارێزگای ئیلام ٢٠ هەزار قوتابی بەهۆی نەبوونی مۆبایلی زیرەک، لە خوێندنی ئەلیکترۆنی بێبەشن.  رەزا زەینی وەند، دەڵێت؛ لە هەندێک لە ناوچەکانی پارێزگای ئیلام بەهۆی نەبوونی هێڵی ئینتەرنێت و مۆبایلی زیرەک، قوتابیانی ئەو شوێنانە بەردەوامن لە چوونەوە بۆ قوتابخانەکان و ئەو شوێنانەش کە مەترسییان زۆرتر لەسەرە، چوون بۆ قوتابخانەکان بەشێوەی سنووردارە.   زەینی وەند باس لە زیانەکانی خوێندنی ئۆنلاین لە ناوچە پشتگوێخراوەکان دەکات و دەڵێت؛ لە هەندێک لەو ناوچانە کە پشتگوێخراون، پلانی خوێندنی ئۆنلاین زیانی بە قوتابیان گەیاندووە. بەڕێوەبەری گشتی پەروەردەی ئیلام گوتیشی؛ بە هاوکاری دامەزراوەی هەژاران و هەندێک لە خێرخوازان لە هەوڵی چارەسەرکردنی کێشەی قوتابیانی ناوچە پشتگوێخراوەکاندان.  راگرتنی دەوام لە قوتابخانەکانی ئێران و رۆژهەڵاتی کوردستان و هەروەها پێڕەوکردنی خوێندنی ئۆنلاین، بەهۆی زۆر بڵاوبوونەوەی پەتای کۆرۆناوەیە. لە ماوەی ٢٤ کاژێری رابردوودا ٤ هەزار و ١٨ کەسی دیکە لە ئێران و رۆژهەڵاتی کوردستان تووشی کۆرۆنا بوون و لە ماوەی ئەو ٢٤ کاژێرەشدا ٢٥٤ کەسی دیکە گیانیان لەدەستداوە.  بە پێی ئامارەکانی وەزارەتی تەندروستی ئێران، ژمارەی گشتی تووشبووان لەو وڵاتە گەیشتووەتە ٥٠٨ هەزار و ٣٨٩ کەس و لەسەرەتای بڵاوبوونەوەی کۆرۆناوە تاوەکو ئێستا ٢٩ هەزار و ٧٠ کەس گیانیان لەدەستداوە. گوتەبێژی وەزارەتی تەندروستی ئێران رایگەیاندووە؛ ٤ هەزار و ٥٧٠ کەس لە تووشبووان دۆخی تەندروستییان ناجێگیرە و لەژێر چاودێری چڕی پزیشکیدان. هەروەها ٢٦ پارێزگای ئێرانیش لە دۆخی سوور و مەترسیداردان کە لەوانە ٤ پارێزگای لۆڕستان، ورمێ، ئیلام و کرماشان لە رۆژهەڵاتی کوردستانن و پارێزگای سنەش لە گەڵ ٣ پارێزگای دیکەی ئێران بە دۆخی هۆشدار دەستنیشانکراون.