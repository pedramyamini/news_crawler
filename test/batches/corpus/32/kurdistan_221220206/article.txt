بەگوێرەی ماددەی حەوتەمی پەیڕەوی ناوخۆ، پەرلەمانی کوردستان لە ساڵێکدا دوو وەرزی گرێدانی هەیە. یەکەم: لە سەرەتای ئادارەوە دەستپێدەکات تاوەکو کۆتایی حوزەیران و بە (خولی بەهارە) ناو دەبرێت. دووەم: لە سەرەتای مانگی ئەیلوول دەستپێدەکات، تاوەکو کۆتایی مانگی کانوونی یەکەم و بە (خولی پاییزە)ە ناودەبرێت.  عەباس فەتاح، جێگری سەرۆکی لیژنەی یاسایی لە پەرلەمانی کوردستان بە تۆڕی میدیایی رووداوی راگەیاند، بەپێی پەیڕەو، لە یەکەم رۆژی ساڵی نوێوە پشووی زستانە دەستپێدەکات و تاوەکو ١ی ئادار دەخایەنێت، بەڵام هێشتا زیاتر لە هەفتەیەک بۆ ساڵی نوێ ماوە، ئەگەر ئەو لیژنانەی بۆ لێکۆڵینەوە و بەدواداچوون بۆ خۆپیشاندانەکان پێکهێنراون، راپۆرتەکانیان لەم رۆژانەدا بگەیێننەوە سەرۆکایەتی پەرلەمان، رەنگە دانیشتنێک لەوبارەوە بکرێت".  چ کاتێک پەرلەمان پشوو وەرناگرێت؟  بەگوێرەی بڕگەکانی (٢ و ٣ و ٤) لە ماددەی حەوتی پەیڕەوی ناوخۆی پەرلەمان، وەرگرتنی پشوو بەمشێوەیە دەبێت.  دووەم: لەنێوان دوو وەرزی یاساداناندا، پەرلەمانتاران و لیژنەکان، لە جێبەجێکردنی ئەرکەکانیاندا بەردەوامدەبن.  سێیەم: ئەو وەرزەی گفتوگۆی پرۆژەی بودجەی هەرێمی کوردستانی تێدا دەکرێت، تاوەکو پەسەندکردنی بودجە بەردەوام دەبێت.  چوارەم: پەرلەمان دەتوانێت لەسەر داوای سەرۆک، یان سەرۆکی هەرێمی کوردستان، یان سەرۆکوەزیران، یان ٢٥ پەرلەمانتار و بە دەنگی زۆرینەی رەها، ماوەی گرێدانی هەریەک لە دوو وەرزەکە بۆ ماوەیەک کە لە ٣٠ رۆژ زیاتر نەبێ، درێژبکاتەوە.  بۆ رێکخستنی دانیشتن چەند رۆژ پێویستە؟  لە ماددەکانی ٤٧ و ٤٨ی پەیڕەوی ناوخۆی پەرلەماندا ئاماژە بە دانیشتنەکانی پەرلەمان دراوە:  یەکەم: دەستەی سەرۆکایەتی، بەرنامەی کاری دانیشتنەکانی پەرلەمان دادەنێت.  دووەم: هەموو دانیشتنێک، بەرنامەی کاری پێشوەختەی دەبێت، ٤٨ کاژێر پێش وادەی دانیشتنەکە سەرجەم ئەندامان لە رێی سکرتێری پەرلەمانەوە لە بەرنامەی کار ئاگاداردەکرێنەوە.  یەکەم: بڕگەکانی بەرنامەی کار بەپێی ئەو ریزبەندییەی لە بەرنامەکەدا هاتووە، گفتوگۆیان لەبارەوە دەکرێت. پاش و پێشخستنی هەر بڕگەیەک، لەسەر پێشنیازی سەرۆک یان سێ ئەندام، بە رەزامەندی زۆرینە دەبێت.  دووەم: تاوەکو گفتوگۆ لەسەر بڕگەیەکی بەرنامەی کار تەواو نەبێت، گفتوگۆ لەسەر بڕگەیەکی دیکە ناکرێت.