هاوکار برای هەژار محەممەدە، بە تۆڕی میدیایی رووداوی راگەیاند، براکەی پێشمەرگە بووە و "پێشتر باری دەروونیی تێکچووە" بەو هۆیەوە تەقەی لە ماڵی دراوسێیەکیان کردووە. دوای تەقەکردنەکە سکاڵا لەسەر هەژار تۆماردەکرێت و بەوهۆیەوە زیندانی دەکرێت.  هەژار لەدایکبووی ساڵی ١٩٨١ ـە و باوکی کچ و کوڕێکی ١٧ ساڵان و ١٣ ساڵانە و پیشەی پێشمەرگەیە. براکەی بە رووداوی گوت "دایک و باوکی لەو کاتەوەی هەژار دیارنەماوە، بە ئاستەم ئاویش دەخۆنەوە و بەردەوام دەگرین". داوا لە حکومەت و لایەنە پەیوەندیدارەکانیش دەکەن، هاوکاریان بن لە دۆزینەوەی هەژاری کوڕیان.   ساتی دیارنەمانی هەژار، وەک براکەی بۆ رووداوی باسکرد، دوای ئەوە بووە کە راپۆرتی پزیشکی دادییان داوەتە بەرپرسانی پۆلیس کە هەژار "نەخۆشیی دەروونی" هەیە بۆیە تەقەی لە دراوسێکەیان کردووە، پۆلیس بڕیار دەدات بە کەفالەت ئازادی بکات، بەڵام لەکاتی هاتنەدەرەوەی لە بەندیخانە، هەژار رەتیدەکاتەوە لەگەڵ کەسوکارەکەی بچێتەوە ماڵەوە و گوتویەتی "خۆم دێمەوە، دوای ئەوەش نەمانبینییەوە".  شۆڕش ئیسماعیل، گوتەبێژی بەڕێوەبەرایەتیی پۆلیسی راپەڕین بە تۆڕی میدیایی رووداوی راگەیاند، هیچ کەس ئاگاداری نەکردوونەتەوە لە ونبوونی ئەو هاووڵاتییە، "پێشتر لە بنکەی پۆلیس سکاڵای لەسەر بووە و راپۆرتی پزیشکی دادوەریش هەیە کە باری دەروونی تەواو نەبووە".   کاتێک سکاڵا لەسەر هەژار تۆمارکراوە، دۆسیەکەی چووەتە بنکەی پۆلیس، بەڵام دواتر رەوانەی بەڕێوەبەرایەتیی بەرەنگاربوونەوەی توندوتیژی دژی ئافرەتان و خێزان لە راپەڕین کراوە.   موقەدەم عەبدوڵڵا حوسێن بابەرەسوول، بەڕێوەبەری بەڕێوەبەرایەتیی بەرەنگاربوونەوەی توندوتیژیی دژی ئافرەتان و خێزان لە راپەڕین بە رووداوی گوت، "پێشتر هاوژینی هەژار سکاڵای لەسەر تۆمارکردووە، بەهۆی کێشەیەکی خێزانی، بەڵام ئاگاداری ئەوە نین کە دیارنەمابێت و کەیسەکەی لەلای ئەوان نەماوە".