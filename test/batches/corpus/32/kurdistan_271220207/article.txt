توانا ئەمین، رێکخەرى کەمپەینى لانە بۆ ئاژەڵانى بێلانە بە تۆڕی میدیایی رووداوی راگەیاند: "ئێمە لە دۆڵەڕووت، دۆڵەمیران، هەوارى شار و چەند شوێنێکى دیکە کولانەکان دادەنێین. هیوادارم خەڵک بیانپارێزێن، چونکە بەبێ پاڵپشتىی هیچ کەس و حیزبێک کردوومانن. گلەیى گەورە لەسەر حکومەتە کە لانەیەکیان بۆ ناکاتەوە. لە هەولێر هەیە، بەڵام لە سلێمانى نییە. "  ئەو چالاکوانانە جگە لە کولانەدروستکردن، هەڵمەتێکى هۆشیاری و داواکاریشیان لە سۆشیال میدیا راگەیاندووە و داوادەکەن، خەڵک ئەگەر ئاژەڵە بێلانەکانیش ناپارێزن، نەیانکوژن و بەردبارانیان نەکەن.  تابلۆ حەسەن، پزیشکى فێتێرنەرىیە و دەڵێت: "پێویستە ئەم ئاژەڵانە لە شوێنێک کۆبکرێنەوە و بەپێى بنەماى زانستى بخەسێنرێن. "  ماهیر حەسەن، ئەکتەرە و دەڵێت: "پێویستە مافى ئاژەڵانیش وەک مافى مرۆڤ بپارێزرێت و لانەیان بۆ بکرێتەوە. "  ئاوات محەممەد، قایمقامى سلێمانى بە رووداوی راگەیاند: "پێشتر بەپێى یاساى عێراقى ئەو ئاژەڵانە لەناو دەبران، بەڵام ئێستا رێکخراوەکانى ئاژەڵان رێگە نادەن. "  لە سلێمانى زیاد لە ١٠ رێکخراوى پاراستن و بەرگرى لە ئاژەڵان هەن، هەندێکیان ناوبەناو بە هەڵمەت و خۆبەخشى خۆراک و چارەسەر و دەرمان بۆ ئاژەڵان دابین دەکەن، بەڵام هێشتا گلەیى ئەوەشیان لەسەرە کە وەک پێویست نین.  شادى عەلى، سەرۆکى گرووپى دۆستانى ئاژەڵ دەڵێت: "پێم باشە لە پرۆگرامى خوێندنى منداڵانەوە پەروەردەى ئاژەڵان بخوێنرێت. مرۆڤ دەتوانێت هاوار بکات، قسەبکات، بەڵام ئاژەڵان وانین. "  بەپێى ئامارى نەخۆشخانەى شار لە سلێمانى، ساڵانى ٢٠١٨، ٢٠١٩ و ٢٠٢٠ نزیکەی دوو هەزار رووداوی سەگگەستن و پەلاماری سەگ سەردانى ئەو نەخۆشخانەیان کردووە. بەگشتییش زیاتر لە شەش هەزار رووداو لە سنوورى هەموو پارێزگاکە تۆمارکراون کە زۆرینەى گەزراوەکان منداڵبوون و هۆکارى سەرەکییش بۆ برسیبوون و نەبوونى لانە و پەناگە دەگەڕێتەوە.