رۆژێک بەسەر دوایین خۆپیشاندانەکانی سلێمانی تێپەڕیوە. سلێمانی ئارام بووەتەوە و ژمارەیەک هێزی ئەمنیی زۆر لە شوێنی خۆپێشاندانەکانی رۆژانی پێشوو جێگیر کراون. بە هەموو شێوەیەکیش خۆپێشاندان و گردبوونەوە قەدەخە کراوە.  رۆژی هەینی ٢٠٢٠/١٢/١١ نزیکەی ٦٠ خۆپێشاندەر و رێکخەری خۆپیشاندانەکان دەستگیرکران و بەشێکی زۆریشیان تاوەکو ئامادەکردنی ئەم هەواڵە ئازاد نەکراون.  یەکێک لە رێکخەرە دەستگیکراوەکان کە رۆژی شەممە ٢٠٢٠/١٢/١٢ ئازاد کراوە و دووەم جارە لە ماوەی ئەم هەفتەیەدا لەسەر خۆپێشاندان دەستگیربکرێت.  عوسمان گوڵپی کە یەکێک لە رێکخەرانی خۆپێشاندانەکان بە تۆڕی میدیایی رووداوی راگەیاند: "ئێمە هەر پێش ئەوەی بگەینە شوێنی خۆپیشاندانەکان، لەلایەن هێزە ئەمنییەکانەوە دەستگیرکراین. هەرچەندە بڕیارمان دابوو خۆپیشاندانێکی هێمنانە بەڕێوە ببەین. بەڵام دیار بوو دەسەڵات بڕیاری دابوو کە رێگە ب ەهیچ خۆپیشاندانێک نەدات، بۆیە دەستگیرکراین. ئاخر کەی رەوایە تۆ سزای خەڵکی بدەیت لەسەر ئەوەی کە هاتووە خۆپیشاندان دەکات و دەڵێت برسیمە، بەڵام بە لاتەوە ئاسایی بێت کە بەرپرسانی دەروازە سنوورییەکان بە ملیۆنان دۆلار بدزن و ئەوان سزا نەدەن؟ "  تەنا لە پارێزگای سلێمانی لەنێو دەستگیرکراوەکاندا ١٢ رێکخەر و چوار رۆژنامەنووس و نزیکەی لە ٤٠ خۆپێشاندەر هەن.  بەرزان شێخ محەممەد، جێگری سەرۆکی ئەنجوومەنی پارێزگای سلێمانی بە رووداوی راگەیاند: "خۆپیشاندان مافی خەڵکە، بەڵام هێرشکردنە سەر موڵکی گشتی و ترافیک‌شکاندن قبووڵکراو نییە و ناکرێت لەژێر ناوی خۆپیشانداندا زیان بە موڵکی گشتی بگەیێنرێت. لە سەروو هەمووشیانەوە داواکارییەکانی خەڵک رەوایە و دەبێت گوێ لە خەڵکی بگیرێت. "  باڵەخانەیەک کە لەلایەن بەشێک لە خۆپێشاندەرانەوە هێرشی کراوەتە سەر، زیان بە رووکاری دەرەوەی گەیێندراوە. هەندێک لە بەربەستە پلاستیکییەکانی سەر شەقامی سالمیش شکێنراون. ئەوانەش چوونەتە پاڵ ئەو ١٥٠ باڵەخانە حیزبی و حکومییەی کە بە پێنج رۆژی خۆپێشاندانەکان سووتێنراون و هێرشیان کرایە سەر.  هەروەها لە خۆپێشاندانەکاندا ٨ خۆپێشاندەر و دوو پێشمەرگە کوژراون و زیاتر لە ١٠٠ کەسیش بریندار بوون.  ئێستا لە سلێمانی و سەرجەم شارۆشارۆچکەکانی خۆپیشاندان کۆتایی هاتووە، بەڵام ئەوەی کۆتایی نەهاتووە داواکاریی ئەو کەسانەیە کە هاتبوونە سەر شەقام کە داواکاریی هەموو ئەو کەسانەشە کە لە ماڵەکانی خۆیانەوە ناڕازین و داوای مووچە و باشکردنی ژیان دەکەن.  هەر خۆپیشاندەرانیش دەڵێن ئەگەر ئەو داوایانە لە گوتن بسوێن و هەر جێبەجێ نەکرێن، رەنگە خۆپێشاندانێکی گەورەتریان بەدوادا بێت.