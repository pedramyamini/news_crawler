رۆژی ٨ - ١٢ - ٢٠٢٠ خۆپێشاندەرانی پێنجوێن هەڵیانکوتایە سەر بارەگای ناوچەی پارتی لە سنووری پێنجوێن و پێشمەرگەیەکی ناوچەی ئەو حیزبە کوژرا.  مەکتەبی سیاسی پارتی ئەمڕۆ لە راگەیێندراوێکدا سەرەخۆشی ئاراستەی خانەوادە و بنەماڵە و کەسوکارەکەی و سەرجەم "ھەڤاڵانی پارتی" دەكات و خۆیان بە هاوبەش و شەریكی خەمیان دەزانن.  لە راگەیێندراوەکەدا مەکتەبی سیاسی پارتی دەڵێت، "ئێمە لەكاتێكدا ئەو كارە تاوانكارییە بەتووندی ئیدانەدەكەین، داواكارین لە لایەنی بەرپرسی ئەمنی و ئیداری شارەكە تاوانباران بە سزای رەوای خۆیان بگەیەنن و كۆتایی بەو ئاژاوە و گێرەشێوێنی و رەفتارە نابەرپرسانە بێت".   چەند رۆژێکە خۆپێشاندان لە شار و شارۆچکەکانی سنووری پارێزگاکانی سلێمانی و هەڵەبجە دەستیپێکردووە و بەهۆی کەوتنەوەی گرژی و ئاڵۆزییەوە ژمارەیەک خۆپێشاندەر کوژراون و برینداربوون.  لیژنەی باڵای ئەمنیی سلێمانی ئێوارەی ئەمڕۆ راگەیێندراوێکی بڵاوکردەوە و رایگەیاند: "هێزە ئەمنییەكان چیتر رێگە نادەن خۆپێشاندانە بێ مۆڵەتەكان بەردەوامییان هەبێت و سەر بكێشن بۆ پشێویی و تووندوتیژیی. لێرە بە دواوە هەموو جۆرە گردبوونەوەو خۆپیشاندانێكى بێ مۆڵەت و زیانگەیاندن بە مومتەلەكاتە گشتی و تایبەتەکان، كە بۆ خزمەتى هاووڵاتییانن، قەدەخەن، هێزەكان دەست كراوەن بۆ راگرتن و مامەڵەكردن لە چوارچێوەی یاسادا".