ئیلیاس خەلیلی ١٩ ساڵان بەر لە دوو هەفتە لە ژوورێکی ماڵەکەیاند اخۆی خنکان و تاوەکو ئێستا هۆکاری خۆکوشتنەکەی نازانرێت. خوشێکی ٢١ ساڵی ئیلیاسیش ساڵی ٢٠١٥ خۆی خنکاندبوو.  نەعام عيدۆ، دایکی ئیلیاسە و دەڵێت، "ئیلیاس بە دڵی خۆی هاوسەرگیریی کردبوو. شەش مانگ بوو ژنی هێنابوو. هیچ کامیان کەموکووڕییان نەبوو. کوڕەکەم کارکەری ماڵەکەم بوو. پێی گوتم: ' دەچم دەخەوم.' بەیانی کە چووم، بینیم خۆی خنکاندووە. "  خێزانێکی دیکە کە پێنج کەس بوون، کوڕ و کچێکیان لە بەهاری ژیانیاندا خۆیان کوشت.  خەفشی خەلیل، دایکی کوڕێکە کە خۆی کوشتووە و دەڵێت، "سپێدە کە لە خەو هەستام، ئەو بڕیار بوو ٠٥: ٠٠ ـی بەیانی بچێتە سەر کار، کە رۆیشتین دیتمان خۆی خنکاندبوو. "  لەمساڵدا بەراورد بە پار رێژەی خۆکوشتن لەنێو کوردانی ئێزدیدا ١٠ % زیادبووە.  بە گوێرەی ئامارەکانی دادگەی شنگال لە سێ مانگی رابردوودا ١١ حالەتی خۆکوشتن تۆمارکراون.  لە ماوەی ساڵێکدا ٢٥ کوردی ئێزدی خۆیان کوشتووە و زۆربەیان لە خوار ٢٠ ساڵییەوەن.   خەلیل رەشۆ، لە دادگەی شنگال پارێزەرە و دەڵێت، "ئەوەی راستی بێت گەلێک هۆکار هەن و کێشەکان جیاوازن. کاتێک هاوسەرگیری دەکەن لە خوار ١٨ ساڵییەوەن. تۆڕە کۆمەڵایەتییەکانیش کاریگەریی خۆیان هەیە. "  بە گوێرەی ئامارەکانی دادگەی شنگال ئەوانەی خۆیان کوشتووە ١٠ پیاو و ١٥ کچ و ژنن و، زۆربەیان خۆکوشتنن لەنێو کەمپەکانی سنووری پارێزگەی دهۆکدا.