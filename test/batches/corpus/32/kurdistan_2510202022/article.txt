قەحتان عەدنان، چالاکڤانی خۆپێشاندانەکانی عێراق دەڵێت "ئێمە بەهۆی میلیشیاکانەوە هەڵاتووین، ئەوان هەموو چالاکڤانێکی خۆپێشاندانەکانی تشرین دەکوژن، ئەم میلیشیایانە لە ئاستێکدا کاردەکەن و لە میدیاکان خۆیان بەشێوەیەک دەردەخەن کە پاڵپشتی لە ئازادیی بۆچوونەکان دەکەن و دەشڵێن، کەس بەهۆی رادەربڕین دەستگیرنەکراوە لە عێراق، لەمەدا راست دەکەن، چونکە دەستبەجێ دەیانکوژن، بۆ من هەولێر و هەرێمی کوردستان ئارامگەیە و خۆم لێرە بە پارێزراو دەزانم".  لە دوایین ئاماری کۆمیسیۆنی مافی مرۆڤی عێراقی - دا هاتووە، لە سەرەتای خۆپێشاندانەکانەوە، لە تشرینی یەکەمی ٢٠١٩ وە، نزیکەی ٧٠٠ خۆپێشاندەر و چالاکڤان کوژراون و زیاتر لە ١٠ هەزاریش برینداربوون.  جگە لەو چالاکڤانانەی لە بەغدا و باشووری عێراقەوە هاتوونەتە هەرێمی کوردستان، بەشێکیان بەهۆی مەترسی لەسەر ژیانیان، بە یەکجاری عێراقیان جێهێشتووە و کۆچیان کردووە بۆ دەرەوەی وڵات.  رووداو پەیوەندیی کرد بە یەکێک لە چالاکڤان و رۆژنامەڤانەکانی خۆپێشاندانەکان لە ئیستەنبووڵ بەناوی عەلی مەگدام کە هەشت مانگە عێراقی بەرەو تورکیا جێهێشتووە و دەڵێت، ناوی لە لیستی رەشی میلیشیاکانە و هەڕەشەی کوشتن لەسەر خۆی و کەسوکاری هەیە، بۆیە بڕیاریداوە تاوەکو دۆخی سیاسی و سەربازیی وڵاتەکەی نەگۆڕێت، نەگەڕێتەوە. عەلی خۆپێشاندانەکان بە تاکە رێگەی بەدیهێنانی داخوازییەکانیان دەبینێت.  عەلی مەگدام گوتی "ئەم گەنج و لاوانە بۆمبی کاتین بۆ تەواوی دەسەڵاتدارە سیاسییەکان، ئەگەر بێتو دەستی دەستی بکەن لە جێبەجێکردنی داواکارییەکان و بەردەوامبن لە یاریکردن بە چارەنووسی میللەت، ئیدی مەترسییەکە بۆ هەمووان دەبێت. ئێستا ئێمە لە قەیرانێکی قووڵی دارایی و ئابووریداین، میلیشیاکان بەشێوەیەک کۆنترۆڵی ئێمەیان کردووە و لەسەر گیانمان دانیشتوون، ئێمە لەبەردەم دوو بژاردەین، یان دەوڵەت یان نەمانی دەوڵەت، تاکە کەس بتوانێت ئەم پرسە چارەسەربکات مستەفا کازمییە کە فەرماندەی گشتیی هێزە چەکدارەکان و سەرۆکوەزیرانیشە".  مانگی تشرینی یەکەمی ٢٠١٩ خۆپێشاندانەکانی عێراق دژی گەندەڵی و نەبوونی خزمەتگوزاری لە بەغدا و باشووری عێراق دەستیانپێکرد، دوای ساڵێک لە خۆپێشاندانەکان و پێنج مانگ لە دەستبەکاربوونی مستەفا کازمی وەکو سەرۆکوەزیرانی نوێ، خۆپێشاندانەکان بە هەمان داواکارییەوە لە بەغدا دەستیانپێکردەوە.