ئەمنستی ئینتەرناشناڵ ئەمڕۆ سێشەممە راپۆرتێکی بڵاوکردەووە، راپۆرتەکەیان بە پشتبەستن بە بەڵگەی کۆنکریتی دەریدەخەن کە ئاوارەکان چۆن مافەکانیان پێشێلکراوە و بە هەزارانیان چەوسێندراونەتەوە.   ئەمنستی لە ٢٠١٨ وە تاوەکو ٢٠٢٠ چاودێری و بەدواداچوونی بۆ دۆخی ئاوارە و دەربەدەربووان کردووە، دەڵێت چاوپێکەوتنی لەگەڵ ١١٩ ئاوارە  و ١٥ کارمەندی رێکخراوە مرۆییەکان کردووە، قسەی لەگەڵ ئاژانسەکانی سەر بە نەتەوەیەکگرتووەکان کردووە، لێدوانی لە بەرپرسانی حکومەتی هەرێمی کوردستانیش وەرگرتووە.   بەگوێرەی راپۆرتەکە، جارێکی دیکەش لە ٢٠٢٠ چاوپێکەوتن لەگەڵ ٩ ئاوارەی کامپەکان کراوە، لێدوان لە پارێزەرێک و دوو کارمەندی رێکخراوی مرۆیی و پارێزگاریکردن لە پەنابەران وەرگیراوەتەوە، دەڵێت هەموویان شایەتی لەسەر ئەوەدەدەن کە ئاوارەکان لە بازنەی ئەشکەنجەدان و چەوساندنەوە دەخولێنەوە.  چاوپێکەوتنەکان لەگەڵ ئاوراەکان لە کامپەکانی گەرماوە لە پارێزگای دهۆک، کامپی دیبەگە، حەسەن شام یو ٢، حەسەن شام یو ٣ لەگەڵ کامپی خازر لە پارێزگای هەولێر، لە عێراقیش لە هەریەک لە کامپەکانی نەمروود، سەلامییە یەک، سەلامەییە دوو لە پارێزگای نەینەوا.  ئەو رێکخراوە لە کۆکردنەوەی بەڵگەنامە لەسەر دۆخی ئاوارەکان لە کامپەکانی عێراق بەردەوام بووە سەرەڕای ئەوەی هۆکارە ئەمنییەکان و رێکارەکانی قەدەخەی هاتووچۆ کێشەی بۆ دروستکردوون.  ئەمنستی لەبەرنامەی دایە لە ٢٠٢٠ سێیەم بەدواداچوون بۆ هەمان مەبەست دەستپێبکات، بەڵام دەڵێت بەهۆی بڵاوبوونەوەی پەتای کۆڕۆنا کێشە و گرفتی هاتووچۆیان بۆ دروستبووە.  ئەم راپۆرتەی ئەمنستی لەکاتێکدایە، حکومەتی عێراق بڕیاری چۆلکردنی کامپەکان و گەڕانەوەی ئاوارە و دەربەدەربووانی بۆ سەر ماڵ و حاڵی خۆیانداوە، کە چاودێرە نێودەوڵەتییەکان دەڵێن بەشێک لە گەڕانەوەکان بوونەتە زۆرەملێ بەو پێیەی هێشتا نیشتەجێبواونی کامپەکان ئەمن و ئاسایش بە بەرقەرار نازانن تاوەکو بگەڕێنەوە سەر زێدی خۆیان.  لین مەحلووف، جێگری بەڕێوەبەری ناوچەیی ئەمنستی لە رۆژهەڵاتی ناوەڕاست دەڵێت: "دەبێت بەرپرسانی عێراق و حکومەتی هەرێمی کوردستان کۆتایی بە ئەشکەنجەدانی بە کۆمەڵی ئاوارەکان بهێنن کە بە هەبوونی پەیوەندی بە داعش تۆمەتباردەکرێن. "  مەحلووف دەڵێت: "چارەسەرکردنی ئەو نادادپەروەرییە تاکە رێگەیە بۆ زامنکردنی سەلامەتی و گەڕانەوەیەکی شکۆمەندانە. "  ئەمنستی ئینتەرناشناڵ لە کۆتایی راپۆرتەکەیدا کۆمەڵێک داواکاری لە هەردوو حکومەتی هەرێمی کوردستان و حکومەتی عێراق هەیە. ئەوانیش  بۆ حکومەتی هەرێمی کوردستان   - بێ بەڵگە ئاوارەکان دەستگیرمەکەن.  - تاوانە گەورەکان لە دادگایەکی دادپەروەرانە دادگایی بکەن.  - با دەستگیرکردنەکان لەسەر یاسای رێگەپێدراوی مافی مرۆڤی نێودەوڵەتی بن.  - ئاوارەکان لە هۆکاری دەستگیرکردن و مافەکانیان ئاگاداربکەنەوە.  - هاوئاهەنگی لەگەڵ کەسوکاری دەستگیرکراوان بکەن و لە شوێنی دەستبەسەرکردنیان ئاگاداریان بکەنەوە.  - تەمەنی دەستگیرکراو لەبەرچاوبگرن و بەگوێرەی تەمەنی مامەڵەی لەگەڵدا بکەن.  - دەبێت دایک و باوکی ئاوارەکان ئامادەی دادگاییکردنی منداڵەکەیان بن.  بۆ بەرپرسانی حکومەتی عێراق  - سیمای شارستانی و مرۆیی کامپی ئاوارەکان بپارێزن.  - نەهڵێن لە کاتی شەودا چەکداران هەڵبکوتنە نێو کامپەکان کە زۆر بەدیکراوە.  - دەبێت هەموو عێراقییەک ببێتە خاوەنی ناسنامەی باری کەسی.  - هەڕەشەی دەستگیرکردنی ئاوارەکان بە پاساوی کەسوکاری داعش بوەستێنن.  - نابێت ئاوارەکان بەزۆرەملێ لە کامپەکان دەربکرێن مەبەستی گەڕانەوەیان.  - نابێت هێزە عێراقییەکان، حەشد، سەرۆک هۆزەکان ماڵی خەڵک وێرانبکەن و لێکۆڵینەوەش لەم رووداوانە بکرێن