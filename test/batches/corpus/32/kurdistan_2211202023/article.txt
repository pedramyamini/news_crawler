بەهۆی وەستانی پرۆژەکە ١٦٥ کرێکار، شۆفێر و ئەندازیار بێکار بوون. رێگەکە ٨٥ % ی تەواو بووە، بەڵام پارە نییە تەواو بکرێت.   حکومەتی کوردستان لە بەغداوە گوشارێکی گەورەی ئابووری لەسەرە، بەم دۆخەش ٢٨ ملیار دیناری بۆ جوتسایدی کەلار - کفری خەرجکردووە، شەش ملیار پێویستە بۆ تەواوکردنی. کۆمپانیای جێبەجێکار دەڵی لە سەر ئەم پرۆژەیە  سێ ملیار دینار قەرزاری بازاڕن.  ئەندازیار عەدنان بەڕێوەبەری رێگەوبانی گەرمیان دەڵێت: لەگەڵ وەزیری ئاوەدانکردنەوە قسەیان کردووە، پێیگوتوون سەرۆکوەزیران لە دەرەوەیە کە هاتەوە ئەو پارەیەی ماوە خەرجدەکرێ بۆ تەواکردنی رێگەکە.   خەرجنەکردنی شایستە داراییەکانی کۆمپانیاکە وایکردوە زیاتر لە سێ ملیار دینار قەرزاری بازاڕەکانی هەرێمی کوردستان ببێت رۆژانە خاوەن قەرز داوای پارەکانیان دەکەن.  پێشتر کۆمپانیایی جێبەجێکار بە شەش قۆناخ بڕی ٢٨ ملیار دیناری لە حکومەت وەرگرتووە، ئێستا زیاتر لە ١٠ ملیار قەرزی لای حکومەتە.  پرۆژەی جووتسایدکردنی رێگەی کەلار - کفری یەکێک بوو لەو ١٠ پرۆژە ستراتیژیەی کە حکومەتی هەرێمی کوردستان لە کابینەی ٩ دا بڕیاری وەگەڕخستنەوەی دا، بەڵام جارێکی دیکە بێ پارەی وەستاندنی.  رێگەی دوو سایدی کەلار - کفری  درێژیی رێگەکە ٢٥ کیلۆمەترە و زیاتر لە ١٠٠ ئاوبارەی لوولەی و سندووقی تێدایە، پێش وەستانی پرۆژەکە ١٣٠ ئامێر کاریان تێدا دەکرد و گوژمەی پرۆژەکە ٤٤ ملیار دینارە.