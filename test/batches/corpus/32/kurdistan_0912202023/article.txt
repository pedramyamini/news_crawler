ھاوسەرۆکی یەکێتیی نیشتمانیی کوردستان لە شاری ھەولێر پێشوازیی لە شاندێکی ئەمریکی کرد کە پێکهاتبوون لە دەیڤد شینکەر، یاریدەدەری وەزیری دەرەوەی ئەمریکا بۆ کاروباری رۆژهەڵاتی نزیک و دەیڤد کۆپلی، جێگری یاریدەدەری وەزیری دەرەوەی ئەمریکا بۆ کاروباری عێراق و ماتیۆ تولەر، باڵیۆزی ئەمریکا لە عێراق.  بافڵ تاڵەبانی داوای لەو بەرپرسانەی ئەمریکا کرد، لە بەرامبەر گرفتەکاندا مافە دەستووری و یاساییەکانی ھەرێمی کوردستان لەبەرچاوبگیرێن و خواستی یەکێتیی دووپاتکردەوە بۆ پەرەپێدانی زیاتری پەیوەندییەکان لەگەڵ ئەو وڵاتە.  بەپێی راگەیاندنی یەکێتی، لەبەر رۆشنایی ھەستیاریی دۆخەکە و کێشە و ململانێ سیاسی و ئابووری و گۆڕانکارییەکان، بافڵ تاڵەبانی خوێندنەوەی بۆ پێشهاتەکان کردووە و سیاسەتی نیشتمانی و کوردستانیی یەکێتیی بۆ قۆناخەکە ئاشکراکردووە و جەختی لە رێککەوتنی نوێ لەگەڵ بەغدا کردووەتەوە و رایگەیاندووە، یەکێتی دەیەوێت لە بەغداوە گرفتەکان چارەسەربکرێن و "بە ھاوکاریی دۆستەکانمان لە عێراق و کۆمەڵگەی نێودەوڵەتی نەھێڵین چیدیکە پرسی بودجە و قووتی کۆمەڵانی خەڵک بە سیاسی بکرێت"، لەو رووەشەوە باسی لە ھەوڵەکانی یەکێتی کرد بۆ گەیشتن بە رێککەوتن.