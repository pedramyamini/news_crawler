مەلا عوسمان کانی کوردەیی، پەرلەمانتارەی کۆمەڵی دادگەریی لە پەرلەمانی کوردستان بە رووداوی راگەیاند، سکاڵاکەی دژی عەباس فەتاح، پەرلەمانتاری یەکێتی بە تۆمەتی "هەڕەشەکردن" تۆمارناکات، چونکە وەک ئەو دەڵێت: بۆ سکاڵاکردن سەردانی جێگری سەرۆکی پەرلەمانی کردووە، ئەویش پێیگوتووە سەردانی سەرۆکی پەرلەمان بکات، بەڵام ئەوەی نەکردووە".  مەلا عوسمان کانی کوردەیی زیاتر دەڵێت: "لەبەرئەوەی لە دانیشتنەکەی پەرلەماندا عەباس فەتاح بەرگریی لە سەرۆکی پەرلەمان کرد و لە یەک فراکسیۆنیشن، متمانە بە سەرۆکی پەرلەمان ناکەم لێپێچینەوەی دروست و پێویست بکات، بۆیە سکاڵاکەم تۆمار ناکەم".  دوای دانیشتنی پەرلەمان لە ٨.٧.٢٠٢١ عوسمان کانی کوردەیی، پەرلەمانتاری فراکسیۆنی کۆمەڵی دادگەریی کوردستان لە تەلاری پەرلەمان لە کۆنگرەیەکی رۆژنامەڤانیدا راگەیاند: "من داوامکردووە مزگەوت ماڵی خوایە نەڕووخێت، كەچی فراكسیۆنی سەوز هەڕەشەم لێدەكەن، هەر شتێكم لێهات فراكسیۆنی سەوز بەرپرسیارە".  عوسمان کانی کوردەیی ئەوکات گوتی: عەباس فەتاح، پەرلەمانتاری یەکێتییەوە هەڕەشەی لێکردووە و لەلای سەرۆکی پەرلەمان سکاڵا تۆمار دەکەم".  ئەو پەرلەمانتارەی کۆمەڵی دادگەری ئاماژەی بەوەشکرد، پەرلەمانتارەکەی یەکێتی پێیگوتم "شەقتان پێدەکەوێ" لە بەرامبەردا منیش گوتم: "شەق بە میراتگرانی بەعس دەکەوێت".  بەڵام عەباس فەتاح، پەرلەمانتاری یەکێتی لە پەرلەمانی کوردستان سەرەڕای رەتکردنەوەی ئەو تۆمەتە بە رۆژنامەڤانانی راگەیاند: "هیوادارم بابەتی ئایینی بۆ موزایەدەی سیاسیی بەکارنەهێنرێت".