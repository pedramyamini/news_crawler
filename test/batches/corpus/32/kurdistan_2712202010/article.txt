قایمقامیەتی سلێمانی ئاماژەی بەوەکردووە کە دوایین بڕیاری وەزارەتی ناوخۆ، سەبارەت بە ئاهەنگەکانی سەری ساڵ بۆ خۆپارێزییە، رێگریکردنە لە بڵاوبوونەوەی ڤایرۆسی کۆرۆنا.  بەپێی بەیانی ژمارە (٥٧)ی وەزارەتی ناوخۆی هەرێمی کوردستان کە رۆژی ٢٤ی ئەم مانگە دەرچووە: "ئاهەنگی سەری ساڵ قەدەخەیە و هەر شوێن و هۆتێلێک یان هۆڵ و کافتریا و هەر شوێنێکی دیکە کە بەمەبەستی  ئاهەنگگێڕان ئامادەکرابێت بە ١٠ ملیۆن دینار پێبژاردنی بۆ دەکرێت لەگەڵ داخستنی شوێنەکە بۆ ماوەی یەک مانگ. "  پێشتر هێمن قادر، پارێزگاری هەولێر بە وەکالەت، بە تۆڕی میدیایی رووداوی راگەیاندبوو "ئێمە بە فەرمی وەکو ئیدارەی پارێزگای هەولێر هیچ ئاهەنگێک ناگێڕین هیچ ئامادەسازییەکیشمان نەکردووە، هۆکارەکەش بابەتی خۆپارێزییە لە ڤایرۆسی کۆرۆنا".  بڕیارە ئەمڕۆش قایمقامیەتی دهۆک لەبارەی ئاهەنگەکانی سەریساڵەوە بڕیاری کۆتایی بدات.  بەپێی ئامارەکانی وەزارەتی تەندروستی، لە ماوەی رابردوودا ئامارەکانی تووشبوون و مردن بە ڤایرۆسی کۆرۆنا روو لە داکشانن، بەڵام بەرپرسانی وەزارەتی تەندروستی دەڵێن: هیچ نیازێکیان نییە بەمزووانە رێککارەکانی بەرەنگاربوونەوەی کۆرۆنا شل بکەنەوە.