ئەمڕۆ سێشەممە ١٧ - ١١ - ٢٠٢٠ شاندێکی حکومەتی عێراق بە سەرۆکایەتیی قاسم ئەعرەجی، راوێژكاری ئاسایشی نیشتمانیی عێراق چوونە هەولێر بۆ دیاریکردنی رێکارەکانی جێبەجێکردنی رێککەوتننامەی شنگال، لەگەڵ رێبەر ئەحمەد، وەزیری ناوخۆی حکومەتی هەرێمی کوردستان کۆبوونەوە.  دوای کۆبوونەوەکە قاسم ئەعرەجی، راوێژکاری ئاسایشی نیشتمانی عێراق، لە کۆنفرانسی رۆژنامەڤانیی هاوبەش لەگەڵ رێبەر ئەحمەد رایگەیاند: "وەک دووپاتکردنەوە لە پەیوەندی باشی نێوان بەغدا و هەولێر و پتەوکردنی متمانە، کۆبوونەوەکان بەردەوامە، بەمەبەستی چارەسەرکردنی هەموو کێشە و ناکۆکییەکانی پێشوو، ئیرادەیەکی باش و راستگۆیانە هەیە، بۆ چارەسەرکردنی کێشەکان، تاوەکو عێراق یەکگرتوو و فیدراڵی بێت و رێز لە هەمووان بگیرێت، مافەکان بەشێوەیەکی یەکسان دابەشبکرێت".  ئەعرەجی لەبارەی کۆبوونەوەکە و رێککەوتنی شنگال لەنێوان هەولێر و بەغدا، رایگەیاند لیژنە باڵاکە لەبارەی وردەکاریی کۆمەڵێک بابەت لەوانەش دۆسیەی شنگال گفتوگۆیان کردووە، کە ئەو بە "دۆسێیەکی گرنگ و هەستیار" ناوی برد و گوتی "هەنگاوی پێشکەوتووی باش لەو بوارەدا نراوە بۆ ئاساییکردنەوەی دۆخەکە و گەڕانەوەی ژیانی شارستانی و گەڕانەوەی ئاوارەکان، ئیرادەیەکی راستەقینەی دانیشتووانی ئەو قەزایە هەیە بۆ بەڕێوەبردنی ئەو شارە بەشێوەیەکی ئاسایی و دوورخستنەوەی هەموو ئەوانەی دەیانەوێت ئاسایشی ئەو شارە تێکبدەن، جگە لە عێراقییەکان نابێت هیچ بوونێکی دیکە هەبێت".  راوێژکاری ئاسایشی نیشتمانی عێراق، سوپاسی حکومەتی هەرێمی کوردستانی کرد بۆ هاوئاهەنگییان لەگەڵ حکومەتی عێراق لە چارەسەرکردنی ئەو پرسەدا. گوتیشی "پەیامی مستەفا کازمی سەرۆکوەزیران دەگەیێنمە کەسوکارە خۆشەویستەکەمان لە هەرێم، هیچ کێشەیەک نییە چارەسەری نەبێت، ئەگەر ئیرادە و نیازێکی راستگۆیانە هەبێت بۆ دۆزینەوەی چارەسەرەکان".  ساڵی ٢٠١٤ بەهۆی هێرشی داعش، زیاتر لە ٢٦٠ هەزار کەس لە خەڵکی شنگال ئاوارەبوون، بەشی هەرە زۆریان لەنێو کەمپەکانی سنووری پارێزگای دهۆک لەنێو ١٦ کەمپدا نیشتەجێکراون، لەوکاتەوەش تاوەکو ئێستا نزیکەی ٢٠ هەزاریان گەڕاونەتەوە ناوچەکانیان.  رۆژی ١٠ - ١٠ - ٢٠٢٠ حکومەتی عێراق و هەرێمی کوردستان، لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شارۆچکەی شنگال رێککەوتن. حکومەتی عێراق و هەرێمی کوردستان دەقی رێککەوتنەکەی نێوانیان لەبارەی شنگال بڵاوکردەوە، کە حکومەتی فیدراڵی ئیدارەی پرسی ئەمنی شارەکە دەکات و دەبێت کۆتایی بە بوونی پەکەکە و هەموو ئەو گرووپانە بێت کە پەیوەندییان پێوەیەتی.