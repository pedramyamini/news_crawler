زانکۆی راپەڕین لە ڕوونکردنەوەیەکدا دەڵێت، "دەوامى خوێندنى بەکالۆریۆس لە (بەیانیان و ئێواران) لە سەرجەم بەشەکانى زانکۆمان، لە ڕۆژى یەکشەممە، ڕێککەوتى ١٣ی کانوونی یەکەمەوە لەناو هۆڵەکانی خوێندن ڕادەگیرێت و دەبێتە ئۆنلاین و ئەلیکترۆنى، تاوەکو ئەوکاتەى جارێکى دیکە ئەنجوومەنى زانکۆ کۆبوونەوەى لەبارەوە دەکات و ڕێککەوتى دەستپێکردنەوەى لەناو هۆڵەکانی خوێندن دیاریدەکات".  بەپێی راگەیێندراوی زانکۆەکە، ڕۆژێک بەر لە دەستپێکردنەوەى خوێندنى ناو هۆڵەکانی خوێندن، خوێندکاران ئاگادار دەکرێنەوە.  رۆژی هەینی ١١ی کانوونی یەکەمی ٢٠٢٠ لەگەڵ بەڕێوەچوونی خۆپێشاندانەکان، هەریەکە لە زانکۆکانی هەڵەبجە، گەرمیان و کۆیە رایانگەیاند، دەوامی خوێندن رادەگرن. دەوامی زانکۆکانی گەرمیان و هەڵەبجە لە رۆژی ١٣ی کانوونی یەکەم تاوەکو ١٧ی هەمان مانگ رادەگیرێت، زانکۆی کۆیەش کاتی دەستپێکردنەوەی دەوامی رانەگەیاندووە.     لە راگەیێندراوی زانکۆی گەرمیاندا لەبارەی راگرتنی دەوام هاتووە، "بەهۆی ئەو دۆخە ناهەموارەی کە هاتووەتە پێش و لەپێناو سەلامەتیی گیانی خوێندکاران"، بڕیاریانداوە دەوام لە ١٣ی کانوونی یەکەم تاوەکو ١٧ی هەمان مانگ رابگرن. هاوکات خوێندنی باڵا بۆ خوێندکارانی دیبلۆمی باڵا، ماستەر و دکتۆرا بەردەوام دەبێت.    لەکاتی راگرتنی دەوام، خوێندنی ئۆنلاین لە زانکۆی گەرمیان بەردەوام دەبێت. لەبارەی تاقیکردنەوەکانیش دەڵێت، بۆ هەفتەی دوای خۆیان دوادەخرێن.    زانکۆی هەڵەبجەش ئاماژە بەوە دەکات، خوێندکارانی قۆناخی یەکەمی سەرجەم بەشەکانی کۆلێژەکان پشوویان دەبێت و خوێندکارانی قۆناخەکانی دیکەی بەش و کۆلێژەکان بەشێوەی ئۆنلاین و ئەلیکترۆنی بەردەوام دەبن. راگرتنی دەوامیش لە ١٣ تاوەکو ١٧ی کانوونی یەکەم دەبێت.     سەرۆکایەتیی زانکۆی کۆیەش لە راگەیێندراوێکدا ئاماژە بەوە دەکات، ئەنجوومەنی زانکۆکە لە ٨ ـی ئەم مانگە بڕیاریداوە خوێندنی ناو هۆڵەکان رابگرێت، بۆیە "بە رەچاوکردنی بارودۆخەکە، ئەنجوومەنی زانکۆ بە باشی دەزانێت راگرتنی خوێندنی بەرایی لەناو هۆڵەکان بەردەوام دەبێت تاوەکو کاتێکی دیکە ئەنجوومەن بڕیاری نوێی لەبارەوە دەدات و خوێندکاران پێشوەخت ئاگادار دەکرێنەوە".    زانکۆی کۆیە ئەوەشی گوتووە، "خوێندکارانی خۆشەویستی قۆناخی بەکالۆریۆس ئاگاداردەکرێنەوە کە خوێندنی ناو هۆڵەکان جارێ بەشێوەیەکی کاتی راگیراوە".