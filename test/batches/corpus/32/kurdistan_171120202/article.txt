ئەسمەر خالید، خوشکی یونسە و لەبارەی دیارنەمانی براکەی بە تۆڕی میدیایی رووداوی راگەیاند، یونس کاژێر ٠٤: ٠٠ ـی بەرەبەیانی رۆژی یەکشەممە ٨ - ١١ - ٢٠٢٠ لەماڵ چووەتەدەرەوە و تاوەکو ئێستا نەگەڕاوەتەوە. "بەردەوامیش خۆمان و کەسوکارمان بەشوێنیدا دەگەڕێین".   ئەو خێزانە گومانیان لەوە نییە کەسێک کوڕەکەیانی رفاندبێت، کابان دایکی یونسە و بە رووداوی گوت، "ئێمە دوژمنایەتیمان لەگەڵ کەس نییە، نازانین بۆ کوێ چووە و تاوەکو ئێستا سۆراخی نییە".   یونس تەمەنی ٢٨ ساڵانە و شەش ساڵ پێش ئێستا تووشی رووداوێکی هاتووچۆ بووە و بەهۆیەوە بە گوتەی خوشکەکەی زیان بەر سەری گەیشتووە، بۆیە لەماڵەوە بووە و لەگەڵ دایک و باوکی دەژیا.   یونس ژیانی هاوژینی پێکهێناوە و باوکی کچێکی دوو ساڵانە. ئەو لەگەڵ ماڵی باوکی لە گەڕەکی کورانی هەولێر دەژین. بەهۆی ئەو رووداوەی بەسەری هاتووە، وەک ئەسمەری خوشکی بۆ رووداوی باسکرد، نەیتوانیوە کار بکات و لەماڵ بووە. پێشتریش کرێکاری کردووە.  ئەسمەر دەڵێت، ئەو برایەی پێشتریش جاری وا هەبووە لە ماڵ چووەتەدەرەوە، بەڵام لە ماوەی کەمتر لە ٢٤ کاژێردا گەڕاوەتەوە.  خێزانەکەی لەلای پۆلیس سکاڵایان تۆمارکردووە و پۆلیس پێی گوتوون، لێکۆڵینەوە دەکەن.