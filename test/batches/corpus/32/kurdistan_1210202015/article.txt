یەکێک لە هاوڕێکانی ئەو گەنجە لە ئیستەنبووڵ بە تۆڕی میدیایی رووداوی راگەیاند، "لە ئیستەنبووڵ سێ رۆژ لەلای ئێمە بوو. لەگەڵ دوو هاوڕێی دیکەیدا بەرەو بولگاریا بەڕێکەوتن. سێ رۆژ بوو لێیان بێخەبەر بووین. ئەمڕۆ دوو هاوڕێکەی گەڕانەوە ئیستەنبووڵ و بە ئێمەیان گوت، ' پۆلیسی یۆنان گرتینیان و بۆ تورکیایان ناردینەوە. شەو لە شاخ خەوتین، بەیانی کە هەستاین ئەو مردبوو. دواتر پۆلیسی تورکیا هاتن و تەرمەکەیان برد.' "  ئەو گەنجەی مردووە ناوی "مەناف ئیبراهیم"ـە، ٢٣ ساڵە و ١٠ رۆژە هەرێمی کوردستانی جێهێشتووە و چووەتە ئیستەنبووڵ بۆ ئەوەی لە رێگەی قاچاخەوە خۆی بگەیێنێتە ئەوروپا.  ئەو گەنجە لەبارەی رەوشی ئەو گەنجانەی هەرێمی کوردستانەوە کە لە تورکیان و دەیانەوێت بگەنە ئەوروپا، باس لەوە دەکات، "رێگەکان زۆر ناخۆش و مەترسیدارن. رۆژانە گەنجان لەو رێگەیە دەدەن و پۆلیسی بولگاریا و یۆنان و تورکیا لێیاندەدەن. "  سەباح نزمی، یەکێک لە خزمەکانی ئەو گەنجەی مردووە، بە رووداوی گوت، "ئەو کوڕە چەند مانگێک بوو هەر دەیگوت دەچمە دەرەوە. سێ رۆژ لەمەوپێش گوتی بەڕێدەکەوین و ئیتر تەلەفۆن داخرا. ئەمڕۆ هاوڕێکانی لە ئیستەنبووڵ پێیان گوتین مردووە. "  سێ مانگە شەپۆلێکی دیکەی کۆچی گەنجانی هەرێمی کوردستان بۆ ئەوروپا دەستیپێکردووە. بەپێی ئاماری نووسینگەیەکی وەرگرتنی ڤیزا لە دهۆک، رۆژانە ١٠٠ بۆ ٢٠٠ گەنجی ئەو پارێزگایە ڤیزا وەردەگرن و دەچنە تورکیا و لەوێوە روو دەکەنە ئەوروپا.