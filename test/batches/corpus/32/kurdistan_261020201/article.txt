گەورەترینی هێرشەکەیان لە ٢٦ی ئۆکتۆبەردا بوو، بەڵام هێزەکانی پێشمەرگە رووبەڕوویان بوونەوە و هێرشەکەیان تێکشکاند. لەو شەڕەدا نزیکەی ١٥٠ چەکداری حەشدی شەعبی و هێزە یارمەتیدەرەکانیان کوژران، ٤ دەبابەیان سووتێندران و ١٥ هەمەر و ئۆتۆمبێلی دیکەی سەربازیشیان تێکشکێندران.   پێشمەرگە بەو سەرکەوتنە سنووری بۆ دەستدرێژییەکانی حەشد و هێزە عێراقییەکانی دیکە دانا، هەروەک چۆن رۆژانی پێشتر لە سنووری پردێ و مەخموور تێکشکێندرابوون و پێشڕەوییان راگیرابوو.   سەرۆک مەسعود بارزانی لەبارەی رووداوەکانی دوای ١٦ی ئۆکتۆبەر و شەڕی سحێلا لە کتێبەکەیدا بە ناوی "بۆ مێژوو" دەنووسێت:   "بەرخودانی پێشمەرگە لە هەموو بەرەکان بەردەوامبوو هەتا لە ٢٦ی ئۆکتۆبەردا لەبەرەی مەحموودیە و سحێلا، هێزەکانی عێراق و حەشد بە هاوکاری هێزەکانی ئێرانی و حیزبوڵڵای لوبنان و بە فەرماندەیی راستەوخۆی ئەفسەرێکی پاسدارانی ئێرانی بەناوی سەیدموختار پەلاماری سەنگەرەکانی پێشمەرگەیان دا. مەبەست لە پەلامارەکە گرتنی پێشخابوور بوو، بەڵام دووچاری شکستێکی زۆر گەورە بوون و سەید موختاریش لە شەڕەکەدا برینداربوو. دوای ئەو شکستە، گۆڕان بەسەر هاوکێشەکاندا هات و دانوستاندن دەستیپێکرد. عەبادی هێشتا لووتبەرز و مەغرووربوو و ئامادەی دانوستاندنی سیاسی نەبوو، داوای ئەوەی دەکرد کە تیمە فەنییە سەربازییەکان دانوستاندن بکەن. "  سەرۆک بارزانی نووسیوویەتی "لەیەکەم گەڕی دانوستاندا نوێنەرانی هێزە عێراقییەکان، نوێنەری سوپای پاسداران و حیزبوڵڵای لوبنان ئامادەبوون. لە دانوستاندنەکاندا عێراقییەکان بە فەرمانی نوێنەرانی ئێران و حیزبوڵڵا دەجووڵانەوە، ئەمە لە راستیدا ئەوپەڕی سووکایەتیکردنی عەبادی بوو بە سەرەوەریی عێراق کە خەڵکی بیانی بێت و بڕیار لەسەر دیاریکردنی هێڵەکانی تەماس بدات. بۆیە بڕیارمدا چیتر تیمی دانوستاندنکاری ئێمە لەگەڵیاندا دانەنیشن. "  لە ١٦ی ئۆکتۆبەر و رۆژانی دواییدا کورد نزیکەی ٥٠ % ی خاکی باشووری کوردستانی لەدەستدا و شنگال و دەوروبەریشی بەشێک بوو لەو خاکە.   سەرۆک بارزانی لەو بارەوە دەڵێت، "لە شنگال پێشتر بۆ دروستکردنی پەرتەوازەیی و دووبەرەکی لەناو ئێزدییەکان، هێزی حەشدی ئێزدی دروستکرابوو. لە شازدەی ئۆکتۆبەردا دەڤەری شنگالیش بەر شەپۆلی زاڵمانەی ئەو پیلانە رەشە کەوت. لەو سەروبەندەدا کەسایەتی و ریشسپیانی شنگال داوایان کرد کە پێشمەرگە لە شنگال پاشەکشە بکات بۆئەوەی شەڕی نێوخۆیی لەنێو ئێزدیان روونەدات".    سەرکەوتنەکانی هێزی پێشمەرگە لە رۆژانی دوای ١٦ی ئۆکتۆبەردا لە پردێ و سحێلا و مەخموور بوونەهۆی شکستهێنان بەو پیلانەی حکومەتی عێراق و پاڵپشتیکارانی کە ئامانج لێی گەیشتن بوو بە سنوورەکانی هەرێمی کوردستان لەگەڵ باکوور، رۆژهەڵات و رۆژئاوای کوردستان و هەڵوەشاندنەوەی ئەو قەوارەیەی چەندین ساڵ کورد لە باشووری کوردستان خەباتی بۆ کرد.