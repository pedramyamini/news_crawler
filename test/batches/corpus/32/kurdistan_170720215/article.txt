سەربەست سەبری، بەڕێوەبەری ناحیەی کانی ماسێ بە رادیۆی رووداوی راگەیاند "تاوەکو ئێستا ئەو رێککەوتنەی نێوان تورکیا و حکومەتی بەعسی پێشوو بەردەوامە کە وا رێککەوتبوون هەریەکەیان بە قووڵایی ٢٥ کیلۆمەتر بچنە ناو خاکی یەکدییەوە. پێویست بوو دوای رووخانی حکومەتی بەعس لە ساڵی ٢٠٠٣، ئەو هاوڕێیانەمان لە پەرلەمانی عێراق هەوڵێکیان بۆ نەهێشتنی ئەو رێککەوتننامەیە بدایە".  ئێوارەی رۆژی هەینی ١٦ - ٠٧ - ٢٠٢١ سوپای تورکیا دەستی بە تۆپبارانکردنی بنکەکانی گەریلاکانی پەکەکە لە نزیک ناحیەی کانی ماسێ کرد.  بەڕێوەبەری ناحیەی کانی ماسێ گوتی، "تۆپبارانەکەی دوێنێ شەویش ماوەیەکی کەمی خایاند و لە دەوروبەری گوندی هروورێ بوو، تاوەکو بەرەبەیان بەردەوام بوو، بەڵام ئێستا رەوشەکە ئاساییە. بەپێی زانیارییەکانمان، زەویی کشتوکاڵی سووتاون و تاوەکو ئێستا ئاگرەکەیان بەردەوامە".  لە ٢٣ ـی نیسانی ئەمساڵ تورکیا ئۆپەراسیۆنێکی ئاسمانی و زەمینیی بۆ چەند ناوچەیەکی سنووری پارێزگای دهۆک دەستپێکرد و تاوەکو ئێستا هێزەکانی لە ١٢ شوێن نیشتەجێ کردوون.  سەربەست سەبری ئاماژەی بەوە کرد "دەبینین لەدوای ٢٣ - ٠٤ - ٢٠٢١ ـەوە خاکی هەرێمی کوردستان کەوتە بەر شاڵاوێکی سوپای تورکیا و سنوورەکەی بەزێندرا. رۆژ بە رۆژیش ئەم بۆردوومانە لەلایەن سوپای تورکیاوە بەردەوامە. چەندین گوندمان چۆڵکراون و ١١ هەزار دۆنم زەویی بەیار و دێم سووتاون".  بەڕێوەبەری ناحیەی کانی ماسێ ئاماژەی بەوەش دا، " ١٥ رۆژێکە ناوچەکە دۆخێکی نیمچە ئاسایی بەخۆوە دەبینێت و، نزیکەی ١٦٠ گوندنشین چوونەتەوە گوندەکانیان بۆئەوەی جارێکی دیکە بژێوییان دابین بکەنەوە. ئێستا حکومەتی عێراقیش چوار خاڵی پاسەوانی سنووری داناوە و هیوا دەخوازین زیادی بکەن".  بەهۆی ئەو ئۆپەراسیۆنەوە کە ناوی چڕنووکی برووسکە - چڕنووکی هەورەتریشقەیە، خەڵکی شەش گوند لەو سنوورە ئاوارەبوون و نزیکەی ١٠٠ خێزان ماڵەکانی خۆیان جێهێشتووە. جگە لە زیانی ماددی بۆ گوندنشینان، تاوەکو ئێستا سێ کەسی سڤیلی سنووری قەزای ئامێدی برینداربوون.