هیوا تاقانەی شەش خوشکە، سوعاد تۆفیقی دایکی دەڵێت "خۆى گۆڕى و جلى جوانى لەبەرکرد، رۆشتە دەرەوە، بانگم کرد وەڵامى نەدامەوە، چووم بەشوێنیا بۆ بازاڕ، گوتیان کوڕەکەت گوللەى بەرکەوتووە".  هیوا فوئاد تەمەنى ٢١ ساڵ و یەکەمى بەشى وێژەیى پۆلى ١٢ ى چەمچەماڵ و خوێندکارى قۆناخى یەکەمى کۆلێژى یاساى زانکۆى سلێمانى بوو، بەڵام بەرلەوەى یەکەم وانەى یاسایی بخوێنێت، ئاواتەکانی لە گڵ نران.  محەممەد مستەفا ئامۆزاى هیوایە و دەڵێت "چوو بەشوێن ئامۆزایەکم، تەقەیان لێکرد، تەقەکەرەکان فەوجێکى هەڵاتووى ١٦ ى ئۆکتۆبەر بوون کە لە کەرکووک رایانکرد".  عەبدولجەبار تۆفیق، خاڵى هیوا ئاماژە بەوە دەکات "کۆمەڵێک جاهیل تەقەیان لێکرد، جا با هەرچى بارەگاى حیزبى عەلمانى و ئیسلامییە بسووتێن، خۆ ناگاتە خوێنى گەنجێک".  کەسوکارى ئەو گەنجە بە بنەماڵە پێشمەرگە و شۆڕشگێڕن، لە رووداوەکانى ١٦ ى ئۆکتۆبەرى ٢٠١٧ لە لیواى کۆسرەت رەسووڵەوە تاوەکو دوایین هەوڵیان بەرگرییان کرد، قوربانییەک و دوو برینداریشیان لەڕێگەى کەرکووک فیداکرد.  دڵشاد عەزیز، مامى هیوا باسی لەوە کرد "خۆم بریندارى کەرکووکم و قاچم پلاتینە، برایەکم شەهیدە، دوو برازام بریندارن، ئێمە یەکێتین و تەقەکەرەکان بارن بەسەر یەکێتییەوە".  لە خۆپێشاندانەکانى یەک هەفتەى سنوورى سلێمانى، لە ٢٠ قەزا و ناحیە بارگرژى و قوربانى هەبوون، ١٤٥ بارەگا و باڵەخانە سووتاون، تاوەکو ئەم ساتەوەختە حەوت کەس گیانیان لەدەستداوە و نزیکەی ١٠٠ کەس لە خەڵک و هێزى ئەمنى بریندارن.