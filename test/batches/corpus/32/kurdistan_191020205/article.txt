عەبدولحەکیم خەسرۆ، سەرۆکی فەرمانگەی هەماهەنگی و بەدواداچوون و سکرتێری لیژنەی باڵای چاکسازیی حکومەتی هەرێمی کوردستان بە تۆڕی میدیایی رووداوی راگەیاند، راپۆرتی سێ مانگی یەکەمی جێبەجێکردنی یاسای چاكسازیی لەلایەن حكومەتی هەرێمی  كوردستانەوە گەیشتووەتە پەرلەمان و ئەمڕۆ دەدرێتە سەرۆکایەتی و دواتریش پەرلەمانتاران.  بەگوێرەی زانیارییەکانی رووداو، راپۆرتەكە وەڵامی بەشێك لەو  پرسیارانەی تێدایە كە پەرلەمانتاران لە سەرۆكی حكومەت و جێگرەكەیان  كرد لە كاتی چوونیان بۆ پەرلەمانی كوردستان لە ٥ - ١٠ - ٢٠٢٠.   دوای پەسەندكردنی یاسای چاكسازی لە پەرلەمانی كوردستان، حكومەتی هەرێمی كوردستان بڕیاریداوە هەر سێ مانگ  جارێك راپۆرتێك لەسەر چۆنێتی  جێبەجێكردنی یاساكە بداتە پەرلەمانی   كوردستان و دیوانی چاودێری دارایی.  پێشتر بژار خالید، سەرۆكی  لیژنەی كاروباری یاسایی لە پەرلەمانی كوردستان بە (رووداو)ی  راگەیاندبوو ناردنی ئەو راپۆرتە بۆ پەرلەمان لە یاساكەدا نییە،  بەڵكو "حكومەت وەك نیازپاكی  ئەو بڕیارەی داوە".   یاسای چاكسازی لە ١٩ ماددە پێكهاتووە، لە ١٦ - ١ - ٢٠٢٠ لە پەرلەمان   دەرچووە رۆژی ٣ - ٢ - ٢٠٢٠ لەلایەن سەرۆكی هەرێمی كوردستان واژۆی لەسەر کرا، لە سەرەتای مانگی تەمموزەوە یاساكە چووەتە بواری  جێبەجێكردنەوە.