زیاتر لە نیوەی ئوتێل، مۆتێل و چێشتخانە گەشتیارییەکانی دهۆک بۆ شەوی سەری ساڵی ٢٠٢١ بۆ ئەو گەشتیارانە تەرخان کرابوون کە بە کرێ شوێنیان گرتبوو.  ئێستا ئەو شوێنانە گرێبەستەکەیان لەگەڵ گەشتیاراندا هەڵوەشاوەتەوە، چونکە ئاهەنگەکانی سەری ساڵی ٢٠٢١ قەدەخە کران.  حاجی یوسف، خاوەنی هۆتێل و چێشتخانەیە و دەڵێت: "شەوی سەری ساڵ گرووپەکانی ناوەڕاستی عێراق و موسڵ دەهاتن. ئێمە پێنج گرووپمان هەبوو کە حەوت پاس بوون و شوێنیان گرتبوو. ئێمە هەموویانمان ئامادە کردبوو. "  بۆ شەوی سەری ساڵی تازە ٢٩ هۆتێل و چێشتخانە و شوێنی گەشتیاری ئامادەکارییان کردبوو. زۆربەیان بلیتیان فرۆشتبوو و گرێبەستیان لەگەڵ گۆرانیبێژان کردبوو.   د. خه‌یری عه‌لی ئۆسۆ، بەڕێوەبەری گەشتوگوزار لە دهۆک بە تۆڕی میدیایی رووداوی راگەیاند: "بڕیارەکەی وەزارەتی ناوخۆ کاریگەرییەکی نەرێنیی لەسەر کەرتی گەشتوگوزاری هەرێمی کوردستان، بەتایبەت دهۆک، داناوە. ئەگەر ئەو بڕیارە زووتر بدرایە باشتر بوو، چونکە زۆر کەس ئامادەکاریی خۆیان کردووە. "  ساڵی ٢٠٢٠ نزیکەی ١٢٠ هەزار گەشتیار چوونەتە پارێزگای دهۆک، بەڵام ساڵی ٢٠١٩ زیاتر لە ٥٠٠ هەزار گەشتیار سەردانیان کردبوو. واتە ٧٦ % گەشتیار کەمبووەتەوە.