ئاسۆ حەوێزی، گوتەبێژی وەزارەتی تەندروستی لە حکومەتی هەرێمی کورستان بە تۆڕی میدیایی رووداوی راگەیاند، "ئەگەر دۆخەکە بەو شێوازە بڕوات لە هیچ شوێنێک ناتوانین نەخۆشی تەندروستی مامناوەند وەربگرین. لە نەخۆشخانە حکومییەکان شوێن بۆ وەرگرتنی نەخۆشانی چاودرێریی چڕ و مامناوەند زۆر سنووردار بووە. تەنانەت ٥ی تشرینی یەکەم لە سلێمانی یەک بێد بۆ وەرگرتنی تەندروستیی مامناوەند نەبووە".  گوتەبێژەکەی وەزارەتی تەندروستی گوتیشی "تاوەکو ئێستا قەدەخەی هاتووچۆ لە بەرنامەدا نییە، بەڵام رێکارەکانی تەندروستی تووند دەکرێن، چونکە هەموو پەیوەندییە کۆمەڵایەتییەکان وەکو خۆی لێهاتووەتەوە، ئەمەش زۆر مەترسیدارە و رێژەی تووشبوون بە کۆرۆنا زیاد دەکات.. شەڕی کۆرۆنا زۆر قووڵە و بە تەنیا شەڕی وەزارەتی تەندروستی نییە، دەبێت هاووڵاتییان ئەوە بزانن".  باسی لەوەش کرد "بەپێی ئەو ئامارەی لەلامانە رێژەی تووشبووانی کۆرۆنا لە هەرێمی کورستان زۆر مەترسیدارە، لە هەولێریش رێژەکە مەترسیدارە، ماوەیەک رێژەی تووشبووانی کۆرۆنا لە هەولێر ١٥٠ بۆ ٢٥٠ بوو، ئێستا بەردەوام ٣٠٠ تووشبوو بۆ سەرەوەیە. بە دڵنیاییەوە ئەگەر رێژەی تووشبووان زۆر بێت، ژمارەی ئەوانەی باری تەندروستیان مەترسیدارە زۆر دەبێت و ژمارەی مردووەکانیش زۆر دەبن. ئەمڕۆ زیاتر لە ١٠٠ تووشبوو، دوێنێ زیاتر لە ٧٠٠ و ٩٠٠ تووشبوومان هەبووە، واتە رێژەکە لە دۆخێکی مەترسیداردایە".  لە سلێمانی و دهۆک و هەولێر شوێنی چاودێریی چڕی تووشبووانی کۆرۆنا سنووردارە، ئاسۆ حەوێزی گوتی "لە سلێمانی نزیکەی ٢٠٠ نەخۆشمان هەیە، لە دهۆک زیاتر لە ١٧٠ تووشبوو هەن، کە ١٠٠ بۆ ١١٠ یان باری تەندروستییان جێگیر نییە. لە هەولیر ١٤٠ بۆ ١٥٠ نەخۆشمان لە نەخۆشخانەکان هەن، کە ٦٠ بۆ ٧٠ کەسیان باری تەندروستییان جێگیر نییە. لە هەڵەبجە ژمارەکە لە ٦٠ کەمبووەتەوە بۆ ٤٠ تاوەکو ٤٥ تووشبوو لە نەخۆشخانە، کە ١٥ کەسیان باری تەندروستییان جێگیر نییە".  گوتەبێژی وەزارەتی تەندروستی پێیوایە "ئەگەر پلان دابڕێژن لە هۆشیاری تەندروستی، دابینکردنی بودجە، تووندکردنی رێنماییەکان و ئاگادارکردنەوەی لایەنی پەیوەندیدار بۆ جێبەجێکردنیان، ئەمانە هەمووی بەلایەک و هاووڵاتییان بە لایەک. دۆخەکە کۆنترۆڵ ناکرێت ئەگەر هاووڵاتی هاوکار نەبێت".  ئاسۆ حەوێزی، نمونەی بەوە هێنایەوە "لە ماڵ دێیتە دەرەوە هەستناکەیت کۆرۆنا و نەخۆشی هەیە، چونکە هاووڵاتییان پابەند نین. ئەوەی لەسەر وەزارەتی تەندروستییە بە زیادەوە ئەنجامی دەدات. لایەنی پەیوەندیدار ئاگاداردەکرێتەوە، پلانی هۆشیارکردنەوە دادەنرێت، رێنماییەکان تووند دەکرێنەوە و پشکنینی بەردەوام دەکرێت بۆ چاودێریکردنی زۆر شت، بەڵام ئەگەر هاووڵاتی پابەند نەبێت، ناکرێت".  هەر بەپێی راگەیێنداوی وەزارەتی تەندروستی، لە ١ی ئازاری ٢٠١٩ وە تاوەکو ئەمڕۆ ٧ی تشرینی یەکەمی ٢٠٢٠، بەگشتی ٥٢,٧٥٦ تووشبووی کۆرۆنا لە هەرێمی کوردستان دەستنیشانکراون، لەو ژمارەیە ٣٣,٣١٢ تووشبوویان چاکبوونەتەوە، ١,٩٠٦ تووشبووش گیانیان لەدەستداوە و ١٧,٥٣٨ تووشبووش لەژێر چاودێریدان.