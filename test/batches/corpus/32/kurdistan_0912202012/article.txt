دکتۆر میرزا دینایی، نووسەر و چالاکڤانی سڤیل لەلایەن "ناوەندی دەستپێشخەری ئارۆرا"ی ئەرمینییەوە خەڵاتکراوە بۆ چالاکی و کارەکانی تایبەت بە هاوکاریکردنی کوردی ئێزدی.  خەڵاتی "ناوەندی دەستپێشخەری ئارۆرا"ی ئەرمینی بریتییە لە دانانی وێنەی دکتۆر میرزا دینایی لەسەر پوولێكی پۆستەی ئەو وڵاتە.  لەسەر پوولەکەدا وێنە و ناوی دکتۆر دینایی چاپکراوە و لەسەری نووسراوە: "بۆ هەستانەوەی مرۆڤایەتی" پشتگیری لە ناوەندی ئارۆرا بکەن.  دەستنیشانکردنی دکتۆر میرزا دینایی لەسەر بنەمای کاروچالاکیەکانی ئەو بووە لەئاست هاوکاریکردنی کوردی ئێزدی لەدوای هێرشەکانی رێکخراوی داعش بۆ سەر ناوچەکانیان لە حوزەیرانی ساڵی ٢٠١٤.  دکتۆر میرزا دینایی، تەمەن ٤٧ ساڵ، پزیشکە و دانیشتووی ئەڵمانیایە. دامەزرێنەر و سەرۆکی رێکخراوی مرۆیی ئەڵمانی لوفتبرووکە لقی عێراقە کە بە مانای پردی ئاسمانی دێت.  رێکخراوی لوفتبرووکەی ئەڵمانی، رێکخراوێکی ناحکومییە و  لەسەر بنەمای پابەندبوونی هاووڵاتییانی ئەڵمانیا بۆ هاوکاریکردنی خەڵک و رزگارکردنیان لە هەژاری و نەخۆشی دامەزراوە.  دکتۆر میرزا دینایی، بەشداریکردووە لە هاوکاریکردنی سەتان ژن  و منداڵانی کوردی ئێزدی  و رزگارکردنیان لە ناوچەکانی ژێر دەستی داعش، لە رێگەی رێکخراوی لوفتبرووکە - لقی عێراقەوە بە پاڵپشتی ئەڵمانیا هاوکاری مرۆیی و پزیشکی پێشکەش کردوون.  بەهای پوولەکە ٣٥٠ درهەمی ئەرمەنییە، کە دەکاتە نزیکەی یەک هەزار دیناری عێراقی و ١٢ هەزار دانە پوولی لەلایەن یانەی چاپەمەنی کارتۆری فەرەنسی لێی چاپکراوە. دیزاینەری پوولەکە ئاڵا مینگالیۆڤا - یە، کە ئەندامێکی تیمی "ناوەندی دەستپێشخەری ئارۆرا"یە.  پوولەکە لەلایەن کۆمپانیای هەی پۆستەوە بڵاودەکرێتەوە وەک هەنگاوێک بۆ کۆکردنەوەی پارە لە کەس و لایەنی کۆمەکبەخشەوە و هەموو پارەی کۆکراوە دەدرێتە ناوەندی" دەستپێشخەری ئارۆرا".  "ناوەندی دەستپێشخەری ئارۆرا" لەلایەن کۆمەڵێك چالاکڤانی سیڤیلی ئەرمەنییەوە دامەزراوە. ئامانجی ناوەندەکە پاڵپشتیکردنی کەیسی جینۆسایدی ئەرمەنەکانە لە بۆنە نێودەوڵەتییەکاندا.