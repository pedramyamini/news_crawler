جەلال محەممەد ئەمین، ئەندامی لیژنەی كاروبارى ته‌ندروستى و ژینگه و مافی بەکاربەر لە پەرلەمانی کوردستان بە تۆڕی میدیایی رووداوی راگەیاند، کارەکانی ئەو لیژنەیەی کە بۆ لێکۆڵینەوە لە هۆکاری سووتانی دار سنەوبەرەکانی سلێمانی پێکهاتبوو، بەرەو کۆتایی دەڕوات و هەفتەی داهاتوو لە راپۆرتێکدا سەرجەم وردەکارییەکان دەدەنە دەستەی سەرۆکایەتی پەرلەمانی کوردستان.  جەلال محەممەد ئەمین گوتی: "لە لێکۆڵینەوە و بەدواداچوونەکاندا سەرەداوی گرنگیان لەبارەی سووتانی دارسنەوبەرەکان دەستکەوتووە، بەڵام سەرەداوەکان پێویستیان بە بەڵگەی ورد و سەلمێنەر هەیە، ئەگەر ئەو بەڵگەیەش دەستکەوت، دەبێ یاسا کارەکان یەکلایی بکاتەوە".  سووتانی دار سنەوبەرەکانی سەر رێگەی سلێمانی - تاسڵوجە دوای سێ مانگ بووە مژاری گەرمی سۆشیاڵ میدیا و دواتر میدیای کوردستان، ئەمەش وای لە ئەنجوومەنی پارێزگای سلێمانی و تەنانەت پەرلەمانی کوردستانیش کرد لیژنەی لێکۆڵینەوە لە رووداوەکە پێکبهێنن.  لیژنەکەی ئەنجوومەنی پارێزگای سلێمانی هەر زوو دەستی بە لێکۆڵینەوە لە سووتانی سنەوبەرەکان کرد و بانگهێشتی هەشت فەرمانگەی شارەکەی کرد تاوەکو لایەنی کەمتەرخەم دەستنیشان بکرێت، بەڵام نەگەیشتن بە ئەنجام، هاوکات رۆژی چوارشەممە ٣٠ی ئەیلوول دیاریکرا بۆ ئەنجامدانی کۆبوونەوەی نائاسایی ئەنجوومەنی پارێزگای سلێمانی، کارنامەی کۆبوونەوەکە بۆ گفتوگۆکردن بوو لەسەر راپۆرتی لیژنەکەی ئەنجوومەن و یاداشتی ژمارەیەک ئەندام لەسەر هەمان پرس، بەڵام بەهۆی بایکۆتی ژمارەیەک لە ئەندامانی ئەنجوومەنی پارێزگای سلێمانی کۆبوونەوەکە نەکرا، ئەوانەی بایکۆتی کۆبوونەوەکەیان کرد دەڵێن، لایەنی کەمتەرخەم لە رووداوەکەدا دیارینەکراوە.  بەهۆی بایکۆتی ئەو ئەندامانەی ئەنجوومەنی پارێزگای سلێمانییەوە کۆبوونەوەکە نەکرا و بۆ رۆژێکی دیکە دواخرا، سەرۆکی ئەنجوومەنی پارێزگای سلێمانی رەتیدەکاتەوە ناوەرۆکی کارنامەی دانیشتنەکە ناڕوون بێت و دەڵێت، کۆمەڵێک بەرپرس کۆبوونەوەیان لەگەڵ کراوە و کێی دیکەش پەیوەندیدار بێت بە سووتانی دار سنەوبەرەکانی تاسڵوجە، بانگهێشت دەکرێت.  هاوکات سەرۆکی ئەو لیژنەیەی کە بۆ لێکۆڵینەوە لە سووتانی سنەوبەرەکان لە ئەنجوومەنی پارێزگای سلێمانی پێکهێندرابوو، دەڵێت، لە ئەنجامی بەدواداچوونمان بۆ سووتانی سنەوبەرەکانی سلێمانی بۆمان دەرکەوتووە گەورەترین گرفت ماستەرپلانی سلێمانییە، چونکە لەکاتی پەسندکردنیدا نەهاتووەتە ئەنجوومەنی پارێزگای سلێمانی.  سووتانی دار سنەوبەرەکانی سلێمانی رۆژی ٧ی حوزەیرانی ئەمساڵ بووە، سەرەتا ئاگرەکە لە بینای فەرماندەیی سلێمانییەوە بووە و بەهۆی رەشەباوە ئاگرەکە گەیشتووەتە سنەوبەرەکانی رێگەی سلێمانی - تاسڵوجە، بە گوتەی بەڕێوەبەری دارستان و پاوانی سلێمانی هەشت هەزار دار سووتاون.