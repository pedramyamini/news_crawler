جەلال حسێن تەمەنی ٤٠ ساڵە، باوکی دوو مناڵە، ١٢ ساڵ بوو شەقامەکانی دهۆکی خاوێندەکردەوە، بڕیاربووە مانگی ١١ بچێتەوە لای کەسوکاری بەڵام کۆرۆنا دەرفەتی نەدا. جەلال چوار هەزار دۆلاری کۆکردووەتەوە، هاوڕێیەکی داوایکردووە پارەکەی بە قەرز بداتێ و ئەویش پێی داوە.  ئەو هاووڵاتییە بەنگلادیشییە لە نەخۆشخانە بەو کەسەی گوتووە، ئەو گیان لەدەستدەدات بۆیە "ئەو پارەیە بنێرە بۆ منداڵەکانم"، قەرزارەکەش بەڵێنی پێداوە.  جەلال لەگەڵ چوار هاوڕێی دیکەی لە ژوورێکی بچووکدا ژیانێکی قورسی گوزەراندووە. هاوڕێیەکی بەناوی شەفیق دەڵێت، زەوییەک لە دهۆک نەماوە جەلال خاوێنی نەکردبێتەوە.