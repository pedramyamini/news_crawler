عەمید دلێر نەجاڕ، بەڕێوەبەری پۆلیسی هەولێر رایگەیاند، لە هەولێر بکوژێکیان دەستگیرکردووە کە ساڵی ٢٠٠٩ تاوانەکەی کردووە و بەپێی ماددەی ٤٠٥ ـی یاسای سزاکان تۆمەتبار بووە، بەڵام لە یاسا هەڵاتووە.  بەڕێوەبەری پۆلیسی هەولێر ئاماژەی بەوە داوە کە تۆمەتبارەکە ناوی "ع. ع. ح. "ـە و  تەمەنی ٣٦ ساڵە.  بە گوتەی عەمید دلێر نەجاڕ، تۆمەتبارەکە لە كاتی دەستگیركردنیدا دەست بەسەر ئۆتۆمبێلەكەیدا گیراوە کە لە جۆری "كیا فلات" بووە.  پۆلیسی هەولێر ئەوەیشی ئاشکراکردووە کە تۆمەتبارەکە لە کاتی دەستگیرکردنیدا دەمانچەیەكی جۆری "كڵۆك" و كلاشنكۆفێكی جۆری "سیخۆ مزەللی"ـی پێبووە.  عەمید دلێر نەجاڕ ئەوەی خستەڕوو کە ئێستا تۆمەتبارەکە بە بڕیاری دادوەر راگیرا و لێكۆڵینەوەش لەگەڵیدا بەردەوامە.