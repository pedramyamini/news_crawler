لە گۆیژە و دەباشان پێنج کۆمپانیاى خۆماڵى لەسەر رووبەرى ٧٠٠ دۆنم زەوى سەرقاڵى ناشتنى ١٠٠ هەزار نەمامن و نیوە زیاترى کارەکانیان تەواوکردووە.   ئەوەش وەکو قەرەبووى ئەو سووتانەیە کە نیوەشەوێکى ئەمساڵ بەشێکى ئەو شاخە بەنێوبانگەى گرتەوە.  ناز ئاراس، بەڕێوەبەرى سەوزکردنى شاخى گۆیژە بە تۆڕی میدیایی رووداوی راگەیاند: "زیاتر لە ٢٠ جۆر درەختمان هێناوە لە سنەوبەر، زەیتوون، چوالە، قەزوان و سەروو. بۆ هەمووشیان رەچاوى جۆرى درەخت و زەوییەکەمان کردووە. "  پێنج رێکخراوى ژینگەیی بە خۆبەخش، بەڵام بە پارەى عەلى حەمە ساڵح، پەرلەمانتارى گۆڕان، هەڵمەتى ناشتنى دوو هەزار زیاتر نەمامیان دەستپێکردووە و قۆناخى یەکەم بۆ شوێنى سنەوبەرە سووتاو و وشکبووەکانى رێگەى تاسڵووجە - سلێمانی بوون و، دواتریش دەچنە شارۆچکەکان.  مەعرووف مەجید، سەرۆکى رێکخراوى ئایندە بۆ پاراستنى ژینگە دەڵێت: "ئێمە هەستمان بەو غەدر و ناهەقییە کرد کە بەر ئەم ناوچەیە کەوتووە، بۆیە هەڵمەتەکەمان دەستپێکردووە و هیوادارین خەڵکیش بیپارێزن. "  گرووپی بەهار بە هاوکاریى کۆمپانیاى تان و پۆ هەڵمەتێکى دیکەى نەمامچابندن رێکخست لەو ناوچەیەى کە کۆمپانیاکە چوار مانگە لە رووبەرى ٢٠٠ دۆنمدا سەرقاڵى ناشتنى ٢٢ هەزار نەمام، چوالە و بەڕوون.  بەهار کارگەچى، سەرۆکى گرووپى ژینگەیی بەهار دەڵێت: "ئەم ناوچەیە کە گۆیژەیە، بەشى سەرەکى و بەرچاوى سلێمانییە، سیمایەکى ناشرین بوو بەو جۆرە بە سووتاوى ببینرێت، بۆیە هاتینە ئێرە. "  ژنان و چالاکڤانانى پرۆژەى "ژن ژیانە، مەیکوژە" بەشێک لە زەوییە بێدرا و درەختەکەى گۆڕستانى بێناونیشانەکانی سەوز کرد کە لە سلێمانى زیاتر بە گۆڕستانى ئەو ژنانە ناسراوە بە تۆمەت و پاساوى شەرەف دەکوژرێن.  جەبار عوسمان، چالاکڤانى شارستانییە و دەڵێت: "گۆڕستانى ئەم ژنانە وشک و بێسەوزاییە. تەماشا بکەن چواردەوریان چۆن سەوز کراوە. ئەم ژنانە بە کوژراوییش غەدریان لێدەکرێت. "  چاوى رەخنە و گلەیی لەسەر ئەو پرۆژانە و ئەوانى پێشووتریش ئەوەیە کە زۆرجار تەنیا ناشتن و مەراسیمەکان تەواو بوو، ئیتر کەس بەلاى نەمامەکاندا ناچێتەوە و وشک دەبن.   کەسى یەکەمى بەرپرس لە نەمام و دارستانەکانى سلێمانى داوا دەکات، هەڵمەتەکان بە بە ئاگادریی ئەوان بن بۆ ئەوەى لە برى سەوزکردن، نەبنە مایەى وێرانەیی.  عەبدوڵڵا ئەحمەد، بەڕێوەبەرى دارستان و پاوانى سلێمانى بە رووداوی راگەیاند: "زۆبەى نەمامەکان بۆیە وشک دەبن، پرس بە ئێمە ناکەن؛ نە بۆ زەوی نە بۆ جۆرى نەمامەکان، بۆیە ئەوانە ناکەونە سنوورى چاودێریى ئێمەوە. "  بەپێى ئامارى وەزارەتى شارەوانى و گەشتوگوزارى کوردستان ئاماری پارک و باخچەکان بەم شێوەیەن:  لە هەرێمی کوردستان ٨٩ پارک و ١١٨٨ باخچە   لە هەولێر ٢٦ پارک و ٣٧٩ باخچە   لە سلێمانی ٢٤ پارک و ٢٣٢ باخچە   لە دهۆک ١٥ پارک و ٢٣٥ باخچە   لە هەڵەبجە ٤ پارک و ٢٤ باخچە   لە راپەڕین ١١ پارک و ١٦٥ باخچە  لە گەرمیان ٩ پارک و ١٥٣ باخچە  رێژەى سەوزایی لە هەرێمى کوردستان بەپێى ئامار و رووپێویى ساڵى ٢٠١٥ ى وەزارەتى کشتوکاڵ بەم جۆرەیە: