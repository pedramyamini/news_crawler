بافڵ تاڵەبانی، هاوسەرۆکی یەکێتیی نیشتمانیی کوردستان ئاڵای کوردستان بە "شکۆی نەتەوەیی و قوربانیدان و بەرهەمی خوێنی شەھیدان" دادەنێت و دەشڵێت "ئێمە مێژووی خۆمان خۆشدەوێت کە مێژووی برایەتی و پێکەوەژیان و یەکدی قبووڵکردن و سەرنەوینەکردنە بۆ دووژمنانی خاک و گەلەکەمان. "  لە بەشێکی دیکەی پەیامەکەیدا بافڵ تاڵەبانی رایدەگەیێنێت، "لە ھەمووکات زیاتریش پێویستمان بە یەکخستنی ریزەکانی گەلەکەمانە بۆ رووبەڕووبوونەوەی تەحەددییەکان و لەگەڵ دڵسۆزەکانمان لە بەغدا و ھەرێمی کوردستان بۆ ئەوەی وڵاتەکەمان لەھەڕەشەکان بپارێزین. "  بەیانی ئەمڕۆ شەممە ١٧ - ١٠ - ٢٠٢٠، لایەنگرانی حەشدی شەعبی بارەگای لقی ٥ی پارتی دیموکراتی کوردستان و ئاڵای کوردستانیان لە بەغدا سووتاند. ئەم رووداوە کاردانەوەی زۆری بەدوای خۆیدا هێنا و بەرپرسانی هەرێمی کوردستانیش بە تووندی ئیدانەی ئەو رووداوەیان کرد و شەرمەزاریان کرد. سەرۆکایەتیی هەرێمی کوردستان و حکومەتی هەرێمی کوردستان داوا دەکەن بەزووترین کات لێکۆڵینەوە لە رووداوەکە بکرێت و بکەرانی ئەو رووداوە بدرێنە دادگا.  دەقی پەیامەکەی بافڵ تاڵەبانی  ئاڵای پیرۆزی کوردستان، شکۆی نەتەوەیی و قوربانیدان و بەرهەمی خوێنی شەھیدانمانە، ھیچ بیانوو و پاساوێک جێگای قبوڵکردن نابێت کە دەستدرێژی بێت بۆ خاک و ئاڵاکەمان کە قوربانیمان بۆداوە.  ئێمە مێژووی خۆمان خۆشدەوێت کەمێژووی برایەتی و پێکەوەژیان و یەکترقبوڵکردن و سەرنەوینەکردنە بۆ دوژمنانی خاک و گەلەکەمان.  پاراستنی پیرۆزییە نەتەوەییەکانمان ئەمانەتی باوباپیران و نیشتمان و یەکێتییەکەی مامە، کەدەستیپێوەدەگرین و دەیپارێزین.  لەھەمووکات زیاتریش پێویستمان بە یەکخستنی ڕیزەکانی گەلەکەمانە بۆ رووبەڕووبوونەوەی تەحەددییەکان و لەگەڵ دڵسۆزەکانمان لە بەغدا و ھەرێمی کوردستان بۆ ئەوەی وڵاتەکەمان لەھەڕەشەکان بپارێزین.  ھەر شەکاوە بێت ئاڵای پیرۆزی کوردستان.   ھاوسەرۆکی یەکێتیی نیشتمانیی کوردستان