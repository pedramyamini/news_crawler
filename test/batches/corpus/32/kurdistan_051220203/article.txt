رۆژی پێنجشەممە ٢٦ - ١١ - ٢٠٢٠ جڤاتی گشتیی بزووتنەوەی گۆڕان کۆبووەوە، کۆبوونەوەکە لەسەر دوو تەوەر بوو، دوو راسپاردەشی بۆ جڤاتی نیشتمانی ناردبوو بۆ ئەوەی بڕیاریان لەسەر بدات، یەکەمیان بۆ ئەوەی لە سێ مانگی یەکەمی ساڵی ٢٠٢١ هەڵبژاردنە نێوخۆییەکانی بزووتنەوەی گۆڕان بکرێت و هەم کۆنفرانسی پارێزگاکان و هەم کۆنگرەی نیشتمانیی دووەم ببەسترێت، کە هاوشێوەی کۆنگرەی حیزبەکانی دیکەیە، بەڵام لەنێو بزووتنەوەی گۆڕاندا پێیدەگوترێت کۆنفرانسی نیشتمانی. راسپاردەیەکیشیان لەسەر بارودۆخی دارایی و دواکەوتنی مووچەو دانوستاندنی نێوان هەولێر و بەغدا بوو، کە لەلایەن وەزیری داراییەوە راپۆرتێک خوێندرابووەوە.  کۆبوونەوەکەی جڤاتی نیشتمانی کە بڕیاربوو شەممەی رابردوو بکرێت، بۆ ئەوە دواخرا تاوەکو شاندی هەرێمی کوردستان دەچێتە بەغدا و ئەنجامی کۆبوونەوەکە دەگەڕێنێتەوە.  لە کۆبوونەوەکەی ئەمڕۆش مستەفای سەید قادر، جێگری سەرۆکی هەرێمی کوردستان بەشدارە، کە سەرۆکی کوتلەی بزووتنەوەی گۆڕانە لە حکومەت بۆ ئەوەی قسەکانی کۆبوونەوەکەی دوێنێی بەغدا بۆ بزووتنەوەی گۆڕان بخاتەڕوو، لەسەر ئەو بنەمایەش گۆڕان هەڵوێستی خۆی لەبارەی بارودۆخی دارایی کوردستان بخاتەڕوو.  خۆپێشاندانەکانی چەند رۆژی رابردووی پارێزگای سلێمانی و ناڕەزایەتی و گلەیی و گازندەکانی هەردوو فراکسیۆنی بزووتنەوەی گۆڕان هەم لە بەغداو هەم لە هەولێر، دوو تەوەری دیکەی کۆبوونەوەکەی ئەمڕۆی جڤاتی نیشتمانی دەبێت، کە ماوەی ٤ مانگە ٥ ئەندامەکەی پەرلەمانی عێراقیان پەیوەندییەکانیان لەگەڵ بزووتنەوەی گۆڕان راگرتووە. لە پەرلەمانی کوردستانیش کە ١٢ ئەندامیان هەیە، ٦ ئەندامیان بە جیا قسە دەکەن و رەخنەشیان لە بەرامبەر بزووتنەوەی گۆڕان هەیە.