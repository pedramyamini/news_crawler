دایکی منداڵەکان دەڵێت "بەهۆی هەژارییەوە جیابووینەوە و ساڵێکە منداڵەکانم بەخێودەکەم، بەڵام بەخێوکردنێکی دە رۆژ برسی و یەک رۆژ تێر، زۆرجار کاری خراپ و نەشیاوم بە مێشکدا هاتووە لە ترسی خودا نەموێراوە، بەڵام ئاوایش نابێت ئێستا غازم نییە شتێکی پێ ئامادەبکەم".  ئەم خێزانە بێ مووچە و بێ کەسوکارن، کوڕە بچووکەکەیان بە ئاواتی تێربوونی سکیەتی و کچەکەیان نەخۆشە، کوڕە ١٣ ساڵانەکەیشیان رۆژانە کلێنیکس دەفرۆشێت و داهاتی رۆژانەی سێ بۆ چوار هەزار دینارە.  کچە گەورەی ماڵ دەڵێت، نەخۆشە و هەردوو گورچیلەی تەواو نین "زەختم هەیە و ئەگەر زۆر خەفەت بخۆم یاخود بێتاقەت ببم، زەختم دادەبەزێت"، کوڕە گەورەی ماڵیش دەڵێت، زۆر حەزی لەوەیە بچێتە قوتابخانە "بەڵام دایکم توانای ئەوەی نییە بمانخانەتە قوتابخانە".  ماڵەکەیان بێ ناوماڵ و راخەرە، خانووە کرێکەیان پڕ لە درز و کەلێن. رووداو پەیوەندیی بە بەڕێوەبەری شارۆچکەی دیانە کرد بۆئەوەی لە نزیکەوە حاڵی ئەو خێزانە ببینێت. دواتر بڕیاردرا منداڵەکان بنێردرێنە قوتابخانە و درزی خانووەکەیان بۆ چاکبکەن و لەڕێگەی دەزگا خێرخوازییەکانەوە هەوڵی دابینکردنی خۆراک و پێداویستیی رۆژانەیان بۆ بدەن.  فەرزەنگ ئەحمەد، بەڕێوەبەری شارۆچکەی دیانە ئاماژەی بەوە کرد، لەڕێگەی تیمی رۆژنامەڤانیی رووداوەوە زانیویانە خێزانێکی ئاوا لە سنوورەکەیانە و خۆیان سەردانی هیچ دەزگایەکیان نەکردووە، گوتیشی "بە دڵنیاییەوە پشتگوێیان ناخەین و لە دابینکردنی ژەمی خۆراکەوە دەستپێدەکەین و هەموو هەوڵێکی باشبوونی ژیانیان بۆ دەدەین".  ژنەکە خەڵکی کەلارە، هاوژینەکەی خەڵکی سلێمانی بووە و ١٢ ساڵە لە گەڕەکی کانی شارۆچکەی دیانە نیشتەجێن.