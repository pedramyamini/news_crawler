وه‌زاره‌تی ژینگه و شارەوانی توركیا بڕیاری نۆژه‌نكردنه‌وه‌ی قه‌ڵا و سووری ئامه‌دی دا و كۆمپانیایه‌كیش ده‌ستیكردووه به‌نۆژه‌نكردنه‌وه‌ی، به‌ڵام لقی ئامه‌دی یه‌كێتیی ژووره‌كانی ئه‌ندازیاران و بیناسازانی توركیا نیگه‌رانی خۆیان له‌باره‌ی شێوازی نۆژه‌نكردنه‌وه‌كه ده‌ربڕیوه و هۆشداری ئه‌وه به حكومه‌تی توركیا ده‌ده‌ن له ئه‌گه‌ری نه‌ناردنی ماسته‌رپلان و قۆناخه‌كانی نۆژه‌نكردنه‌وه بۆ یونسکۆ و سووربوون لە گۆڕانكاری له شێوازه‌كه‌یدا، دەکرێت یونسكۆ، سووری ئامه‌د له لیستی كه‌له‌پووری جیهانی ده‌ربهێنێت.   لقی ئامه‌دی یه‌كێتیی ژووره‌كانی ئه‌ندازیاران و بیناسازانی توركیا ئەو چەند خاڵەیان خستووەتەڕوو:  - ده‌ستكراوه به كاری نۆژه‌نكردنه‌وه بەبێ ئه‌وه‌ی ماسته‌رپلانی نوێ بدرێته یونسكۆ.  - هه‌وڵی گۆڕینی شێواز و ناوی ٨٢ تاوه‌ره‌كه‌ی سووری ئامه‌د ده‌درێت.  - بڕیاری گۆڕینی شێوازی چوار ده‌روازه گەورەکەی سووری ئامه‌د ده‌درێت.  - گۆڕانكاری له به‌شێكی نه‌خش و نیگاری دیواره‌كانی سووری ئامه‌د ده‌كرێت.  - گۆڕانكاری له به‌شێكی شه‌قام و كۆڵانه‌كانی قه‌ڵاكه‌ی نێو سووری ئامه‌د ده‌كرێت.  دۆغان هاتوون، سكرتێری دێسكی دیمۆگرافیا و ژینگه‌ی جوگرافی لقی ئامه‌دی یه‌كێتیی ژووره‌كانی ئه‌ندازیاران و بیناسازانی توركیا رایده‌گه‌یێنێت، یونسكۆ كار له‌سه‌ر ماسته‌رپلان ده‌كات. هه‌ر جۆره گۆڕانكارییه‌ك ته‌نانه‌ت له‌سه‌ر پارچه‌یه‌كی چه‌ند سانتیمه‌تری شوێنه‌واره مێژووییه‌كانی ماسته‌رپلانه‌كه بێ ئاگاداركردنه‌وه‌ی یونسكۆ بكرێت، تووشی كێشه‌ی زۆر ده‌بێت. جه‌خت له‌وه‌ش ده‌كاتەوە، یونسكۆ به‌شێوه‌یه‌كی به‌رده‌وام چاودێری شوێنه‌واره‌كان ده‌كات كه له‌لیستی كه‌له‌پووریدان.   مێژووی دروستكردنی سووری ئامه‌د دیارنییه، مێژووناسان ئاماژه به ٣٠٠٠ ساڵ پێش زاینی ده‌كه‌ن و ده‌ڵێن، له سه‌رده‌می هورییه‌كان وه‌ك قه‌ڵایه‌كی به‌هێز دروستكراوه. چه‌ندینجار له سه‌رده‌می رۆمانییه‌كان، عه‌باسییەکان، سه‌لجووقییەکان و چەندین سەردەمی دیکەدا و دوایین جاریش له سه‌رده‌می ئیمپراتۆرییه‌تی عوسمانیدا گۆڕانكاری به‌سه‌ردا هاتووه.