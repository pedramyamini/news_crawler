بەڕێوەبەرایەتیی ئاسایشی هەولێر لە راگەیێندراوەکەدا ئاماژەشی بەوە کردووە، دوای بەدواداچوونی ورد توانیان شۆفێری ئۆتۆمبێلەکە بدۆزنەوە، تۆمەتبارەکە ناوی (ا. ر. س) کە ئافرەتە و فەرمانبەری حکومەتە.  ئێوارەی رۆژی هەینی ٠٦ - ١١ - ٢٠٢٠ لە گەڕەکی گەلاوێژی هەولێر ئۆتۆمبێلێک لە منداڵێکی چوار ساڵ دەدات و دواتر شۆفێرەکەی رادەکات، لەو بارەیەوە کەسوکارەکەی دەڵێن، "کچەکەمان تەندروستیی زۆر خراپە و هێشتا شۆفێرەکەش دەستگیرنەکراوە. "  تۆمەتبارەکە دانیشتووی گەڕەکی مەلا ئۆمەرە و ئۆتۆمبێلێکی لە جۆری ئۆپڵ ڤیکترای سووری پێیە، مناڵەکە ئێستا لە نەخۆشخانەیە و باری تەندروستی ناجێگیرە.                  منداڵەکە ناوی لیا رێبینە و لە ماڵی باپیری بووە. دوای رووداوەکە رەشید حەمەد یونس، باپیری لیا بە رووداوی راگەیاند، "رووداوەکە لەبەر دەرگەی ماڵی ئێمە روویداوە، نەوەکەم هەفتەیەک بوو لەگەڵ باوک و دایکی لە ماڵی ئێمەن. ئۆتۆمبێلێک بێ رەحمانە لێی دەدات و دەیشێلێت، پاشان شۆفێرەکە هەڵاتووە. "  لەبارەی تەندروستیی لیا رەشید حەمەد یۆنس ئاماژە بەوەدەدات کە "لیا تووشی خوێنبەربوون بووە و هەموو دوو کاژێر جارێک ئیشاعەی بۆ دەگیرێت، هەروەها سەری درزی داوە و جەرگی بریندارکردووە، بەڵام دکتۆرەکان دەڵێن کە هیچ شوێنێکی نەشکاوە. "