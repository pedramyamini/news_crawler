نەهرۆ ئەنوەر، کارمەندی تەندروستیی کەرکووک دەڵێت، "دەوامم وەک و فەرمانبەری دیکەیە، هیچ جیاوازیمان لەگەڵ ئەواندانییە، ئەوان مووچە وەردەگرن و ئێمە وەری ناگرین".  تەنیا لە کەرکووک ٢٦٠ کارمەندی نوێ، ئەو کێشەیەیان هەیە، لە تەواوی پارێزگاکانی عێراق زیاتر لە ١٠٠٠ کارمەندن، بەشێکیان نزیکەی ٩ بۆ ١٠ مانگە بەبێ مووچە دەوام دەکەن. فەرمانگەی تەندروستیی کەرکووک، سکاڵای ئەوانی گەیاندووەتە وەزارەتی تەندروستیی عێراق.  بەگوتەی بەڕێوەبەری فەرمانگەی تەندروستی لەماوەیەکی نزیکدا مژدەی چارەسەری کێشەکەیان پێدەدرێت. دکتۆر نەبیل حەمدی، بەڕێوەبەری تەندروستیی کەرکووک دەڵێت "ژمارەیان ٢٦٠ کارمەندن و ئەرکی بەرچاویان هەیە، لە چاوپێکەوتنمان لەگەڵ بەڕێز وەزیری تەندروستی ئەو بابەتەمان ئاشکرا کرد، داوای ناو و ناونیشانی ئەوانی کرد، لە هەوڵی چارەسەرداین تا رێژەیەکی داراییان بۆتەرخان بکرێت، هەروەها ٤٠ پلەی دیکەی دامەزراندنی یەدەگمان هەیە ئەوەش چارەسەر دەکرێت. "  دامەزراندنی ئەم کارمەندانە لەگەڵ بڵاوبوونەوەی کۆرۆنا بۆپڕکردنەوەی بۆشایی نەخۆشخانەکان بەپێویست زانرا، بەڵام بەهۆی ئاگادارنەکردنەوەی وەزارەتی دارایی لەلایەن وەزارەتی تەندرووستییە، راژەکانیان بەفەرمی نەناسێنرابوو. تەنیا چارەسەر ئەوەیە لە بودجەی ساڵی ٢٠٢١ ناوەکانیان بەرزبکرێتەوە و لەدوای پەسەندکردنی بودجە لە پەرلەمان تەواوی مووچەکانیان بۆخەرج بکرێت.  جەمال کۆچەر، ئەندامی لیژنەی دارایی لە پەرلەمانی عێراق بە رووداوی راگەیاند "چونکە پێشتر لە پرۆژەبودجە پارەیان بۆتەرخان نەکراوە، دەمێنێتە سەر ئەوەی وەزارەتی تەندروستی لەگەڵ دارایی ناوەکان بنێرێت و لەگەڵ مووچەی ئەو ١٠ مانگەیان هەمووی بەیەکەوە لەگەڵ مووچەی فەرمانبەرانی دیکە کاتێک بودجە پەسەندکرا خەرج دەکرێت و دەبنە فەرمانبەر بەشێوەی فەرمی. "  تاوەکو ئێستا لە کەرکووک ٢١٤٧٤ تووشبووی کۆرۆنا تۆمارکراون و ٧٠٨ تووشبوو گیانیان لەدەستداوە، کارمەندانی تەندروستی زۆربەیان تووشی ڤایرۆسەکە بوون. بەپێی ئاماری فەرمانگەی تەندروستیی کەرکووک ١٩٥٤ کارمەندیان تووشی کۆرۆنا بوون.