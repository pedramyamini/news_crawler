شەرعەلی دەرەلی تەمەن ٦١ ساڵ هاووڵاتییەکی کوردی دانیشتووی گوندی "ئاویان" سەر بە شارۆچکەی "باژێرگان"ـە لە پارێزگای جۆلەمێرگ، رۆژی ٢٩ی تشرینی یەکەمی ٢٠٢٠ بە دووری ٥٠ مەتر لە ماڵەکەی خۆی لەلایەن ئەو سەربازانەوە دەکوژرێ کە لەو ناوچەیەدا ئۆپەراسیۆنیان کردووە.   سوڵتان شەرعەلی دەرەلی - ـی کوڕی شەرعەلی دەرەلی دەڵێ: "لە گوندەکەدا ٥ - ٦ ماڵین. باوکم بەردەوام دەچوو بۆ ئەو تەویلەیەی کە ئەسپی تێدا بەخێو دەکەین. تەویلەکە نزیکەی ٥٠ مەتر لە ماڵەکەمانەوە دوورە. رۆژی ٢٩ی تشرینی یەکەم کاژێر ١٨: ٠٠ رۆیشت ئەسپەکان بباتە ژوورەوە، سەربازەکان دەستڕێژی گوللەیان لێکرد و لەگەڵ ئەسپەکەیدا پێکەوە کوژران".   سوڵتان شەرعەلی دەرەلی هەروەها دەڵێ: "لەگەڵ دایکم ویستمان بچین بۆ لای باوکم، بەڵام سەربازەکان رێگەیان پێنەداین. فەرماندە سەربازییەکە پێیگوتین سەربازێکمان بریندارە بۆ ئەوە هاتووین، منیش پێمگوت باوکم ئەسپەکانی دەبرد بۆ ئەوێ و گوێمان لە دەنگی تەقە بوو، چیتان لە باوکم کردووە پێمان بڵێن. باوکم ئەوکاتە هێشتا لە ژیان بوو، ئازاریان دەدا. سەرەتا لێیاندا و دواتر بە شێوەیەکی دڕندانە کوشتیان".   کوڕی ئەو هاونیشتمانییە کوژراوە ئاماژەی بەوەدا دوای ئەوەی خەڵکی گوند بەهانامانەوە هاتن، بەربەستی سەربازەکانمان تێپەڕاند، تەماشای ئەو شوێنەمان کرد کە ئەسپەکەی لێکەوتبوو، بەڵام تەرمی باوکممان نەدۆزییەوە. نزیکەی ٢٠٠ مەتر لەو شوێنەیان دوورخستبووەوە و  فڕێیاندابوو ".   دوای تێپەڕبوونی ٦ کاژێر بەسەر رووداوەکەدا، تەرمی ئەو هاونیشتمانییە دەگەیێنرێتە نەخۆشخانە. بەگوێرەی راپۆرتی پزیشکی، فیشەک بەر پشتی کەوتبوو و بەهۆی خوێنبەربوونەوە گیانی لەدەستدابوو.