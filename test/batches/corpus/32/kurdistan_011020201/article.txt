گەڕانی تورکیا بەدوای نەوت و گازدا لەو بەشانەی دەریاکە، کە هەریەکە لە قوبرس و یۆنان بە سنووری ئاویی خۆیانی دەزانن، بووەتە هۆی ئەوەی ناکۆکی بکەوێتە نێوانیان و تاڕادەیەک کە وایلێهات هەریەکە لە ئەنقەرە و ئەسینا کەشتیگەلی سەربازییان دژی یەکدی ناردە دەریای ناوەڕاست.  فەرەنساش پشتگیری خۆی بۆ یۆنان و قوبرس دژی تورکیا دەربڕی و رایگەیاند، بە بەشداریکردن لە مانۆڕی سەربازییدا لە دەریای ناوەڕاست بووەتە لایەنێکی دیکەی کێشەکە.  یەکێتیی ئەوروپا پێشتر پشتگیری خۆی بۆ قوبرس و یۆنان دەربڕیبوو و داوای لە تورکیا کردبوو، کەشتییەکانی لەو ناوچانە بکشێنێتەوە کە ئەو دوو وڵاتە بە سنووری خۆیانی دەزانن و دەست بە دانوستاندن بکات، ئەگەرنا دەبێت رووبەڕووی سزاکان بێتەوە.   نیکۆس کریستۆ دۆلیدۆس، وەزیری دەرەوەی قوبرس دەڵێت "ئەوە روونە کە ئەم کردارانەی تورکیا لە دەریای ناوەڕاست هەڕەشە لە بەرژەوەندییە هاوبەشەکانمان لە یەکێتیی ئەوروپا و بێگومان سەقامگیری ناوچەکەش دەکەن. کشانەوەی ئوروچ رەئیس لە سنوورە ئاوییەکانی یۆنان و درێژنەکردنەوەی ماوەی گەڕانەکانی، هەنگاوێکی ئەرێنییە کە دەبێت درێژەی هەبێت بۆئەوەی بتوانین لە بارەی کەمکردنەوەی گرژییەکان قسە بکەین. "  بابەتێکی دیکە کە چاوەڕێ دەکرێت لە کۆبوونەوەی ئەمڕۆی کۆمیسیۆنی یەکێتیی ئەوروپادا باسی لێوەبکرێت، شەڕی نێوان ئازەربایجان و ئەرمینیایە لەسەر هەرێمی قەرەباخ؛ تورکیا لەم بابەتەش تێوەگلاوە و بە پشتیوانیکردنی ئازەربایجان، ژمارەیەک وڵاتی نیگەران کردووە.   وڵاتانی یەکێتیی ئەوروپا داوا لە تورکیا دەکەن ببێتە هاندەری ئاشتی و ئازەربایجان هانبدات واز لە هێرشەکانی بهێنێت، فەرەنسا هۆشداریی بە ئەنقەرە دەدات کە شتێکی وا نەکات ببێتە هۆی داگیرکردنی قەرەباخ لەلایەن ئازەربایجانەوە.   ئیمانوێل ماکرۆن، سەرۆککۆماری فەرەنسا لەبارەی ئەو کێشانەوە دەڵێت: "من تێبینی راگەیێندراوەکانی تورکیام کردووە کە پێموایە نابەرپرسیارانە و ترسناکن. دەمەوێت ئەوە بڵێم، بەتایبەتی لە بارەی ئەرمینیا، وەکو بەشێک لە گرووپی مینسک و وەکو بەشێک لە کاری بێلایەنی خۆمان، فەرەنسا بە تووندی نیگەرانە لەبارەی ئەو پەیامە شەڕفرۆشانەی تورکیا کە لەماوەی چەند کاژێری دواییدا هەیبووە کە ئازەربایجان هاندەدات بۆ داگیرکردنی هەرێمی ناگۆرنی قەرەباخ. ئێمە ئەم شتە قبووڵ ناکەین. "   کێشەکانی تورکیا لەگەڵ وڵاتانی ئەندام لە یەکێتیی ئەوروپا تەنیا ئەمانە نین، بەڵکو ئەنقەرە لەسەر بابەتی گەمارۆی چەکی سەر لیبیاش کێشەی لەگەڵ فەرەنسا هەیە، ئەمە جگە لەوەی کە لەسەر بابەتی کۆچبەران، چەندین پرس بە چارەسەرنەکراوی لە نێوان ئەنقەرە و برۆکسلدا بە هەڵواسراوی ماونەتەوە.