رۆژی پێنجشەممە ٣ ـی کانوونی یەکەمی ٢٠٢٠ بەڕێوەبەرایەتیی نەهێشتنی ماددە هۆشبەرەکانی هەرێمی کوردستان راگەیێندراوێکی بڵاوکردەوە کە تێیدا هاتووە: "دوای داڕشتنی پلانێکی تۆکمە کۆکردنەوەی زانیاریی ورد و چاودێری لەلایەن بەڕێوەبەرایەتیی ئاسایشی ئاکرێ"، توانیان دەست بەسەر ٢٦ کیلۆگرام ماددەی هۆشبەر لە جۆری هیرۆین لە چوارڕیانی شێخان لە ئاکرێ بگرن.  لە ئەنجامی لێکۆڵینەوەکان دوو تۆمەتبار دەستگیرکران کە دانیشتووی هەرێمی کوردستانن، تاوانبارەکان دانیان بە تاوانەکەیان ناوە، پاشان بەپێی ماددەی ١٤ ـی یاسای هۆشبەر رەوانەی دادگا کراون و پەڕاوی لێکۆڵێنەوەیان بۆ کراوەتەوە. بەپێی زانیارییەکانی پەیامنێری رووداو دوو تاوانبارەکە یەکێکیان خەڵکی شێخانە و ئەوەی دیکەشیان خەڵکی ئاکرێیە، و لەدایکبووی ١٩٧٥ و ١٩٧١ ـن.  لە ماوەی چوار رۆژی رابردوودا بەڕێوەبەرایەتیی نەهێشتنی ماددە هۆشبەرەکان دەستیان بەسەر  زیاتر لە ٣٤ کیلۆگرام ماددەی هۆشبەردا گرتووە و سێ تۆمەتباریشیان دەستگیرکردووە.  رۆژی سێشەممە ١ - ١٢ - ٢٠٢٠ بەڕێوەبەرایەتیی نەهێشتنی ماددە هۆشبەرەکان راگەیێندراوێکی بڵاوکردەوە کە تێیدا هاتبوو، لەلایەن کارمەندانی ئاسایشی فڕۆکەخانەی نێودەوڵەتیی هەولێرەوە، دەست بەسەر شەش کیلۆ و ٤٢٠ گرام ماددەی هۆشبەر لە جۆری تریاکدا گیرا، کە لە نێو رایەخێک و ماکسییەکی ئافرەتاندا شاردرابووەوە.  هەروەها رۆژی ٣٠ - ١١ - ٢٠٢٠ بنکەی نەهێشتنی ماددەی هۆشبەر لە دەروازەی نێودەوڵەتیی حاجی ئۆمەران، کە سەر بە بەڕێوەبەرایەتیی گشتیی نەهێشتنی ماددە هۆشبەرەکانە، دەستی بەسەر دوو کیلۆ ماددەی هۆشبەر لە جۆری تریاكدا گرت کە لەلایەن کەسێکەوە لەناو پارچە ئاسنێك شاردبووەوە و پارچە ئاسنەکەش خرابووە لەناو بارێکی سەوزە و میوە حەشاردابوو و دەیویست هەناردەی نێو هەرێمی کوردستانی بکات.