ئەحمەد کەنانی، ئەندامی پەرلەمانی عێراقە و دەڵێت: "ئێمە ئەو رێککەوتنە رەتدەکەینەوە و خەڵکی شنگالیش رەتی دەکەنەوە. ئەو بڕیارە لەنێوان هەولێر و بەغدا دراوە و کوڕی شنگال دەبنە قوربانیی ئەو ناکۆکییە. "  نوێنەرانی شیعەی شنگال لەگەڵ رێککەوتنەکەدان و ئەوە پشتڕاست دەکەنەوە کە حەشدی شەعبی لە ناوەندی شاری شنگال نەماوە.  سەيد مەحموود ئەعرەجی، نوێنەری شیعە لە شنگال بە رووداوی راگەیاند: "ئێمە لەگەڵ ئەو رێککەوتنەداین. لەبەر گەڕانەوەی خەڵکی شنگال و ئارامبوونەوە و دانانی کاریگەرییەکی باش بۆ شارەکە. "  زۆرینەی هێز و لایەنە سیاسییەکانی شنگال لەگەڵ رێککەوتنەکەدان و قۆناخی دووەمی رێککەوتنەکە زۆرینەیانی لە شنگال دوورخستەوە.   حەيدەر شەشۆ، بەرپرسی هێزی پاراستنی ئێزیدخان دەڵێت: "ئێمە هەر لە دەستپێکەوە لەگەڵ ئەو رێککەوتنەداین ئەگەر بڕیار بێت جێبەجێ بکرێت و کارەکان بکەونە دەستی پۆلیسی فیدراڵی. "  حەوت هێزی چەکدار لە شنگال هەن کە نزیکەی هەشت هەزار چەکدار دەبن. بە گوێرەی رێککەوتنی نێوان هەولێر و بەغدا بڕیار بوو تاوەکو یەکی مانگی ١٢ رێککەوتنەکە بە تەواوەتی جێبەجێ بکرێت، بە مەبەستی مانەوەی هێزەکانیان شاندی یەبەشە سەردانی بەغدا دەکەن و شاندی حەشدی شەعبییش لە بەغدا و کەربەلاوە سەردانی شنگال دەکەن.