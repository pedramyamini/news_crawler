گورگەکە بە شێوەیەک ماڵی کراوە ئازار بە کەس ناگەیەنێت. گورگ ئاژەڵە ئازاکەی شاخ و خاوەنی تیژترین چاوە.   لە تەمەنی کەمتر لە مانگێکدا کەوتووەتە دەست سلێمان چاوشین. لەگەڵ چەند جۆرێک سەگ پەروەردەی کردووە و بوونەتە هاوڕێ، بەڵام برسی بکرێت دەستەوەستان ناوەستێ و پەلاماری باڵندە ماڵییەکان دەدات.  سلێمان چاو شین، خاوەنی گورگەکە دەڵێت: "لە دۆڵی ئالانە گیراوە و تەمەنی چەند رۆژێک بوو. من بە خێوم کردووە و ئێستا تەمەنی بووەتە هەشت مانگ. جوان ماڵی بووە، بەس برسیی ببێت مریشک و شت دەخوات و گوێی پێنادات. "  گورگ لە ئاژەڵە شیردەرەکانی رەگەزی سەگەکانە، بەڵام تایبەتمەندێتیی جیاوزی لەگەڵ سەگ هەیە. گیانلەبەرێکە گۆشتی مردارۆبوو ناخوات. لە دووریی چەندین میلەوە توانای بۆنکردنی خوێنی مرۆڤی هەیە.  گورگ گۆشتخۆر و گیاخۆریشە. دەمێکی گەورە و کەڵبەی درێژ و تیژی هەیە. جگە لە سەگی پشدەر، سەگەکانی دیکە پێی ناوێرن. بەڵام رەچەڵەکی سەگی کوردی منەتی نازانێت و دەرفەتی پێبدەن دەیخنکێنێت.  عیسا سوورچی، سەگدارە و دەڵێت: "سەگی پشدەر بە گورگخنکێن مەشوورە. گورگ بکەوێتە دەستی دەیخنکێنێت، چونکە بەهێزە و قەبارەی گەورەیە و پێستەکەی ئەستوور و دەمی گەورەیە. "  سەگی پشدەر کۆنترین رەسەنی سەگە لە ئاسیادا و مێژووی پێنج هەزار ساڵی هەیە. گەورەیی سەر و کەللەی، شلی و نەرمیی پێستەکەی، کێش و درێژی و بەرزییەکەی، پێنج پەنجەی پەلکەکانی تایبەتمەندێتیی جیاکەرەوەین و ١١ ساڵ دەژی.   عیسا سوورچی دەڵێت: "زۆر جیاوازی لەنێوان سەگی پشدەر و سەگەکانی دیکەدا هەیە. لە ئازایەتی و قەبارە و چاونەترسی سەگی پشدەر دەناسیتەوە. هیچ رەگەزێکی دیکەی سەگیش دەرەقەتی نایەت. "  زۆربەی ئاژەڵدارەکان ترسی گورگیان هەیە، بۆیە سەگی پشدەر بەخێو دەکەن کە ئێجگار دڕندە و شەڕکەرە، کاتێک گاز دەگرێت بە ئەستەم بەری دەدات.