لە راگەیێندراوەکەدا هاتووە، شاندی دانوستاندنکاری حکومەتی هەرێمی کوردستان بە سەرۆکایەتیی قوباد تاڵەبانی، جێگری سەرۆکی حکومەت بڕیارە رۆژی دووشەممەی داهاتوو بچنە پەرلەمان و دوایین ئەنجامی گفتوگۆکانیان لەگەڵ حکومەتی عێراق بۆ پەرلەمان روون بکەنەوە.  سامان ئەحمەد به‌كر، بەڕێوەبەری راگەیاندنی پەرلەمانی کوردستان رایگەیاندووە "هەریەک لە وەزیری دارایی و كاروبارى ئابووری، وه‌زیرى پلاندانان، وەزیری هەرێم بۆ کاروباری دانوستان لەگەڵ حکومەتی فیدراڵی، سەرۆکی دیوانی ئەنجوومەنی وەزیران، سکرتێری ئەنجوومەنی وەزیران و سەرۆکی فەرمانگەی هەماهەنگی و بەدواداچوون، یاوەریی جێگری سەرۆکی حکومەت دەکەن لە هاتنیان بۆ پەرلەمانی کوردستان".  بەڕێوەبەری راگەیاندنی پەرلەمانی کوردستان گوتیشی "بڕیارە شاندی دانوستانکار لە کاژێر ١١: ٠٠ ى پێشنیوەڕۆى رۆژی دووشه‌ممه رێكه‌وتى ٢٠٢٠/١٢/٢٨، لەگەڵ سەرۆکایەتیی پەرلەمان و سەرۆکی فراکسیۆنەکان و لیژنەکانی (دارایی و كاروبارى ئابووری، كاروبارى یاسایی، وزه و سامانە سروشتییەکان) کۆببنەوە و روونکردنەوە لەبارەی گفتوگۆکان لەگەڵ بەغدا بخەنەڕوو و دوایین ئەنجامی رێککەوتنی هەولێر و بەغدا بخەنە بەردەم پەرلەمان و وردەکارییەکانی گفتوگۆکان بۆ پەرلەمان روونبكه‌نه‌وه".  سه‌رۆكایه‌تیی دیوانی ئه‌نجوومه‌نی وه‌زیران له وه‌ڵامی نووسراوی ژماره ٢٩٠٦ ى په‌رله‌مانی كوردستان كه له رێكه‌وتى ٢٠٢٠/١٢/١٦ ئاراسته‌ی حكومه‌تى كردووه و تیایدا داواى كۆبوونه‌وه‌یه‌كی تایبه‌تی له‌گه‌ڵ شاندی دانوستانه‌كانی نێوان حكومه‌تى هه‌رێم و حكومه‌تى ناوه‌ند كردووه، به نووسراوی ژماره ٩٠١٩ كه له رێكه‌وتى ٢٠٢٠/١٢/٢٣ ئاراسته‌ی په‌رله‌مانی كوردستانى كردووه، ئاماژه‌ی به‌وه داوه كه رۆژى دووشه‌ممه رێكه‌وتى ٢٠٢٠/١٢/٢٨، شاندى دانوستانكار له په‌رله‌مان ئاماده ده‌بن.