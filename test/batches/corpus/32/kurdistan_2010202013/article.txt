رووداوەکە ئەمڕۆ سێشەممە ٢٠ - ١٠ - ٢٠٢٠ روویداوە، ئەو ماڵباتە لەکاتی چوون بۆ کارکردن لە گوندی خەرباریی سنووری ناحیەی باقرت لە سنووری قەزای مەخموور بۆمبەکەیان پێدا تەقیوەتەوە.  رزگار مستەفا، قایمقامی مەخموور سەبارەت بە رووداوەکە بە تۆڕی میدیایی رووداوی راگەیاند، دوای رووداوەکە هێزە ئەمنییەکان گەیشتوونەتە شوێنی رووداوەکە و دەرکەوتووە کە بۆمبێکیان پێدا تەقیوەتەوە و بەهۆیەوە چوار ئەندامی خێزانەکە گیانیان لەدەستداوە و یەکێکی دیکەشیان بەسەختی برینداربووە.  گوندەکە پێشتر لەدەستی چەکدارانی داعش بووە، بۆیە نازانرێت بۆمبە تازە دانراوە یان هی سەردەمی داعش بووە و تازە تەقیوەتەوە، قایمقامی مەخموور دەشڵێت، لێکۆڵینەوە لە رووداوەکە دەستیپێکردووە.   ئەوانەی گیانیان لەدەستداوە خەڵکی گوندی زوڕنان لە سنووری قەزای مەخموور. قایمقامی مەخموور دەشڵێت: لە ماوەی چوار رۆژی رابردووشدا رووداوێکی هاوشێوە روویداوە و بۆمبێکی چێندراو بە باوک و کوڕێکدا تەقیوەتەوە و بەهۆیەوە باوکەکە برینداربووە.  مەخموور یەکێکە لە قەزاکانی سنووری پارێزگای ھەولێر و دەکەوێتە ٥٦ کیلۆمەتری باشووری رۆژئاوای پارێزگای ھەولێر. ئەم قەزایە لە باکووردا لەگەڵ قەزاکانی دەشتی ھەولێر و خەبات، لە باشووردا لەگەڵ رووباری دیجلە، لە رۆژھەڵاتدا لەگەڵ زێی بچووک و لە رۆژئاوادا لەگەڵ زێی گەورە ھاوسنوورە.