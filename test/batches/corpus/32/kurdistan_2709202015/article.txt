مامۆستایانی ناڕازی سنووری پارێزگای سلێمانی و هەڵەبجە کە هاوکات مامۆستایانی ناڕازی، گەرمیان و چەمچەماڵ و بەشێک لە شار و شارۆچکەکانی دیکەیان لەگەڵە چەند داواکارییەکیان هەیە کە بەمشێوەیە:   - پێدانی مووچە بەبێ لێ بڕین  - پێدانی مووچە ٣٠ رۆژ جارێک بەبێ دواکەوتن  - پێدانی بەرزە مووچە بە مامۆستایان و فەرمانبەران  - رەتکردنەوەی سیستەمی خوێندنی ئەلیکترۆنی و ئۆنلاین  دەستپێکردنەوەی خوێندن لە ئەمڕۆ یەکشەممە بۆ قوتابیانی پۆلی ١٢ ـی ئامادەیی بوو کە لەگەڵ قوتابیانی یەک و دووی بنەڕەتی لەنێو پۆل دەوام دەکەن، قۆناخەکانی دیکەش بە شێوەی ئەلیکترۆنی لە قوتابخانە حکومییەکان و ئۆنلاین لە قوتابخانە ناحکومییەکان دەوام دەکەن.   وەکو یەکەم هەنگاو، مامۆستایانی ناڕازی تاوەکو ١٠ - ١٠ - ٢٠٢٠ بەردەوام دەبن، کە یەکەم رۆژی دەستپێکردنی خوێندنە بۆ قۆناخەکانی سێی بنەڕەتی تاوەکو ١١ ـی ئامادەیی.   ئەمڕۆ یەکشەممە گردبوونەوەی مامۆستایان لە سلێمانی، ئیدارەی گەرمیان و هەڵەبجە بەڕێوەچوو. مامۆستایەکی بەشدار لە گردبوونەوەکە قسەی بۆ رووداو کرد، گوتی "با خوێنی شەهیدان، پێشمەرگە و هەڵەبجە بەفیڕۆ نەڕوات، وەرن پشتگیری لە ئەم میللەتە بکەن، ماڵی سپی بۆ رۆژی رەشە".   سەبارەت بە کاریگەریی خۆپێشاندانەکانی مامۆستایان، ئەو مامۆستایە پێی وایە، "هەڵوێستی دەسەڵات بەرامبەرمان لە ٢٠١٥ ـەوە هەر وەک یەکە، جا نازانین کەی دێن بە هانامانەوە".