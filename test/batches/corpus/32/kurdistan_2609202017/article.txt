ده‌سته‌ی گشتیی گه‌شتوگوزار دەڵێت، پلانیان بۆ په‌ره‌پێدانی گه‌شتوگوزاری لادێ داڕشتووه و بە یه‌كێك له چالاكییه سه‌ره‌كییه‌كانی پلانی ٢٠٢٠ دانرابوو.  دەستەکە ئاماژەی بەوەش کردووە، "وه‌به‌رهێنانی گه‌شتیاری هه‌نگاوێكی دیكه‌ی كاره‌كانمانه، بۆ ئه‌م مه‌به‌سته له‌گه‌ڵ ده‌سته‌ی وه‌به‌رهێناندا هاوئاهه‌نگین و له كۆی ١٠٥٥ پرۆژه‌ی وه‌به‌رهێنان كه بۆ ماوه‌ی ١٠ ساڵ له ساڵی ٢٠٢٠ ـدا راگه‌یێندراون، ٢٢٧ پرۆژه‌ی وه‌به‌رهێنانی گه‌شتیاری خراونه‌ته پلانەوە. "  ساڵانی رابردوو كەرتی گەشتیاری لە هەرێمی كوردستاندا بە خێرایی بەرەو پێش هه‌نگاوی ناوه. دەستەی گشتیی گەشتوگوزار  باس لەوە دەکات، ماستەرپلانی گەشتوگوزاری كوردستان لە ئێستادا کاری پێدەکرێت و تاوەكو ساڵی ٢٠٢٥ پلانی بۆ پێشخستنی كەرتی گەشتیاری داڕشتووە.  حكومه‌تی هه‌رێمی کورستان له كارنامه‌ی كاركردنی خۆیدا گه‌شتوگوزاری له ریزی كشتوكاڵ و پیشه‌سازی داناوه.  گەشتوگوزار یەكێكه لە سەرچاوە سەرەكییەكانی داهاتی جیهان، ساڵانه زیاتر له ملیارێک و ٤٠٠ ملیۆن گه‌شتیار به جیهاندا گه‌شت ده‌كه‌ن، زیاتر له ترلیۆنێک و ٤٠٠ ملیار دۆلار داهاتی بۆ وڵاتانی گەشتیاریی جیهان هه‌یه كه ١١ % ی ئابووریی جیهان پێك ده‌هێنێت و زیاتر له ٣٠٠ ملیۆن هه‌لی كار دابین ده‌كات.  رێكخراوی جیهانیی گەشتوگوزاری سەر بە نەتەوە یەكگرتووەكان ساڵی ١٩٧٩ بڕیاری یادكرنەوەی ساڵانه‌ی گەشتوگوزاری دا. لە ساڵی ١٩٨٠ وە تاوەكو ئه‌مڕۆ هه‌موو ساڵێك له ٢٧ی ئەیلوولدا ئەم یادە بە لۆگۆ و بە درووشمی جیاواز دەکرێتەوە.  ساڵی ٢٠١٩ هاتنی ڤایرۆسی كۆرۆنا و وه‌ستاندنی كه‌رتی گه‌شتیاری بوونەته هۆی زیانێكی زۆر بۆ كه‌رته‌كه و له ده‌ستدانی ١٢٠ ملیۆن هه‌لی كار له جیهان و وه‌ستانی جووڵه‌ی گه‌شتیاری بۆ ماوه‌ی چه‌ند مانگێك، به‌ڵام جارێكی دیکە كه‌رتی گه‌شتیاری جووڵه‌ی تێكه‌وتووەته‌وه و به‌ره‌و ئاساییبوونه‌وه دەچێت.