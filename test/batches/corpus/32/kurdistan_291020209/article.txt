وەزارەتی شارەوانی: گرێبەستی گۆڕستانی نوێی سلێمانی هەڵبووەشێتەوە  لەماوەی رابردوودا شارەوانیی سلێمانى کاروبارى گۆڕستانەکانى دایە کۆمپانیایەکى کەرتى تایبەت، بەهۆی ئەوەی گۆڕستانەکانى پێشوو بەهۆى نەمانى جێگەوە مردوویان تێدا بەخاک ناسپێردرێت و دەبرێنە گۆڕستانى نوێى سلێمانى، کە لە گەڕەکى قڕگەى باشوورى شارەکەیە، شوێنێک کە حەوت ساڵە بۆ ئەو مەبەستە دابینکراوە.  یەکێک لە پرسیارەکانی هێڤیدار ئەحمەد، پەرلەمانتاری کوردستان لەسەر فراکسیۆنی پارتی، کە ئاراستەی وەزارەتی شارەوانی و گەشتوگوزاری کردووە لەبارەی بەکرێدانی ئەو گۆڕستانەیە. رۆژی ١٤ - ١٠ - ٢٠٢٠ وەزارەتی شارەوانی بە واژۆی ساسان عەونی وەزیر وەڵامی داوەتەوە و ئەوە خراوەتەڕوو "وەزارەتمان بە نووسراوی ژمارە ٤١٦٩ لە ١٠ - ٠٨ - ٢٠٢٠ سەرۆکایەتیی شارەوانیی سلێمانی ئاگادارکردووەتەوە، کە گرێبەستی ناوبراو هەڵبووەشێندرێتەوە".   گۆڕستانەکە بەپێی یاسای ژمارە ٣٢ی ساڵی ١٩٨٦ بە رێگای زیادکردنی ئاشکرا بەکرێ دراوەتە کۆمپانیای دووزی کە بەڕێوەبەری رێپێدراویان (لوقمان نووری ئیسماعیل)ە بۆ ماوەی پێنج ساڵ پاڵپشت بە بڕیاری ئەنجوومەنی شارەوانیی سلێمانی ژمارە ١٤٨ لە ١٧ - ٣ - ٢٠١٥.  لە وەڵامەکەی وەزیری شارەوانیدا ئاماژە بەوەش کراوە، کە ئەوان داوایان لە سەرۆکایەتیی شارەوانیی سلێمانی کردووە "دەرخستەی تایبەت بە ئیدارەدان و چاودێریی چاکسازیی سەرقەبرانی نوێ ئامادەبکەن بۆ دابینکردنی بودجەی پێویست بۆی". سەبارەت نرخی گۆڕەکانیش لەو گۆڕستانە نوێیە وەزارەتی شارەوانی لە نووسراوەکەیدا کە ٢٨ - ٧ - ٢٠٢٠ ئاراستەی شارەوانی سلێمانی کردووە دەڵێت کۆمپانیاکە "بڕی تێچووی ناشتنی مردووی بەرزکردووەتەوە، کە لە بنەمادا سەرپەرشتی و ئیدارەدانی سەرقەبرانەکان و دابینکردنی بودجەی پێویست لە ئەرک و پابەندییەکانی شارەوانییە".  وەزارەتی بازرگانی: زۆربەی کارگە حکومییەکان کارناکەن  ئەو پەرلەمانتارە پرسیاری ئاراستەی وەزارەتی بازرگانی و پیشەسازیش کردووە، لەبارەی کارگە حکومییەکانی هەرێمی کوردستان، کە بەرهەمیان چەندە و چەندیان کاردەکەن و رەخساندنی هەلی کار لەو کارگانە چۆنە؟. رۆژی ١٣ - ١٠ - ٢٠٢٠ بە واژۆی کەمال موسلیم، وەزیری وەزارەتەکە وەڵامی دراوەتەوە. بەپێی ئەو وەڵامە بێت، لە پارێزگای هەولێر هەرسێ کارگەی (جگەرە، مەڕمەڕ و قووتووبەندی مرەبا و دۆشاوی تەماتە لە کۆیە) کارناکەن و هۆکاری کارنەکردنیشیان هەڵوەشاندنەوەی گرێبەستەکانیانە.  هەروەها لە پارێزگای سلێمانی لەکۆی ١١ کارگە، ٦ کارگەیان بەهۆکاری جیاواز کارناکەن. لە پارێزگای دهۆکیش هەردوو (کارگەی رۆنی رووەکی ئاکرێ) و (کارگەی شیرەمەنی سێمێل) کارناکەن.  "بابەتی هێلکە لە تریاك مەترسیدارترە"  هێڤیدار ئەحمەد، کە بۆ روونکردنەوەی وەڵامەکانی حکومەت لە کاژێری دووەمی بووڵتەنی نیوڕۆژ میوان بوو و لەگەڵ پێشکێشکار شەهیان تەحسین تاوتوێی وەڵامەکانیان دەکرد، رایگەیاند لە ١٧ - ٥ - ٢٠٢٠ لەبارەی هێلکە پرسیاری ئاراستەی وەزیری کشتوکاڵ کردووە، بەڵام وەڵامی نەداوەتەوە، بۆیە لە ١ - ٩ - ٢٠٢٠ جارێکی دیکە پرسیاری ئاراستە کردووەتەوە. دەڵێت "دیارە بابەتی هێلکە لە تریاك مەترسیدارترە و هەرکەسێک سەربەخۆ دەستی بۆ ببات ئەو دەستە دەبڕدرێت یان دەشکێت".  بەپێی وەڵامی بێگەرد تاڵەبانی، وەزیری کشتوکاڵ و سەرچاوەکانی ئاو کە بۆ هێڤیدار ئەحمەدی ناردووە، دان بەوەدا دەنێت، کە "هاوردەکردنی هێلکەی نایاسایی بۆ هەرێمی کوردستان بەردەوامە". وەزیری کشتوکاڵ ئەوەشی بۆ پەرلەمانتارەکە نووسیوە، کە هەرێمی کوردستان توانای دابینکردنی ٧٥ % ی بەرهەمی هێلکە هەیە.  هێڤیدار ئەحمەد دەڵێ "ئەو هێلکە قاچاخە لە تورکیاوە دەچێتە ئێران و لەوێشەوە بە قاچاخ دێتەوە هەرێمی کوردستان". پێشنیاز بۆ حکومەتی هەرێمی کوردستان دەکات "مادام توانای دابینکردنی هێلکەمان نییە، با لەجیاتی ئەوەی بە قاچاخ داخیل بکرێت، بە فەرمی لە دەروازەی ئیبراهیم خەلیلەوە داخیل بکرێت". دەشڵێ "ئەگەر چارەسەری ئەو بابەتە نەکرێت ئەم زستانە نرخی تەبەقێک هێلکە لە هەولێر و دهۆک دەگاتە ١٠ هەزار دینار".