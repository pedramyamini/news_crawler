نێچیرڤان بارزانی، سەرۆکی هەرێمی کوردستان لە تویتێکدا رایگەیاند "ناساندنی کۆمەڵکوژیی ئێزدییان وەکو جینۆساید لە پەرلەمانی بەلجیکا، هەنگاوێکی گرنگە، پێشوازی لێده‌که‌م".  سەرۆکی هەرێمی کوردستان هیوای خواستووە پەرلەمانی وڵاتانی دیکەش هەنگاوی لەو شێوەیە بنێن و دەڵێت "هیوادارم په‌رله‌مانی وڵاتانی دیکه‌ش هەنگاوی وا بنێن و ببێته هانده‌رێک بۆ قه‌ره‌بووکردنه‌وه، گێڕانه‌وه‌ی مافی خوشک و برایانی ئێزدیمان و جێبه‌جێبوونی دادوه‌ری بۆ قوربانیان".  رۆژی ١٥ - ٠٧ - ٢٠٢١ پەرلەمانی بەلجیکا کۆمەڵکوژیی کوردانی ئێزدیی بە جینۆساید ناساند و لە کۆی ١٥٠ پەرلەمانتار ١٣٩ یان دەنگیان بە بەڵێ دا، هیچ پەرلەمانتارێکیش بە نەخێر دەنگی نەدا و دەنگی بەتاڵیشی تێدا نەبووە.    پرۆژە بڕیارەکە لەلایەن جۆرج داڵەمان، پەرلەمانتاری کریستیان دیموکرات پێشنیاز کرابوو، پێشتریش لە ٣٠ی حوزەیران لە کۆمیتەی دەرەوەی پەرلەمان پەسندکراوە.    پارتە جیاوازەکانی بەلجیکا لەسەر پرسی کۆمەڵکوژیی ئیزدییەکان کۆدەنگن، بەڵام لەبارەی گەڕاندنەوەی هاوژین و منداڵانی چەکدارانی داعشی بەلجیکا بۆچوونی جیاوازیان هەیە.