ئەژی چەتۆ، سەرۆکی رێکخراوی فەلەکناسیی کوردستان، بە تۆڕی میدیایی رووداوی راگەیاند: "لەگەڵ هەرێم عومەر کاکل، جێگری سەرۆکی رێکخراوەکە، ئێوارەی ئەمڕۆ دیاریدەی پێکگەیشتی مەزنی هەردوو هەسارەی موشتەری و زوحەلمان لە رۆژهەڵاتی شاری هەولێر و نزیک بە دەربەندی گۆمەسپان تۆمار کردووە کە ٤٠٠ ساڵ پێش ئێستا روویداوە. "  ئەژی چەتۆ ئاماژەی بەوە دا، هەردوو هەسارەکە لەپێش چاوی ئەواندا لەسەر یەک خاڵ کۆبوونەتەوە، ئەگەرنا ٨٠٠ ملیۆن کیلۆمەتر لێکدییەوە دوورن و، دەڵێت: "چاوی ئێمە وا هەست دەکات لێکەوە نزیکن، بەواتایەکی دیکە گۆشەی بینین وا هەست دەکات لێکدییەوە نزیکن. هیچ کاریگەریەکی نەرێنیی نییە. "  هەروەها ئەژی چەتۆ، باسیشی لەوە کرد، ئەو دیاریدەیە تاوەکو ساڵی ٢٠٨٠ دووبارە نابێتەوە، هەموو رێکخراو و دامەزراوە فەلەکناسییەکان سەرساقڵ بوون وێنەی دیاریدەکە بگرن و، لە هەرێمی کوردستان کەشوهەواکە بۆ کارەکە لەبار بووە.   هەسارەکانی موشتەری و زوحەل گەورەترین دوو هەسارەی کۆمەڵەی خۆرن. موشتەری ١١٣ جار لە گۆی زەوی گەورەترە و زوحەلیش ٩٠٠ جار لە زەوی گەورەترە.  سەرۆکی رێکخراوی فەلەکناسیی کوردستان ئەوەی خستەڕوو، رێکخراوەکەیان بەهۆی لێکەوتەکانی کۆرۆناوە ئەو چالاکییەیان سنووردار کردووە و، لەسەر ئاستی ناوخۆیی و لە دەرەوەی شار کاری ڤیدیۆ و وێنەگرتنی دیاردە سرووشتییەکەیان تۆمار کردووە.