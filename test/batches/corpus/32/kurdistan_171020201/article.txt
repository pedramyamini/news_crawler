عەتا ئەحمەد، جێگری سەرۆکی یەکێتیی مامۆستایانی کوردستان بە تۆڕی میدیایی رووداوی راگەیاند، بایکۆت لە سنووری پارێزگاکانی سلێمانی و هەڵەبجە و ئیدارەکانی راپەڕین و گەرمیان بەردەوام دەبێت تاوەکو ئەوکاتەی داواکارییەکانی مامۆستایان جێبەجێ دەکرێن.  جێگری سەرۆکی یەکێتیی مامۆستایانی کوردستان ئاماژەی بەوە کرد، مامۆستایان سێ داواکاریی سەرەکییان هەیە، ئەوانیش بریتین لە "یەکەم، دەستپێکردنەوەی بەرزکردنەوەی پلەیان، دووەم، کۆتاییهێنان بە بڕینی مووچە و سێیەم، دابەشکردنی مووچە هەر سی رۆژ جارێک".  لێدوانەکەی جێگری سەرۆکی یەکێتیی مامۆستایانی کوردستان لەکاتێکدایە، بەپێی ئەو خشتەیەی وەزارەتی دارایی بڵاویکردەوە، بڕیارە ئەمڕۆ شەممە ١٧ی تشرینی یەکەمی ٢٠٢٠ مووچەی وەزارەتی پەروەردە دابەشبکرێت، بەڵام بەڕێوەبەرایەتیی پەروەردەی رۆژئاوای سلێمانی رایگەیاندووە، بەهۆی ئامادەنەبوونی لیستی مووچە، دابەشکردنی مووچە دەکەوێتە رۆژی یەکشەممە ١٨ی تشرینی یەکەم.  بەڵام عەتا ئەحمەد ئاماژە بەوە دەکات، ماوەی دوو مانگە مووچە وەرنەگیراوە، هەربۆیە ئەوەی وەردەگیرێت مووچەی مانگێکیش نییە، چونکە بە بڕینەوە دابەشدەکرێت.  بەهۆی قەیرانی داراییەوە، مووچەی فەرمانبەرانی هەرێمی کوردستان لەکاتی خۆیدا دابەشناکرێت، لە ماوەی رابردووشدا بە بڕیاری ئەنجوومەنی وەزیران بڕیاردرا بە لێبڕینی ٢١ % ی مووچە، دواتر لێبڕینەکە بۆ ١٨ % کەمکرایەوە.