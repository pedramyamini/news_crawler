بەپێی راپۆرتی بەڕێوەبەرایەتیی کۆنترۆڵی قەیرانی پارێزگای سنە، لەنێوان شارەکانی بیجار لە پارێزگای سنە و سنووری پارێزگای زەنجان لافاو دروستبووە و چەند گوندێک زیانیان بەرکەوتووە.  لافاو زیانی بە باخ، کشتوکاڵ و مەڕوماڵاتی گوندەکانی زیوە، قەجور، جیران، یەنگی ئەرخ و ئاخچە سەر بە شاری بیجاری پارێزگای سنە گەیاندووە، ئەمڕۆش دامودەزگا پەیوەندیدارەکان لێکۆڵینەوەی ورد لە قەبارەی زیانەکە دەکەن.  لە پارێزگای ورمێش، بە گوتەی حوسێن عەباسی، قایمقامی شاری خۆی، لافاو و بارینی تەرزە بڕی ١٠ ملیار تمەن زیانی بە کشتوکاڵ و ژێرخانی ئەو سنوورە گەیاندووە.  حوسین عەباسی دەڵێ، "تەرزە و لافاوی دوو رۆژی رابردوو، زیانی زۆری بە زیاتر لە هەزار هێکتار کشتوکاڵ و باخی سەر بەو شارە گەیاندووە و ژێرخانی پێنج گوندیشی وێرانکردووە".  بەپێی راپۆرتی کەشناسیی ورمێ، ئەگەری باران، هەورە برووسکە و لافاو ماوە.  عەلی پیر مورادی، بەڕێوەبەری کشتوکاڵی شاری ورمێ ئاماژەی بەوە کرد "باران و تەرزەی رۆژی هەینی و دواتریش دروستبوونی لافاو وەکو ئەنجامی بارانبارین و تەرزەبارینەکە، ٦٠٠ هێکتار کشتوکاڵی لەنێوبردووە و دەیان سەر مەڕوماڵاتیش مردار بوونەتەوە".  بە گوتەی پیرمورادی، باران و تەرزەی رۆژی چوارشەممەی هەفتەی رابردووش زیانی بە ٤٥٠ هێکتار کشتوکاڵ، ٥٥٠ هێکتار باخی ١٢ گوندی ناوچەی ئەنزەلی ورمێ گەیاندووە.