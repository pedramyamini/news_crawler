دادگای ناحیەی قۆرەتووی قەزای خانەقینی سەر بە پارێزگای دیالە، بە تۆمەتی ساختەکردنی نووسراو و پسوولەی بازرگانی لە دەروازەی سنووری پەروێزخان، فەرمانی دەستگیرکردنی بۆ محەممەد شێخ وەهاب، ئەندامی فراکسیۆنی گۆڕان لە ئەنجوومەنی پارێزگای سلێمانی و چەند کەسێکی دیکە دەرکرد.  رووداو پەیوەندی بە داواکاریی گشتیی قۆرەتووەوە کرد و گوتی: "بەڵگەمان بۆ هاتووە کە ئەو ئەندامەی ئەنجوومەنی پارێزگا و چەند کەسێکی دیکە ساختەکارییان کردووە".  محەممەد شێخ وەهاب، ئەندامی ئەنجوومەنی پارێزگای سلێمانی بە تۆڕی میدیایی رووداوی راگەیاند، ماوەیەکە چەند کەسێک کەوتوونەتە دژایەتی کردنی، ئەو تۆمەتانەشی خراونەتەپاڵی ناڕاستن و ئەگەر بەڵگەی دروست هەبێ ئامادەییە بچێتە دادگا.  محەممەد شێخ وەهاب گوتیشی: "من پارێزبەندیم هەیە و ناتوانن دەستگیرم بکەن، ئەنجوومەنی پارێزگای سلێمانیش دەڵێ: با بەڵگەکانیان بۆ ئەنجوومەنی پارێزگا بنێرن، بۆ ئەوەی رێکارە یاساییەکان جێبەجێ بکەین".