سەعید ئەحمەد، بەڕێوەبەری کارگێڕی و دارایی نەخۆشخانەی وان گلۆبەڵی تایبەت لە دهۆک بە رووداوی راگەیاند، د. ئارام بالەتەیی، گوتەبێژی فراکسیۆنی پارتی دیموکراتی کوردستان لە پەرلەمانی عێراق ساخە و "ئەو هەواڵانە راست نین کە گوایە گیانی لەدەستداوە، رەوشتی تەندروستیی هێشتا هەر وەکو خۆیەتی و لەژێر چاودێریی چڕدایە، بەڵام بەراورد لەگەڵ بەیانی، ئێستا باشترە".  د. ئارام بالەتەیی ٢٦ رۆژە لە بەغدا تووشی ڤایرۆسی کۆرۆنا بووە، دواتر گەڕابووە شاری دهۆک و لە ماڵی خۆیدا کەرەنتین کراوە، بەڵام ١٤ رۆژە رەوشی تەندروستیی تێکچووە و لە نەخۆشخانەی وان گلۆبەڵی تایبەت لەژێر چاودێریی چڕدایە. ئەمشەو لە تۆڕە کۆمەڵایەتییەکان لەلایەن ژمارەیەک لە پەیج و هەژمارەکانەوە، هەواڵی گیانلەدەستدانی بڵاوکرابووەوە.  د. ئارام لە ٣ی تشرینی یەکەمی ١٩٧٩ لە شاری دهۆک لەدایکبووە، خەڵکی گوندی بالەتەییە، خێزاندارە و دوو منداڵی هەیە. لە ساڵی ٢٠١٧ بڕوانامەی دکتۆرای بەدەستهێناوە، مامۆستای زانکۆی نەورۆز بووە لە دهۆک، ساڵی ٢٠١٨ بووە بە ئەندامی ئەنجوومەنی نوێنەرانی عێراق لە فراکسیۆنی پارتی و دواتر بووە بە گوتەبێژی فراکسیۆنەکە.