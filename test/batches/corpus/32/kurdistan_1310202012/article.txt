بەپێی زانیارییەکانی رووداو لیژنەی دارایی و کاروباری ئابووریی پەرلەمانی کوردستان لەبارەی دابەشکردنی مووچە، چارەنووسی پاشەکەوتی ٥ مانگی مووچە و بڕیاری کۆتایی حکومەتەوە چەند پرسیارێکیان ئاراستەی وەزیری دارایی حکومەتی هەرێمی کوردستان کردووە. هەروەها پرسیاریشیان کردووە لەسەر رێککەوتنی نێوان هەولێر و بەغدا لەسەر پێدانی ٣٢٠ ملیار دینار و پلانی جێگرەوەی حکومەت ئەگەر بەغدا پارەکەی نەنارد.  لە کۆبوونەوەکەدا لەبارەی کاتی دابەشکردنی مووچەوە وەزیری دارایی بە ئەندامانی لیژنەکەی گوتووە، "رێککەوتنی نووسراو لەنێوان حکومەتی هەرێمی کوردستان و حکومەتی عێراقدا هەیە کە بۆ مانگەکانی ٨، ٩ و ١٠ بۆ هەر مانگێک ٣٢٠ ملیار دینار بداتە هەرێمی کوردستان بۆ مووچە و هەر کاتێک بەغدا ٣٢٠ ملیار دینارەکە بنێرێت، ئەوەی هەرێمی کوردستان ٤١٣ ملیار دینارە ئامادەیە و یەکسەر دەست دەکەین بە دابەشکردنی مووچە. "  ئاوات شێخ جەناب لەبارەی چارەنووسی پاشەکەوتی ٥ مانگی مووچە و بڕیاری کۆتایی حکومەتەوە گوتوویەتی، "حکومەتی عێراق بە هەرێمی کوردستانی گوتووە، دەبێت لە پێدانی مووچە رێکخستنەوە بکەن بە شێوەیەک لەگەڵ مووچەی عێراق بێت، واتە عێراق ئێستا مووچەی مانگی ٩ دەدات دەبێت هەرێمی کوردستانیش مووچەی مانگی ٩ بدات. "  وەزیری دارایی پێیوایە، "لێرەدا کێشەیەک هەیە کە ئێمە دەبێت مووچەی مانگی چوار بدەین. بۆیە لە دوایین کۆبوونەوەی ئەنجوومەنی وەزیراندا بڕیار درا چارەسەری بابەتی ئەو مانگانە بکرێت کە مووچەیان تێدا نەدراوە. مووچەی سێ مانگی کابینەی پێشتر کە لە ٢٠١٥ وە بۆ ئێمە ماوە، چارەسەر بکرێت و بکرێتە پاشەکەوت. هەروەها لە کابینەی ٩یەم دوو مووچە قەرزارین، عێراق مووچەی مانگی ٥، ٦ و ٧ ـی نەناردووە، واتە بۆ هەر مانگێک ٣٢٠ ملیار دینار قەرزە لە سەر عێراق. "  ئاوات شێخ جەناب رایگەیاند، "هەر کاتێک عێراق قەرزی ئەو سێ مانگەی دا، مەسرور بارزانی، سەرۆکوەزیرانی هەرێمی کوردستان گوتوویەتی، ئێمە لەسەر ئەو سێ مانگە تەواو دەکەین و مووچەی ئەو دوو مانگە دەدەین کە کابینەی ٩یەم قەرزاری مووچەخۆرانی هەرێمی کوردستانە. واتە لە ٢٠٢٠ ـدا عێراق ٣ مووچەی نەناردووە و حکومەتی هەرێمی کوردستان ٢ مووچە قەرزارە. "  لەبارەی ئەوەی لە کۆبوونەوەی ئەنجوومەنی وەزیراندا کێ دژی ئەو بڕیارە بووە کە مووچەی ئەو مانگانە پاشەکەوت بکرێت، وەزیری دارایی بە لیژنەکەی گوتووە، "بڕیارەکە لە ئەنجوومەنی وەزیران بە دەنگی هەموو وەزیرەکان بووە و کەس دژ نەبووە و بە ناوی ئەنجوومەنی وەزیرانەوە دەرچووە و داوا لە وەزارەتی دارایی و ئابووری کراوە کە ئەم بابەتە چارەسەر بکات. لەگەڵ گەنجینەکانی هەرێمی کوردستان کۆبوونەوەمان کردووە کە ئیدی خۆمان بۆ پێدانی مووچەی مانگی ٩ ئامادە بکەین. راستە بڕیارەکە بە دڵی کەس نەبووە و بە دڵی خودی بەڕێز سەرۆک وەزیرانیش نەبووە، بەڵام دەبێت ئەمە چارەسەر بکرێت و دواجار هیچ وەزیرێک دژی بڕیارەکە نەبووە. "  هەروەها لە کۆبوونەوەکەدا وەزیری دارایی لەبارەی گەرەنتیی ناردنی ٣٢٠ ملیار دیناری مانگانە لەلایەن بەغداوە ئاماژەی بەوە کردووە لەگەڵ حکومەتی عێراق رێککەوتنی نووسراویان هەیە کە بۆ مانگەکانی ٨، ٩ و ١٠ بۆ هەر مانگێک ٣٢٠ ملیار دینار رەوانەی هەرێمی کوردستان بکات لەگەڵ ئەو داهاتەی کە حکومەتی هەرێمی کوردستان دابینی دەکات مووچەی مووچەخۆران دابەشدەکەن. بۆ مانگی ١١ و ١٢ ش پێدەچیت لەسەر هەمان شت بەغدا پارە رەوانە بکات و ئەمە دەمێنێتەوە سەر ئەو گفتوگۆیانەی لەگەڵ بەغدا دەیکەن.  وەزیری دارایی گوتوویەتی، "لە ٢٠٢٠ ـدا عێراق ٣ مانگ یەک دیناری نەناردووە. راستیتان دەوێت هیچ گەرەنتییەک لە عێراق نییە کە پابەندبێت بەرامبەر هەرێمی کوردستان. بە بەغدامان گوت ' ئەگەر نەوت و غازمان نەبووبایە وەک پارێزگاکانی دیکەی عێراق کە نەوتیان نییە و مووچەی ئەوان دەدەن، خۆ دەبێت لانیکەم وەک ئەو پارێزگایانە مووچەی خەڵکی هەرێمی کوردستانیش بدرێت.' بە ئێمەیان گوت، ' ئەوە کێشەی خۆتانە '! بە گوێرەی راپۆرتی وەزارەتی بازرگانی و پلاندانانی عێراقیش بێت، هەرێمی کوردستان ١٤ % ی عێراقە، کەچی هیچ جارێ ٥ % بۆ ٦ % زیاتر لە بودجەی عێراق بۆ هەرێمی کوردستان نەهاتووە. "  لیژنەی دارایی پرسیاری ئەوەشیان لە وەزیری دارایی حکومەتی هەرێمی کوردستان کردووە کە ئەگەر عێراق پارەکەی نەنارد، پلانی جێگرەوەی حکومەتی هەرێمی کوردستان بۆ دابەشکردنی مووچە چی دەبێت؟ ئاوات شێخ جەناب، وەزیری درایی گوتوویەتی، " دەمەوێت لەگەڵتان و لەگەڵ خەڵکی خۆمان راستگۆ بین و بەڕێز کاک مەسروریش ئەو کات لە پەرلەمان گوتی، لەگەڵ داهاتی خۆمان خۆمان دەگونجێنین. "