رۆژی هەینی ١٨ ـی کانونی یەکەمی ٢٠٢٠ رۆژی جیهانیی کۆچبەرانە و لە جیهانیشدا چالاکیی جۆراوجۆر بە بۆنەی ئەو رۆژەوە بەڕێوەدەچێت.  لە شاری سلێمانییش لە کۆنگرەیەکی رۆژنامەڤانیدا رێکخراوی لووتکە بۆ کاروباری ئاوارە و پەنابەران ئاماری ئەمساڵی رێژەی کۆچکردنی هاونیشتمانییانی هەرێمی کوردستانی خستەڕوو.  ئاری جەلال، سەرۆکی رێکخراوی لووتکە لە کۆنگرە رۆژنامەڤانییەکەدا رایگەیاند: "ساڵی ٢٠٢٠ بۆ کۆچبەران ساڵێکی خراپ بووە و بەراورد بە ساڵی رابردوو رێژەی کۆچکردنی نایاسایی دووهێندە زیادی کردووە و ئێستاش رۆژانە رێژەیەکی زۆر لە هاونیشتمانییان داوای ڤیزەی تورکیا دەکەن تا لەو رێگەیەوە کۆچی نایاسایی بەرەو وڵاتانی ئەوروپا بکەن. "  ئاری جەلال ئاماژەی بەوە دا، تەنیا ئەمساڵ ٣٤ هەزار کەس کۆچیان کردووە بۆ دەرەوەی وڵات و لە وڵاتانی ئەوروپا و ئەمریکا و کەنەدا خۆیان وەکو پەنابەر تۆمارکردووە. زۆرینەی رێژەکەش لە پارێزگای دهۆک بووە و دواتریش لە پارێزگای هەولێر، ئینجا سلێمانی و هەڵەبجە.   هەروەها بە گوتەی سەرۆکی رێکخراوی لووتکە، هەر ئەمساڵ ٣٥ هاونیشتیمانیی هەرێمی کوردستان بەهۆی رووداوی جیاوازەوە لە وڵاتانی جیاواز مردوون و تەرمی ١٦ کەسیان گەڕێنراونەتەوە هەرێمی کوردستان و تەرمی ١٧ کەسیش بێسەروشوێن بوون.  ئاری جەلال باسی لەوەشکرد: "جگە لە هێنانەوەی تەرمی ئەو کۆچبەرانە ٢٥ کۆچبەری دیکەی هەرێمی کوردتسان کە دوای شکانی بەلەمەکەیان لە دەریای سپیی ناوەڕاست، لەلایەن پۆلیسی دەریاوانیی میسرییەوە دەستگیرکرابوون، هێنراونەتەوە هەرێمی کوردستان. "  سەرۆکی رێکخراوی لووتکە گوتیشی، "لە کابینەی رابردوودا نێچیرڤان بارزانی، سەرۆکی ئەو کاتی حکومەتی هەرێمی کوردستان و قوباد تاڵەبانی، جێگری سەرۆکی حکومەت زۆر هاوکاریی رێکخراوەکەمان بوون تا ئێمەیش هاوکاریی کۆچبەر و پەنابەران بکەین. "