دابەشکردنی نەوتی سپی لە هەندێک دەڤەری شاخاوی لە پارێزگای دهۆک دەستیپێکردووە، بەڵام ئەو بڕە نەوتەی پێیان دەدرێت بۆ بەڕێکردنی وەرزی زستان بەشیان ناکات.  هاونیشتمانییەکی نیشتەجێی ناوچە شاخاوییەکانی دهۆک گوتی "دەڤەرەکەی ئێمە شاخاوییە و نەوت بەشمان ناکات، زۆر ساردە و حەوت مانگ بەفر و بارانە لێرە، ئەگەر بڕی نەوتەکەمان بۆ زیادکەن سوپاسی حکومەت دەکەین".  بەشێک لە خەڵک لە وەرگرتنی نەوت بێئومێد بوون و پەنا دەبەنە بەر بازاڕەکان، هەندێکیان نەوت دەکڕن و هەندێکیشیان تەنیا پرسیاری نرخەکەی دەکەن و توانای کڕینی نەوتی سپییان نییە. فرۆشیارێکی سووتەمەنی هۆکاری نەكڕینی سووتەمەنی لەلایەن خەڵکەوە بۆ نەبوونی مووچە گەڕاندەوە.  حکومەتی عێراق ٥٠ ملیۆن لیتر نەوتی بۆ هەرێمی کوردستان تەرخانکردووە، کە بەسەر هەولێر، دهۆک، سلێمانی و هەڵەبجەدا دابەشدەکرێت، ئەو نەوتەش بەشی ١٨ % ی دانیشتووان دەکات و نزیکەی ٨٢ % ی خەڵک لێی بێبەش دەبن. حکومەتی هەرێمی کوردستان داوای بڕێکی زیاتر لە نەوت دەکات و پێویستی بە ٢٧٠ ملیۆن لیتر نەوت هەیە بۆئەوەی هەموو خێزانێکی هەرێمی کوردستان لێی سوودمەندبێت.  بەشێکی بەرچاو لە ناوچەکانی پارێزگای دهۆک سارد و بەفراوین، هەربۆیە خەڵک ناچارە هۆکارەکانی گەرمکردنەوە دابینبکات.