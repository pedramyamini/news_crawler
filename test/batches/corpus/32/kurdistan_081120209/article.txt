لیوا روکن بەختیار محەممەد، راوێژکاری سەربازی و ئەندامی بۆردی باڵای چاکسازی لە وەزارەتی پێشمەرگە، لە میانی بەشداریکردنی لە بوڵتنی هەواڵەکانی کاژێر ١٣: ٠٠ی تۆڕی میدیایی رووداو، لەبارەی هەنگاوەکانی جێبەجێکردنی یاسای چاکسازی و پێداچوونەوەی بە دۆسیەی فەرمانبەر و کارمەندانی سەر بە وەزارەتی پێشمەرگە رایگەیاند: "لە وەزارەتی پێشمەرگە وەکو هەموو وەزارەتەکانی دیکەی حکومەتی هەرێمی کوردستان ٥ لیژنەی لاوەکی پێکهێندراون بۆ جێبەجێکردنی یاسای چاکسازی لەگەڵ لیژنەیەکی باڵای وزاری بە سەرپەرشتی جەنابی وەزیری پێشمەرگە".  بە گوتەی بەختیار محەممەد یەکێک لە لیژنەکان کار لەسەر "یەکخستنەوە و رێکخستنەوەی مووچە و شایستە داراییەکانی وەزارەت و هێزەکانی ٧٠ و ٨٠ دەکات. لیژنەیەکی دیکە پێداچوونەوە بە دۆسیە و دۆکیۆمێنتی هەموو کارمەندان و ئەفسەرانی وەزارەتی پێشمەرگە دەکات و لیژنەکانیش بەردەوامن لە سەر ئەو کارە".  راوێژکارەکەی وەزارەتی پێشمەرگە باس لەوە دەکات، لە میانی هەنگاوەکانی جێبەجێکردنی یاسای چاکسازی لیژنەیەکیان هەیە پێداچوونەوە بە لیستی شەهیدان و کەمئەندام و خانەنشینان دەکات و دەڵێ: "ئەو لیژنەیە بە هاوکاری لەگەڵ وەزارەتی شەهیدان و وەزارەتی دارایی پێداچوونەوە بە لیستی شەهیدان و کەمئەندام و خانەنشینان دەکات. دیارە هەندێک دۆسیەهەیە کە هەندێک کەس بە نایاسایی خانەنشین کراون یان پلەی کەمئەندامیان بۆ بەرزکراوەتەوە".  سەبارەت بە جێبەجێکردنی خاڵەکانی ئەو پرۆژەیەی کە لەلایەن هاوپەیمانان پێشکەشکرابوو، لیوا روکن بەختیار محەممەد گوتی: "ناوی پرۆژەکە (پێشمەرگە لە ئاییندە)دا، کۆمەڵێک خاڵ لەخۆی دەگرێت هاوپەیمان هاوکاری وەزارتی پێشمەرگەن، هەندێک لەو خاڵانە کاریان لەسەرکراوەو کەوتوونەتە بواری جێبەجێکردن، یەکێک لە خاڵەکانیش رێککەوتنی سیاسی پێویستە بۆ ئەوەی بکەوێتە بواری جێبەجێکردن".  سەبارەت بەو رێککەوتنەش، بەختیار محەممەد  دەڵێ: "دیارە یەکێتی نیشتمانی کوردستان و پارتی دیموکراتی کوردستان خاوەن هێزن، ئەو هێزانە دەبێت بە رێککەوتنێکی سیاسی بچنە پرۆسەی جێبەجێکردنی یەکخستنەوە و رێکخستنەوەی هێزەکان".  بە گوتەی لیوا روکن بەختیار محەممەد، یەکێکی دیکە لەو خاڵەکانی پرۆژەی (پێشمەرگە لە ئاییندە)دا،  رێکخستەنەوەی لیواکانی وەزارەتی پێشمەرگەیە، "ئێستا لیواکان لەسەر سیستەمێکی تازە رێکخراونەتەوە، هاوپەیمانانیش بڕیاریانداوە پڕچەکیان بکەن، بڕیارە لە چەند رۆژی داهاتوو دوو لیوای دیکەی سەر بە وەزارەتی پێشمەرگە لەلایەن هاوپەیمانانەوە پڕچەک و ئامادە دەکرێن،  بە چەکی تازەو پێشکەوتی ئەمریکی، ئەمەش پاڵپشتییەکی باشە بۆ هێزی پێشمەرگەی کوردستان".  سەبارەت بە بەرزکردنەوەی پلە کە ماوەی چەند ساڵێکە پلە بەرزکردنەوە وەستاوە، لیوا روکن بەختیار محەممەد، گوتی: "وەزارەتی پێشمەرگە لە ساڵی ٢٠١٧ وە پلە بەرزکردنەوەی تێدا نەکراوە، ئێمە وەکو وەزارەتی پێشمەرگە ئەو کەسانەی کە شایستەی ئەوەن پلەکانیان بەرز بکرێتەوە لە ساڵی ٢٠١٧ ناوەکانیانمان بۆ ئەنجوومەنی وەزیران بەرزکردووەتەوە، دیارە لە ئەنجوومەنی وەزیرانیش پەسندکراوە، دواتر دەچێتە سەرۆکایەتی هەرێم، کاتێک پەسندکرا، ئەوکات ساڵ بە ساڵ هی ٢٠١٨ و ٢٠١٩ و ٢٠٢٠ یش دەنێرین".