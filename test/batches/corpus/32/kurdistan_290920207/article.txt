سامی بەرواری، بەڕێوەبەری شارۆچکەی دێرەلووک بە تۆڕی میدیایی رووداوی راگەیاند، فڕۆکەکانی تورکیا "بەسەختی" چیاکەیان بۆردوومانکردووە، پێشتریش چەندین جار ئەو شوێنەیان بۆردوومانکردووە، "تاوەکو ئێستا هیچ زیانی گیانی و ماددی نەبووە، بەڵام دەنگی بەهێزی بۆردوومانەکە ترس و دڵەڕاوکێی بۆ خەڵکی ناوچەکە دروستکردووە".   لە شەش گوندی ئەو ناوچەیە هەستیان بە دەنگی بۆردوومانەکە کردووە و "پەنجەرەی خانووەکانی لەرزاندووە، هاونیشتمانییەک لە گوندی بەلاڤە کە نزیکی بۆردوومانەکە بووە، بە تۆڕی میدیایی رووداوی راگەیاند، لە گوندەکە ترس بەهۆی بۆردوومانەکە بڵاوبووەتەوە.   فایەق بەلاڤەیی، دانیشتووی گوندی بەلاڤە لەبارەی بۆردوومانەکە ئەوەشی گوت، دوو فڕۆکەی تورکیا بوون، هەشت جار لەسەر یەک، چیای مەتینیان بۆردوومان کرد. شوێنی بۆردوومانەکەش نزیک بووە لە گوندەکان.   بەپێی ئەو ڤیدیۆیانەی بۆ رووداو نێردراون، تێیاندا دەردەکەوێت، دووکەڵێکی سپیی خەست لەسەر چیاکە بەرزدەبێتەوە.  ماوەی سێ رۆژە، بۆردوومان و تۆپبارانکردنی تورکیا لە سنووری هەردوو قەزای ئامێدی و زاخۆ تووندتر بووە، لە دوو رۆژی رابردووش سێ گوندی سنووری شارۆچکەکانی کانی ماسێ و باتیفا بۆردوومان کراون. تورکیا هێزەکانی لەڕێگەی هێلیکۆپتەرەوە لە چوار شوێنی نوێی زاخۆ جێگیرکردوون.