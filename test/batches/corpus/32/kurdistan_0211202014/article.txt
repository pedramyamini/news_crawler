راهێنانی "کار لە سەردەمی پەتا: بەڕێوەبردن و پاراستنی کار" بەشێوەی ئۆنلاین لە رۆژی دووەمی پێشانگەی نێودەوڵەتی کاری روانگە "فرص ٢٠٢٠ - ئۆنلاین" بەڕێوەدەچێت.  ئاری رەسوول، بەرپرسی پەیوەندییەکانی روانگە بە تۆڕی میدیایی رووداوی راگەیاند " ١١٠ کۆمپانیا زیاتر لە پێنج هەزار و ٣٠٠ هەلی کاریان بۆ ناردووین. جیا لە هەلی کار، لاوان ئەمساڵ زۆر پێویستیان بە هەلی کارە و یەکێک لەوانەی هاوکاری دۆزینەوەی کارەکان دەبێت، مەشقی کارە، بۆیە ئەمساڵ جیا لە پێشانگەکانی دیکە مەشقی کاریشمان زیادکردووە".  بەرپرسی پەیوەندییەکانی روانگە ئاماژەی بەوە کرد "کۆی گشتیی ئەو مەشقی کارەی بۆ لاوان هەیە زیاتر لە ٣٠٠ مەشقی کارە، کە لاوان بۆ ماوەی مانگێک تاوەکو دوو مانگ لەو کۆمپانیایە کاربکەن، کە هەم ئەزموونێک وەرگرن و هەمیش کۆمپانیاکە سوودێکی پێدەگات، کە دەچنە ئەو کۆمپانیا راهێنان دەبینن. بەگشتی دوو بەشە، یەکێکیان ئەو کۆمپانیایانەیە کە پێویستیان بە کارە، ئەو کەسانەشی تازە لە زانکۆ دەرچوون، پێویستیان بە ئەزموونێکە لە کۆمپانیاکان مەشقی کار دەکەن و فێردەکرێن".  لەبارەی پلاتفۆڕمەکەوە، ئاری رەسوول گوتی "پلاتفۆڕمێکی ئاسانمان داناوە، لە هەمان کاتیش زیرەکیشە، هەلی کارەکان خراونەتەڕوو، ئەو کەسەی بەدوای کار دەگەڕێت دەتوانێت خودی خۆی بچێتە ناو پێشانگەکەوە. لە رێگەی ئۆنلاینەوە دەتوانێت رووبەڕوو قسەیان لەگەڵ بکات، یانیش لە رێگەی تەلەفۆنەوە پەیوەندی بکات، یاخود دەشتوانێت چاتیان لەگەڵ بکات".