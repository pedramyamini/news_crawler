ئەحمەد کانی، بەرپرسی لقی دووی پارتی دیموکراتی کوردستان و ئەندامی سەرکردایەتیی ئەو حیزبە ئاماژەی بەوە داوە کە پەیوەندییەکی تەلەفۆنیی لەگەڵ زاهیر سۆفی، برای پارێزگاری هەولێر، کردووە.  براکەی د. فرسەت سۆفی کە ئێستا لە نەخۆشخانە یاوەریەتی، ئەوەی بۆ ئەحمەد کانی خستووەتەڕوو کە رەوشی پارێزگاری هەولێر "بەرەو باشییە و بۆچوونی پزیشکەکانیش لەبارەیەوە دڵخۆشکەرە. "  رۆژی ٢٠٢٠/١٠/١٩ بەڕێوەبەری نووسینگەی پارێزگاری هەولێر رایگەیاند، دوای پشکنینی دەستنیشانکردنی ڤایرۆسی کۆرۆنا، دەرکەوت کە فرسەت سۆفی تووشی کۆرۆنا بووە.  رۆژی ٢٠٢٠/١١/٠٣ د. فرسەت سۆفی، پارێزگاری هەولێر بەهۆی خراپیی دۆخی تەندروستییەوە بە فڕۆکەیەکی تایبەت رەوانەی تورکیا کرا.   د. فرسەت سۆفی، لە ساڵی ١٩٧٨ لە قەزای چۆمان لەدایکبووە، مانگی ٩ی ساڵی رابردوو بووە پارێزگاری هەولێر.   - دکتۆرای لە یاسای گشتی هەیە  - مامۆستای زانکۆی پۆلەتەکنیکی هەولێر بوو  - ئەندامی خوولی چوارەمی پەرلەمانی کوردستان بوو  - ئەندامی دەستەی راوێژکاریی یاسایی لە سەرۆکایەتیی هەرێمی کوردستان بوو  - ئەندامی لیژنەی نووسینەوەی دەستووری هەرێمی کوردستان بوو  - ئەندامی لیژنەی باڵای چاکسازی بوو  - سەرۆکی لیژنەی کاتیی پەیڕەوی ناوخۆی پەرلەمانی کوردستان بوو  تاوەکو ئێستا لە هەرێمی کوردستان ٨٢ هەزار و ٦٠٥ تووشبووی ڤایرۆسی کۆرۆنا تۆمارکراون، لەو ژمارەیە ٥١ هەزار و ٦٨٠ کەس چاکبوونەتەوە و دوو هەزار و ٦١٦ تووشبوویش مردوون.