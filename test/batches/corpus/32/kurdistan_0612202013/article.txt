رەمك رەمەزان، قائیمقامی چەمچەماڵ بە (تۆڕی میدیایی رووداو)ی  راگەیاند ئێوارەی رۆژی ٥ - ١٢ - ٢٠٢٠ لە ناحیەی شۆڕشی سەر بە قەزای چەمچەماڵ، لەسەر كێشەیەكی كۆمەڵایەتی كەسێك  تەقەی لە دوو برا كردووە، بەو هۆیەوە یەكێكیان، كە تەمەنی ٣٤ ساڵە  كوژراوە و ئەوەی دیكەشیان، كە تەمەنی ٣٢ ساڵە بە سەختی بریندار بووە  لە ژێر چاودێریی پزیشكدایە".   سەبارەت بە تۆمەتبارەکە، رەمک رەمەزان گوتی: "تۆمەتبارەکە ناسراوە و فەرمانی دەستگیرکردنی بۆ دەرچووە، بەڵام خۆی شاردووەتەوە و تائێستا دەستگیرنەکراوە".  بە گوتەی قائیمقامی چەمچەماڵ لە مانگی رابردوودا ١٨٣ رووداوی جۆراوجۆر لە سنووری قەزاکە روویانداوە. لەسەر ئەو رووداوانەش  فەرمانی دەستگیركردن بۆ ١٠١ تۆمەتبار دەرچووە و پۆلیس توانیویەتی ٩٨ تۆمەتباریان دەستگیربکات.  قەزای چەمچەماڵ کە ٦٠ کیلۆمەتر لە سەنتەری شاری سلێمانی دوورە، لەرووی ئیدارییەوە سەر بە پارێزگای سلێمانییە،  گەورەترین قەزای پارێزگاكەیە و ژمارەی دانیشتووانی نزیکەی ٣٠٠ هەزار کەس دەبێت.