ئاسایشی گەرمیان لە راگەیێندراوەکەیدا دەڵێت، لە پاش کۆکردنەوەی زانیاری تەواو و بەدواداچوونی ورد سەبارەت بە تاوانبارێک بەناوی (ع. خ. خ. ح) کە پەیوەندی هەیە لەگەڵ "رێکخراوی تیرۆریستیی داعش" رۆژی ٢٢ - ٩ - ٢٠٢٠ لەلایەن هێزەکانی یاریدەدەرێتیی ئاسایشی خورماتوو سەر بە بەڕێوەبەرایەتی ئاسایشی گەرمیان توانرا "تاوانباری" ناوبراو دەستگیربکرێت.   هێزەکانی ئاسایشی گەرمیان ئەو تۆمەتبارەیان لە سنووری شارۆچکەی زینانە دەستگیرکردووە و دەڵێن، رووبەڕووی دادگەیان کردووەتەوە. پاش نزیکەی سێ مانگ و "چەندین دانیشتنی دادگە و خستنەڕووی تەواوی بەڵگەکان و دانپێدانانی، تاوانباری ناوبراو دانی بە تاوانەکەیدا ناوە".   ئەو تۆمەتبارە لە رۆژی ٧ - ١٢ - ٢٠٢٠ لەلایەن دادگەی تاوانەکانی کەرکووک - گەرمیان بۆ ماوەی پێنج ساڵ و یەک مانگ سزای بەندکردنی بۆ دەرکرا.  ئەو کەسە کە دادگە وەکو تاوانبار ناساندوویەتی بە رەچەڵەک عەرەبە و لەدایکبووی ساڵی ١٩٨٩ یە و دانیشتووی شارۆچکەی زینانەیە. بە گوتەی ئاسایشی گەرمیان، بۆ بەسەربردنی ماوەی سزاکەی رەوانەی بەڕێوەبەرایەتیی چاکسازیی گەورانی سلێمانی کرا.