فەریق جەمال ئێمینکی، سوپاسالاری پێشمەرگە بە تۆڕی میدیایی رووداوی راگەیاند، "کۆبوونەوەکە بە ئامادەیی هاوپەیمانان بوو، هەمان ئەو خاڵانەی مانگی شەش باس کرابوون، گەنگەشە کران. ئەمڕۆ لەسەر دوو خاڵ رێککەوتین: یەکەمیان، کردنەوەی دوو ناوەندی هاوبەشی هاوئاهەنگی یەکێکیان لە بەغدا و ئەوی دیکەیان لە هەولێر. دووەمیان، لیژنەیەکی هاوبەش دروست بکرێت و سەردانی میحوەری دیالە و خانەقین تاوەکو کفری بکەن. ئەو لیژنە پێشنیازەکانی خۆی پێشکەشی لیژنەی باڵای هاوبەشی ئەمنی بکات بۆ ئەوەی هێڵی بەرگری نێوان هەردوو لا ببێتە یەک هێڵ و هەروەها بازگەی هاوبەش دابنرێت و چالاکیی هاوبەشیش بکرێت. "  سوپاسالای پێشمەرگە ئاشکرای کرد کە رێککەوتن لەسەر کەرکووک، مەخموور و رۆژئاوای دیجلە ماوە و "ئەوەیش دەمێنێتەوە بۆ کۆبوونەوەکانی داهاتوو. "  لەبارەی کاتی دەستبەکاربوون دووناوەندەکەوە سوپاسالاری پێشمەرگە ئاماژەی بەوە دا، دەبێت تاوەکو کۆتایی ئەم مانگە هەردوو ناوەندەکە دەستبەکار ببن و، باسی لەوەش کرد کە ئەرکی ئەو ناوەندانە ئەوەیە زانیاریی هەواڵگری لەنێوان یەکدیدا بگۆڕنەوە.  فەریق جەمال ئێمینکی ئەوەی خستەڕوو، ئەوان پێشتریش لە ناوچەکانی دیالە و خانەقین پێنج لیژنەی هاوبەشی لاوەکییان هەبووە و، هەر لە سبەینێوە ئەو لیژنە هاوبەشەی بۆ سەردانیکردنی میحوەری دیالە و خانەقین دەستنیشان کراوە، دەستبەکار دەبن.  فەریق جەمال ئێمینکی لەبارەی کۆبوونەوەی داهاتوویانەوە گوتی، "هەرکاتێک لیژنەی هاوبەشی دیالە و خانەقین کارەکانی خۆیان تەواو کرد، کۆبوونەوەی داهاتوو دەکرێت. "  هەروەها لەبارەی رێککەوتنەکە، جەبار یاوەر، ئەمینداری گشتیی وەزارەتی پێشمەرگە بە رۆژنامەڤانانی گوت، "کۆبوونەوەکەی ئەمڕۆ جەختبووە لەسەر دوو بابەتی سەرەکی، کە یەکەمیان: دامەزراندنی ناوەندی سەرەکیی هەولێر و بەغدا، کە تاوەکو کۆتایی ئەم مانگە دادەمەزرێت، دووەم: لیژنەکانە لە دیالە دادەنیشن بۆ دامەزراندنی ناوەندی دیالە لە خانەقین.   رێککەوتنەکەی وەزارەتی پێشمەگەر بۆ بەغدا لە کاتێکدایە کە ٢٠٢٠/١٠/٠٥ مەسرور بارزانی، سەرۆکی حکومەتی هەرێمی کوردستان، لە گوتارەکەیدا لە پەرلەمانی کوردستان گوتی، '' لەبارەی هه‌ماهه‌نگیی ئه‌منی و سەربازییەوە رێککه‌وتنێک له‌نێوان وه‌زاره‌تی پێشمه‌رگه و لایه‌نە پەیوەندیدارەکانی حکومه‌تی فیدراڵدا کراوه کە بۆ دروستکردنی شه‌ش ناوه‌ندی هاوبه‌شی زانیارییە له دیالە، که‌رکووک، مه‌خموور، موسڵ، هه‌ولێر و به‌غدا".  ساڵی ٢٠١٩ دانوستاندن لەنێوان پێشمەرگە و ھێزە عێراقییەکاندا دەستیپێکرد بە ئامانجی کاری پێکەوەیی. دواتر بەغدا گفتوگۆکانی راگرت بە بیانووی خۆپێشاندانەکانی عێراق. لە مانگی تەممووزی ئەمساڵەوە دووبارە کۆبوونەوەکان دەستیانپێکردووەتەوە. بڕیارە کۆبوونەوەکان جارێک لە هەولێر و جارێکیش لە بەغدا بن.