حیزبی شیوعیی کوردستان ئاماژەی بەوە داوە، "ئەو ھەواڵ و بارگرژییانەی کە لەم رۆژانەدا لەنێوان پارتی دیموکراتی کوردستان و پەکەکە لە ئارادایە، جێگەی نیگەرانییە. "  لە راگەیێندراوەکەی حیزبی شیوعیدا هاتووە کە ئەوان جەخت لەوە دەکەنەوە کە کێشە و گرفتەکان لە رێگەی گفتوگۆ و لێکتێگەیشتنەوە چارەسەر بکرێن و شەڕی براکوژی مەحکوم دەکەن.  حیزبی شیوعی ئاماژەی بەوە داوە دەبێت، رێز لە تایبەتمەندێتیی رەوشی سیاسیی هەر بەشێکی کوردستان و بڕیاری لایەنەکانی بزوتنەوەی رزگاریخوازیی گەلی کوردستان لە ھەر پارچەیەکی کوردستان بگیردرێت.  لە راگەیێندراوەکەدا هاتووە، "دەستێوەرنەدانی ھیچ لایەنیک و ھیچ بەشێکی کوردستان لە کاروباری ناوخۆیی بەشێکی دیکە و رێزگرتن لە بڕیاری سیاسی تێیدا بە جۆرێک سەربەخۆیی بڕیاری سیاسیی ھەر بەشێک پارێزراو بێت. "  حیزبی شیوعی جەخت لەوە دەکاتەوە، پێویستە پەیوەندییەکانی هەر لایەنێک لەگەڵ ئەو حکومەتانەی کوردستانیان بەسەردا دابەشکراوە "لەسەر حسابی بەرژەوەندی و ئاسایش و سەقامگیریی بەشێکی دیکە نەبێت. "  لە راگەیێندراوەکەدا ئاماژە بەوە دراوە کە دەبێت هەڵوێستێکی یەکگرتووی حکومەتی هەرێمی کوردستان لەبارەی گرژییەکانی سنووری هەرێمی کوردستان هەبێت بۆ ئەوەی بتوانێت سەرچاوەکانی بارگرژییەکە نەهێڵێت و سەقامگیریی سیاسی مسۆگەر بکات.  رۆژی ٤ی تشرینی دووەمی ٢٠٢٠ لە ناحیەی چەمانکێی قەزای ئامێدی، بە گوتەی سوپاسالاری هێزەکانی پێشمەرگە، لەکاتی تێپەڕبوونی "هێزێكی زێرەڤانی" بە ناوچەکەدا، بۆمبێکی چێندراو بە هەمەرێکدا تەقێندراوەتەوە و دواتریش گەریلاکانی پەکەکە تەقەیان لە پێشمەرگە کردووە و بەو هۆیەوە "پێشمەرگەیەک شەهید بووە و دووانی دیکەش بریندار بوون. "  ئەو رووداوە بەبێ کاردانەوە تێنەپەڕی، رۆژی چوارشەممە ٢٠٢٠/١١/٠٤ حکومەتی هەرێمی کوردستان بەتووندی سەرکۆنەی هێرشەکەی پەکەکەی بۆ سەر هێزی پێشمەرگە کرد، لە راگەیێندراوێکدا ئاماژەی بەوە کردبوو، هێرشەکە بە دەستدرێژیکردنە سەر هەرێمی کوردستان و دامەزراوە شەرعییەکانی لە قەڵەم دەدات.  لە راگەیێندراوەکەی حکومەتدا هاتبوو، "حکومەتی هەرێمی کوردستان دژی شەڕی براکوژییە" و لەو چوارچێوەیەدا ئەم جۆرە هێرشانە بە بەزاندنی هێڵی سوور دەزانێت.  دواتر هێزەکانی پاراستنی گەل (هەپەگە)  کە باڵی سەربازیی پارتی کرێکارانی کوردستان (پەکەکە)یە لە راگەیێندراوێکیدا ئاماژەی بەوە کردبوو، هێزێکی پێشمەرگە ویستوویەتی "بچنە نێو کامپێکمان لە گارە"، بۆیە ئەوانیش دوو مینیان تەقاندووەتەوە بۆ رێگریکردن لە هێزەکەی پێشمەرگە و دەشڵێت، شەڕیان نەکردووە و چەکیان بەکارنەهێناوە.  هەپەگە لە راگەیێندراوەکەیدا ئەو هێزەی پێشمەرگەی بە هێزێکی پارتی دیموکراتی کوردستان ناوبردبوو و گوتبووی، ویستوویانە بە ئۆتۆمبێلی زرێپۆش بچنە ناو کامپێکیان لە گارە، بۆیە ئەوانیش دوو مینیان تەقاندووەتەوە بۆ وەستاندنی هێزەکەی پێشمەرگە.  هاوکات سەرۆکایەتیی هەرێمی کوردستانیش لە راگەیێندراوێکدا بەتووندی سەرکۆنەی رووداوەکەی چەمانکێی کرد و رایگەیاند، "هێرشی ئەمڕۆ [چوارشەممە] ـی پەکەکە لە قووڵایيی خاکی هەرێمی کوردستاندا و لە ناحیەی چەمانکێ له سنووری پارێزگای دهۆک كه تيايدا پێشمه‌رگه‌يه‌ك شه‌هيد و ژماره‌يه‌كى ديكه‌ش برينداربوون، پێشهاتێكى مه‌ترسيداره و به‌تووندى سه‌ركۆنه‌ى ده‌كه‌ين".  لە راگەیێندراوەکەدا سەرۆکایەتیی هەرێمی کوردستان بە ئاماژەدان بەوەی، ئه‌م هێرشه هیچ پاساوێک هەڵناگرێت و هێرشە بۆ سەر ژیان و ئارامیی خەڵک و خاکی کوردستان رایدەگەیێنێت، لەکاتێکدا گەلی کوردستان گیرۆدەی چه‌ندين قەیران و کێشەیه، ئەم شەڕپێفرۆشتن و بارگرژییە له‌لايه‌ن په‌كه‌كه‌وه، دۆخی هه‌رێمی کوردستان و گەلەکەمان دووچاری نەهامەتیی زیاتر دەکاته‌وه و كه‌س تيايدا براوه نييه.