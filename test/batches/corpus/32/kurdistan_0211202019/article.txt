لە لووتکەکەدا گەنجانی سەرکەوتوو لە بواری هەلی کار و بەربەستەکانی بەردەم بەدەستهێنانی کار باسی ئەزموونەکانی خۆیان بۆ ئامادەبووان کرد.   لە لووتکەکەدا بەرپرسانی باڵای وڵاتانی باکوری ئەفریقا بەشداربوون هەروەها سەرمایەداران و خاوەن کاران لە رۆژهەڵاتی ناوەڕاست و باکووری ئەفریقاوە بەشداریی لووتکەکەیان کرد. ساڵانە لە ئەفریقا ١٢ ملیۆن گەنج دەگەنە تەمەنی کارکردن، بەڵام تەنیا هەلی کار بۆ سێ ملیۆن کەس هەیە.  پەیام سەربەست لەکاتی بەشداریکردنی لە لووتکەکەدا  لە لووتکەکەدا باس لەوە کرا کە لە وڵاتانی گەشەنەکردوو لە رۆژهەڵاتی ناوەڕاست و ئەفریقا سیستەمی پەروەردە و خوێندنی باڵا بەشێوەیەکی گونجاو گەنجان بۆ بازاڕی کار و دۆزینەوەی هەلی کار ئامادە ناکەن.   پەیام سەربەست پەیامنێری تۆڕی میدیایی رووداو یەک لە بەشداربووانی لوتکەکە بوو و گوتارێکی بە زمانی ئینگلیزی پێشکەشکرد.   لە گوتارەکەیدا پەیام باسی ئەزموونی خوێندن و کارکردنی خۆیکرد. لەسەرەتای چیرۆکی چوونە زانکۆ و بەدەستهێنانی پلەی باش و چۆنیەتی بەدەستهێنانی کار و ئێستای کارکردنی لە تۆڕی میدیایی رووداو.  پەیام سەربەست لە دەستپێکی قسەکانیدا باسی لە گرنگیی گەنجان بۆ لە ئەستۆگرتنی رۆڵە گرنگەکانی کۆمەڵگە کرد و هەروەها باسی لە وزە و حەزی نەبڕاوەی گەنجان کرد بۆ گەیشتن بە خەونەکانیان و گوتی گەربێتو لە کۆمەڵگەدا گەنجانی زیرەک و سەرکەوتوو گرنگیان پێبدرێت ئاراستەی کۆمەڵگە و پێشکەوتنەکان بە رێڕەوێکی خێرا و سەرکەوتوودا تێدەپەڕێت. هەروەها لە قسەکانیدا باسی لە متمانە بە تواناکانی گەنجان کرد بە نموونە باسی لە ئەزموونی خۆیکرد لە تۆڕی میدیایی رووداو کە متمانەی رووداو بە ئەو بووە هۆی ئەوەی کە لە تەمەنێکی کەم خۆی وەک میدیاکارێکی چالاک ببینێتەوە.  لووتکەی ئەمساڵ لە چوار بڕگەی جیاواز لە چوار کاژێردا گرنگی بە چەند بابەتی سەرەکی داوە، کە بریتین لە هەلی کاری گەنجان، کۆرۆنا و کاریگەرییەکانی لەسەر سیستەمی خوێندن و بازاڕی کاری گەنجان هەروەها ئاستەنگی بەردەم بەدەستهێنانی کار بۆ ئەو گەنجانەی لە کامپەکان دەژین.