کوێستان ئەکرەم، سەرۆکی شارەوانیی هەڵەبجە بە تۆڕی میدیایی رووداوی راگەیاند، دوای سووتاندنی باڵەخانەی شارەوانیی هەڵەبجە لەلایەن چەند خۆپیشاندەرێکەوە، حکومەتی هەرێمی کوردستان هەندێک پارەی بۆ نۆژەنکردنەوەی باڵەخانەکە تەرخانکردووە و لە کەمکردنەوەیەکی نهێنیشدا، نۆژەنکردنەوەکە دەدرێتە کۆمپانیایەک.  سەبارەت بە بڕی ئەو پارەیەی بۆ نۆژەنکردنەوەکە تەرخانکراوە، کوێستان ئەکرەم گوتی: "بەهۆی کەمکردنەوە نهێنییەکەوە نامانەوێ بڕی پارەی دابینکراو ئاشکرا بکەین، بەڵام پارەکە ئامادەیە و لە گەنجینەی دووە، هەروەها سەرجەم ئەو کەموکوڕییانەش پڕ دەکەنەوە کە پێش سووتاندنی باڵەخانەکە هەیانبووە".  لەبارەی دەوامی شارەوانیی هەڵەبجەشەوە گوتی: "لە دەستپێکردنی نۆژەنکردنەوەکەوە تاوەکو هەفتەیەک، دەوامی شارەوانی هەڵەبجە رادەگیرێت".  شەوی ٢٣ لەسەر ٢٤ی ئابی رابردوو، لە هەڵەبجە خۆپێشاندنێک کرا و خۆپیشاندەران جگە لە باڵەخانەکە، زیاتر لە سێ هەزار بەڵگەنامەی هاونیشتمانییانی هەڵەبجە، هەورامان و شارەزووریان لە شارەوانیی ئەو شارە سووتاند، بەڵگەنامەی موڵکدارێتیی زەویوزار و خانوو و موڵک بوون. کە بەڵگەنامەی موڵکایەتیی زیاتر لە ٣٠ ساڵی شارەکە بوون.  کوێستان ئەکرەم، سەرۆکی شارەوانیی هەڵەبجە ئەو کاتە بە رووداوی راگەیاندبوو: "هەردوو بەشی هونەری و تۆمارکردنی رووپێوی بەتەواوەتی سووتاون و تەنیا لە ژووری رووپێوی زیاتر لە سێ هەزار دۆسیە سووتاون و کۆمەڵێک کەلوپەلیش شکێنراوە. ئێمەش سکاڵامان لەسەر ئەو کەسانە تۆمارکردووە کە زیانیان لەو باڵەخانە داوە کە موڵکی هاونیشتمانییانە".  شارەوانیی هەڵەبجە، تەنیا سێ پاسەوانی هەیە کە ئەوانیش بە نۆرە دەوام دەکەن. ئەو شەوەی هێرشەکەش کراوە کەسێکیان لەوێ بووە و هێزە ئەمنییەکانیش خۆیان لە دوورخستنەوەی خۆپێشاندەران بە دوورگرتووە.