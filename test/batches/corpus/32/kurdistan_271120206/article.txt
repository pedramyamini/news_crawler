بڕیارە ئەمڕۆ هەینی ٢٧ - ١١ - ٢٠٢٠ هێزەکانی پۆلیسی فیدراڵی بەشێوەیەکی فەرمی هەڵمەتێک بۆ هێنانە خوارەوەی ئەو ئاڵا نافەرمییانە بکەن کە لە سنووری قەزای شنگال و دەوروبەری هەڵکراون، ئەو ئاڵایانە دەهێننە خوارەوە کە هی ئەو هێز و پارتانەن کە سەر بە حکومەت نین.   بە گوتەی بەرپرسی راگەیاندنی پۆلیسی فیدراڵی دوای لادانی ئاڵاکان لە سەنتەری قەزای شنگال لە ناحیەکانیش دەست بە هێنانە خوارەوەی ئەو ئاڵایانە دەکرێت.  رۆژی ٢٠ی ئەم مانگە لە چوارچێوەی جێبەجێکردنی رێککەوتننامەی شنگال لە نێوان حکومەتی عێراق و حکومەتی هەرێمی کوردستان، سێ لیوای پۆلیسی فیدراڵیی عێراق لە رۆژئاوای قەزای شنگال بڵاوەیان پێکرا، رۆژی پێنجشەممە ٢٦ - ١١ - ٢٠٢٠ لیوایەکی دیکەی پۆلیسی فیدراڵی لەسەر سنووری نێوان عێراق و سووریا جێگیرکران.   دوای ئەوەی بە بڕیاری سەرۆکوەزیرانی عێراق هەردوو لیوای ١٥ و ٢٠ی سوپای عێراق لە شنگال کشانەوە، بڕیارە سبەی لیوایەکی سەر بە هێزەکانی دژەتیرۆر بۆ پاراستنی سەنتەری قەزای شنگال و دەوروبەری بگاتە شنگال.  حەوت هێزی چەکدار لە قەزای شنگال هەن و زیاتر لە ١٠ ئاڵای جۆراوجۆر کە هەر یەکەیان سەر بە لایەن و پارتێکە لە شنگال و دەوروبەری هەڵکراون، پۆلیسی فیدراڵیش بڕیاری ئەوەیداوە لەمڕۆ بەدواوە جگە لە ئاڵای عێراق نابێت هیچ ئاڵایەکی دیکە هەڵبکرێت.  رۆژی ١٠ - ١٠ - ٢٠٢٠ حکومەتی عێراق و هەرێمی کوردستان، لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شارۆچکەی شنگال لەسەر چەند خاڵێک رێککەوتن. یەکێک لە تەوەرەکانی رێککەوتنەکەش ئەمنی بوو، کە بەپێی رێککەوتنەکە:   - تەنیا پۆلیسی ناوچەکە و دەزگای ئاسایشی نیشتمانی و هەواڵگری بەرپرسیارێتیی ئاسایشی نێو شارۆچکەکە لە ئەستۆ دەگرن و، هەموو رێکخراوە چەکدارییەکانی دیکە بۆ دەرەوەی سنووری شارۆچکەی شنگال دوور دەخرێنەوە.   - لە رێگەی دامەزراندنی ٢٥٠٠ کەسەوە لە هێزی ئاسایشی ناوخۆدا لایەنی ئاسایشیی شارۆچکەکە بەهێز دەکرێت کە لەو هێزەدا دەستەبەریی دادپەروەرانە دەکرێت بۆ بەشداریپێکردنی پەنابەرانی نێو کەمپەکان لە خەڵکی شارەکە.   - کۆتاییهێنان بە بوونی رێکخراوی پارتی کرێکارانی کوردستان (پەکەکە) لە شارۆچکەی شنگال و ناوچەکانی دەوروبەریدا و نابێت رێکخراوەکە و ئەوانەی سەر بەون هیچ رۆڵێکیان لە ناوچەکەدا هەبێت.  رێککەوتنی شنگال لە لایەن زۆربەی وڵاتانەوە پێشوازی لێکرا و بە رێککەوتنێکی گونجاو دانرا بۆ ئاساییکردنەوەی رەوشی ئەمنی شارەکە و گەڕانەوەی ئاوارەکان، بەڵام هەندێک لایەن لەوانەش پەکەکە کە هێز و ئیدارەی لە شنگال هەیە دژی رێککەوتنەکەن.