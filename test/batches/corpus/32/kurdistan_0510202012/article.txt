ماوەیەكە لە ھەولێر بوونی سەگی بەرەڵا بەشێوەیەكی بەرچاو زیادیكردووە، ئەوەش وایکردووە ترس لای بەشێک لە ھاونیشتمانیان دروست ببێت کە ببێتە هەڕەشە لەسەر تەندروستییان و پەلاماریان بدەن. بۆ ئەو مەبەستەش شێڵتەری تایبەت بە راگرتن و بەخێوکردنی سەگە بێخاوەن و بەرەڵاکانی ھەولێر زیاتر لە ساڵێك دەبێت دروستکراوە و بووەتە لانەی بەشێک لە سەگە بێلانەکانی پارێزگاکە.  ئێستا شێڵتەرەکە لەلایەن نزیکەی ٢٠ ئاژەڵدۆستەوە بەڕێوە دەچێت و زیاتر لە ٢٠٠ سەگیان راگرتووە و خۆراکی رۆژانەیان پێدەدرێت و لەلایەن تیمی ڤێتەرنەرییەوە چاودێری دەکرێن.  بەشێک لەو سەگانەی لە ھەولێر لەلایەن ھاونیشتمانییانەوە ئازار و ئەشکەنجە دەدرێن، تیمەکانی شێڵتەرەکە بە ھانایانەوە دەچن و تیماریان دەکەن و تاوەکو دوایین رێکارەکانی چارەسەرییان بۆ دەکرێت.   ئێستاکە بەھۆی زۆریی ژمارەی سەگەکانەوە بەشێک لە رێکخراوەکانی بواری ئاژەڵان دەستیان کردووە بە لەزاوزێخستنی  سەگەکان بۆ ئەوەی وەچە نەخەنەوە.   ھاوکات شێڵتەرەکە لەلایەن رێکخراوە جیھانییەکانی بواری ئاژەڵدۆستی ھاوئاھەنگییان ھەیە و لە وەرگرتنی خۆراک و چارەسەری تایبەت بە ئاژەڵاندا ھاوکاری کراون.  ژمارەیەک لە سەگەکانی شێڵتەرەکە قاچ و دەستیان نییە. بە گوتەی بەخێوکەرانی سەگەکان، لەلایەن بەشێک لە مرۆڤەکانەوە ئەشکەنجە دراون و بە زەحمەت دەتوانن جموجووڵی ئاسایی خۆیان بکەن.  شێڵتەرەکە پێشنیازی بۆ پارێزگای ھەولێر کردووە کە تیمی گرتنی سەگ دروستبکرێت و بەشێوەیەکی شارەزاییانە مامەڵە لەگەڵ سەگە ھار و بەرەڵاکانی شەقام و گەڕەکەکاندا بکرێت و پاشان بھێنرێنە شێڵتەرەکەیان.  ئاژەڵدۆستانی شێڵتەرەکە ئامانجیان لە راگرتنی ئەو سەگانە ئەوەیە کە ئیدی سەگەکان دوور بن لە تووندوتیژی و ئازار و ئەشکەنجە و، ھاونیشتمانییان ھۆشیارییان ھەبێت کە مامەڵەیەکی ئاژەڵدۆستانە لەگەڵ سەگەکان بکەن و مافەکانی ئاژەڵان لە ھەرێم پێشێل نەکرێت.   بەو پێیەی سەگ بە ئاژەڵێكی بەئەمەک ناسراوە بۆ مرۆڤ، بۆیە ئاژەڵدۆستان پێیانوایە مامەڵەی مرۆڤەكانیش دەبێت ئەمەکدارانە بێت و لە بری ئازاردان و كوشتن و لەناوبردنیان، ھەوڵ بدرێت لە شێڵتەرەکانی ئاژەڵاندا رابگیرێن.