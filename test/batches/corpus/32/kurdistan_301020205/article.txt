هۆرڤان رەفعەت، پەیامنێری رووداو لە شاری سلێمانی گوتی، بەپێی ئەو ئامارانەی وەزارەتی تەندروستی بڵاویكردوونەتەوە ژمارەی تووشبووانی كۆرۆنا لە سلێمانی و پارێزگاكانی دیكەی هەرێمی كوردستان روو لە زیادبوونە، ئێستا لە نەخۆشخانەكانی تایبەت بە كۆرۆنا لە سلێمانی تەنیا ٢٠٢ تووشبووی كۆرۆنا ماون.  پەیامنێری رووداو ئاماژەی بەوەش كرد "بەپێی رێنمایی وەزارەتی ناوخۆ، لە ئەمڕۆوە لە سلێمانی بڕیاری بەزۆر بەكارهێنانی دەمامك جێبەجێ دەكرێت، هەر كەسێك لەنێو ئۆتۆمبێلەكەی خۆی، سەرنشینێك يان زیاتری لەگەڵ بێت و دەمامكیان نەبەستبێت، شۆفێری ئۆتۆمبێلەكە بە بڕی ٥٠ هەزار دینار سزا دەدرێت.  بەپێی بڕیارێکی وەزارەتی ناوخۆی هەرێمی کوردستان، بەستنی دەمامک لە شوێنە گشتییەکان کراوەتە ناچاری و ئەوەی پابەند نەبێت بە بڕی ٢٠ هەزار دیناری عێراقی سزا دەدرێت، چۆنێتیی جێبەجێکردنی بڕیارەکەشی بە پارێزگاکان سپاردووە.  پێشتر هاتووچۆی سلێمانی رایگەیاندبوو، ئەو شۆفێرانەی پابەندی بەستنی ماسک نابن، بە بڕی ٥٠ هەزار دینار سزای دارایی دەدرێن.