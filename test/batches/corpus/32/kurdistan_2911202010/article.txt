(توانا حاجی) تەمەن ٢٦ ساڵ و (قارەمان عەبدوڵڵا) ١٩ ساڵ دوو گەنجە بێسەروشوێنەکەن. تەنیا حاجی، برای (توانا) بە رووداوی گوت، هۆکاری دەستگیرکردنی براکەی نازانن، مۆبایلی لێ سەندراوە و تاوەکو ئێستاش نە پێیان گوتوون لە کوێن و نە رێگەدراوە بیانبینن.  پردەشاڵ دوایین گوندی بناری قەندیلە، پەکەکە ساڵی ٢٠٠٢ خستوویەتیە هێڵی هەرێمی پاراستنی میدیا. ژیانی سیاسی ئەو هەرێمە لە هەرێمی کوردستان جیاوازە، بەڵام دانیشتووانی لە کۆمەڵگەی باشووری کوردستان دانەبڕاندووە.  یەکێک لە دەستگیرکراوەکان کارمەندی گرێبەستی شارەوانی وەرتێیە. محەممەد عەبدولڕەحمان، سەرۆکی شارەوانیی وەرتێ لەبارەی ئەو دەستگیرکراوەوە گوتی "کوڕێکی چاک و بێلایەنە، گرێبەست بووە لای ئێمە، دەتوانین چاوپۆشی لێ بکەین تاوەکو مانگی ١٢، بەڵام دواتر ئازاد نەکرێت، بەپێی یاسا فەسڵ دەکرێت".  بەگوتەی خەڵکی گوندەکە، ماوەی دوو هەفتەیە گەریلاکانی پەکەکە مۆبایل لە گەنجانی دەڤەرەکە دەستێنن، هەڕەشەی دەستبەسەرکردنی ژمارەیەک گەنجیشیان کردووە.  گەنجێکی بناری قەندیل کە بەهۆی هەڕەشەی پەکەکەوە گوندەکەی جێهێشتووە، دەڵێت "پێشتر سێ هاوڕێم دەستگیرکرابوون، چالاکییەکی مەدەنیمان کرد و پەکەکە بە چەک رێگریی لێکردین، سێ کەسمان هەڕەشەمان لەسەرە و لە گوندەکەمان دەربەدەر بووین بۆ وەرتێ".  بەپێی ئەو زانیاریانەی لە خەڵکی ناوچەکەوە بە رووداو دراوە، لەماوەی ئەمساڵدا ١٩ گەنجی باشووری کوردستان لە گوندەکانی بناری قەندیل و دۆڵی باڵەییان دەستگیرکراون. ژمارەیەک لەو کەسانە پێشمەرگە بوون. کەسوکاریان دەڵێن "پەکەکە دەستبەسەرکراوانی ئەشکەنجە داوە، مانگێک تاوەکو شەش مانگ دەستگیری کردوون".  بەهرام یاسین، فەرماندەی هەڵگوردی هێزی پێشمەرگە بە رووداوی گوت: "ناکرێت هیچ هێزێکی دیکە بە هیچ بیانوو و ناوێک بێت و خەڵکی کوردستان دەستگیربکات، بێگومان ئەگەر ئەم رووداوانە بەردەوام بن، هێزی پێشمەرگەی کوردستان بەرپەرچدانەوە و وەڵامدانەوەی تووندی دەبێت. ئێمە وەکو هێزی پێشمەرگەی کوردستان بەرپرسیارێتیی پاراستنی هەموو خەڵکی کوردستانمان بەبێ جیاوازی لەسەرە. ئێمە لەسەر هێڵین و ئەگەر ئەم کەسانە بەپەلە ئازاد نەکرێن، بێگومان هێزی پێشمەرگەی کوردستان وەڵامی جیددی و تووندی دەبێت".  خزمەتگوزاریی گوندەکانی بناری قەندیل و دۆڵی باڵەییان لەلایەن حکومەتی هەرێمی کوردستانەوە دابیندەکرێت، نزیکەی ١٥ رۆژە پەکەکە رێگەنادات دەستی حکومەتی هەرێمی کوردستان بە ناوچەکە بگات.