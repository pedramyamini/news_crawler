نەجات تۆفیق، دانیشتووی شارۆچکەی كۆڕێی سەر بە قەزای  شەقڵاوەیە و باوکی دوو کوڕەکەیە، بە تۆڕی میدیایی رووداوی راگەیاند، دوو كوڕی بەناوەكانی  ئومێد و ئەیوب كە تەمەنیان ١٨ و ١٦ ساڵانن لە رۆژی ٥ ـی ئەم مانگەوە  بەناوی سەردانی نەخۆشخانەوە لەماڵ دەرچوون هێشتا  نەگەڕاونەتەوە.  ئەو باوکە دەشڵێت "دوو كوڕەكە فەقیری ماڵی خۆیان بوون،  گەورەكەیان نەخۆشی فەقەراتی هەبوو بە رۆژ كرێكاری و هەندێ جاریش  لە باخەكاندا كاریان دەكرد. بە ناوی سەردانی نەخۆشخانەوە لەماڵ  دەرچوون، کاتێکیش رۆیشتن تەنیا پێنج هەزار دیناریان پێبوو".   باوكی دوو كوڕە ونبووەكە باسی لەوەش كرد هەفتەیەكە هێزە  ئەمنییەكانی سنوورەكەیان لە دیارنەمانی دوو كوڕەكەیان ئاگادار  كردووەتەوە، بەڵام هێشتا چارەنووسیان نادیارە.   هۆگر عەزیز گوتەبێژی پۆلیسی هەولێر بە تۆڕی میدیایی رووداوی  راگەیاند، بەپێی بەدواداچوونەكانیان ئەو دوو برایە بە ویستی خۆیان لەماڵ  دەرچوون و نەگەڕاونەتەوە، گوتیشی "هێزەكانمان سەرقاڵی  دۆزینەوەیانن بۆ ئەوەی بۆلای دایك و باوكیان بیانگەڕێنینەوە".