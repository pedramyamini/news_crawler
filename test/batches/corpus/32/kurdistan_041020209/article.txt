وەزارەتی كارەبا لە روونکردنەوەیەکدا کە ئەمڕۆ یەکشەممە بڵاوکراوەتەوە , دەڵێت: "هەندێك لە دەزگاكانی راگەیاندن بەمەبەست یاخود بێ زانیاری و شێواندنی لێدوانی بەرپرسانی كارەبا هەواڵ و راپۆرت سەبارەت بەتایبەتكردنی سێكتەری دابەشكردنی كارەبای نیشتمانی بڵاودەكەنەوە كە بووەتە هۆی دڵەڕاوكێ و پرسیار لای هاوبەشانی كارەبا".  وەزارەتی كارەبا لە روونکردنەوەکەیدا چەند زانیارییەکی بۆ "بەرچاوڕوونی هاووڵاتیان" بڵاوکردووەتەوە و پێیوایە سەرجەم ئەم هەنگاوە و  پرۆسەکە لە "خزمەتی هاوڵاتیانی كوردستاندایە".:  لە روونکردنەوەکەی وەزارەتی کارەبادا هاتووە:  ١ - بەتایبەتكردنی كەرتی دابەشكردنی كارەبا راستەوخۆ لەلایەن وەزارەتی كارەبا چاودێری و سەرپەرشتی دەكرێت.  ٢ - نرخی كارەبا لەسەر هاوبەشانی كارەبا زیاد ناكرێت.  ٣ - دەبێتە هۆی باشتر كۆنتڕۆڵكردنی سیستەمی بەڕێوەبردنی كارەبا.  ٤ - رێگرە لە بەفیڕۆدانی وزەی كارەبا و كەمبوونەوەی پاڵەپەستۆ لەسەر تۆڕ و وێستگەكان و كەمبوونەوەی كاری چاكسازی و سووتانی محاویلەكان.  ٥ - كەمكردنەوەو نەهێشتنی سەرپێچیەكانی كارەبا بەمەش دادپەروەریی لە دابەشكردنی كارەبا زیاتر دەستەبەر دەكرێت.  ٦ - زیادبوونی ماوەكانی پێدانی كارەبای نیشتمانی بەتایبەتی لە هەردوو وەرزی هاوین و زستاندا.  ٧ - ٧٠ % ی فەرمانبەرانی وەزارەتی كارەبا لەو سێكتەرە بەتەواویی ئیمتیازاتەكانیان كار دەكەن و كۆمپانیاكان پابەند دەبن بەدابینكردنی مووچەكانیان لەكاتی خۆیدا.  ٨ - كەمكردنەوەی سلفەی مانگانەی بەڕێوەبەرایەتییەكانی كارەبای شارەكان.