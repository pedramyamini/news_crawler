ئیبراهیم قادری، جێگری زانکۆی زانستی پزیشکیی کوردستان رایگەیاند تێچووی پشکنینە بۆ هەر کەسێک نزیکەی ٦٠٠ هەزار تمەن دەبێت، کە نزیکەی نیوەی تێچووی پشکنینی کۆرۆنایە لە هەرێمی کوردستان.  بەگوتەی ئیبراهیم قادری، دوو تاقیگەی کەرتی تایبەت پشکنین بۆ گەشتیار و شۆفێرەکان دەکەن و بڕیارە لە هەفتەی داهاتووەوە دەستبەکارببن.  بەرپرسەکەی زانکۆی زانستی پزیشکیی کوردستان دەڵێت هاوئاهەنگی لەگەڵ هەرێمی کوردستان کراوە و ئەو پشکنینەی کە لەو دوو تاقیگەیەدا دەکرێ، هەرێمی کوردستانیش دان بە ئەنجامەکانیدا بنێت.  هەر گەشتیار و شۆفێرێک کە سەردانی هەرێمی کوردستان بکات، لە دەروازە سنوورییەکان پشکنینی کۆرۆنای بۆ دەکەن و نرخی پشکنینەکەش ٥٠ دۆلارە، کە نزیکەی یەک ملیۆن و ٦٠٠ هەزار تمەن دەکات.  بەهۆی کۆرۆناوە چەند مانگێک بوو هاتووچۆ لە نێوان هەرێمی کوردستان و ئێران راگیرابوو، بەڵام ئێستا هاتووچۆ ئاسایی بووەتەوە.