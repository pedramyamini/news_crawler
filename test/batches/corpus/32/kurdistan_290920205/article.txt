هەڤاڵ ئەبوبەكر، پارێزگاری سلێمانی لە كۆنگرەیەكی رۆژنامەڤانیدا رایگەیاند، "داواكاریمان پێشكەشی وەزارەتی ناوخۆی هەرێمی كوردستان كردووە بۆ ئەوەی بەشێوەیەكی گشتی دەروازە سنوورییەكان لەگەڵ ئێران بكرێنەوە، بڕیاری دوولایەنەی دەوێت لەلایەن كۆماری ئیسلامیی ئێران و حكومەتی هەرێمی كوردستان، سەرەڕای بڕیاری حكومەتی عێراق".  پارێزگاری سلێمانی ئەوەشی گوت، ئێستا جموجوڵ و هاتووچۆ بۆ خوێندن، بازرگانی و نەخۆشی بەردەوامە، بەڵام ئاڵوگۆڕی گەشتیاری لە زۆربەی وڵاتانی جیهان راگیراوە، "ئومێدەوارین لە ئاییندەیەكی نزیك بكرێتەوە، بە تایبەتی ئێمە هاوسنوور و دەستە خوشكی پارێزگای سنەین، ئەو پارێزگایەش لە بازنەی سوور هاتووەتە دەرەوە و خوازیارین بتوانین هاتووچۆ لەنێوان سلێمانی ئەو پارێزگایە ئاسایی بكەینەوە".  ئەوە لەکاتێکدایە دۆخی کۆرۆنا لە ئێران و رۆژهەڵاتی کوردستان لە هەڵکشاندایە، جەواد ئاقازادە، سەرۆکی زانکۆی زانستیی پزیشکیی ورمێ دەڵێت، نەخۆشخانە تەرخانکراوەکانی کۆرۆنا چیدیکە شوێنیان بۆ وەرگرتنی تووشبووی نوێی کۆرۆنا نییە و خەڵک سەردانی نەخۆشخانە تایبەتەکان بکەن.  بەپێی دوایین  ئامارەکانی زانکۆ زانستییە پزیشکییەکانی رۆژهەڵاتی کوردستان، لە پارێزگای لوڕستان ٥٨٠ کەس، پارێزگای کرماشان ٥٩٩ کەس، ئیلام ٢٥١ کەس، پارێزگای سنە ٤٧٣ کەس و لە پارێزگای ورمێش هەزار و ٣٩ کەس بەهۆی کۆرۆناوە گیانیان لەدەستداوە.  هەڵکشانی دووبارەی ژمارەی تووشبووان بە کۆرۆنا لە ئێران و رۆژهەڵاتی کوردستان لەکاتێکدایە کە کارمەندانی تەندروستی نزیکەی حەوت مانگە بەشێک لە مووچەکانیان وەرنەگرتووە.