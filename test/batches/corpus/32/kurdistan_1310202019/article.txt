د. ئاسۆ حەوێزی، گوتەبێژی وەزارەتی تەندروستی بە تۆڕی میدیایی رووداوی راگەیاند "پاکێجی خۆمان بۆ ئەنجوومەنی باڵای بەرەنگاربوونەوەی کۆرۆنا ئامادەکردووە، کە رێنماییە تەندروستییەکان و دەوامی قوتابخانەکان هەمووی باسی لێوە دەکرێت. ئێستا نەمانگوتووە قەدەخەی هاتووچۆ یان کەرەنتینەی گشتی رابگەیێندرێت، بەڵکو تەنها باسی تووندکردنی رێکارەکان دەکەین لە قۆناخی یەکەمدا، دوایی قسە لەسەر شتی دیکە دەکرێت".  دەربارەی تووندکردنی رێکارەکان، گوتەبێژی وەزارەتی تەندروستی گوتی "باس لە قەدەخەی گشتیی هاتووچۆ نەکراوە، بەڵکو بەپێی جێبەجێکردنی، رێنماییەکان تووند دەکرێنەوە. لە شوێنە گشتییەکان و تاوەکو دەزگا حکومییەکان ئێستا کەمتر هاونیشتمانیان پابەندن. رێکارەکان لە شوێنە گەشتیارییەکان، رێستۆرانتەکان و کافێکان رێنماییەکان تووند دەکرێن".  دوای تووندکردنی رێکارەکانیش وەکو د. ئاسۆ حەوێزی دەڵێت "هەڵسەنگاندن بۆ زانینی رێژەی تووشبووان دەکەین، ئایا رێژەکە چی بەسەردێت؟ کە بەلامانەوە گرنگە بزانین کاریگەریی تووندکردنی رێکارەکان رێژەی تووشبووان کەمدەکاتەوە یاخود نا؟ هەروەها لە کۆبوونەوەکەدا هەڵسەنگاندن بۆ شێوازی دەوامی قوتابیان دەکرێت، ئەوەش بەلامانەوە زۆر گرنگە".  لە هەندێک قوتابخانە مامۆستا تووشی کۆرۆنا بووە، لەوبارەیەوە گوتەبێژی وەزارەتی تەندروستی گوتی "ئامارمان لایە، ناتوانین بڵێین لە هەموو قوتابخانەکاندا هەیە، بەڵام لە هەندێک قوتابخانە مامۆستا و قوتابی هەیە تووشی کۆرۆنا بوون، ئەوەشمان بە بەڵگە هەیە، بۆیە ئەوانە هەمووی هەڵدەسەنگێندرێن و راپۆرتی خۆمان دەخەینە بەردەست لیژنەی رووبەڕووبوونەوەی کۆرۆنا، سەرۆکایەتیی ئەنجوومەنی وەزیران و وەزارەتە پەیوەندیدارەکان".  فرسەت سۆفی، پارێزگاری هەولێر بە تۆڕی میدیایی رووداوی راگەیاند، سبەی چوارشەممە ١٤ی تشرینی یەکەمی ٢٠٢٠ لیژنەی باڵای بەرەنگاربوونەوەی کۆرۆنا لە هەرێمی کوردستان بە سەرپەرشتیی وەزیری ناوخۆ و ئامادەبوونی وەزیری تەندروستی و هەر چوار پارێزگارەکەی هەرێمی کوردستان کۆدەبێتەوە.    بەگوێرەی راگەیێندراوێکی وەزارەتی ناوخۆ، کۆبوونەوەکە کاژێر ١٠: ٣٠ خولەکی بەیانی و لە دیوانی وەزارەتی ناوخۆ بەڕێوەدەچێت، رەوشی تەندروستی، تەشەنەسەندنی پەتای کۆرۆنا و رەوشی پرۆسەی خوێندنە لە قوتابخانە و زانکۆ و پەیمانگاکانی ھەرێمی کوردستان تەوەری سەرەکیی کۆبوونەوەکە دەبێت.  ئەمەش لەکاتێکدایە تەنیا ئەمڕۆ سێشەممە ١٣ی تشرینی یەکەم ٩٠٠ تووشبووی ڤایرۆسی کۆرۆنا تۆمارکران، لەڕووی زۆریی ژمارەی تووشبووانی دەستنیشانکراوی کۆرۆناشەوە، لەسەر ئاستی پارێزگاکانی عێراق، پارێزگاکانی هەرێمی کوردستان لە سەرەوەی ریزبەندییەکانی وەزارەتی تەندروستیی عێراقن.  لە ٢٧ی ئەیلوول دەوامی قوتابیانی پۆلی ١٢ی ئامادەیی لەنێو هۆڵەکانی خوێندن دەستیپێکردەوە و لە ١٠ی تشرینی یەکەمی ٢٠٢٠ یش دەوامی قۆناخەکانی یەکەم و دووەمی بنەڕەتی لەناو پۆلەکان دەستیپێکرد.