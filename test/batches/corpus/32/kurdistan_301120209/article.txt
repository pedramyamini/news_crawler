د. جەوهەر فەتاح سەعید، سەرۆکی زانکۆی سەلاحەدین، بە تۆڕی میدیایی رووداوی راگەیاند: "هەموو پێداویستییەکان بۆ تەواوی بەشە ناوخۆییەکان دابینکراون. چاوەڕوانی ئەنجامی کۆبوونەوەی لیژنەی باڵای بەرەنگاربوونەوەی کۆرۆناین کە ٢٠٢٠/١٢/٠١ کۆدەبێتەوە. "  سەرۆکی زانکۆی سەلاحەدین ئاماژەی بەوە دا، ئەگەر هیچ بڕیارێکی پێچەوانە نەدرێت، هەفتەی داهاتوو دەست بە دابەشکردنی بەشە ناوخۆییەکان دەکرێت، وەرگرتنی قوتابیانیش لە بەشە ناوخۆییەکان مەرجدار دەبێت.  بەهۆی بڵاوبوونەوەی ڤایرۆسی کۆرۆنا و تۆمارکردنی یەکەم تووشبووی ئەو ڤایرۆسەوە لە عێراق لە ٢٤ی شوباتی ٢٠٢٠ ـدا، لە ٢٠٢٠/٠٢/٢٦ ـدا ناوەندەکانی خوێندن داخران، لە قەرەبووکردنەوەی پشووەکە و چۆنیەتیی کردنی تاقیکردنەوەکان وەزارەتەکانی پەروەردە و خوێندنی باڵا دەستکراوە کران.  لە ٢٠٢٠/١٠/٠٤ لە بەشێک لە زانکۆکانی هەرێمی کوردستان خوێندن بەشێوەی ئاوێتە دەستیپێکرد، بەڵام نزیکەی سێ هەفتە دەبێت خوێندن لەناو کامپ لە بەشی زۆری زانکۆکان راگیراوە، ئەوەش دوای بەرزبوونەوەی ژمارەی تووشبوون بە کۆرۆنا لە هەرێمی کوردستان.