عەمید ئەسعەد مەلا کەریم، گوتەبێژی پۆلیسی هاتووچۆی هەرێمی کوردستان بە تۆڕی میدیایی رووداوی راگەیاند: " ئەمساڵ بەراورد بە ساڵی رابردوو، رووداوەکانی هاتووچۆ کەمیانکردووە، ئەوەش بەهۆی کەرەنتین و نەبوونی هاتووچۆ لە نێوان شارەکاندا بووە. بۆنموونە، لە شەش مانگی یەکەمی ئەمساڵدا ١,٣٣٧ رووداوی هاتووچۆ روویانداوە، بەڵام لە شەش مانگی یەکەمی ساڵی ٢٠١٩ دا دوو هەزار و ٢٥ رووداوی هاتووچۆ روویاندابوو. واتە رووداوەکانی هاتووچۆ بە رێژەی ٣٤.٠٢ % کەمیانکردووە".  هەروەها لە شەش مانگی یەکەمی ئەمساڵدا ١٩٦ کەس بە رووداوی هاتووچۆ مردوون، بەڵام لە شەش مانگی یەکەمی پار ٢٥٧ کەس مردبوون، واتە رێژەی مردن ٢٢.٩ % کەمیکردووە.  هەرچی برینداربووانی رووداوەکانی هاتووچۆیە لەمساڵدا ٢٠٣٠ کەس بریندار بوون، لەکاتێکدا لە شەش مانگی یەکەمی ٢٠١٩ دا ٢,٨٦٠ کەس بریندارببوون. ئەوەش دەریدەخات رێژەی برینداربوونیش بە رووداوەکانی هاتووچۆ ٢٨.٠٢ % کەمیکردووە.  لە ساڵی ٢٠١٩ دا هەر رۆژێک زیاتر لە شەش رووداوی هاتووچۆی بەردەکەوێت، رۆژانە کەسێک بەرووداوی هاتووچۆ گیانی لەدەستداوە و دوو کەسیش برینداربوون.  لە شەش مانگی یەکەمی ٢٠٢٠ دا رۆژانە لانیکەم چوار رووداوی هاتووچۆ روویانداوە، بە دوو رۆژ جارێک کەسێک گیانی لەدەستداوە و رۆژانەش نزیکەی ١١ کەس بەرووداوی هاتووچۆ برینداربوون.  گوتەبێژی پۆلیسی هاتووچۆی هەرێمی کوردستان، هۆکاری سەرەکی رووداوەکانی هاتووچۆی بۆ خێرایی لیخوڕن و بەکارهێنانی مۆبایل لە کاتی شوفێرییدا گەڕاندەوە.