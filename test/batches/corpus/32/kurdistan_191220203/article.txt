هادی سەلیمی، پەیامنێری رووداو لە هەولێر رایگەیاند: رێوڕەسمەکە لە کاژێر ١٥: ٣٠ خولەک دەستپێدەکات. لە چوارچێوەی ئامادەکارییەکان بۆ بەڕێوەچوونی رێوڕەسمەکە لە دوێنێوە دەستکراوە بە پشکنینی کۆرۆنا بۆ ئەو کەسانەی کە بڕیارە لە حەوتەمین خولی خەڵاتەکانی دەزگای روانگە بەشداربن.  ساڵانە خەڵاتەکانی دەزگای روانگە لە بواری هونەری، زانستی و ئەدەبی بەسەر ئەو گەنجانە دابەشدەکرێت کە بەهرەیان لە یەکێک لەو بوارانەدا هەیە، هاوکات پێشانگەی روانگە فورەس بۆ کارسازی بەڕێوەدەچێت.  ئاری عەلائەدین، بەڕێوەبەری پێشکەوتووی پرۆگرامەکان لە دەزگای روانگە، لەبارەی ئامادەکارییەکان، بە رووداوی راگەیاند: "دوێنێ پشکنینی کۆرۆنا بۆ ستافی دەزگای روانگە بەڕێوەچوو، ئەمڕۆش گرووپ گرووپ چ براوەکانی خەڵاتەکانی دەزگای روانگە چ میوانی براوەکان و لیژنەی هەڵسەنگاندن و دادوەران هاتوون دەستیان بە پشکنینەکان کردووە".  بەگوتەی ئاری عەلائەدین، هەر کەسێک کە بڕیارە لە رێوڕەسمەکە ئامادە بێت، پشکنینی کۆرۆنای بۆ ئەنجام دەدرێت، هەر بەڕێزێکیش کە پەیوەندی پێوەکراوە دەبێت تاوەکو کاژێر ١٢: ٠٠ی نیوەڕۆ سەردانمان بکات بۆ ئەوەی پشکنینی بۆ بکرێت و هەر ئەمڕۆش ئەنجامەکانمان بۆ بگەڕێتەوە، تاوەکو ئێستاش ٦٠ % ی بەشداربووان پشکنینیان بۆ کراوە".  پشکنینی کۆرۆنا بۆ زیاتر لە ٣٥٠ کەس دەکرێت و رەچاوی شوێنی دانیشتن و دوورکەوتنەوەی کۆمەڵایەتیش دەکرێت، ئاری عەلائەدین دەڵێت "ئەمساڵ بەهۆی ئەو دۆخە تەندروستییەوە نەمانتوانی خەڵکی زیاتر بانگهێشت بکەین، بەڵام لەڕێگەی سۆشیاڵمیدیا و کەناڵەکانی راگەیاندن، بە شێوەی لایڤ دەتوانن بینەری رێوڕەسمی خەڵاتەکانی دەزگای روانگە ببن".