رێبەر ئەحمەد، وەزیری ناوخۆی هەرێمی کوردستان لە هەژماری تایبەتی خۆی لە توویتەر، ئاماژەی بەوەکردووە، کە ئەمڕۆ هەینی سەردانی بەغدا دەکات، سەردانەکە تایبەتە بە رێککەوتنی نێوان هەولێر و بەغدا لەسەر ئاساییکردنەوەی بارودۆخی شنگال.  هەفتەی رابردوو شاندێکی حکومەتی عێراق لە هەولێر لەگەڵ وەزیری نێوخۆی هەرێمی کوردستان کۆبوونەتەوە و لەبارەی ئاساییکردنەوەی دۆخی شنگال رێککەوتوون.  نەجم جبووری، پارێزگاری نەینەوا، رۆژی پێنجشەممە ٨ - ١٠ - ٢٠٢٠ لە هەڤپەیڤینێکدا لەگەڵ تۆڕی میدیایی رووداودا رایگەیاند هەردوو حکومەتی عێراق و هەرێمی کوردستان رێککەوتوون لەسەر ئەوەی بەمنزیکانە ئیدارەیەکی نوێ لە شنگال دەستبەکارببێت.  رۆژی ٣ی ئابی ٢٠١٤ چەکدارانی داعش هێرشیانکردە سەر شنگال و زیاتر لە شەش هەزار کوردی ئێزدی رفێندران، دواتر لە تشرینی دووەمی ٢٠١٥ و بە بەشداریی زیاتر لە حەوت هەزار و ٥٠٠ پێشمەرگە شنگال کۆنترۆڵکرایەوە.  دوای رووداوەکانی ١٦ی ئۆکتۆبەریش بەهۆی چوونی سوپای عێراق و حەشدی شەعبی بۆ شنگال و کشانەوەی هێزەکانی پێشمەرگە بۆشاییەکی ئەمنی لەو ناوچانە دروستبوو، کە بووە هۆی ئەوەی مەترسییەکانی داعش بۆ سەر ئەو ناوچانە بەردەوام بن.