بەپێی زانیارییەکانی رووداو، یەکێک لەوانەی گیانیان لەدەستداوە لە پەیمانگای تەکنیکیی بەردەڕەش وەرگیراوە و چووبوو بۆ تۆمارکردنی ناوی، برایەکی و هاوڕێیەکی لەگەڵی بوون و لەکاتی گەڕانەوە بۆ زاخۆ تووشی رووداوەکە بوون.  محەممەد سادق ١٨ ساڵ بووە و ئەمساڵ لە پەیمانگای تەکنیکیی بەردەڕەش وەرگیراوە، لەگەڵ فەرحانی برای و هاوڕێیەکیان بەناوی حەکیم مەجید ١٩ ساڵ چووبوون بۆ بەردەڕەش.  خالید سەعید، بەرپرسی بنکەی بەرگریی شارستانی لە زاخۆ رایگەیاند "رووداوەکە لەنزیک تونێلی زاخۆ روویداوە، بەپێی لێکۆڵینەوەکان، ئۆتۆمبێلەکە زۆر خێرا بووە و لەکاتی وەرگەڕانیدا تەنکیی بەنزینەکەی گڕیگرتووە".  تەرمی ئەو سێ کەسە لەڕێگەی ئەمبوڵانسەوە گوازرانەوە بۆ پزیشکی دادی دهۆک، پاش ناسینەوەی تەرمەکان کەسوکاریان تەرمەکانیان وەرگرتوونەتەوە، بڕیارە دوو براکە کە خەڵکی شنگالن و موسڵمانن ببرێنەوە لە شنگال بەخاکبسپێردرێن.  موقەدەم رەشید عادل، بەڕێوەبەری هاتووچۆی زاخۆ دەڵێت، کاتێک شۆفێری ئۆتۆمبێلەکە ئیستۆپی گرتووە، کۆنترۆڵی ئۆتۆمبێلەکە لەدەستیدا نەماوە.  رووداوەکە لەکاتی گەڕانەوەیان بووە لە دهۆکەوە بۆ زاخۆ و لەکاتی رووداوەکەدا ئۆتۆمبێلەکەیان بەر ستوونێکی هاتووچۆ کەوتووە.  بەپێی ئامارەکانی بەڕێوەبەرایەتیی هاتووچۆی زاخۆ، لەماوەی ئەمساڵدا ١٧ کەس بە رووداوی هاتووچۆ گیانیان لەدەستداوە.