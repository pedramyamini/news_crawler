دیاری رەفیق، قایمقامی سەیدسادق بە تۆڕی میدیایی رووداوی راگەیاند، دوای سووتانی باڵەخانەی قایمقامیەت تاوەكو ئێستا دەستیان بە کارەكانی قایمقامیەت نەكردووەتەوە. دەشڵێت، بۆ دەستكردنەوە  بە كار و لەپێناو رانەگرتنی كاری خەڵكی سنوورەكە، پێشنیازیان بۆ  پارێزگاری سلێمانی كردووە تاوەکو باڵەخانەی قایمقامیەت چاکدەکرێتەوە، بەشێوەیەكی  كاتی لە ناحیەی بەرزنجە كارەكانی قایمقامیەت رایی بكەین، بۆ ئەوەش  بەدوای چارەسەرێكی یاساییدا دەگەڕێین".  قایمقامی سەیدسادق ئەوەشی خستەڕوو، نە مۆر و نە هیچ ئەرشیڤێكی  قایمقامیەتیان نەماوە، بۆیە "ئەمجارە لەگەڵ دەستپێكردنەوەی  كارەكان، هەموو بەڵگەنامەكانمان دەکەینە ئەلیکترۆنی".   لە سەرەتای هەفتەی رابردوو زنجیرەیەك خۆپێشاندان و ناڕەزایی  هاونیشتمانییان لە سنووری پارێزگای سلێمانی و هەڵەبجە و ئیدارە  سەربەخۆكانی گەرمیان و راپەڕین کرا، لە قەزای  سەیدسادقیش بارەگای سەرجەم حیزبەكان و بەشێكی زۆر لە  فەرمانگەكانی حكومەت لەوانەش باڵەخانەی قایمقامیەت سووتێنرا.  بەپێی ئامارەکانی رووداو، ١٠ کەس لە خۆپێشاندانەکاندا گیانیان لەدەستداوە و بە دەیان کەسی دیکەش لە خۆپێشاندەران و هێزە ئەمنییەکان برینداربوون.  قەزای سەیدسادق نزیكەی ١٣٠ هەزار دانیشتووی هەیە و بە دووری ٥٨ كلیۆمەتر كەوتووەتە خۆرهەڵاتی شاری سلێمانییەوە. یەك ناحیە  سەر بەو قەزایەیە ئەوەش ناحیەی بەرزنجەیە.