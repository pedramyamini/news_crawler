ئومێد خۆشناو، سەرۆکی فراکسیۆنی پارتیی دیموکراتی کوردستان بە تۆڕی میدیایی رووداوی راگەیاند، پێنج رۆژە تووشی ڤایرۆسی کۆرۆنا بووم، کەمێک پێش ئێستا لە نەخۆشخانە گەڕاومەتەوە و ئێستا دۆخی تەندروستیم زۆر باشە و لە ماڵەوەش چارەسەر وەردەگرم.   سەرۆکی فراکسیۆنی پارتی ئاماژە بەوەش دەدات، لە ماڵەوە خۆی کەرەنتین کردووە و رێنماییە تەندروستییەکان جێبەجێ دەکات.  ئومێد خۆشناو دەشڵێت، کە جگە لەخۆی هاوژین و دوو منداڵی لەگەڵ دایکی تووشی کۆرۆنا بوون، بەڵام دایکی دۆخی تەندروستی باش نییە.   رۆژی ١٠ - ٠٦ - ٢٠٢٠ دیوانی سەرۆکایەتیی پەرلەمانی کوردستان بڵاویکردەوە کە تووشبوویەکی کۆرۆنا لەناو فەرمانبەرانی دیوانی پەرلەمانی کوردستان هەبووە، بۆیە بڕیاردرا کە پشکنینی کۆرۆنا بۆ سەرجەم ئەندامانی پەرلەمانی کوردستان و فەرمانبەرانی پەرلەمان بکرێت.  هەمان رۆژیش راگەیێندرا کە سەرۆکی فراکسیۆنی سەردەم و سێ فەرمانبەری دیکە تووشی ڤایرۆسی کۆرۆنا بوون.   پێشتریش چەند پەرلەمانتارێکی دیکەی فراکسیۆنە جیاوازەکانی پەرلەمانی کوردستان تووشی کۆرۆنا بوون و دوای وەرگرتنی چارەسەر ڤایرۆسەکەیان تێپەڕاند و چاکبوونەوە.  ئەمڕۆ شەممە ٢٦ - ٠٩ - ٢٠٢٠ زۆرترین مردن لە رۆژێکدا لە هەرێمی کوردستان تۆمارکرا کە ٣٣ کەس بوو. ئێستا ژمارەی تووشبووانی کۆرۆنا لە هەر چوار پارێزگاکە گەیشتووەتە ٤٥ هەزار و ٢١٥ کەس. لەو ژمارەیەش هەزار و ٦٥٠ کەس گیانیان لەدەستداوە و ٢٨ هەزار و ٩٣٨ کەسیش چاکبوونەتەوە.