بۆردوومانەکە کاژێر ١١: ٠٠ ـی پێشنیوەڕۆی ئەمڕۆ بووە، غەفوور ئەحمەد، قایمقامی قەزای مێرگەسۆر بە تۆڕی میدیایی رووداوی راگەیاند، "بۆردوومانەکە بەرزاییەکانی گەلی مەلای چیای شیرینی گرتووەتەوە، بەڵام زیانی گیانی و ماڵی نەبووە".   بە گوتەی ئەو قایمقامە، ئەو شوێنەی بۆردوومان کراوە دوورە لە ئاوەدانییەوە، گوتیشی، "بارزان و بەتایبەت چیای شیرین نموونەی ناوچەیێکی پارێزراوی ژینگەییە و دەیان جۆر ئاژەڵ و باڵندەی کێوی تێدا دەژین، بۆیە بۆردوومانەکە دەبێتە هۆی کەوتنەوەی زیانێکی ژینگەیی زۆر".  لەبارەی هۆکاری بۆردوومانەکە، غەفوور ئەحمەد ئاماژەی بەوە کرد، ئەوە یەکەمجارە ئەو ناوچەیە بۆردوومان دەکرێت، ئەویش بەهۆی هاتووچۆکردنی گەریلاکانی پەکەکەوەیە لەو سنوورە کە دەکەوێتە نزیک گوندی سەڤرە".    بەپێی زانیارییەکانی قایمقامی مێرگەسۆر، گەریلای پەکەکە لەو سنوورە جێگیرنین، بەڵام هاتووچۆی پێدا دەکەن بۆ ئەوەی بۆ ناوچەکانی دیکە بچن.  بەهۆی بوونی بارەگاکانی پارتی کرێکارانی کوردستان - پەکەکە، تورکیا هێرشی ئاسمانی و زەمینی دەکاتە سەر ناوچەکانی سنووری پارێزگای دهۆک و تاوەکو ئێستاش هێزەکانی تورکیا بە قوڵایی ٣٠ بۆ ٤٥ کیلۆمەتر هاتوونەتە نێو خاکی هەرێمی کوردستانەوە و لە ٣٨ شوێنی ستراتیژی جێگیربوونە.     زۆربەی گوندەکانی سنووری قەزای ئامێدی لە پارێزگای دهۆک، بەهۆی شەڕی پەکەکە و سوپای تورکیا چۆڵکراون، لە سێ ساڵی رابردووشدا تەنیا لە سنووری ئەو قەزایە ٣٤ کەس بەهۆی ئەو شەڕەوە گیانیان لەدەستداوە.     بەگوێرەی بەدواداچوونی تۆڕی میدیایی رووداو، بەدرێژایی ئەو ماوەیەی کە پێکدادان لەنێوان سوپای تورکیا و گەریلاکانی پەکەکە لەنێو خاکی باشووری کوردستان دروستبووە، زۆرترین قوربانی لە ماوەی سێ ساڵی رابردوو بووە. تەنیا لە سنووری قەزای ئامێدی لە ماوەی ئەو ٣ ساڵەدا ٣٤ کەس گیانیان لەدەستداوە،  ئەمساڵیش نزیکەی ٦ گوند لە سنووری پارێزگاکە بە یەکجاری چۆڵکراون.