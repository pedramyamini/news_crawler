بەپێی نووسراوێک کە واژۆی بورهان عەبدوڵڵا عادل، بەڕێوەبەری گشتیی بەوەکالەتی بەسەرەوەیە و ئاراستەی بەڕێوەبەرایەتییەکانی هەولێر، سلێمانی، دهۆک، گەرمیان، هەڵەبجەی شەهید، یەکەی سەرپەرشتیکردنی (بنەڕەتی، ئامادەیی) کەرکووک کراوە. دەبێت مامۆستایان پابەندنی بڕیارەکانی وەزارەتی پەروەردە بن.  لە نووسراوەکەدا ئاماژە بەوەکراوە، پێویستە سەرپەرشتیاران لەکاتی سەردانیکردنی قوتابخانەکان ئاگاداری دەستەی کارگێڕی و مامۆستایان بکەنەوە بۆ ئەم ساڵی خوێندنی ٢٠٢٠ - ٢٠٢١، پێویستیشە رەچاوی ئەم خاڵانەی خوارەوە بکرێت.  یەکەم: پێویستە مامۆستایان پابەندبن بە تەواوکردنی پرۆگرامەکانی خوێندن و پرۆگرام کەمنەکرێتەوە.  دووەم: خوێندنی پرۆگرامەکان بە گوێرەی ریزبەندی کتێبەکان دەبێت و نابێت بەش و بەندەکان پاش و پێش بخرێن.  سێیەم: هەڵسەنگاندنی نیوەوەرز و تاقیکردنەوەکانی مانگانە و کۆتایی وەرزەکان بەۆێی ساڵنامەی خوێندنی ٢٠٢٠ - ٢٠٢١ دەبێت و رێنماییەکانی بەڕێوەبەرایەتی گشتی ئەزموونەکان لە کاتی خۆیان ئەنجام دەدرێت.    رۆژی ٢٧ - ٠٩ - ٢٠٢٠ لە بەشێک لە ناوەندەکانی خوێندن لە هەرێمی کوردستان، ئاڵا هەڵکرا و سروودی نیشتمانیی ئەی رەقیب لێدرا. ئەمساڵ پۆلی ١٢ی ئامادەیی لە قوتابخانەکان وانە دەخوێنن.