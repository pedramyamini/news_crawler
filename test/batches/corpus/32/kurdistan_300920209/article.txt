کاوە عەلی، جێگری پارێزگاری هەڵەبجە کە ئەو پۆستەی لە پشکی یەکگرتووی ئیسلامی وەرگرتووە بە تۆڕی میدیایی رووداوی راگەیاند، راستە یەکگرتوو لە حکومەتی لۆکاڵیی دهۆک کشاوەتەوە و ئەوە بڕیاری سەرکردایەتی بووە، بەڵام ئەو بڕیارە پەیوەندیی بە سلێمانی و هەڵەبجەوە نییە، چونکە رێککەوتنی دهۆک لەنێوان پارتی و یەکگرتوودا کراوە، بەڵام رێککەوتنەکانی سلێمانی و هەڵەبجە، لەنێوان لیستی خزمەت، گۆڕان و یەکێتیدا کراوە.  رۆژی ٢١ی ئەم مانگە، رێککەوتنی نێوان پارتی و یەکگرتوو بۆ پێکهێنانی حکومەتی لۆکاڵیی دهۆک هەڵوەشێنرایەوە.   رێککەوتنی پارتی دیموکراتی کوردستان و یەکگرتووی ئیسلامیی کوردستان ساڵی ٢٠١٦ کراوە و بەپێی رێککەوتنەکە یەکگرتوو ١٧ % ی پۆستی کارگێڕیی لە پارێزگاکە بەڕێوەدەبرد.  محه‌ممه‌د تاهیر بریفكانی، بەڕێوەبەری فەرمانگەی ژینگەی دهۆک لەسەر پشکی یەکگرتوو بە تۆڕی میدیایی رووداوی راگەیاند، "ئێمە نەماندەویست بگاتە ئەو رادەیە. دەمانویست کاری خۆمان بکەین. بەڵێ بڕیاری سەرکردایەتیی هەردوو حیزب بووە و ئێمە ناچارین جێبەجێی بکەین".  پارتی دەمێک بوو گلەیی لە یەکگرتوو هەبوو کە بنەمای رێککەوتنەکە پەیڕەو ناکات و لە هەر جووڵەیەکی ئۆپۆزیسیۆندا بەشدارە. بەڵام یەکگرتوویش ئەوە رەتدەکاتەوە، چونکە ئەو تەنیا لە دهۆک لە کابینەی نوێی حکومەتدا بەشدارە.  مه‌سعود سه‌رنی، کارگێڕی لقی یەکی پارتی بە رووداوی راگەیاند: "ئێمە هیچ کێشەیەکمان لەگەڵ یەکگرتوودا نەبووە. بەڵام یەکگرتوو پابەندی ئەو رێککەوتنە نەبوو کە لەگەڵ پارتیدا خزمەتی خەڵکی خۆیان بکەن".  سبەی پێنجشەممە ١ - ١٠ - ٢٠٢٠ دەبێت یەکگرتوو ١٧ پۆستی باڵای دهۆک بۆ پارتی بەجێبهێڵێت و رێککەوتنی هەردوو حیزب کۆتایی بێت.