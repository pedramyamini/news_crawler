رەمک رەمەزان، قایمقامی چەمچەماڵ بە تۆڕی میدیایی رووداوی راگەیاند، هێلیکۆپتەرەکە لەسەر ئاسمانی گوندی گەڕاوی سەر بە قەزای چەمچەماڵ لە کاژێر ١١: ٣٠ خولەکی شەو ئەو تۆپەڵە ئاگرەی فڕێداوە، دواتر لە کاژێر ١١: ٤٠ خولەکیش لە ئاسمانی شارۆچکەی شۆڕش جارێکی دیکە دووبارەی کردووەتەوە.   بە گوتەی قایمقامی چەمچەماڵ، تۆپەڵەئاگرەکە بەرەو ئاسمان بووە و هیچ شێوازێکی تەقینەوەی پێوە دیارنەبووە، هیچ ئاسەوارێکیشی نەکەوتووەتە سەر زەوی.   لە بنکەی مەشق و راهێنانی مەنیلە، هێزەکانی هاوپەیمانان مەشق بە پێشمەرگە دەکەن کە دەکەوێتە سنووری شارۆچکەی شۆڕشی سەر بە قەزای چەمچەماڵ، قایمقامی چەمچەماڵ ئاماژەی بەوە کرد، "لەوانەیە" ئاماژە بووبێت بۆ ئەو بنکەی مەشقە. بەڕێوەبەری بنکەی مەشقەکەش قسەی لەگەڵ هێزەکانی هاوپەیمانان کردووە کە ئایا ئەو هێلیکۆپتەرە هی ئەوان بووە، بەڵام تاوەکو ئێستا وەڵامیان نەدراوەتەوە.   بەپێی زانیارییەکانی قایمقامی چەمچەماڵ، ئەمڕۆ شەممە هێزێکی هاوپەیمانان سەردانی بنکەی مەشق و راهێنان بە پێشمەرگە لە مەنیلە دەکەن.