کاژێر ١١: ٣٠ خولەکی شەوى رابردوو یەکشەممە ١٣ - ١٢ - ٢٠٢٠ ئۆتۆمبێلێکی پەکەکە لەنزیک گوندى گرگاشی سەر بە دەڤەرى بەرێگارى نزیک سەنتەرى قەزای ئامێدى ویستوویانە لە خاڵێکى پشکنینى پێشمەرگە تێپەڕن، لەوکاتەدا تەقە لەنێوان هێزى پێشمەرگە و گەریلاکانی پەکەکە دروستبوو و لە ئەنجامى ئەو شەڕە پێشمەرگەیەکى هێزى رۆژ بە پلەى ملازم ئەوەل گیانی لەدەستداوە و لە زاخۆ بەخاکسپێردرا.  مەزڵووم کۆبانێ، فەرماندەی گشتیی هێزەکانی سووریای دیموکرات - هەسەدە لە تویتێکدا لەبارەی ئەو رووبەڕووبوونەوەیە داوا دەکات، "هێرشەکان بووەستێندرێن و چارەسەری دۆخەکە لەڕێگەی گفتوگۆوە بکرێت".   شەڕەکەی پێشمەرگە و پەکەکە کاردانەوەی لێکەوتەوە، سەرۆکی حکومەتی هەرێمی کوردستان لە پەیوەندیی تەلەفۆنیدا لەگەڵ جۆیل رەیبێرن، نێردەی تایبەتی ئەمریکا بۆ سووریا ئاماژەی بە هێرشەکە کرد "چەکدارانی پەکەکە کرد بۆسەر هێزی پێشمەرگە لە دەڤەری ئامێدی و بە تووندی هێرشەکەی سەرکۆنە کرد". ئاماژەی بەوەش کردووە کە لەم ماوەیەدا، "سێ پێشمەرگە و کارمەندی ئاسایش، لەسەر دەستی چەکدارانی پەکەکەوە شەهید کراون".  رۆژی دووشەممە جەیمس سۆرنتۆن، کۆنسوڵی بەریتانیا لە هەولێر لە تویتێکدا کە هەواڵی رووداوی لەسەر رووداوەکە ریتویت کردبوو، رایگەیاندووە "پرسە و سەرەخۆشیی خۆم ئاراستەی بنەماڵەی ملازم ئەوەل عەبدولڕەحمان ئەمین دەکەم کە لەلایەن پەکەکەوە کوژرا. پەکەکە رێکخراوێکی تیرۆریستییە و نابێت لە هەرێمی کوردستانی عێراق بوونی هەبێت".   محەممەد ئەمین پێنجوێنی، سیاسەتڤان و کەسایەتییەکی نزیک لە پەکەکە لە بانگەوازێکدا لەبارەی شەڕی پێشمەرگە و پەکەکە رایگەیاندووە، "ئێمە جارێکی دیکە دەیڵێینەوە بانگەوازێکی دڵسۆزانە لە پەکەکە و پارتی دەکەین کە شەڕی کورد و کورد ھیچ قازانجێکی میللەتی کوردی تیا نییە و زەرەرێکی زۆر لە دۆزی کورد لە جیھاندا دەگەیێنێت و پرۆسەی سیاسیی باشووری کوردستانیش لە کەدار دەکات".