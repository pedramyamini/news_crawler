بەهۆی شەڕ و بۆردوومانەکانەوە، کە سوپای تورکیا دەڵێت بەهۆی بوونی پەکەکەوەیە ئۆپەراسیۆن ئەنجام دەدات، هاونیشتمانیانی ناوچە سنوورییەکان رووبەڕووی زیان بوونەتەوە.  سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی گوت "بۆردوومانەکان بەردەوامییان هەیە، بەتایبەت ناوچەی نێوان رێگەی هرورێ و رێگەی سەرەکیی رۆژانە بۆردوومان دەکرێت؛ بوونی پەکەکە لەم ناوچەیە بووەتە هۆی دڵەڕاوکێیەکی زۆر لەناو هاونیشتمانیاندا؛ دوێنێ بۆردوومانێکی زۆری (چەلكێ موسڵمانان) هەبوو و بووە هۆی سووتانی رەز و بێستانەکان".  لەبارەی دۆخی دانیشتووانی گوندەکانی سنوورەکەوە بەڕێوەبەری ناحیەی کانی ماسێ باسی لەوە کرد "پێنج گوند چۆڵ کرابوون. ئێستا هەندێک کەس گەڕاونەتەوە بۆ ئاودانی رەز و باخەکانیان و بژێویی ژیانیان؛ ئەوانیش شەوان هەندێکیان نامێننەوە و هەر بە رۆژ لەوێ دەبن".  سەربەست سەبری ئەوەی خستەڕوو، ئەوان بە فەرمی و بە نووسراو داوای قەرەبووکردنەوەی هاونیشتمانیانیان داوەتە ئەو لیژنانەی سەردانی ناوچەکەیان کردووە، بەڵام "تاوەکو ئێستا قەرەبووی هیچ کەسێک نەکراوەتەوە". بەڕێوەبەری ناحیەی کانی ماسێ گوتیشی، ئەوان داوای قەرەبووکردنەوەکەیان لە هەردوو حکومەتی هەرێمی کوردستان و حکومەتی عێراق کردووە.  ١٣ پەرلەمانتاری هەرێمی کوردستان و عێراق، بۆ لێکۆڵینەوە لە دۆخی ناوچەکە و زیانەکانی شەڕ، رۆژانی ٨ و ٩ی حوزەیرانی ٢٠٢١ سەردانی ناوچە سنوورییەکانیان لە سنووری پارێزگای دهۆک کرد، دواتر و لە ٧ی تەممووزی ٢٠٢١ دا لیژنەکە راپۆرتێكی حەوت لاپەڕەیی ئاراستەی سەرۆکایەتیی پەرلەمانی کوردستان کرد، لە خاڵێکیاندا داوا کراوە کە هاونیشتمانیانی زیانلێکەوتوو لەلایەن حکومەتی عێراقەوە قەرەبوو بکرێنەوە.