کاردانەوەکانی تێپەڕاندنی یاسای قەرز بۆ پڕکردنەوەی کورتهێنانی بودجەی عێراق بەبێ خواستی کورد بەردەوامە. جەمال کۆچەر، سەرۆکی فراکسیۆنی یەکگرتووی ئیسلامی لە پەرلەمانی عێراق، شەوی شەممە ١٤ - ١١ - ٢٠٢٠ لە بەرنامەی رووداوی ئەمڕۆ لەبارەی بژاردەکانی بەردەم کورد لەدوای تێپەڕاندنی ئەو یاسایە گوتی "کورد دوو بژاردەی لەبەردەمە، یان دەبێت پەیڕەوی خود دابینکاری بکات یان بەرەو بەغدا بچین، بە تێڕوانینی ئێمە چوون بەرەو بەغدا باشترە، چونکە بودجەی ٢٠٢١ لەپێشمانە".  جەمال کۆچەر دەڵێت ناکرێت ئەوان هەموو ساڵێک لەو شەڕەدا بن و بەپێویستی دەزانێت "شاندێکی سیاسیی بەهێز بچێتە بەغدا و رێککەوتنێکی ستراتیژی لەگەڵ بەغدا بکات و داوای رێژەی ١٢.٧ % ی بودجە بکات تاوەکو سەرژمێریی لە عێراق دەکرێت".   سەرۆکی فراکسیۆنی یەکگرتوو لە پەرلەمانی عێراق، بە پێویستیشی دەزانێت حکومەتی هەرێمی کوردستان داوای مووچەی مانگی ١٠ لە بەغدا بکات، "چونکە ئەو یاسایە لە مانگی ١١ پەسندکراوە، رێککەوتنی پێشوو بۆ ٣ مانگ بوو ٨ و ٩ و ١٠، بۆیە لەسەر بەغدایە مووچەی مانگی ١٠ بنێرێت".  جەمال کۆچەر پێیوایە دەبێت سەرۆککۆمار وەک پارێزەری دەستوور لە تێپەڕاندنی ئەو یاسایەدا رۆڵی هەبێت و دەڵێت: "ئەو یاسایە دژی سێ ماددەی دەستوورییە، ماددەکانی ١٤ و ٢٢ بڕگەی یەکەم و ماددەی ٣٠ بڕگەی یەکەم کە مافی هاووڵاتیان خوراوە، بۆ ئەو مەبەستە سەرۆککۆمار دەتوانێت داوای هەمواری ئەو یاسایە بکاتەوە و مووچەی فەرمانبەرانی هەرێمی کوردستان لەو یاسایە جیا بکەینەوە".  سێ ماددە پێشێلکراوەکەی دەستووری فیدراڵیی عێراق:  عێراق وڵاتێکی فرە نەتەوە و ئایین و ئایینزایە، ئەندامی دامەزرێنەر و کارای کۆمکاری وڵاتانی عەرەبییە و پابەندە بە پەیماننامەکەی و بەشێکە لە جیهانی ئیسلامیی.  عێراقییەکان لەبەردەم یاسا یەکسانن، بەبێ جیاکاریی رەگەز، نەژاد، نەتەوە، رەچەڵەک، رەنگ، ئایین، ئایینزا، باوەڕ، را، دۆخی ئابووریی یان کۆمەڵایەتییان.  یەکەم: کارکردن مافی هەموو عێراقییەکانە بەشێوەیەک ژیانێکی ئاسوودەیان بۆ مسۆگەر بکات.  دووەم: یاسا، پەیوەندیی لەنێوان کرێکاران و خاوەنکارەکان رێکدەخات لەسەر بنەمای ئابووری، بە رەچاوکردنی بنەماکانی دادپەروەریی کۆمەڵایەتی.  سێیەم: دەوڵەت مافی پێکهێنانی سەندیکاکان و یەکێتییە پیشەییەکان و ئەندامبوون تێیاندا دەستەبەر دەکات، ئەمەش بە یاسا رێکدەخرێ.