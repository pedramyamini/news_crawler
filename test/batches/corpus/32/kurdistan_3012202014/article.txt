محەممەد بەحری، باوکی یەکێک لە بریندارەکان بە رووداوی گوت "ئەو رووداوە لەنێوان خاڵ و خوارزایە، ئەو پیاوەی ئێستا گیراوە دوو کچی لای برایەکانی هاوژینەکەیەتی، دوو ساڵە مێردەکەی ناهێڵێت کچەکەی بێتە ماڵی باوکی، بەردەوام هەڕەشەی کوشتن لە باوکی یان براکەی دەکات، ئەوانە لە سلێمانی، حاجیاوا و رانیەوە هاتوون، باشە ئەو چەکانە بەکوێدا هاتن؟ "  دایکی ژنەکە دەڵێت "گوتیان دەبێت یان منداڵەکان یان ژنەکەی بنێرنەوە، ئێمەش گوتمان چۆن دوای ئەو هەموو جنێوەی بە ئێمەت داوە داوای گەڕانەوەی ژن و منداڵەکەت دەکەیت، مەعقولە زاوا هەرچی جنێوی پیسە بە خەزووری بڵێت، چەند جار هەڕەشەی لە کچەکەشم کردووە".  هاوژینی ژنەکە دەڵێت "خۆی ئاسایش دەزانێت رووداوەکە چۆن بووە، بریندارم و دۆخم خراپە، دۆخم باشتربێت خۆم رادەستدەکەم، ئەوەی هەشمە لای بنکەی پۆلیس دەیڵێم".  ئێستا تەرمەکان رەوانەی پزیشکی دادوەریی هەولێر کراون و بریندارەکانیش لە نەخۆشخانەی ئیمێرجنسی چارەسەر دەکرێن کە سەرجەمیان لەلایەن پۆلیسەوە دەستبەسەرکراون، ئێستا بەگوێرەی ماددەی ٤٠٦ لە یاسای سزادانی عێراقی کە تایبەتە بە رووداوەکانی کوشتن دۆسیەکە دراوەتە دادگا.  رائید هۆگر عەزیز، گوتەبێژی پۆلیسی هەولێر دەڵێت "پەڕاوەکە لەژێر لێکۆڵینەوەدایە، هەموو ئەوانەی دەستیان لە رووداوەکە هەبووە بەگوێرەی ماددەی ٤٠٦ لە یاسای سزادانی عێراقی دەستگیرکراون".  بەگوێرەی ئامارەکانی بەڕێوەبەرایەتیی گشتیی پۆلیسی هەرێمی کوردستان جگە لە کوژراوانی ئەو رووداوە، لە ساڵی ٢٠٢٠ دا ٢٥٧ حاڵەتی کوشتن و خۆکوشتن هەبوون، بەوەش لەمساڵدا لە هەر ٣٤ کاژێرێکدا کەسێک کوژراوە، یاخود خۆی کوشتووە.