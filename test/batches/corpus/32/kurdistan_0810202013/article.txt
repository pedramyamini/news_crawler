حەوت عەرەبی هاوردە لە نووسینگەی راکان جبورییەوە نووسراویان بۆ کراوە و داواکراوە هێزە سەربازییەکان کوردانی ناوچەکە دەربکەن و عەرەبە هاوردەکان نیشتەجێ بکرێن.  فەرماندەیی ئۆپەراسیۆنەکان بە نووسراوێک فەرمان بە پۆلیس دەکەن داواکارییەکەی پارێزگاری بەوەکالەت جێبەجێ بکەن، کە تێیدا ئاماژە بە زیادەڕۆکار کراوە، کە مەبەست لێی کوردی ناوچەکەن، و عەرەبە هاوردەکانیش وەکو خاوەن ماف ئاماژەیان پێ کراوە.  پەنجا دۆنم زەویی دیکەی سنووری پەلکانە بە بڕیارێکی دادگا دراوەتەوە عەرەبە هاوردەکان. هونەر کەریم، خاوەنی زەوییەک لە پەلکانە دەڵێت "بەنیازن بە گرێبەستێکی ساڵی نەوەدەکان بێنەوە ئەم خاکە وەربگرنەوە، بڕیاریان بۆ دراوە و رۆژانی یەکشەممە یان دووشەممە دێن".  کوردانی سنووری سەرگەڕان کە تاوەکو ئێستا بەگژ تەعریبی ناوچەکەیاندا چوونەتەوە، لیژنەیەکیان پێکهێناوە کە کاروباری یاسایی مامەڵەی زەویوزار رایی دەکەن. لیژنەی بەرگریکار لە جووتیارانی سەرگەڕان لە حەوت ئەندام پێکدێن خەڵکی شارەزا و پسپۆڕن لە کاروباری یاسایی.  محەممەد ئەمین، ئەندامی لیژنەی بەرگریکار لە جووتیارانی سەرگەڕان ئاماژە بەوە دەکات "لە ساڵی ٢٠١٧ وە تاوەکو ئێستا پێنج شەش نووسراوی پارێزگاری بەوەکالەت کراوە بۆ داگیرکردنەوەی ئەو زەوییانە، لەڕێگەی ئۆپەراسیۆنەکانی کەرکووک و سەڵاحەددین و دوایین جار لەڕێگەی ئۆپەراسیۆنەکانی نەینەواوە".  محەمەد ئیسماعیل، ئەندامی بەرگریکار لە جووتیارانی سەرگەڕان گوتی "لیژنەیەکی یاسایی دانراوین بۆ کێشەی ئەم زەویوزارە، بۆئەوەی ئەوان کۆمەڵێک بڕیاری نایاساییان وەرگرتووە، دەتوانم بڵێم بە ساخته کردوویانە، بەڵام بەرەنگاری ئەو هەوڵە نایاساییانەیان دەبینەوە".  تاوەکو ئێستا هەشت بڕیار لە سنووری سەرگەڕان لەسەر زەویی جووتیارانی کورد دەرچوون و دراونەتە عەرەبی هاوردە، مامەڵەکانیان لە کشتوکاڵی کەرکووکیش بۆ رایی کراوە، بەڵام گرێبەستیان بۆ نوێنەکراوەتەوە.  زوهێر عەلی، بەڕێوەبەری فەرمانگەی کشتوکاڵی کەرکووک سەبارەت بە کێشەی زەویوزاری پەلکانە ئەوەی خستەڕوو "دوو جۆر بڕیارن، بەشێک لە زەوییەکان کوژاندنەوە دەیانگرێتەوە، هەندێکی دیکەی گوازراونەتەوە، ئەوانەی کوژێندراونەتەوە بڕیاری ٢٩ دەیانگرێتەوە، ئێمە وەکو کشتوکاڵی کەرکووک بەرزمان کردووەتەوە کە بڕیاری ٢٩ دەیانگرێتەوە، بۆیە دادگاکانیش لەوە دەڕوانن بەوپێیەی دەستەی زەویوزار ئاماژەی بەوە نەکردووە کە ئەو بڕیارە هەڵوەشاوەتەوە".  لە سنووری ٤٠ گوندی کوردیی سەر بە ناحیەی سەرگەڕان، ٢٠٠ هەزار دۆنم زەویی جووتیاران کێشەی زەویوزاریان لەسەرە، بەڵام تاوەکو ئێستا بەهۆی رێگریی خەڵکی ناوچەکە هەر پارچە زەوییەک دەستی بەسەردا گیرابێت، دوای ماوەیەک لێیان وەرگیراوەتەوە.