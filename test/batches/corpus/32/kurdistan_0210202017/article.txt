لە ساتی نانی نیوەڕۆدا بوو شۆفڵ و ئامێرەکانی شارەوانی هاتنە سەریان و دەستیان بە رووخاندنی خانووەکانی گەڕەکی بۆنەکان کرد. لە قۆناخی یەکەمی ئەو هەڵمەتەدا دیواری خانووەکانیان روخێنرا.  ئاواز جومعە، دانیشتووی گەڕەکەکەیە و دەڵێت، "پێیان گوتین بچنە دەرەوە خانووەکان دەڕووخێنین، ئێمەش نەهاتینە دەرەوە و خۆمان لە ژوورەوەبووین کە روخێنرا. "  دانیشتوویەکی دیکەی گەڕەکەکە دەڵێت، "لە دەرگایاندا و نەگەیشتینە دەرگا، دیوارەکەیان رووخاند. ژووری میوانەکەمان پڕ لە ژن و منداڵ بوو و میوانمان هەبوو. "  دانیشتووانی ئەو گەڕەکە جگه لە کورد، عەرەب و تورکمانیشیان تێدایە. زۆربەیان کەسانی هەژار و کەمدەرامەتن و خانووەکانیان کڕیون.  گلەیی و داواکاریی خەڵک لەوەیە لە نزیکی ئەوانەوە کەسانی دەسەڵاتدار و گرووپە چەکدارییەکان زەوی دابەش دەکەن و خانوو دروست دەکەن، کەچی هی ئەمان دەڕووخێنن بەبێ ئەوەی هیچ قەرەبوویەکیان بدەنێ.  بەدریە جاسم، دانیشتووی گەڕەکەکەیە و دەڵێت، "ئێستا من بۆ کوێ بڕۆم. بۆ ناوچەکانمان؟ ئەم خانووە نۆ ملیۆنم پێ دابوو. دوو ساڵ لەمەوبەر کڕیم. هاتن و هەمووان گوتیان تێک نادرێت. ئێستا من کوێ بڕۆم؟ "  لە کەرکووک هەڵمەتی لابردنی زیادەڕۆیی بە چڕی دەستی پێکردووە. قایمقامی شارەکە سەرپەرشتیی پرۆسەکە دەکات. لەبارەی رووخاندنی خانووەکانی گۆڕەپانی بۆنەکانەوە دەڵێت، بە بڕیار ئەو کارە دەکەن، چونکە زەویی خانووەکان موڵکدارێتییەکەیان بۆ وەزارەتی وەرزش و لاوان دەگەڕێتەوە و پرۆژەیەکی وەبەرهێنانی لەسەر دروست دەکرێت.  فەلاح یایچلی، قایمقامی کەرکووک بە وەکالەت بە تۆڕی میدیایی رووداوی راگەیاند، "گۆڕەپانی بۆنەکان زەوییەکانی هی بەڕێوەبەرایەتیی وەرزش و لاوانە. وەبەرهێنێک وەریگرتووە بۆ درووستکردنی پارک و پێداویستییە وەرزشییەکانی لەسەر دروست دەکات. ئەوانە زیادەڕۆییان کردووەتە سەر موڵکی بەڕێوەبەرایەتیی وەرزش و لاوانی کەرکووک. ئێمە نووسراوێکمان لە بەشی زیادەڕۆیی پارێزگای کەرکووکەوە ئاراستەکرا. زیادەڕۆکار قەرەبوو ناکرێتەوە، بەڵکو پێویستە ئێمە کرێی ئەو چەند ساڵەی لێوەربگرین کە لەسەری نیشتەجێ بووە. "  لەدوای رووداوەکانی ئۆکتۆبەری ٢٠١٧ وە هەڵمەتی دروستکردنی خانوو و تەنانەت گەڕەکی زیادەڕۆیی لە کەرکووک زیادی کردووە. هەموو ئەو گەڕەکانە لە باشووری شارەکەدان. ئەگەرچی ئیدارەی پارێزگاکە بڕیاری بۆ لابردنی زیادەڕۆیی دەرکردووە، بەڵام لەوێ کارئاسانییان بۆ دەکرێت.