موقەدەم شەماڵ دێواری، گوتەبێژی بەڕێوەبەرایەتیی پۆلیسی سۆران، لە کۆنگرەیەکی رۆژنامەڤانیدا ئاماری ساڵی ٢٠٢٠ ـی رووداوەکانی سنووری بەڕێوەبەرایەتیەکەیانی ئاشکرا کرد.  گوتەبێژی بەڕێوەبەرایەتیی پۆلیسی سۆران رایگەیاند: "لە ساڵی ٢٠٢٠ ـدا ٢٣٦٧ تاوانی جۆراوجۆر تۆمارکراون، لەو ژمارەیە دوو هەزار تاوان ئاشکرا بوون و ٣٦٧ تاوانیش لەژێر لێکۆڵینەوەدان. "  بە گوتەی شەماڵ دێواری لەسەر تاوانی دزی، کوشتن، ساختەکاری، تەقەکردن و تاوانەکانی دیکە ٦١٣ تۆمەتبار داواکراوبوون و هێزەکانیان توانیویانە لە کۆی " ٦١٣ تۆمەتبار ٥٦٦ ـیان دەستگیر بکەن و رەوانەی دادگایان بکەن. "  بەهۆی پابەندنەبوونیش بە رێنماییەکانی وەزارەتی تەندروستی و وەزارەتی ناوخۆوە لە کاتی کەرەنتینەدا، شەماڵ دێواری گوتی: "زیاتر لە ١٥٠ کەس دەستگیر کراون و هەندێک لەوانە بە پێبژاردن سزا دراون و هەندێکیشیان رووبەڕووی دادگا کراونەتەوە. "  لەبارەی ئاماری کوشتن و خۆکوشتن لە ساڵی ٢٠٢٠ ـدا گوتەبێژەکەی بەڕێوەبەرایەتیی پۆلیسی سۆران ئاماژەی بەوە دا، ئەمساڵ لە بەڕێوەبەرایەتییەکەیان ٣٢ تاوان تۆمارکراون، ١٢ تاوانی کوشتن هەبووە، لەو ١٢ تاوانە ٧ یان ئاشکرا کراون و ٥ تاوانیش لەژێر لێکۆڵینەوەدان، ٢٠ تاوانی خۆکوشتنیش هەبووە.  لەسەر تاوانی دزییش " ٩ تاوان تۆمارکراون، ٨٥ ـیان ئاشکرا کراون و رەوانەی دادگا کراون.  بە گوتەی شەماڵ دێواری رێژەی تاوان ئەمساڵ بەراورد بە ساڵەکانی رابردوو "زۆر جیاوازی هەبووە و کەمتر بووەتەوە. "