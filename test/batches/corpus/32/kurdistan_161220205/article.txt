زراو ئەندامێکی بچووکە لە خوارەوەی جگەر هەڵکەوتووە، قەبارەکەی بەقەد هەرمێیەکە و رۆڵێکی گەورەی لە پرۆسەی هەرسکردندا هەیە.   دکتۆر سامان تاهیر، پسپۆری نەشتەرگەری گشتی و نازوڕ لە هەولێر سەبارەت بەو نەشتەرگەرییەی کە چوار رۆژ بەر لە ئێستا ئەنجامی داوە بە تۆڕی میدیایی رووداوی راگەیاند "نەشتەرگەرییەکی زۆر قورس و دەگمەن بوو، چونکە ژنەکە چەند نەخۆشییەکی دیکەی هەبوو و زەرداوی زۆر بوو. چوار رۆژ پێشتریش نەشتەرگەرییەکی دیکەی دەرهێنانی بەردی لوولەی زراوی بۆکرابوو. لەبەرئەوە نەشتەرگەرییەکە زۆر هەستیاربوو، بەڵام خۆشبەختانە سەرکەوتووبووم. "  بەپێی توێژینەوە پزیشکییەکان، بەشێوەیەکی گشتی خانمان زیاتر لە پیاوان لەبارن بۆ تووشبوون بە بەردی زراو. ئەو ژنەش کە ئەم نەشتەرگەرییەی بۆ کراوە تەمەنی ٦٥ ساڵە و خەڵکی کەرکووکە.   لە بەشێکی دیکەی قسەکانیدا ئەم پزیشکە ئاماژە بەوە دەدات، نەشتەرگەرییەکە نزیکەی دوو کاژێری خایاندووە، "هەرچەندە پێشتر نەخۆش هەبوو تاوەکو ٤٠٠ بەرد لەنێو زراوی دا هەبووە، بەڵام ئەمەیان ریکۆردی شکاندووە و زۆرترین بەردی تێدابووە و پێشتر لە کوردستان ئەم ژمارە زۆرەی بەرد لەنێو تورەگەی زراوی نەخۆش دەرنەهێنراوە. "  سەبارەت بە تەندروستیی نەخۆشەکە ئەو پزیشکە دەڵێت، رۆژێک دوای نەشتەرگەرییەکە نەخۆشەکە رۆیشتووەتەوە بۆ ماڵەوە و ئێستا تەندروستی باشە.   نەسرین شەفیق، ئەو نەخۆشەیە کە ئێستا لە ماڵەوەیە و سەبارەت بە نەشتەرگەرییەکە بە رووداوی راگەیاند " زۆر بێتاقەتم و شەوانە ئازارم زۆرە، بەڵام سوپاس بۆ خوا کە نەشتەرگەرییەکەم سەرکەوتووانە کرا. "  بەردی زراو.. نیشانە و چارەسەر  ئەو بەردە گەورانەی كە رێژەیەكی زۆر كۆلیسترۆڵیان تێدایە، ٨٠ % ی بەردەكانی زراو پێكدێنن. دیارترین نیشانە كە بەردی زراو دروستیدەكات ئازاری سەرووی سكە، رێگەكانی چارەسەریشی جیاوازن.  بەردی زراو لە گرفتە پزیشكییە باوەكانە. بەشێكی بەرچاو لەوانەی نەخۆشییەكەیان هەیە، هیچ نیشانەیەكیان نییە. بەڵام بەشێكی دیكە سكاڵایانە لەدەست ئازاری سەرەوەی سك و تێكچوونی دۆخی تەندروستی بەتایبەتی لەدوای خواردنی ژەمی چەور و سوورەوەكراو.  ئەو كەسانەی ئەو نیشانانەیان هەیە، دەبێ سەردانی پزیشك بكەن بۆ یەكلاكردنەوەی هۆكارەكەی، چونكە نەخۆشیی دیكەش هەن ئەو نیشانانە دروستدەكەن، وەكو نەخۆشییەكانی گەدە و دوازدەگرێ.  پرۆفیسۆر مارك یانسن، سەرۆكی بەشی نەشتەرگەری گشتی و هەناوبینی لە خۆشخانەی هیلیۆس ئیمیل بیرینگ لە ئەڵمانیا، دەڵێ زۆربەی ئەو نەخۆشانەی ئەو نیشانانەیان هەیە، بەر لە نەشتەرگەری لابردنی زراو پشكنینی گەدە و دوازدەگرێیان بۆ دەكرێ.  وەك ئەو پزیشكە باسیدەكات باشترین رێگەی دەستنیشانكردنی هەبوونی بەردی زراو پشكنینی نێوسكە بە سۆنەر.  بەردە زەردە گەورەكان بەزۆری لە كۆلیسترۆڵ پێكهاتوون و ٨٠ % ی بەردەكانی زراو لەمانەن، بەڵام رەشە بچووكەكان بە بەردی "بیلیروبین" ناسراون و بە ئاسانی جمووجۆڵ دەكەن و هەندێكجار بۆڕیی زراو دەگرن و دەبنەهۆی زەردوویی.  هەرچی هەوكردنی زراوە، كاتێك روودەدات كە بەردەكان ناهێڵن زەرداوی جگەر لە لوولەی زراو تێپەڕببێت و بگاتە ریخۆڵەكان. پەنگخواردنی ئەو شلەیە لە توورەگەی زراودا هانی گەشەكردنی بەكتریا و سەرەنجام هەوكردنی زراو دەدات، كە هەندێكجار ئازار و لەرزوتای لێدەكەوێتەوە.  سەرەتا هەوكردن و ئازاری پەیوەست بە زراو بە دەرمانی دژە ئازار و دژە هەوكردن چارەسەردەكرێ. بەڵام ئاڵۆزبوونی حاڵەتەكە و وەڵامنەدانەوەی بۆ چارەسەری دەرمانیی، پزیشكان ناچاردەكات بیر لە نەشتەرگەری بكەنەوە.  نەشتەرگەرییەكە بە لابردنی توورەگەی زراو و بەردەكانی نێوی پێكەوە دەبێ و زۆربەی كات بە ئامێری هەناوبینی ئەنجامدەدرێ.  بەگوتەی دکتۆر سامان زۆربەی ئەو کەسانەی کە تووشی بەردی زراو دەبن "زیاتر بەهۆی خواردنی چەور، قەڵەوی یان هەندێک کەس هەیە لە سکماکییەوە نەخۆشیی هەیە. هەندێکجاریش سێکسی زۆر، ئەگەری دروستکردنی بەردی زراو بۆ هەردووک رەگەز زیاددەکات. "  دکتۆر سامان تاهیر داوای لە هاونیشتمانییان کرد ئەگەر هەستیان بە ئازار کرد بەزووترین کات سەردانی دکتۆر بکەن و داواش دەکات ئەو کەسانەی بەردی زراویان هەیە رێنماییەکانی پزیشک بەباشی جێبەجێ بکەن.