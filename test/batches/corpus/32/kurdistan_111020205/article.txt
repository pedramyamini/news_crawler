ئیدریس یونس، یەکێکە لەو هاونیشتمانیانەی کە پێنج رۆژ پێش ئێستا لە گوندى ریسێی سنوورى شارۆچکەی باتیفا لەلایەن سوپای تورکیاوە لێکۆڵینەوەی لەگەڵدا کراوە. بە تۆڕی میدیایی رووداوی راگەیاند، "دوانیوەڕۆ بوو هێزەکانى تورکیا لە خاڵى سەبازیی ' خال گوهرێ ' ـی نزیک گوندەکەمان ئۆپەراسیۆنێکی زەمینییان کرد، هاتنە نزیکمان کە خەریکى ئاودانی زەوییەکانى خۆمان بووین. ئێمە سێ کەس لە خەڵکى گوند بانگکراین و بردینیان و پرسیارى هێزەکانى پەکەکەیان لێکردین. پێمان گوتن کە ئێمە سڤیلین و کەسمان نەبینیوە".  ئەو هاونیشتمانیانە باسى هەڵسوکەوتی سوپای تورکیا دەکەن لەگەڵ ئەوان و دەڵێن، دەستگیرکردن نەبوو کە دەست یان چاویان ببەستن، "چوار کاژێر لەلای ئەوان ماینەوە و دواتر ئازادکراین".  دڵشێر عەبدولستار، بەڕێوەبەرى شارۆچکەی باتیفا بە تۆڕی میدیایی رووداوی راگەیاند، "هیچ کەسێک وەکو دەستگیرکردن و مانەوە لەلای تورکیا نەبووە. تەنیا ئەوەى روویداوە پێش مانگێک لە گوندى ئەڤلەهێی سنوورى ئێمە سوپای تورکیا لە خاڵێکى خۆیان لە شەرانش ئۆپەراسیۆنێکیان بۆ گوندەکە کردووە کە گەیشتوونەتە ناو گوند، سێ هاونیشتمانیی ئەوێ کە لەناو رەز و بێستانى خۆیاندا بوون، بانگکراون ماوەی پێنج کاژێر لەلاى ئەوان بوون و دواتر ئازاد کرابوون".  بەڕێوەبەرى شارۆچکەی باتیفا باسی لەوەشکرد، "پێش پێنج رۆژیش لە گوندى ریسێ هەر لە سنوورى ئێمە بە هەمانشێوە سوپاى تورکیا لە خاڵى گوهرێ ئۆپەراسیۆنێکى زەوینی کرد و سێ هاونیشتمانیی جووتیاری بۆ ماوەى چەند کاژێرێک راگرتبوو و دواتر ئازادی کردبوون".  لەبارەی مانەوەی هاونیشتمانیان لەلای سوپای تورکیا، دڵشێر عەبدولستار ئاماژە بەوە دەکات، ئێستا هیچ کەسێکى سڤیلی سنوورى پارێزگای دهۆک لەلای سوپای تورکیا نەماوە وەکو دەستگیرکردن و ئەوەى لە میدیا و سۆشیاڵمیدیا بڵاودەکرێتەوە دوورە لە راستى.  لە ١٦ حوزەیرانی ئەمساڵدا تورکیا لە سنوورى قەزاى زاخۆ ئۆپەراسیۆنێکى زەوینی لە سنووری هەرێمی کوردستان دەستپێکرد و بە درێژایى ٤٥ بۆ ٥٠ کیلۆمەتر و قووڵایى ٣٠ بۆ ٤٠ کیلۆمەتر هاتە نێو باشوورى کوردستان. تاوەکو ئێستا لە ١٨ خاڵى ستراتیژیی سنووریی قەزای زاخۆ جێگیربوون و ٢٠ گوند کەوتوونەتە ژێر کۆنترۆڵیان.