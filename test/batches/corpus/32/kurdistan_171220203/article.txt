ئەنوەر حاجی عوسمان، بریکاری پێشووی وەزارەتی پێشمەرگە بە تۆڕی میدیایی رووداوی راگەیاند، "بەداخەوە نەسرەدین هەورامی پێشمەرگەی شۆڕشی ئەیلوول و گوڵان بە کۆرۆنا گیانی لەدەستدا. ئەو لە ساڵی ١٩٦١ وەک پێشمەرگەیەکی ئازا و بوێر بووەتە پێشمەرگەی پارتی دیموکراتی کوردستان. "  بریکاری پێشووی وەزارەتی پێشمەرگە ئاماژە بەوە دەدات، کە نەسرەدین هەورامی "لە زۆربەی هێرشەکان بەرامبەر دوژمن وەستاوە و لە شەڕەکاندا بەشداربووە و خۆیشی  بۆ شۆڕش وەک مێژوویەک بووە. "  ئەنوەر حاجی عوسمان لە بەشێکی دیکەی قسەکانیدا دەڵێت "سەرۆك بارزانی بەردەوام ئاگای لە تەندروستی کاک نەسرەدین هەورامی بوو، بە تایبەت کە تووشی کۆرۆنا بوو بڕیار بوو ئەمڕۆ بە فڕۆکەی تایبەت رەوانەی دەرەوە بکرێت، بەڵام گورچیلەکانی لە کارکەوتن و مەرگ مەودای نەدا. "  تەرمی نەسرەدین هەورامی بەرەبەیانی ئەمڕۆ لە گۆڕستانی کەسنەزان لە هەولێر بەخاکسپێردرا.