مژاری بەرنامەی ئەمجارەی لەگەڵ رەنجی تۆڕی میدیایی رووداو تایبەت بوو بە کێشەی جووتیارانی کورد لە پەلکانە و سەرگەڕان. جوان رۆژبەیانی، سەرۆکی لیژنەی ناوچە کوردستانییەکانی دەرەوەی ئیدارەی هەرێمی کوردستان لە پەرلەمانی کوردستان ئاماژەی بەوە کرد، "ناڵێین" دۆخی هەموو ناوچە کوردستانییەکان زۆر خراپە، بەڵام دوای ئەوەی ئەو دۆخە لە پەلکانە روویدا، رۆژ بە رۆژ دەرگەی تەعریب دەکرێتەوە.  لیژنەی ناوچە کوردستانییەکانی دەرەوەی ئیدارەی هەرێمی کوردستان لە پەرلەمانی کوردستان داوای کردووە رێککەوتنێک بۆ ئەو ناوچانە بکرێت، رەنج سەنگاوی لە جوان رۆژ بەیانی پرسی، وەڵامەکەی چی بوو؟ ئەو گوتی "نووسراومان رادەستی حکومەتی هەرێمی کوردستان کردووە و تاوەکو ئێستا هیچ وەڵاممان دەستنەکەوتووە، بەڵام پشت بەخوا لە ئاییندەیەکی نزیکدا دەکرێت".  بەشێک لەو هاونیشتمانیانەی لە سنووری سەرگەڕان دەژین و زەوییەکانیان کەوتووەتە ژێر هەڕەشە باسیان لەوە کرد، عەرەبی هاوردە هاوکاری دەکرێن بۆئەوەی لەسەر زەویی کورد نیشتەجێ بکرێن.   ئەوان رایانگەیاند، ئێستاش رۆژانە عەرەب بە بەرچاوی هێزە ئەمنییەکانەوە ئەو زەوییانە دەکێڵن کە زەوی کوردن، بەڵام بەڕێوەبەری کشتوکاڵی کەرکووک رەتیکردەوە کێشەکە هێندە گەورە بێت دانیشتوانی سنوورەکە باسی دەکەن.  زوهەیر عەلی، بەڕێوەبەری کشتوکاڵی کەرکووک گوتی، "هەموو ئەو گوتانەم بیست کە ئەو بەڕێزانە بەر لە من لەبارەی ململانێکانی پارێزگای کەرکووک باسیان لێوەکرد. زۆرینەی ئەوانەی قسەیانکرد، گوتەکانیان ورد نەبوون لەبارەی پێشهاتەکان. زۆربەی کێشە کشتوکاڵییەکان لە چەند ناوچەیەکی دیاریکراودا روویانداوە نەک ئەوەی بەڕێزان باسیان لێوە کرد.. راستە هەندێک کێشە لە سەرگەڕان، پەلکانە، داقووق و یایجی هەن، بەڵام نەگەیشتوونەتە قۆناخی هاتنەناوەوەی سوپا و لێسەندنەوەی زەوی لە کورد و پێدانی بە عەرەب".  یەکێک لە هاونیشتمانیان وەڵامی بەڕێوەبەری کشتوکاڵی کەرکووکی دایەوە و پێیگوت؛ گەندەڵی لە فەرمانگەکەی ئەودا دەکرێت و چەند دۆکیومێنتێکی خستەڕوو.   محەمەد ئیسماعیل، هاونیشتمانییەکی سەرگەڕانە و رایگەیاند، "پێم وایە بەشێک لە گەندەڵییەکان بەڕێوەبەرایەتیی کشتوکاڵی کەرکووکە، سێ جاریش پێشێلکارییەکانم بە [زوهەیر عەلی] گوتووە، بەڵام هیچ لیژنەیەکی پێک نەهێناوە".   داگیرکردنی زەوی کورد لە سنووری سەرگەڕان لەسەر بنچینەی بڕیارەکانی '' ئەنجوومەنی سەرکردایەتیی شۆڕش - سەردەمی دەسەڵاتی بەعس '' ئەنجامدەدرێت و هەربۆیە بڕیاردەری لیژنەی ئاسایش و بەرگری لە پەرلەمانی عێراق رایگەیاند، پێویستە کورد کاربکات بۆئەوەی ئەو یاسایانە لە رێگەی پەرلەمانەوە هەڵبوەشێندرێنەوە.   بەشێک لە هاونیشتمانیانی بەشداربوو لە بەرنامەکە ئاماژەیان بەوە کرد، ئەگەر کورد یەکنەگرێت، ناوچەکە لەدەستی کورد دەردەچێت.