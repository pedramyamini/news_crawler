ئەمڕۆ دووشەممە ٢٨ - ١٢ - ٢٠٢٠ موقەدەم هێمن سلێمان، گوتەبێژی پۆلیسی دهۆک، لە کۆنگرەیەکی رۆژنامەڤانیدا ئاماری کار و چالاکییەکان و ئاماری تاوان و رووداوەکانی ساڵی ٢٠٢٠ ـی سنووری بەڕێوەبەرایەتییەکەیانی ئاشکراکرد و رایگەیاند "لە ماوەی ئەمساڵەدا لە سنووری پارێزگای دهۆک ٣٠ تاوانی کوشتن ئەنجامدراون، ٢٥ یان پیاو بوون، هەروەها ٢٦ حاڵەتی خۆکوشتنی پیاوان و ١٥ حاڵەتی خۆکوشتنی ئافرەتانیش تۆمارکراون".  بە گوتەی هێمن سلێمان، لە ماوەی ساڵی ٢٠٢٠ دا " ٥٩٤ تاوانی دزیکردن ئەنجامدراون، تاوانی هەڕەشەکردن بەپێی بەندەکانی (٣٠، ٣١ و ٣٢) ٤٧٧ تاوان ئەنجامدراون، تاوانی فێڵکردنیش بەپێی ماددەکانی (٤٥٦ و ٤٥٧) ١٧١٤ تاوان بوون. خراپ بەکارهێنانی ئامێرەکانی پەیوەندی و تۆڕە کۆمەڵایەتییەکانیش ٥٣٦ کەس سکاڵایان تۆمارکردووە، زۆربەی ئەو تاوانبارانەش دەستگیرکراون کە ئەو تاوانەیان ئەنجامداوە، لەسەر شەڕکردنیش بەپێی بەندەکانی (٤١٢ و ٤١٣) ٨٣٩ سکاڵا تۆمارکراون، ٨٣ دۆسیەی ساختەکاری هەبوون، ٦٩ کەسیش لەسەر ئەو دۆسیەیە دەستگیرکراون".  هەر سەبارەت بە ئامارەکانی ساڵی ٢٠٢٠، گوتەبێژی پۆلیسی دهۆک ئاماژەی بەوەش کرد " ٣٢٥ کەیسی سواڵکردن و ١٠٨ کەیسی قومارکردن تۆمارکراون، لەسەر بەکارهێنان و بازرگانیکردنیش بە ماددە هۆشبەرەکان ٤٧ تۆمەتبار دەستگیرکراون".  بەپێی ئامارەکانی بەڕێوەبەرایەتیی پۆلیسی دهۆک لە ماوەی ساڵی ٢٠٢٠ دا، ٢٠٥ هەزار ٤٦٠ کەس سەردانی بنکەکانی پۆلیس و نووسینگەکانی بەرەنگاربوونەوەی تاوان و بەشەکانی دیکەی سەر بە بەڕێوەبەرایەتیی پۆلیسی پارێزگاکەیان کردووە، "تەنیا لەلایەن پۆلیسی بەرەنگاربوونەوەی تاوان ٥٥٦ تۆمەتبار دەستگیرکراون، کە ٢٦٧ کەسیان لەسەر کەیسی دزیکردن بوون".  هێمن سلێمان باسی لەوە کرد، بەراورد بە ساڵی ٢٠١٩ "ئەمساڵ بەشێوەیەکی گشتی تاوان لە سنووری پارێزگای دهۆک بە رێژەیەکی بەرچاو کەمیکردووە، ٩١ % ی ئەو کەیس و سکاڵایانەی لە بەڕێوەبەرایەتیی پۆلیسی پارێزگای دهۆک تۆمارکراون کۆتاییان پێهێنراوە، ٨٩ منداڵ و بەساڵاچوو لەکاتی دیارنەمان و بزربوونیان دوای دەرچوونیان لە ماڵەوە، گەڕێندراونەتەوە، هەروەها ٢٣ پارچە زێڕ و بڕی ٣٠ هەزار دۆلار و ١٠ ملیۆن دینار کە خاوەنەکانیان بزریان کردووە، لەلایەن پۆلیسەوە بۆ خاوەنەکانیان گەڕێندراوەتەوە".