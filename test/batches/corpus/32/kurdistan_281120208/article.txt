ئامینە به‌ده‌ل، خوشکی دوو کچە ونبووەکەیە و دەڵێت: "خوشکەکانم لەمبەر و ئەوبەری ترافیکەکەوە بوون. من چوومە خواردنگەیەک و ئیتر دوایی خوشکەکانمم نەدییەوە. "  ئامینە و خوشک و براکانی و باوکیان کلێنس دەفرۆشن. هەریەکێکیان رۆژانە نزیکەی ١٠ هەزار دینار پەیدا دەکەن.  خێزانەکە بەهۆی بێسەروشوێنبوونی منداڵەکانیانەوە کەوتوونەتە رەوشێکی خراپ. باوکیان کە لەگەڵ منداڵەکانیدا کلێنس دەفرۆشێت، نەخۆشیی شێرپەنجەی هەیە و باوکی چوار کچ و کوڕێکە.  به‌ده‌ل ئه‌حمه‌د خه‌له‌ف، باوکی کچە ونبووەکانە و دەڵێت: "گوتم: ' کچم بۆچی ئاگات لە خوشکەکانت نەبوو؟' گوتی: ' من خەریکی ژماردنی پارەکانم بووم لەبەر ئەوە ئاگام لێیان نەما.' ئیتر لەو کاتەوە دیار نین. "  ئیناسی ١١ ساڵان و رەهەفی نۆ ساڵان خەڵکی دێرکی رۆژئاوای کوردستانن و لە ساڵی ٢٠١٢ وە لە باشووری کوردستان دەژین.  شه‌ڤین حاجى محه‌ممه‌د، دایکی دوو کچە ونبووەکەیە و دەڵێت: "کچەکانم بێسەروشوێن بوون. چییان لە من دەوێت؟ من بەرگە ناگرم. ئەوە چەند رۆژە هیچم نەخواردووە. بۆ خاتری خوا کچەکانمم بۆ بگەڕێننەوە. "  ئەو خێزانە لە بەڕێوەبەرایەتیی پۆلیسی نەهێشتنی تاوان لە خۆ سکاڵایان تۆمارکردووە و لێکۆڵینەوە بەردەوامە.