زیرەك بیکۆ، سەرۆكی لقی هەولێری كۆمەڵەی میوانخانە و چێشتخانەكان لە هەرێمی كوردستان بە تۆڕی میدیایی رووداوی راگەیاند، "بەهۆی ئەو پارە زۆرەی کارەبا کە لەسەر خاوەن هۆتێلەکان کەڵەکە بووبوو، سەردانی وەزیری کارەبای هەرێمی کورستانمان کرد. وەزیریش رەزامەندیی داوە دانەوەی پارەی کارەبای هۆتێلەکان بکرێتە زیاتر لە ١٥ قیست و ماوەی دانەوەی قەرزەکانیش درێژ بکرێتەوە. "  زیرەك بیکۆ ئاماژەی بەوە دا، داوایانکردووە نرخی کارەبای هۆتێلەکان بهێننە خوارەوە کە وەکو گەشتیاری مامەڵەیان لەگەڵدا دەکرێت و بەهۆی لێکەوتەکانی کۆرۆناوە بۆ چەند مانگێک بێکاربوون و "وەزیریش داواکارییەکەمان بۆ ئەنجوومەنی وەزیران بەرز دەکاتەوە و رەزامەندیی ئەوانی پێویستە. "  سەرۆكی لقی هەولێری كۆمەڵەی میوانخانە و چێشتخانەكان باسی لەوە کرد، "هەرچەندە ماوەیەک بەر لە ئێستا دۆخی کافتریاکان باشتر بوو، هۆتێلەکان ٦٠ % کەوتنەوە کار، بەڵام بەهۆی نزیکیی کرانەوەی قوتابخانەکانەوە رێژەکە رووی لە کەمبوونەوەیە. "   هەروەها زیرەك بیکۆ گوتی، "فەرمانگەی بیمەی بێکاری ئەو ماوەی شەش مانگەی هۆتێلەکان کاریان نەکردووە، ئێستا فەرمانگەکە پارەیان لێ وەردەگرێت و تەلەفۆن بۆ خاوەن هۆتێلەکان دەکات و ئەگەر پارە نەدەن یەکبەیەک دەیانداتە دادگا. "  بە گوێرەی ئامارەکانی حکومەتی هەرێمی کوردستان، ساڵی ٢٠١٨ سێ ملیۆن و ٥٧ هەزار گەشتیار سەردانی هەرێمی کوردستانیان کردووە کە بەراورد بە ساڵی پێشووتر ٤٧ % زیادی کردووە.  لە شارەکانی هەرێمی کوردستاندا زیاتر لە ٦٢٥ هۆتێل و ٣٦٠ مۆتێل و ٨٠ گوندی گەشتیاری و هەزار و ٨٥٠ رێستورانت و کافێ هەن.