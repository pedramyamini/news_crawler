ئاری جەلال، سەرۆكی دەزگای لووتكە بۆ كاروباری ئاوارە و پەنابەران بە   تۆڕی میدیایی رووداو رایگەیاند، ئەو ٥٧ كۆچبەرەی لە دەریای سپیی  ناوەڕاست لەلایەن هێزی دەریاوانیی مسرییەوە دەستگیركرابوون، ئازادكراون  و بە هەوڵی رێكخراوەكەیان ئەوانەی خەڵكی هەرێمی كوردستان  دەگەڕێنرێنەوە.  سەرۆكی دەزگای لووتكە بۆ كاروباری ئاوارە و پەنابەران ئاماژەی بەوە دا، لەو ٥٧ كۆچبەرە ٢٥ ـیان خەڵكی  هەرێمی كوردستانن، زۆرینەشیان خەڵكی سنووری پارێزگای سلێمانین.  ئاری جەلال ئەوەشی  خستەڕوو، ئێستا ئەو كۆچبەرانە ئازاد كراون و بە نیازن لە دەرفەتێكی  نزیكدا لە رێگەی فڕۆكەخانەی نێودەوڵەتیی سلێمانییەوە هەر   ٢٥ كۆچبەرەكە بگەڕێنرێنەوە هەرێمی كوردستان.   لە ٢٠٢٠/١٠/٢١ ـدا ٥٧ كۆچبەر كە ٢٥ یان خەڵكی هەرێمی كوردستان  بوون بە مەبەستی چوونە ئیتاڵیا لە توركیا بە رێگەی ئاوی بە بەلەم  بەڕێكەوتبوون، بەڵام هەر ئەو رۆژە لەلایەن هێزی دەریاوانیی میسرییەوە  دەستگیركران و ئەمڕۆش ئازاد كران.