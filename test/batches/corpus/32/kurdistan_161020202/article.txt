ئومێد ئاڵتنچاخ یەکێکە لە گۆرانیبژە دیارەکانی شاری دێرسمی باکووری کوردستان کە بە شێوەزاری زازاکی گۆرانی دەچڕێت. ئەو پێیوایە ئەگەر خۆیان بە خاوەنی زازاکی نەزانن شێوەزارەکەیان لەناوە دەچێت.    ئەم هونەرمەندە کوردە دەڵێ، لەسەر خاکی خۆمان دەژین، بەڵام بە زمانی خۆمان قسە ناکەین و داوا لە هونەرمەند و رۆشنبیران دەکات ئاوەڕ لە شێوەزاری زازاکی بدەنەوە و هەوڵەکانیان بخەنەگەڕ بۆ رێگریی لە لەناوچوونی ئەو شێوەزارە.   ئومێد ئاڵتنچاخ ساڵی ١٩٩١ ئەلبوومێکی گۆرانی بە شێوەزاری زازاکی بڵاوکردەوە، بەڵام دواتر قەدەخە کرا. دوای ئەوەی لە دادگا سکاڵای لەسەر تۆمارکرا ساڵی ١٩٩٦ بە ناچاری تورکیای جێهێشت و لە سویسرا نیشتەجێ بوو. دوای تێپەڕبوونی ٢٣ ساڵ گەڕاوەتەوە زێدی خۆی لە دێرسم و درێژە بە کارە هونەرییەکانی دەدات.