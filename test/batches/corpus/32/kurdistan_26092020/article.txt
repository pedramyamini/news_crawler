بڕیاردەری لیژنەی ناوچە کوردستانییەکانی دەرەوەی ئیدارەی هەرێمی کوردستان لە پەرلەمانی کوردستانیش دەڵێت، هۆکاری ئەوەی کاکەییەکان رووبەڕووی کێشە دەبنەوە، "تەنیا ئەوەیە کە کوردن".   عەبدوناسر ئەحمەد، بڕیاردەری لیژنەی ناوچە کوردستانییەکانی دەرەوەی ئیدارەی هەرێمی کوردستان لە پەرلەمانی کوردستان بە تۆڕی میدیایی رووداوی راگەیاند، کێشەی کورد لە ناوچە کوردستانییەکانی دەرەوەی ئیدارەی هەرێمی کوردستان هەر لە خانەقینەوە تاوەکو شنگال یەک شتە، بۆیە "دەبێت کورد یەکدەنگ و یەکهەڵوێست بێت و هەوڵ بدات کێشەکە چارەسەر بکات".  جێبەجێکردنی ماددەی ١٤٠ ـی دەستووری هەمیشەیی عێراق گەرەنتیکەری چارەسەرکردنی کێشەکەیە، بە گوتەی عەبدولناسر ئەحمەد، عەرەبە هاوردەکان و حکومەتی عێراقی پێیان باش نییە ئەو ماددە دەستوورییە جێبەجێبکرێت.   بڕیارە ئەم هەفتەیە خالید شوانی، وەزیری هەرێم بۆ کاروباری پەیوەندییەکان لەگەڵ بەغدا و عەبدولحەکیم خەسرۆ، سەرۆکی فەرمانگەی هاوئاهەنگی و بەدواداچوونی حکومەتی هەرێمی کوردستان بچنە پەرلەمان و روونکردنەوە بدەن لەبارەی ئەوەی حکومەت لە بەغدا چی کردووە بۆ چارەسەری کێشەی کوردی ناوچە کوردستانییەکانی دەرەوەی ئیدارەی هەرێمی کوردستان.   کوردانی کاکەیی لە سنووری قەزای داقووقی سەر بە پارێزگای کەرکووک خاوەنی ١٥ گوند بوون، بەڵام ئێستا ١٠ گوندیان چۆڵ کردووە، گوندەکانی دیکەش مەترسی چۆڵبوونیان لەسەرە، بەھۆی ئەو هەڕەشە و هێرشانەی دەکرێتە سەریان.  چیرۆکی سووتاندنی ماڵی ژنێکی بەتەمەن لە ناوچە کوردستانییەکانی دەرەوەی ئیدارەی هەرێمی کوردستان  دۆخی ئەمنیی ئەو ناوچانە ناجێگیرە. ئەو گوندانە دەکەونە ناوچە کێشەلەسەرەکانی نێوان هەرێمی کوردستان و عێراق، کە دەبێت چارەنووسیان لە چوارچێوەی ماددەی ١٤٠ ـی دەستوور یەکلابکرێتەوە. لە گوندەکانی ئەو ناوچانە بۆشایی ئەمنی هەیە و ئەوەش رێگەی بۆ هێرشی داعش بۆسەر ئەو ناوچانە خۆشکردووە.  لە ناوچەی مێخاسیش ژمارەیەک گوندی کاکەیی هەن، لەوانەش گوندی مێخاس، دارا و مەلا رەحمان. گوندی مێخاس چوار کیلۆمەتر لە ناوەندی قەزای خانەقین دوورە.  شەوی ١٣ ـی حوزەیرانی ئەمساڵ ژمارەیەک چەکدار هەڵیانکوتایە سەر ماڵێکی کاکەیی لە گوندی دارا. کە بە هۆیەوە هەشت کەس کوژران و پێنج کەسیش برینداربوون. لە شەوی ١٠ی ئایاریش ژمارەیەک چەکدار هەڵیانکوتایە سەر زەوییە کشتوکاڵییەکانی خێزانێکی گوندی مێخاس، لەو هێرشەدا دوو جووتیاری کوردیان رفاند و دواتر تەرمەکەیان بە کوژراوی دۆزرایەوە.  لە کاتی هێرشەکەدا سێ جووتیاری عەرەبیش لە شوێنەکە بوون، بەڵام هیچیان لێنەکرا، ئەو کات بەڕێوەبەری پۆلیسی خانەقین بە رووداوی راگەیاند "ئەوە بەڵگەیە کە زیاتر دژی کورد کار دەکرێت".  مەسرور بارزانی، سەرۆکوەزیرانی هەرێمی کوردستان لە پەیامێک دوای رووداوەکە جەختی لەسەر میکانیزمی هاوکاریی ئەمنیی حکومەتی هەرێمی کوردستان و حکومەتی فیدراڵی لە بەغدا و هەبوونی هێزی پیشمەرگە لەو ناوچانە کردەوە، بۆ ئەوەی "بە هاوکاری و هاوئاهەنگی لەگەڵ سوپای عێراق سەقامگیری بۆ ئەو ناوچانە بگەڕێتەوە".  كاكه‌ییه‌كان، له عێراقدا كورسیی كۆتایان نییه، هیچ كاكه‌ییه‌ك پۆستی باڵا و بڕیارده‌ری لە سوپا و هێزە ئەمنییەکانیان نییه، هەروەها ئایینه‌كه‌یان لە دەستووردا بەفەرمى نەناسێندراوە.   فەرهاد کاکەیی، مامۆستای زانکۆ و کەسایەتی کاکەیی، لە میانی بەشداریکردنی لە بووڵتەنی هەواڵەکانی کاژێر ٨: ٠٠ی تۆڕی میدیایی رووداو، لەبارەی ئەو کێشانەی رووبەڕووی کاکەییەکان دەبێتەوە لە ناوچە کوردستانییەکانی دەرەوەی ئیدارەی هەرێمی کوردستان و ئەو هێز و لایەنانەی کە کاکەییەکان ناچار دەکەن گوندەکانیان چۆڵ بکەن، رایگەیاند "بەشێکی شیعە، نەک هەموو شیعە، ئەگەرچی دۆستایەتی دێرینمان لەگەڵ شیعەکان هەیە، بەڵام دەستێکی دەرەکی هەیە کە ئەم هێزە چەکدارانە هاندەدات بۆ لەنێوبردنی کاکەییەکان لەو سنوورە. ئێمە ئێستا زیاتر لە ٧٥ % ی زەوی و زارەکانمان لەدەستداوە، لە داهاتوودا ئەو ٢٥ % شمان لەدەست نامێنێت".    فەرهاد کاکەیی پێیوایە "ئەو هەڵمەتە لە ساڵانی حەفتاکانەوە هەیە بۆ ئەوەی ئەو ناوچانە چۆڵ بکرێن و بە عەرەبی بکەن، ئامانجەکە هەمووی بە عەرەبکردنی ئەو ناوچانەیە، هیچ هۆیەکی دیکە نییە لەدوای ئەوەی کە بەسەر کاکەییەکان دێت لەو ناوچانە".