لە یاداشتێكدا كە بۆ دەستەی سەرۆكایەتی پەرلەمانی كوردستانیان  ناردووە ٣٢ پەرلەمانتار داوا دەكەن، لەسەر گرێبەستی ٥٠ ساڵەی نەوتی  كوردستان لەگەڵ توركیا،  پەرلەمانی کوردستان دانیشتنێک بکات و  زانیارییان لەسەر ناوەڕۆكی رێككەوتننامەكە پێبدرێت.   سەركۆ ئازاد گەڵاڵی، یەكێكە لەو پەرلەمانتارانەی واژۆی لەسەر  یاداشتەكە كردوە بە (تۆڕی میدیایی رووداو)ی راگەیاند داواكارییەكەیان  تەنیا لە پێناو وەرگرتنی زانیارییە لەبارەی ناوەڕۆكی گرێبەستەكە و  گوتی: "چاوەڕێ دەكەین سەرۆكایەتیی پەرلەمان داواكارییەكەمان  بەهەند وەربگرێت و بانگهێشتی لایەنی پەیوەندار بكات بۆ پەرلەمان".   ئەو ٣٢ پەرلەمانتارە كە لە پەرلەمانتارانی فراكسیۆنەكانی یەكێتی و  كۆمەڵ و گۆڕان و یەكگرتوو پێكهاتوون، داوا دەكەن لەو دانیشتنەی  پەرلەماندا بانگهێشتی لایەنی پەیوەندار بكرێت "بۆ روونكردنەوەی  ناوەڕۆكی ئەو رێككەوتنە ٥٠ ساڵەییەی كە لەگەڵ توركیا كراوە".   هەر لە یاداشتەكەیاندا ئەو پەرلەمانتارانە داواش دەكەن بەر  لەدانیشتنەكەی پەرلەمان دەقی گرێبەستەكە بخرێتە  بەردەستی پەرلەمانتاران.