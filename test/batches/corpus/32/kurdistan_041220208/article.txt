لەم هەڵمەتە چەندین خۆبەخش و بیانیش بەشدارییان کردبوو. گەشبین  نەجمەدین بەڕێوەبەری کارگێڕی رێکخراوی هەسار بە رووداوی راگەیاند، ئێمە پرۆژەیەکمان راگەیاند، بە مەبەستی پاک راگرتنی ژینگە و هۆشیارکردنەوەی هاونیشتمانیان، پرۆژەکە بە چەند قۆناخێک و لە هەموو شارەکانی هەرێمی کوردستان ئەنجام دەدرێ. هەفتەی داهاتووش لە سلێمانی و لە شاخی گۆیژە بەڕوو دەچێندرێت.  بەگوتەی گەشبین نەجمەدین بۆیە دار بەڕوویان هەڵبژاردووە چونکە "لەڕووی زانستییەوە دار بەڕوو بەهێزە و تەمەنیشی زۆرە و لەگەڵ کەشوهەوای هەريمیش زۆر گونجاوە".  رایف هاینگ کە هاووڵاتییەکی ئەڵمانییە و وەک خۆبەخش بەشداریی لەو پرۆژەیە کردبوو بە رووداوی راگەیاند، لە یەکێک لە زانکۆکانی هەرێمی کوردستان مامۆستایە و ئەمڕۆ بەشداریی لەو چالاکییە کردووە.   رایف هانگ دەڵێت، کوردستان لە بنەڕەتدا وڵاتێکی جوانە و خاکێکی بەپیتی هەیە بۆ دارو درەخت، بەڵام سەوزایی و درەختی کەمە. پێویستە خەڵک خۆی بە بەرپرس بزانێت لەو ژینگەی تێیدا دەژیت بۆ ئەوەی داهاتوویەکی جوان بۆ نەوەی داهاتوو ئامادە بکات.