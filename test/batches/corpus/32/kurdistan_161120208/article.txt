عەتا ناسر سەقزی، گوتەبێژی دەورەیی ناوەندی هاوکاریی حیزبەکانی کوردستانی ئێران بە تۆڕی میدیایی رووداوی راگەیاند، ناوەندی هاوکاری بەمزووانە پەیامێک ئاراستەی جۆ بایدن، بەربژێری سەرکەوتووی هەڵبژاردنی سەرۆکایەتیی ئەمریکا دەکات و تێیدا داوا دەکەن، ئیدارەی داهاتوو پشتیوانی لە گەلی کورد لە رۆژهەڵاتی کوردستان بکات و لەگەڵ ئەو ناوەندە هاوکاری و هاوئاهەنگی هەبێت بۆ رووبەڕووبوونەوەی ئێران.  ناوەندی هاوکاری هەروەها کۆمیتەی هاوبەشی ناوەند لە ئەمریکا چالاک دەکات کە لە نوێنەرانی هەر چوار حیزبی بەشدار لەو ناوەندە پێکهاتووە، تاوەکو لەگەڵ ئیدارەی نوێی ئەمریکا لە هاوئاهەنگیدابن.  کۆمەڵەی زەحمەتکێشان، کۆمەڵەی شۆڕشگێڕ، حیزبی دیموکراتی کوردستان و حیزبی دیموکراتی کوردستانی ئێران لە ناوەندی هاوکاریدا ئەندامن.