ناوەندی راگەیاندنی هەپەگە، باڵی سەربازیی پەکەکە رایگەیاند "پێکدادانەکە ١٤ی تشرینی دووەم لە ناوچەی زاپ روویداوە، لەکاتێکدا یەکەیەکی سوپای تورکیا هەوڵیانداوە لە قەڵای بێدەوێ جێگیربن، بەوهۆیەوە لەنێوان سەربازانی تورکیا و گەریلادا پێکدادان روویداوە، لە ئەنجامدا نۆ سەربازی تورکیا کوژراون و دووانی دیکەش برینداربوون، هەروەها دوو گەریلاش کوژراون".  وەزارەتی بەرگریی تورکیا لە راگەیێندراویکدا ئاماژەی بەوە کردووە، لە هێرشێکی ئاسمانیدا لە "باکووری عێراق" لە ناوچەی زاپ، پێنج گەریلای پەکەکەیان کوشتوون و باس لەوە نەکراوە کە سەربازیان کوژرابن.  شەوی ١٥ی حوزەیران، هێزی ئاسمانیی سوپای تورکیا ئۆپەراسیۆنی چنگی هەڵۆی لە چەند ناوچەیەکی باشووری کوردستان دەستپێکرد، لە ١٧ی حوزەیران ئۆپەراسیۆنی چنگی پڵنگی راگەیاند و دەستی بە هێرشی زەمینی لە ناوچەکانی حەفتانین و خواکوڕک کرد، لە ٦ - ٩ - ٢٠٢٠ دا سوپای تورکیا کۆتایی هاتنی ئۆپەراسیۆنەکەی راگەیاند، بەڵام شەڕو پێکدادانی هەردوولا بەردەوامە.  تورکیا هێزەکانی سوپاکەی بە مەودای ٤٥ - ٥٠ کیلۆمەتر هێنایە نێو سنووری هەرێمی کوردستان. لەماوەی ئۆپەراسیۆنەکەدا ٦ هاونیشتمانی هەرێمی کوردستان گیانیان لەدەستدا، دوو ئەفسەر و سەربازێکی پاسەوانی سنووری عێراقی کوژران و زیاتر لە ١٠ کەسیش برینداربوون. هەریەکە لە تورکیا و پەکەکەش ئاماری جیاواز لەبارەی کوژراو و بریندارەکانیان بلاو دەکەنەوە.