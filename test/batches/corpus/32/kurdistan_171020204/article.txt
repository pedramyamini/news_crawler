گەشتیارێک گوتی "ئێمە لە بەغداوە بە گرووپ هاتووینەتە هەرێمی کوردستان بۆئەوەی سەردانی شوێنە گەشتوگوزارییەکان بکەین، سوپاسی حکومەتی هەرێمی کوردستان دەکەین، هیوادارین رێگە بەردەوام کراوەبێت".  گەشتیارێکی دیکە باسی لەوە کرد، سرووشتی کوردستان خۆشە و "خەڵکی کوردستان زۆر باشن".  بەپێی ئامارەکانی بەڕێوەبەرایەتیی گشتیی گەشتوگوزاری دهۆک، لە ماوەی ٤٥ رۆژی کردنەوەی رێگەکان بۆ گەشتیاران، زیاتر لە ٢٠ هەزار گەشتیار لە باشوور و ناوەڕاستی عێراقەوە چوونەت پارێزگاکە.  ساڵی ٢٠١٩ زیاتر لە ٥٠٠ هەزار گەشتیار چوونەتە پارێزگای دهۆک، بۆ ئەمساڵ پێشبینی دەکرا ژمارەکە بگاتە ٧٠٠ هەزار گەشتیار، بەڵام بەهۆی رێکارەکانی خۆپارێزی لە ڤایرۆسی کۆرۆنا، تەنیا ٨٠ بۆ ١٠٠ هەزار گەشتیار چوونەتە پارێزگاکە کە زۆربەیان لە دوو مانگی سەرەتای ساڵدا بووە.