پێنجشەممەی رابردوو پەرلەمانی عێراق بەبێ رەزامەندیی کورد، پرۆژەیاسای قەرزی بۆ پڕکردنەوەی کورتهێنانی بودجە پەسندکرد، ئەوەش کاردانەوەی هەرێمی کوردستانی لێکەوتەوە و بڕیاری ئەو کۆبوونەوە باڵایە درا. هەرچەندە بڕیاربوو سێ سەرۆکایەتییەکە و نوێنەرانی کورد کۆببنەوە، بەڵام دواتر گۆڕدرا تەنیا بۆ کۆبوونەوەی سێ سەرۆکایەتییەکە. هەرچەندە مەکتەبی سیاسیی یەکێتی لە راگەیێندراوێکدا بەفەرمی داوایکرد کۆبوونەوەکە دوابخرێت بۆ كاتێكی دیکە، بۆ ئەوەی هەموو حیزب و لایەنە سیاسییەكانی كوردستان، كە نوێنەریان لە ئەنجوومەنی نوێنەرانی عێراق هەیە بەشداربن.  قوباد تاڵەبانی، جێگری سەرۆکوەزیرانی هەرێمی کوردستان بەشداریی لە کۆبوونەوەی سێ سەرۆکایەتییەکە دەکات.   بەرەبەیانی پێنجشەممە ١٢ی تشرینی دووەم پەرلەمانی عێراق بەبێ رەزامەندیی کورد، پرۆژەیاسای قەرزی بۆ کورتهێنانی بودجە پەسندکرد. بەپێی یاساکە هیچ پشکێک لەو قەرزە بۆ هەرێمی کوردستان دیارینەکراوە، هاوکات رادەستکردنی هیچ بڕە نەوتێکیش لەسەر هەرێمی کوردستان نەسەپێندراوە، بەڵکو دانراوە کۆمپانیای سۆمۆ دیاریی بکات، بۆیە پەرلەمانتارانی کورد لە پەرلەمانی عێراق بە پێویستی دەزانن، هەرێمی کوردستان شاندێک بۆ گفتوگۆ بنێرێتە بەغدا و دەڵێن، ئەگەر پابەندبن بە نێوەڕۆکی یاسای قەرزەوە، دەتوانن لەجیاتی ٣٢٠ ملیار دینار، زیاتریش وەربگرن.  رێواز فایەق، سەرۆکی پەرلەمانی کوردستان لە کۆنگرەیەکی رۆژنامەڤانیدا پێش ئەوەی بەڕێبکەوێت بۆ کۆبوونەوەی سێ سەرۆکایەتییەکە لە سەرۆکایەتیی هەرێمی کوردستان، لە کۆنگرەیەکی رۆژنامەڤانیدا گوتی" سێ سەرۆکایەتییەکەی هەرێمی کوردستان پێشوازییان لە داواکارییەکەی مەکتەبی سیاسیی یەکێتی و لایەنەکان کرد بەوەی کە کۆبوونەوەکەیان لەگەڵ سەرۆکی فراکسیۆنە کوردستانییەکان، ئەندامانی لیژنەی دارایی و وەزیرەکان دواخست. بەڵام کۆبوونەوەی سێ سەرۆکایەتییەکەی هەرێمی کوردستان دەکرێت، کە کۆبوونەوەیەکی راوێژکاریی دەبێت".    رێواز فایەق گوتی: "ئێستا زەمینەسازی دەکەین بۆ کۆبوونەوەی داهاتوو، ئامانجمان ئەوەبوو بەرجەستەی ئەو یەکدەنگیەی بەغدا بکەین و گوتیشی "دیراسەی دۆخی خۆمان دەکەین بۆ ئەوەی بزانین دەتوانین چیبکەین بۆ ئەم دۆخەی ئێستا هەیە".  پێش ئەو کۆبوونەوەیە سەرۆکایەتیی هەرێمی کوردستان و پەرلەمان و حکومەت هەڵوێستی خۆیان راگەیاندبوو، ئەم کۆبوونەوەیە بۆ هەڵسەنگاندنی دۆخەکە و تاوتوێکردنی ناردنی شاند بۆ بەغدا و چەند پرسێکی دیکە دەبێت.        سەرۆکایەتیی هەرێمی کوردستان لەبارەی تێپەڕاندنی ياساى پڕکردنەوەی کورتهێنانی دارایی رایگەیاند "به زۆرينه و به‌بێ ره‌چاوكرنى پره‌نسيپه‌كانى هاوبه‌شى و سازان و هاوسه‌نگى و بێ گوێدانه سه‌رنج و تێبينى و پێشنيازه‌كانى نوێنه‌رانى هه‌رێمى كوردستان" تێپه‌ڕێنراوە. هەروەها رایگەیاند "سه‌رۆكايه‌تيى هه‌رێمى كوردستان به نيگه‌رانى و به‌وپه‌ڕى گرنگييه‌وه ده‌ڕوانێته ئه‌م بابه‌ته و هه‌وڵه‌كانى ده‌خاته گه‌ڕ بۆ پارێزگارى له ماف و شايسته‌كانى خه‌ڵكى كوردستان".  سەرۆکایەتیی پەرلەمانی کوردستانیش تێپەڕاندنی یاساکەی بە "پێشێلکردنی گیانی پێکەوەژیان و ھاوبەشی" ناوبرد و رایگەیاند "پێچەوانەی هێڵە گشتییەکانی رێککەوتنەکانی پێشووترە، هاوکات وەستانەوەیە دژ بەھەر جۆرە لێکنزیکبوونەوەیەک بۆ چارەسەری کێشە ھەڵپەسێردراوەکانی نێوان ھەرێمی کوردستان و حکومەتی فیدراڵی لەسەر بنەماکانی دەستوور".  لە راگەیێندراوی حکومەتیشدا هاتبوو، کە هەرێمی کوردستان "بەردەوام ئامادەیی بۆ چارەسەرکردنی کێشەکان لەسەر بنەمای دەستوور دەربڕیوە. لەدوای دەستبەکاربوونی کابینەی نۆیەمی حکومەتیش، چەندین جار نیازپاکیی خۆی نیشانداوە و سەردانی بەغدای کردووە و چەندین لەیەکگەیشتن و رێککەوتن لەنێوان حکومەتی هەرێم و حکومەتی فیدراڵی پێشوو و ئێستا هاتە ئاراوە و حکومەتی هەرێم، هەمیشە پابەندییە دەستوورییەکانی خۆی جێبەجێکردووە لە بەرامبەر دابینکردنی ماف و شایستە دەستوورییەکانی خەڵکی کوردستان".