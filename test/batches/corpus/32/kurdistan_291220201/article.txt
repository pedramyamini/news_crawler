لەدوای نەوەتەکانی سەدەی رابردوو ژمارەی دانیشتووانی کورد لە شاری کاواگوچی لە هەرێمی سایتامای ژاپۆن بەشێوەیەک زیادیکردووە کە ئێستا ژمارەی دانیشتووانی کورد لەو شارە، لە هەموو شارێکی دیکە زیاترە.   بەگوێرەی گروپێکی پاڵپشتیکارانی کوردانی ژاپۆن، لە ماوەی ٣٠ ساڵی رابردوودا، بەهۆی چەوساندنەوەیان لە لایەن حکومەتەکانی ئەنقەرەوە، ژمارەیەک کوردی باکووری کوردستان و تورکیا کۆچیان کردووە بۆ ژاپۆن.   شاری کاواگوچی شارێكی پیشەسازییە، بەوە ناوبانگە کە ژمارەیەکی زۆری خەڵکی بیانی لە کارگە بچووک و مامناوەندەکانیدا کاردەکەن.   نزیکەی هەزار و ٥٠٠ کورد لە شاری کاواگوچی دەژین.  ئەو ژمارەیە بەرچاوەی کورد لەو شارە پۆلیسی شارەکەی هانداوە کە رۆژنامەیەکی بێبەرامبەریان بۆ چاپ بکا بۆ ئەوەی زیاتر لەگەڵ کۆمەڵگەی ژاپۆنی بگونجێن و ئاگاداری پێشهاتەکانی دەوروبەریان بن.   هایدیکی کۆنۆ، ئەفسەری باڵا لە وێستگەی پۆلیسی شاری کاواگوچی دەڵێت: "ئێمە بڕوامان وایە بۆ ئەوان (کۆچبەرانی کورد) مایەی دڵنەوایی دەبێت ئەگەر لە وڵاتێکی بیانیدا زمانێک ببینن کە ئاشناییان لەگەڵیدا هەبێت. "  ئەو ئەفسەرە بە رۆژنامەیەکی وڵاتەکەی راگەیاندووە ئەوان ویستوویانە لە رێگەی چاپکردنی ئەو رۆژنامەیەوە پەیامێک بە کوردی کاواگوچی بگەیێنن و پێیان بڵێن: "ئێوە لێرە پێشوازیتان لێدەکرێت و خزمەتدەکرێن. "  وێستگەی پۆلیسی ئەو شارە لە ساڵی ٢٠١٧ دەستی بە چاپکردنی رۆژنامەیەکی مانگانە کرد بە هەردوو زمانی ئینگلیزی و چینی، ئەوەش دوای ئەوەی کە ئەفسەرێکی پۆلیس پێشنیازی کردبوو زانیاری و ئاگادارکردنەوە بە زمانی جیاجیا بۆ دانیشتووان بڵاوبکرێنەوە.    ساڵێک دوای ئەوە، لەچاپدانی رۆژنامەکە بە تورکیش دەستیپێکرد بۆ ئەوەی کوردانەی لە کاواگوچی دەژین و زمانی تورکی دەزانن، لێی تێبگەن.   ئەو ئەفسەرانەی کە بەباشی زمانە بیانییەکان دەزانن، بابەتەکانی رۆژنامەکە دیاریدەکەن، بۆ نمونە چۆن خۆت بۆ رووبەڕووبوونەوەی زریان یان تاوان ئامادە دەکەیت.   رۆژنامەکە بەسەر دامەزراوە گشتییەکان و ئەو رێستورانتانەدا دابەشدەکرێت کە کۆچبەرانی کورد زوو زوو سەردانیان دەکەن.   تاس تۆفیق، دانیشتوویێکی شاری کاواگوچییە و خاوەنی یەکێک لەو رێستورانتانەیە. ئەو گەنجە کوردە دەڵێت: "رۆژنامەکە زۆر سوودبەخشە، چونکە هەندێ کورد ناتوانن زمانی ژاپۆنی بخوێننەوە. ئێمە وا هەستدەکەین بەشێکین لە کۆمەڵگە. "