شەڕەکە درەنگانی شەوی هەینی لەنێو بازاڕی شاری سلێمانی و لەبەردەم مزگەوتی گەورەی شارەکە روویدا. ئەوانەی کوژراون تەمەنیان ٢٣ ساڵان و ٢٢ ساڵان بوو.   کوژراوەکان ناویان کۆڕە و جەمال و سەرهەنگ دەروێشە. پۆلیسی فریاکەوتن بە گوتەی سەرکەوت ئەحمەد، گوتەبێژی پۆلیسی سلێمانی "دەستبەجێ" گەیشتوونەتە شوێنی رووداوەکە، تۆمەتبارەکان لەکاتی هەڵاتنیان لەنێو قەیسەرییەکانی بازاڕی سلێمانی دەستگیرکراون و دانیان بە تاوانەکانیاندا ناوە.   پۆلیسی سلێمانی دوو تۆمەتباری دیکەی تاوانەکەی دەستگیرکردووە کە کەسێکیان لەگەڵ "بکوژەکان" بووە و کەسێکیشیان لەگەڵ کوژراوەکان، سەرکەوت ئەحمەد رایگەیاند، "لێکۆڵینەوە لەگەڵیان بەردەوامە و سەرجەمیان بەپێی بڕیاری دادوەر بەندکراون".   سەرکەوت ئەحمەد لەبارەی هۆکاری رووداوەکە گوتی، "لەسەر کێشەیەک بووە، کوڕێک لەوێدا هاوکاری کردووە کە دۆی فرۆشتووە، ئەوانیش گوتویانە بۆ هاوار دەکەیت و چەقۆیان بەکارهێناوە".  پۆلیسی سلێمانی باسی چەند رووداوێکی دیکەیشی کرد کە لە ماوەی چەند هەفتەی رابردوو لە سلێمانی روویانداوە، یەکێک لەوانە کوشتنی گەنجێک بوو لەنێو یاریگەی قوتابخانەیەکدا لە پارێزگای سلێمانی و دواتر دەستگیرکردنی "بکوژەکە" لە بەغدا.   دوو تۆمەتباری دیکە بەهەمانشێوە لەلایەن پۆلیسەوە دەستگیرکراون کە یەکێکیان لەلایەن نەهێشتنی تاوانەوە بووە و زیاتر لە ٢٥ ماتۆڕسکیلیان دزیوە.   لە رووداوێکی دیکەدا، پۆلیس دوو تۆمەتباری دەستگیرکردووە کە بە گوتەی سەرکەوت ئەحمەد، "هەستابوون بە دزینی سندووقی خێریی نەخۆشخانەی هیوا کە بڕێک پارەی تێدابووە و "دانیان بە تاوانەکەیاندا ناوە".   لەبارەی کوژرانی ئافرەتێک لەنێو ئۆتۆمبێلەکەی لەسەر شەقامی بازنەیی مەلیک مەحموود، سەرکەوت ئەحمەد گوتی، "پەیوەندی بە رووداوەکەی دووکان نییە، لێکۆڵینەوە بەردەوامە و ئەگەر پەیوەندی هەبێت قسەی لەسەر دەکەین".