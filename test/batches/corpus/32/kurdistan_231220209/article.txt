نەبەرد حەسەن، سەرۆکی شارەوانیی سەیدسادق، ئەمڕۆ چوارشەممە لە کۆنگرەیەکی رۆژنامەڤانیدا رایگەیاند: "لە ماوەی کارکردنمان سەرجەم داواکارییەکانمان بە سەرووی خۆمان و لایەنە پەیوەندیدارەکان گەیاندووە و ئەوەی لە تواناماندا بووبێت درێخیمان نەکردووە، بەڵام بەشێکی کەم لە داواکارییەکانمان جێبەجێکراوە، هەمیشە قەیرانی دارایی  کراوەتە هۆکار بۆ خەرجنەکردنی تێچووی پێویست بۆمان، ئەوەشی کە کراوە لە ئاست پێویستی و قەبارەی شاری سەیدسادقدا نەبووە".  بە گوتەی نەبەرد حەسەن، بەپێی ئەو پلان و بەرنامەیەی لەلایەن سەرۆکایەتیی شارەوانیی سەیدسادقەوە دانراوە، "شاری سەیدسادق پێویستی بە زیاتر لە ٥٠ ملیار دینارە بۆ ئەوەی سەرجەم گەڕەکەکان بە گەڕەکە نوێیەکان و ئەو گوندانەشی کە هاتوونەتە سنووری شارەوانی و بێبەش نەبن لە خزمەتگوزارییە سەرەتاییەکانی وەک ئاو و ئاوەڕۆ و رێگاسازی و کۆنکریت و شۆستەی کۆڵانەکان، ئەمە جیا لە دابینکردنی ئامێری پێویست وەکو شۆفڵ و حەفارە بۆ شارەوانییەکەمان".  نەبەرد حەسەن، داوای بەخشینی لە پۆستی سەرۆکی شارەوانیی سەیدسادق کرد و هۆکارەکەشی گەڕاندەوە بۆ "نەبوونی پرۆژەی نوێ و پرۆژە وەستاوەکان و هاوکات تەواوبوونی ماوەی یاسایی خۆم کە ماوەی پێنج ساڵ و نیوە لەو پۆستەدا بەردەوامم، داوای بەخشین دەکەم لە پۆستی سەرۆکی شارەوانیی سەیدسادق و داواکارم ئەو پۆستە بە کەسێکی دیکە بسپێردرێت".  لە ناوەڕاستی ساڵی ٢٠١٥ لەدوای خۆپێشاندانەكانی دانیشتووانی سەیدسادق و داواكاری ئەوان بۆ خزمەتگوزاری زیاتر و بەڵێنی حكومەت بۆ چارەسەركردنی كێشەكانییان، قایمقام و سەرۆكی شارەوانی ئەو شارە گۆڕدران و یەكێتیی نیشتمانیی كوردستان لە شوێنی قایمقامی پێشوو كاندیدێكی خۆی بۆ ئەو پۆستە دیاریكرد، یەكگرتووی ئیسلامیش، كادرێكی خۆی كردە سەرۆكی شارەوانیی سەید سادق. نەبەرد حەسەن، لە ١٨ - ٠٦ - ٢٠١٥ وەک سەرۆکی شارەوانیی سەیدسادق دەستبەکار بوو.