ئەندازیار سەردار سەعید، بەڕێوەبەری پرۆژەی تێرمیناڵی دهۆک بە تۆڕی میدیایی رووداوی راگەیاند "ئەو تێرمیناڵە سەدان دەرفەتی کار دابیندەکات، شوێنی پارککردنی ٢٥٠ تەکسی، ١٥٠ پاس و ٢٥٠ ئۆتۆمبێلی بارهەڵگری هەیە، لە هاتووچۆی نێوان شارەکان سوودی لێوەردەگیرێت. پرۆژەکە لە ساڵی ٢٠١٦ دەستیپێکراوە، ئێستا گەیشتووەتە قۆناخی کۆتایی، بەهاری ٢٠٢١ پرۆژەکە تەواودەبێت".  بەڕێوەبەری پرۆژەی تێرمیناڵی دهۆک گوتیشی "ئەو پرۆژەیەی تێرمیناڵ یەکێکە لە پرۆژەکانی کاڤین گرووپ، پرۆژەکانی وەبەرهێنان وەکو فامیلی مۆڵ و پرۆژەکانی دیکە کەوا پرۆژەی ستراتیژین. پرۆژەی تێرمیناڵی نێودەوڵەتیی دهۆک پێكهاتووە لە وێستگەی گواستنەوە، ٥٥ پێشانگای ئۆتۆمبێل و هەندێک باڵەخانەی خزمەتگوزاری و گۆڕەپانی تەکسی و پاس و گۆڕەپانی ئۆتۆمبێلی بارهەڵگر. شاشەیەکی ئەلیکترۆنی لە تێرمیناڵەکە دەبێت، کە چرکە بە چرکە دیاریی دەکات پاس گەیشتووەتە کوێ".  ئەندازیار سەردار سەعید باسی لەوەش کرد "قاتی ژێرەوەی تێرمیناڵەکە کافتریا و شوێنی پشوودانی لێیە. بۆ هێڵەکانی نێوان هەرێمی کوردستان و باشوور و ناوەڕاستی عێراق و تورکیا و ئێرانیش سوودی لێوەردەگیرێت. نووسینگەکانی گواستنەوەی نێوان شارەکان کە لەناو سەنتەری شاردان، بێنە تێرمیناڵەکە بە دڵنیاییەوە بۆ ئەوان باشترە، کە لە تێرمیناڵەکە ١٦ شوێنی بلیت بڕین هەیە".  بەڕێوەبەری پرۆژەکە باسی لەوەش کرد، پرۆژەی تێرمیناڵی دهۆک تەنیا دروستکردنی چەند رێگەیەکی خزمەتگوزاری و چەند گۆڕەپانێكی ماون تەواوببێت.