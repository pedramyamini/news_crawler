کەریم حەتاب بریکاری وەزارەتی نەوتی عێراق بۆ کاروباری دەرهێنان رایگەیاند، کاژێر ١: ٣٠ی خولەکی بەرەبەیانی ئەمڕۆ چوارشەممە بۆمبێکی چێندراو بە بیری ژمارە ٣٣ دا تەقییەوە، هەروەها  کاژێر ٢ی بەرەبەیان تەقینەوەی دووەم لە بیری ژمارە ٤٤ روویداوە.  دەنگی تەقینەوەی بیرە نەوتەکە هێندە گەورە بووە، دانیشتووانی کەرکووک بە ئاسانی هەستیان پێکردووە، بەڵام تائێستا روون نییە کێ لە پشت تەقاندنەوەی دوو بیرە نەوتەکەیە.  کەریم حەتاب گوتیک تیمی سەلامەتی و کوژاندنەوە لە کۆمپانیای نەوتی باکوور و لایەنە ئەمنییەکان دەستیانکردووە بە پرۆسەی کوژانەوە و کۆنترۆڵکردنی ئاگری ئەو دوو بیرە. هاوکات هاوئاهەنگی هاوبەش هەیە لەگەڵ هێزە ئەمنییەکان و فەرماندەیی ئۆپەراسیۆنی کەرکووک و پۆلیسی وزە بۆ پاراستنی کێڵگە و بیرە نەوتییەکان.  بریکاری وەزارەتی نەوت بۆ کاروباری دەرهێنان ئاماژەی بەوەدا تەقاندنەوەی ئەو دوو بیرە نەوتە کاریگەری لەسەر هەناردەی نەوتی کەرکووک نابێت، چونکە بەرهەمی ئەو بیرانە رۆژانە لە دوو هەزار بەرمیل زیاتر نییە.