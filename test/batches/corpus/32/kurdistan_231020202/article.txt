بەپێی راگەیێندراوی بەڕێوەبەرایەتیی تەندروستیی دهۆک، ئێستا ١٠ هەزار و ٢٩٩ تووشبووی دەستنیشانکراوی کۆرۆنا لە سنووری ئەو پارێزگایەدان و لە پرۆسەی وەرگرتنی چارەسەردان.  هەروەها بەڕێوەبەرایەتییەکە داوا لە هاونیشتمانیان دەکات بۆ خۆپاراستنیان لە ڤایرۆسی کۆرۆنا، پابەندی رێنماییەکانی تەندروستی بن.  بەپێی ئامارەکانی وەزارەتی تەندروستیی هەرێمی کوردستان، تاوەکو ئێستا لە دهۆک ١٩ هەزار و ٤٢٢ تووشبووی ڤایرۆسی کۆرۆنا دەستنیشانکراون، لەو ژمارەیەش ٤٠٠ تووشبوو گیانیان لەدەستداوە.  لەگەڵ هاتنی وەرزی پایز و نزیکبوونەوە لە وەرزی سەرما، چەند رۆژێکە ژمارەی تووشبووانی دەستنیشانکراوی کۆرۆنا لە هەرێمی کوردستان بەشێوەیەکی بەرچاو رووی لە زیادبوون کردووە.  لە هەرێمی کوردستانیش ژمارەی تووشبووانی دەستنیشانکراوی کۆرۆنا گەیشتووەتە ٦٦ هەزار و ١٣١ تووشبوو، نزیکەی ٣٩ هەزار تووشبوویان چارەسەرکراون و دوو هەزار و ٢٤٣ تووشبووش گیانیان لەدەستداوە.  زۆرترین ژمارەی تووشبوون بە ڤایرۆسی کۆرۆنا لەسەر ئاستی پارێزگاکانی هەرێمی کوردستان لە پارێزگای هەولێرە و زۆرترین ژمارەی گیانلەدەستدانی تووشبووانی ڤایرۆسەکەش لە سنووری پارێزگای سلێمانییە.