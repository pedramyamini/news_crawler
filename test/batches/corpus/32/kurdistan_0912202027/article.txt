رێبوار تەھا، نوێنەری کەرکووک لە پەرلەمانی عێراق دەڵێت "ئەوانەی لێرەن، لە بەغدا حیزب و نوێنەریان ھەیە کە لە کەرکووک نوێنەرایەتییان دەکەن، خۆیان بێبەری دەکەن لە بابەتەکە و دەڵێن ئاگادار نین، بەڵێنیشیان داوە کە ھەر ئەمڕۆ تەداخولی جیددی بکەن لەسەر ئەو بابەتەی پەلکانە و سەرگەڕان و قبووڵ نەکەن حیزبەکان و نوێنەرەکانیان تەداخولی ئەو بابەتە بکەن، چونکە ئەمە پرسێکە پەیوەندیی بە حکومەت و دامودەزگای دەوڵەتەوە ھەیە، و مەشمولە بە ماددەی ١٤٠ ".  دواینجار گوندی پەلکانە کراوەتە ئامانجی عەرەبی ھاوردە و ھێزەکانی سوپا و حەشدی شەعبی و ھەڕەشەی دەرکردنیان دەکەن، ئەمجارەش بە ھەوڵی نوێنەرانی کورد رێگری لەو ھەوڵەیان کرا، بەڵام ھێشتاش گەرەنتی نییە جارێکی دیکە نەچنەوە سەریان.  ناسر هەرکی، ئەندامی لیژنەی بەرگری و ئاسایش دەڵێت "پەیوەندیم بە فەریق عەبدولئەمیر شەمەری جێگری فەرماندەی ئۆپەراسیۆنە ھاوبەشەکان کرد لە بەغدا، ئەویش پەیوەندیی بە فیرقەی ھەشت و لیوای ٣٢ کرد کە ناوچەکەیان بەدەستەوەیە، فەرماندەی لیواکەی ناردە ناو گوندەکە و دواتر پەیوەندیمان کرد و بەڵێنی پێداین لەوێ نەڕوات تاوەکو دۆخەکە وەکو خۆی لێنەکاتەوە، بەھەرحاڵ توانیمان تاوەکو ١١: ٠٠ی شەو دوایین خانوو وەرگرینەوە".  لەگەڵ لێشاوی تەعریب و هەڕەشەی دەرکردنی کورد لە سنووری سەرگەڕان، دوبز، لەیلان و داقووق و مەترسیی لێسەندنەوەی زیاتر لە ملیۆنیک و ٢٠٠ ھەزار دۆنم زەوی، وەزیری ناوخۆی عێراق لە سەردانێکی لەناکاودا بۆ کەرکووک، دوای دەرچوونی لە ژوورە داخراوەکان گوتی، پێویستە "کەرکووک وەکو شاری پێکەوەژیان و برایەتی" بمێنێتەوە.