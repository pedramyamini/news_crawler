دوای ساڵی ٢٠٠٥ و بوژانەوەی هەرێمی کوردستان، کۆچ زۆر کەمبووەوە، بەڵام لە ساڵی ٢٠١٤ و لەگەڵ پەیدابوونی هەڕەشەکانی داعش و بڕینی بەشە بودجەی هەرێمی کوردستان لەلایەن بەغداوە، جارێکی دیکە جێهێشتنی وڵات لەلایەن گەنجانەوە دەستیپێکردەوە.  سۆران رەشید، بەرپرسی میدیایی پرۆژەی کۆچبەر لە هەرێمی کوردستان بە تۆڕی میدیایی رووداوی راگەیاند "لە ماوەی نۆ مانگی رابردوودا ١٤,٥٠٠ هاونیشتمانی کۆچیان بۆ دەرەوەی وڵات کردووە، ٢٧ کۆچبەریان مردوون یان بێسەروشوێنن، ئێستا گەنجێکی زۆر لە ئیدارەکانی گەرمیان و راپەڕین بەرەو دەرەوە کۆچ دەکەن، ماوەیەکە لە دهۆک کۆچکردن زیادیکردووە".  بەهۆی جێبەجێكردنی رێكارەكانی خۆپارێزی و بەرەنگاربوونەوەی كۆرۆنا، رێژەی بێكاری لە پارێزگای دهۆك گەیشتووەتە ١٤ %، بەپێی وەزارەتی پلاندانانی عێراقیش رێژەکە ٨.٥ %، ئەمەش وایكردووە جارێكی دیكە كۆچی گەنجان بۆ دەرەوەی وڵات دەستپێبكاتەوە.  نایف رەمەزان، پەیامنێری تۆڕی میدیایی رووداو لە پارێزگای دهۆك ئاماژەی بەوە کرد، سێ مانگە كۆچی گەنجان بۆ دەرەوەی وڵات زیاتر بووە، ئەمەش چەند هۆكارێكی لەپشتە لەوانە ڤایرۆسی كۆرۆنا كە بووەتە هۆی بێكاربوونی سەدان گەنج، تەنیا لە پارێزگای دهۆك نزیكەی ٥٠ هەزار كرێكار بێكاربوونە.  ساڵانە ژمارەیەكی زۆری خوێندكار لە پەیمانگە و زانكۆكان پرۆسەی خوێندن تەواودەكەن و دانامەزرێندرێن و كاریان دەستناكەوێت، ئەمەش یەکێکی دیکەیە لەو هۆکارانەی کە رێژەی كۆچی گەنجانی بۆ دەرەوەی وڵات زیادکردووە.  بەپێی زانیارییەکانی پەیامنێری رووداو، رۆژانە لەنێوان ١٠٠ بۆ ٢٠٠ گەنج بۆ بەدەستهێنانی ڤیزا روو لە نووسینگەی كۆنسوڵخانەی توركیا دەكەن و لەڕێگەی بەكارهێنانی راپۆرتی پزیشكی و كاری بازرگانی دەچنە توركیا و "دواتر لەڕێگەی قاچاخ بەرەو وڵاتانی دیكە بەڕێدەكەون، بۆ دەربازكردنیشیان بۆ بولگاریا، ئیتاڵیا، ئەڵمانیا و بەریتانیا لەنێوان ٩٠٠٠ بۆ ١٥,٠٠٠ یۆرۆ دەدەنە قاچاخچییەكان، زۆربەشیان تەمەنیان لەنێوان ١٥ بۆ ٣٥ ساڵە".  د. رێبوار بابکەیی، سەرۆکی لیژنه‌ى په‌یوه‌ندییه‌كان و ره‌وه‌ندى كوردستانی لە پەرلەمانی کوردستان دەڵێت، خەریکی ئامادەکردنی راپۆرتێکن و کار بۆ ئەنجامدانی کۆبوونەوەیەکی تایبەت بە پرسی کۆچی گەنجان لە پەرلەمان دەکەن.  بەگوێرەی ئاماری دەزگای لووتکە بۆ کاروباری ئاوارە و پەنابەران، لە ٥ ساڵی رابردوودا ٥٦٢,٢٩٣ کەس عێراق و هەرێمی کوردستانیان جێهێشتووە، لەو ماوەیەدا ٢٤٢ کەس گیانیان لەدەستداوە و ١٧١ کەسیش بێسەروشوێن بوون.