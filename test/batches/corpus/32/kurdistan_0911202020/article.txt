ئەوە لە کاتێکدایە ھێشتا لەسەر بڕی ئەو پارەیەی حکومەت قەرزی دەکات لەگەڵ لیژنەی دارایی پەرلەمان رێکنەکەوتن. سەرباری ئەوەی حکومەت بڕەکەی کەمکردەوە بۆ ٣٠ تریلیۆن دینار، بەڵام پەرلەمانتاران دەڵێن حکومەت لەگەڵ داھاتەکانیدا تەنیا ھەشت تریلیۆن دیناری پێوستە تا بۆ ماوەی سێ مانگی داھاتوو لە دابەشکردنی مووچە بەردەوامبێت.  نەعیم عەبوودی، گوتەبێژی کوتلەی سادیقوون لە پەرلەمانی عێراق بە تۆڕی میدیایی رووداوی راگەیاند، "بڕی ئەو پارەی کە پێوستە قەرزبکرێت بۆ مانگەکانی داھاتوو لە ھەشت تریلیۆن دینار تێپەرناکات، کەواتە چۆن حکومەت داوای سی تریلیۆن دینار قەرزدەکات؟ ئێمە لەگەڵ ئەوەداین بۆ مووچە قەرزبکرێت، بەڵام نەک بەم بڕە زۆرەی داوادەکرێت، چونکە پێمان وایە بەھەدەردانێکی ئاشکرا لە دیاریکردنی ئەو رێژەیەدا ھەیە. "  بەپێی رێکەوتنی ھەولێر و بەغدا بۆ ماوەی سێ مانگ حکومەتی عێراق ٣٢٠ ملیار دینار بە ھەرێمی کوردستان دەدات. بەوەش لەگەڵ دابەشکردنی مووچەی فەرمانبەرانی عێراق، بۆ سێیەم جار ٣٢٠ ملیارەکەی ھەرێمی کوردستان خەرجدەکرێت، بۆیە دەبێت رێککەوتنێکی نوێ بکرێت. وەک ئەندامێکی لیژنەی دارایی دەڵێت، لەبەرامبەر رادەستکردنی داھاتەکانی نەوت و دەروازە سنوورییەکانی ھەرێمی کوردستان.   سامر زيبان، ئەندامی لیژنەی دارایی پەرلەمانی عێراق دەڵێت، "بەپێوست دەزانرێت کە پارە دابینبکرێت بۆ ھەرێمی کوردستان، بەڵام لەبەرامبەر دیاریکردنی ئەو بڕە پارەیەدا پێوستە ھەرێمی کوردستان پابەندبێت بە رادەستکردنی داھاتی نەوت و داھاتی دەروازەسنوورییەکان بە حکومەتی ناوەند. لە راستیدا رەخنەی زۆر ھەیە لە بەغدا و لە ئەنجوومەنی نوێنەران و لەلایەن کوتلە سیاسیەکانیش کە ھەرێم پابەند نابێت بە رادەستکردنی داھاتی نەوت و دەروازە سنوورییەکان. "  بە گوتەی گوتەبێژی مستەفا کازمی، سەرۆکوەزیرانی عێراق، رۆژی پێنجشەممە پرۆژەیاسای قەرز یەکلا دەکرێتەوە و لە پەرلەمان تێدەپەڕێت. رووداو زانیویەتی ئەندامانی لیژنەی دارایی لەنێو خۆیاندا لەسەر پشتیوانیکردنی حکومەت بۆ قەرزکردن بە بڕی ١٥ تریلیۆن دینار رێککەوتوون کە ئەوە بە دڵی حکومەت نییە.