بەپێی راگەیێندراوێکی نووسینگەی قوباد تاڵەبانی، جێگری سەرۆکوەزیرانی هەرێمی کوردستان "دوو ئەندامی شاندی باڵای دانوستاندنی حكومەتی ھەرێمی کوردستان لە بەغداوە بەمەبەستی راییكردنی ھەندێك لەكاروباری ئیداری گشتی وەزارەتەکانیان گەڕاونەتەوە بۆ ھەولێر. "  لە بەشێکی دیکەی راگەیێندراوەکەدا ئاماژە بەوە دراوە، کە گفتوگۆكانی ھەرێمی کوردستان و بەغدا كۆتایی نەھاتوون و بەردەوامن، بڕیاریشە ئێوارەی ئەمڕۆ پاش جێبەجێكردنی كارەكانیان ئەو دوو ئەندامەی شاندەکە بگەڕێنەوە بەغدا.   رۆژی چوارشەممەی رابردوو ٢٠٢٠/١٢/٠٩ شاندی حکومەتی هەرێمی کوردستان بە سەرۆکایەتیی قوباد تاڵەبانی چوونە بەغدا و زنجیرەیەک دیدار و کۆبوونەوەیان لەگەڵ بەرپرسانی حکومەتی عێراق و لایەنە سیاسییەکان لەبارەی یاسای قەرز و پشکی هەرێمی کوردستان لە پرۆژەیاسای گشتیی بودجەی ٢٠٢١ سازدا.     دوای هەموو ئەو کۆبوونەوانە رۆژی چوارشەممە ١٦ - ١٢ - ٢٠٢٠ قوباد تاڵەبانی، سەرۆکی شاندی هەرێمی کوردستان سەردانی پەرلەمانی عێراقی کرد و لەگەڵ محەممەد حەلبووسی کۆبووەوە. حەلبووسی گوتوویەتی پەرلەمان پاڵپشتی لە دۆزینەوەی چارەسەرێکی بنەڕەتی بۆ کێشەکانی نێوان هەولێر و بەغدا دەکات، بەڵام شەوی رابردوو بەشێکی ئەو پەرلەمانتارانەی لەگەڵ شاندی هەرێمی کوردستان کۆبوونەوە رایانگەیاند ئامادەنین "یەک دیناریش" بنێرن بۆ هەرێمی کوردستان ئەگەر بێت و تێکڕای داهاتە فیدراڵییەکان رادەستی بەغدا نەکرێن.    کۆبوونەوەکانی شاندی هەرێمی کوردستان بۆ دانوستاندن لەگەڵ بەغدا بەردەوامن و بڕیاریشە لە رۆژانی داهاتوودا چەند کۆبوونەوەیەکی دیکە ئەنجام بدەن.