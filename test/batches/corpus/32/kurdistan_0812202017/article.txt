سەلاحەددین بەهائەدین، ئەمینداری گشتیی یەکگرتووی ئیسلامیی کوردستان لە پەیامەکەیدا ئاماژەی بەوە کردووە کە "ئه‌م شه‌پۆلی ناڕازیبوون و توڕه‌یییه‌ی ئه‌مڕۆژانه ئاماژه‌ی سه‌ختی برینه‌كه و دژواریی دۆخه ده‌روونی و كۆمه‌ڵایه‌تییه‌كه‌یه و كاردانه‌وه‌ی بێ منه‌تی و شكستی ده‌سه‌ڵاته له ئیداره‌ی قه‌یرانه‌كاندا، بۆیه ئه‌گه‌ری خراپتریش به‌دوور نازانین".  ئەمینداری گشتیی یەکگرتوو چەند خاڵێکی خستووەتەڕوو و دەڵێت "ئه‌م شه‌پۆله توڕه‌ییه ده‌رئه‌نجامی ناعه‌داله‌تیی حوكمڕانی و بێ مووچه‌یی فه‌رمانبه‌ران و بێكاریی گه‌نجان و بێ منه‌تیی ده‌سه‌ڵاته.. ده‌بێت هێزه‌كانی حوكمڕان دان به‌م فه‌شه‌له كه‌ڵه‌كه‌بووه‌ی پلان و به‌رنامه‌دا بنێن".  سەلاحەددین بەهائەدین داوای لە هێزە سیاسییەکان و نوخبەی سیاسی، رۆشنبیر و عاقڵمەندانی میللەت کردووە کە بێهەڵوێست نەبن و دەڵێت "دەبێت خەمی بژێوی و ئەمنیەتی نیشتمان و دەستکەوت و ئەزموونی قەوارەی هەرێمەکە بخۆن و کاتی موزایەدات و تەسفیەی حساباتی حیزبی نییە، بەڵکو پێویستە هەموولایەک بە گیانێکی نیشتمانپەروەری و مەسئولیەتەوە مامەڵە بکەن".  هەروەها ئەمینداری گشتیی یەکگرتوو ئەوەی خستووەتەڕوو کە برسێتی، بێکاری و بێ مووچەیی "رێگە دەدات بە کردنەوەی هەموو ئەگەرێکی نەخوازراو و پێشبینیی هەموو دەستێوەردان و بەکارهێنانێکی ناحەزانە.. ئەوە ئەرکی دەسەڵات و نوخبەی سیاسییە نەهێڵن دۆخەکە لە بازنەی سەبر و تەحەمول دەرچێت و کاولکاری ببێت بە ئامانجی خەبات".  سەلاحەددین بەهائەدین خۆپێشاندانی مەدەنی بە "ئەرک" ناودەبات و دەڵێت "خۆپێشاندانی مه‌ده‌نی و گشت رێكارێكی دیموكراسی و ئاشتییانه نه‌ك مافه، به‌ڵكو له‌م دۆخه دژواره‌دا ئه‌ركه، به‌ڵام په‌لاماردان و سووتاندنی داموده‌زگا حكومی و حیزبییه‌كان ئامانجه پیرۆزه‌كانی خۆپێشاندان له‌بارده‌با و ئه‌وه‌نده‌ی تر دۆخه‌كه ئاڵۆزتر ده‌بێت و سه‌ره‌داوی چاره‌سه‌ر له دڵسۆزانیش ونده‌بێت و ده‌رگای ده‌ستێوه‌ردانی ناحه‌زان كراوه‌تر ده‌كات".  هاوکات داوا لە دەسەڵات و دەزگا ئەمنییەکان دەکات کە خراپ مامەڵە کردنی هەندێک لە خۆپێشاندەران لە "مومارەسەی مافەکانیان"، نەبێتە پاساو بۆیان بۆ "رووبەڕووبوونەوەی سەربازیی تووند و رشتنی خوێنی خۆپێشاندەری برسی و باخەڵی خاڵی"  ئەمینداری گشتیی یەکگرتووی ئیسلامی لە کۆتاییدا دەڵێت، "هه‌رگیز ره‌وا نییه به‌ناوی پاراستنی باره‌گا حیزبییه‌كانه‌وه پاسه‌وانه‌كان ته‌قه بكه‌ن له خۆپێشانده‌ران و هه‌موو باره‌گاكان ناكاته دڵۆپێك خوێنی هاووڵاتییان".  ئەمەش لەکاتێکدایە چەند رۆژێکە لە چەند ناوچەیەکی سنووری پارێزگای سلێمانی خۆپێشاندان دەستیپێکردووە و بەهۆی دروستبوونی گرژی و ئاڵۆزییەوە چەند خۆپێشاندەرێک کوژراون و ژمارەیەکی دیکەش برینداربوون. هەروەها بارەگاکانی پارتی، یەکێتی، گۆڕان، کۆمەڵ و یەکگرتوو سووتێندراون.