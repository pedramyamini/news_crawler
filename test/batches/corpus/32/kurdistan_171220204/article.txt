لە رۆژی ئاڵای کوردستان سەرۆکایەتیی پەرلەمانی کوردستان راگەیێندراوێکی بڵاوکردەوە و وێڕای پیرۆزبایی لە خەڵکی کوردستان و بە بیرهێنانەوەی ئەوەی پەرلەمانی کوردستان بە بڕیاری ژمارە ٤٨ لە ١٩/٦/٢٠٠٤ بڕیاریداوە رۆژی ١٧ \ ١٢ی هەموو ساڵێک بە رۆژی ئاڵا دیاری بکات، دەڵێت: "ئاڵای کوردستان رەمزی قەوارەی هەرێمی کوردستانە و لە دەستووری هەمیشەیی عێراق دانی پێدانراوە، ئەو قەوارەیە بەری رەنج و خەبات و قوربانیدانی خەڵکی کوردستانە و موڵکی تایبەتی هیچ کەس و لایەن و ئایدۆلۆژیایەکی دیاریکراو نییە، پاراستنی ئەو قەوارە دەستوورییە دەبێت كارى له‌پێشینه‌ی هەموو لایەک بێت".  هەر لەو راگەیێندراوەدا سەرۆکایەتی پەرلەمانی کوردستان جەخت دەکاتەوە؛ "کوردستان لە هەموو کاتێک زیاتر پێویستی بە تەبایی ناوخۆیی و گیانی برایەتی و لێکتێگەیشتن و لێبووردەیی و کاری پێکەوەیی لە چوارچێوەی پرەنسیپە دیموکراسییەکان و یاسا بەرکارەکاندا هه‌یه، چونکە هەموومان لەیەک کەشتیداین و پەرتەوازەیی و رق و تووندوتیژی دەبێتەهۆی پێدانی بیانوو بۆ دواخستنی ئەو چاکسازییە ریشەییەی کە کوردستان پێویستییەتی و ئاڵۆزکردنی دۆخەکە، به‌جۆرێك ده‌بێته هۆی بەفیڕۆدانی بەرهەمی خوێنی شەهیدان و ئەنفالكراوان و کیمیاباران".