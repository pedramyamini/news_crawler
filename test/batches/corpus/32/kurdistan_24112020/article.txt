رووداوەکە لە گوندی ناوەندەی سەر بە شارۆچکەی حاجی ئۆمەران روویداوە، ئەو کەسەی گیانی لەدەستداوە ناوی نەسروڵڵا رەسوولە و تەمەنی ٤٢ ساڵان بووە.   عەبدولوەهاب مەحموود، بەڕێوەبەری شارۆچکەی حاجی ئۆمەران بە تۆڕی میدیایی رووداوی راگەیاند، نەسروڵڵا رەسوول تەمەنی ٤٢ ساڵانە و کاژێر ٠٨: ٠٠ ـی بەیانیی رۆژی دووشەممە "بۆ هێنانی داری سۆپا" چووەتە کوێستانی گوندەکەیان و نەگەڕاوەتە. ئێوارەی هەمان رۆژ خەڵکی گوندەکە بەشوێنیدا گەڕاون و لە درەنگانی شەو تەرمەکەیان دۆزیوەتەوە.  بە گوتەی عەبدولوەهاب مەحموود، مینێکی دژە کەسی نەسروڵڵای بریندار کردووە، بەڵام بەتەنیا بووە، خوێنی زۆر لەبەر رۆیشتووە و گیانی لەدەستداوە.   قەزای چۆمان لەسەر ئاستی پارێزگای هەولێر پشکی شێری مینە چێندراوەکانی بەرکەوتووە و ساڵانە چەندین کەس بەهۆی ئەو مینانەوە بریندار دەبن یان گیانلەدەست دەدەن.