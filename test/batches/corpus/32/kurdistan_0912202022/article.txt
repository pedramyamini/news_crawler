لەدوای چەند رۆژ خۆپێشاندان لە سنووری پارێزگاکانی هەڵەبجە و سلێمانی و ئیدارەکانی راپەڕین و گەرمیان، زیانێکی زۆر بە بارەگا حیزبییەکان و فەرمانگەکانی حکومەت لەو سنوورە گەیێندراوە و چەند کەسێکیش کوژراون و برینداربوون.  لیژنەی باڵای ئەمنیی سلێمانی ئێوارەی ئەمڕۆ راگەیێندراوێکی بڵاوکردەوە کە ئەمە دەقەکەیەتی:  ١ - هێزە ئەمنییەكان چیتر ڕێگە نادەن خۆپیشاندانە بێ مۆڵەتەكان بەردەوامییان هەبێت و سەر بكێشن بۆ پشێویی و توندوتیژیی.  ٢ - لێرە بە دواوە هەموو جۆرە گردبوونەوەو خۆپیشاندانێكى بێ مۆڵەت و زیانگەیاندن بە مومتەلەكاتە گشتی و تایبەتەکان، كە بۆ خزمەتى هاوڵاتییانن، قەدەغەن، هێزەكان دەست كراوەن بۆ ڕاگرتن و مامەڵەكردن لە چوارچێوەی یاسادا.  ٣ - سەرجەم ئەو كەسانەش لەلایەن هێزە ئەمنییەكانەوە بە ڕێکاری یاسایی دەستگیر دەکرێن، کە زیانیان گەیاندووە بە مومتەلەكاتى دەوڵەت و هەموو ئەوانەش كە لە پشتی هاندانى ئەو كەسانەوە بوون.  ٤ - داوا لە سەرجەم لایەنە سیاسییەكان دەكەین كە بەرپرسانە لەگەڵ دۆخەكەدا مامەڵە بكەن.  ٥ - پێویستە كەناڵەكانى راگەیاندن بە گیانێکی بەرپرسیارانەوە مامەڵە لەگەڵ رووداوەکاندا بکەن.