ئیبراهیم شێخۆ، گوتەبێژی رێکخراوی مافی مرۆڤ لە عەفرین بە تۆڕی میدیایی رووداوی راگەیاند، گوڵستان ئیبیش زالۆ هاونیشتمانییه‌كی گوندی كورانی سه‌ر به شارۆچكه‌ی جه‌نده‌رێسی عه‌فرینە، دوای ئەوەی سه‌ردانی كه‌سوكاره‌كەی ده‌كات، له گه‌ڕانه‌وه‌دا ده‌بینێت ده‌رگای ماڵه‌كه‌ی كراوه‌ته‌وه و چه‌ند ژنێكی هاورده‌ی نیشته‌جێبووی گونده‌كه له خانووەکەیدا جێگیربوون.  گوتەبێژی رێکخراوی مافی مرۆڤ لە عەفرین گوتی، دوای ئه‌وه‌ی گوڵستان رێگریی كرد له داگیركردنی خانووه‌كه‌ی، چه‌ند كه‌سێكی هاورده هێرشی ده‌كه‌نه‌سه‌ر و برینداری دەکەن.  ئیبراهیم شێخۆ ئاماژەی بەوەش کرد، كاتێك گوڵستان داوای چۆڵكردن و چوونه ده‌ره‌وه‌ی ئه‌و ژنانه ده‌كات كه به‌زۆر له ماڵه‌كه‌ی نیشته‌جێبوون، ئەوان رەتیانکردووەتەوە بچنه ده‌ره‌وه و پێی راده‌گه‌یێنن كه نایانه‌وێت له كه‌مپه‌كاندا ژیان به‌سه‌رببه‌ن، هەربۆیە له ماڵه‌كه‌یدا ده‌مێننه‌وه.  دوای دروستبوونی ده‌مه‌قاڵێ، هێرش دەکرێتە سەر ژنە کوردەکە و لێی ده‌ده‌ن و ئازاری ده‌ده‌ن، گوڵستانیش سكاڵا له هێزه ئه‌منییه‌كانی سه‌ر به گرووپه‌كانی نزیك له توركیا تۆمارده‌كات، به‌ڵام تاوه‌كو ئێستا كێشه‌كه‌ی چاره‌سه‌رنه‌كراوه.  گوتەبێژی رێکخراوی مافی مرۆڤ لە عەفرین ئەوەی خستەڕوو "هەرچەندە ئامارێکی وردی داگیرکردنی خانوو و موڵک و ماڵی خەڵکی عەفرین لەبەردەست نییە، بەڵام هەزاران خانوو داگیرکراون، هەر کەسێکیش کاژێرێک بۆ چەند کاژێرێک لە ماڵەکەی بچێتە دەرەوە، یان خانووەکەی داگیردەکرێت یان کەلوپەلی نێو خانووەکە دەدزرێت".