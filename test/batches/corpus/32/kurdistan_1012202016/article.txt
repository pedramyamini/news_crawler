شاندەکەی ئەمریکا پشتیوانیی خۆی بۆ گفتوگۆی بەردەوامی نێوان حکومەتی فیدراڵیی عێراق و حکومەتی هەرێمی کوردستان دەربڕیوە بۆ چارەسەرکردنی کێشە هەڵپەسێردراوەکان، بە پشتیوانیکردن لە جێبەجێکردنی رێککەوتننامەی شنگالیشەوە.  ئەو شاندەی ئەمریکا پێکهاتبوون لە هەریەکە لە دەیڤد شەنکەر، یاریدەدەری وەزیری دەرەوەی ئەمریکا بۆ کاروباری رۆژهەڵاتی نزیک، دەیڤد کۆپلی، جێگری یاریدەدەری وەزیری دەرەوەی ئەمریکا بۆ کاروباری عێراق و ماسیو تولەر، باڵیۆزی ئەمریکا لە عێراق. شاندەکە لەگەڵ هەریەکە لە سەرۆک بارزانی، نێچیرڤان بارزانی، سەرۆکی هەرێمی کوردستان، مەسرور بارزانی، سەرۆکی حکومەتی هەرێمی کوردستان، بافڵ تاڵەبانی، هاوسەرۆکی یەکێتیی نیشتمانیی کوردستان و د. خانزاد ئەحمەد، ئەمینداری گشتیی ئەنجوومەنی باڵای کاروباری خانمان کۆبووەوە.  بەپێی راگەیێندراوی کۆنسوڵخانەی ئەمریکا، شاندی وڵاتەکەی لە کۆبوونەوەکانیدا باسیان لە بابەتە ئەمنی، سیاسی، کۆمەڵایەتی و ئابوورییەکان کردووە، هاوکات ستایشی بەرەوپێشچوونی تواناکانی هێزە ئەمنییەکانی عێراق و وەزارەتی پێشمەرگەیان کردووە.  هاوکات ئەو شاندە باڵایەی ئەمریکا جەختیان لە گرنگیی ئازادیی رادەربڕین و راگەیاندن کردەوە و نیگەرانییان سەبارەت بە "تووندوتیژییەکانی ئەمدواییەی سنووری پارێزگای سلێمانی دەربڕی".