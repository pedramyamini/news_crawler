لە سلێمانی زیاتر لە ١٠ کەس دەستگیران کە بەڵێننامەیان پێ پڕ دەکرێتەوە کە جارێکی دیکە خۆپێشاندان رێکنەخەن. ئەمجارە خۆپێشاندەران لە سلێمانی چوونە بەردەم ئەنجومەنی پارێزگای شارەکە، هێزێکی زۆری ئەمنی بڵاوەیان پێکرابوو.   شەوى پێنجشەممە ٢٠٢٠/١٢/١٠ گرووپێک بانگەوازى خۆپێشاندانیان کرد، بەڵام لەبەر نەبوونى مۆڵەت هێزێکى زۆرى ئەمنی لەبەردەم بیناى پارێزگار و چەندین شوێن ئامادەبوون بۆ ئەوەى رێگەیان لێ بگرن.  خۆپێشاندەرێك دەڵێت: "داواى مافى خۆمان دەکەین. ئەمە کەى حکومەتە؟ بێ کار و کاسپى و برسیین. "  خۆپێشاندەرێکی دیکە دەڵێت: "ئەم حکومەتە هەرچى بکات حەقییەتى، چونکە خەڵک قبووڵى دەکات و کەس لێیان هەڵناسێت. "  هێزە ئەمنییەکانى سلێمانى زیاتر لە ١٠ کەسیان دەستگیرکرد کە دواى پڕکردنەوەى بەڵێننامەى رێکنەخستنەوەى خۆپێشاندان، ئازادیان دەکەن.  لە هەڵەبجەش دواى نوێژى هەینى گردبوونەوەیکى جەماوەرى سازکرا، لەنێو جەرگەى بازاڕدا خڕبوونەوە، بەڵام زۆرینەیان مووچەخۆر و فەرمانبەر بوون.  موجاهید حەمەئەمین، مامۆستایە و دەڵێت: " ١٠٠ رۆژ بە ئاشتى داوامانکرد و حکومەت گوێى نەگرت. ئیتر کە خەڵک تووڕەبوو، مافى خۆیەتى هەرچى بکات. حکومەت با تۆزێک پارەى دزراومان بۆ بگەڕێنێتەوە. "  لە کەلاریش خۆپێشاندان کرا، دواى ماوەیەک بڵاوەی پێکرا، بەبێ ئەوەى کەس بگیرێت و کەسیش ببێتە قوربانى.  حاکم هەڤاڵ، گوتەبێژى ئیدارەى گەرمیان بە تۆڕی میدیایی رووداوی راگەیاند: "بە هێزە ئەمنییەکانمان گوتووە تا ئەو کاتەى داواکارییەکان بە هێمنی و رەوان، ئاگاتان لە خەڵک و خۆپێشاندەران بێت. "  لە رانییە، دەروازەى راپەڕینیش هەروەک شوێنەکانى دیکە خۆپێشاندان کرا، بەڵام هێزە ئەمنییەکان بە پاساوى نەبوونى مۆڵەت چەندین کەس لە رێکخەر و بەشداربووانى خۆپێشاندانەکەیان دەستگیر کرد.  توڕەیی خۆپێشاندەران بەسەر باڵەخانە و کەرەستەکانى خەڵک و حکومەتیشدا دامرکایەوە. خۆپێشاندەران هەرچییان دەست کەوت زرمەیان لێ هەستاند.