رووداوەکە شەوی هەینی ١٨ - ١٢ - ٢٠٢٠ روویداوە، بەیار حەسەن نەجاڕ، بەڕێوەبەری ناحیەی دیبەگە بە تۆڕی میدیایی رووداوی راگەیاند، "گەنجێک بە ناوی "ر. ح. " بە ئۆتۆمبێل فەڕتەرناشی کردووە و بەهۆیەوە لەگەڵ ماڵێکی دراوسێیان بە شەڕ هاتوون و چوار کەس بریندار بوون. "  بەڕێوەبەری ناحیەی دیبەگە ئاماژە بەوە دەدات، "ئەو گەنجەی فەڕتەرناشەکەی کردووە، بە کڵاشینکۆڤ تەقەی لە ماڵی دراوسێکەیان کردووە، دوو کوڕیانی بە گوللە بریندارکردووە و دایک و باوکیشیان لە ئەنجامی دەرچوونی بەرد لەکاتی کێشانی گوللە بە زەویدا برینداربوون، بەڵام برینی هەر چواریان سووکە. "  لەبارەی تەقەکەرەکەشەوە بەیار حەسەن دەڵێت " تەقەکەرەکە هەڵاتووە و خۆی شاردووەتەوە و دۆسیەکەشی دراوەتە هێزە ئەمنییەکان. "