سامی بەرواری، بەڕێوەبەری شارۆچکەی دێرەلووک بە تۆڕی میدیایی رووداوی راگەیاند، دەستپێکی بۆردوومانەکە لە کاژێر ٠١: ٠٠ ـی ئەمڕۆ بووە، "دەنگی بەهێزی بۆردوومانەکە لە شەش گوندی ناوچەکە بیستراوە و پەنجەرەی ماڵەکانی لەرزاندووە".   فایەق بلاڤەیی، دانیشتووی گوندی بلاڤەیە و ڤیدیۆی بۆردوومانەکەی بۆ رووداو ناردووە، دەڵێت، تورکیا شەش جار بۆردوومانی چیای مەتینی کردووە. "دەنگی بۆردوومان ترس و دڵەڕاوکێی دروستکردووە".    لە ماوەی سێ مانگی رابردوودا و دوای دەستپێکردنی ئۆپەراسیۆنی تورکیا بۆ سەر ناوچەکانی سنووری پارێزگای دهۆک، نزیکەی ١٥ جارە ئەو ناوچەیە لە چیای مەتین بۆردوومان دەکرێت، پێش چوار هەفتەش هەشت جار لەسەر یەک ئەو شوێنە بۆردوومانکرا.