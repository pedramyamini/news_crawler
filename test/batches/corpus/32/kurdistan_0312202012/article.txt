دوو رۆژە لە چەند ناوچەیەکی سنووری پارێزگای سلێمانی بەشێک لە مامۆستایان و فەرمانبەرانی هەرێمی کوردستان دەستیان بە خۆپێشاندان و ناڕەزایی دەربڕین کردووە؛ بزووتنەوەی گۆڕان دەڵێت، خۆپێشاندان و گردبوونەوەی مەدەنی یەکێکە لە سەرەتاییترین مافە مەدەنییەکانی هاووڵاتییان "لە ئێستاشدا، گوزەرانی خەڵک بەگشتی و باری گوزەرانی مووچەخۆران بەتایبەت لە دۆخێکی خراپدایە، لەم پێناوەشدا خەڵکی کوردستان مافی خۆیەتی بۆ پرسی مووچە و بژێوی خۆپێشاندان بکات".  لە راگەیێندراوەکەی گۆڕاندا هاتووە "ئێمە لێرەوە رایدەگەیێنین کە پشتگیریی تەواوی داواکارییەکانی هاووڵاتییانی هەرێمی کوردستان دەکەین بۆ فەراهەمکردنی ژیانێکی شایستە و مووچە، هەموو هەوڵی سیاسیشمان لە ماوەی رابردوودا هەر بەم ئاراستەیە بووە لە حکومەتدا".  بزووتنەوەکە "بە تووندی ئیدانەی بەکارهێنانی تووندوتیژی دەکات بەرامبەر بە خۆپێشاندەران" و دەشڵێت "لێرەوە داواکارین لە هێزە ئەمنییەکانی پارێزگای سلێمانی کە دەستبەجێ بەکارهێنانی تووندوتیژی بوەستێنن و گیراوەکانیش ئازادبکەن".  گۆڕان داوا لە حکومەتی هەرێمی کوردستان دەکات "پەلە بکات لە ئەنجامدانی چاکسازی و رێککەوتن لەگەڵ بەغداد بە ئامانجی دابینکردنی قوتی خەڵکی کوردستان".  لە پێش نیوەڕۆی ئەمڕۆ پێنجشەممە ٠٣ - ١٢ - ٢٠٢٠ خۆپێشاندان لە سەرای سلێمانی دەستیپێکرد. پەیامنێری رووداو رایگەیاند، هێزێکی ئەمنیی زۆر بۆ کۆنترۆڵی خۆپێشاندانەکان بڵاوەیان پێ کرا و گازی فرمێسکڕێژیان بەکارهێنا.    ئەنجوومەنی مامۆستایانی ناڕازی لە راگەیێندراوێکدا رایگەیاند، هێزە ئەمنییەكانی سلێمانی شەش مامۆستایان دەستگیرکردوون؛ لیژنەی باڵای ئارامیی پارێزگای سلێمانییش رایگەیاند، خۆپێشاندانی بێ مۆڵەت رێگەپێدراو نییە.    شیرین ئەمین، پەرلەمانتاری فراکسیۆنی گۆڕان لە پەرلەمانی کوردستان باسی لەوە کرد "هێزە ئەمنیەکانی سلێمانی بە تووندی وەڵامی خۆپیشاندەران دەدەنەوە و بەهۆی گازە فرمێسکڕێژەکانیانەوە دووجار لەهۆش خۆم چووم".