هۆگر عەزیز، گوتەبێژی بەڕێوەبەرایەتی پۆلیسی هەولێر، بە تۆڕی میدیایی رووداوی راگەیاند: "دوای ئەوەی لە چەند رۆژی رابردوودا لە شارۆچکەی شاوێشی هەولێر ئۆتۆمبێلێک خۆی لە منداڵێکی کچ دا و شوفێرەکەش هەڵات، بە داخەوە کچەکە گیانی لە دەستدابوو، ئەمڕۆ تۆمەتباری رووداوەکە دەستگیر کرا کە کوڕێکی گەنجە. "  هۆگر عەزیز، باسی لەوە کرد، بەشی پۆلیسی عەنكاوه و بنکەی پۆلیسی پیرزین، دوای بەدواداچوونی ورد توانییان شوێنی حەوانەوە و ناسنامەی تۆمەتبارەکە بە ناوی "ح. ج. م. " ئاشکرا بکەن و دەستگیری بکەن.  هەروەها گوتەبێژی پۆلیسی هەولێر ئەوەشی گوت کە تۆمەتبارەکە دانی بە تاوانەکەیدا ناوە، بۆیە بەپێی ماددە ٢٤ی هاتووچۆ لە یاسای سزادانی عێراقی راگیراوە.  رۆژی ٢٣ی کانوونی یەکەمی ٢٠٢٠ گوتەبێژی پۆلیسی هەولێر لە كۆنگرەیەكی رۆژنامەڤانیدا ئاماری تاوانەکانی ئەو ساڵەی بە هەموو جۆرەکانییەوە خستەڕوو و ئاماژەی بەوە دا کە لەو ساڵەدا ١٠ هەزار و ٦٨١ تاوان کراون، لەو ژمارەیەش نۆ هەزار و ٨٤٦ تاوان ئاشكراكراون و دراون بە دادگا.