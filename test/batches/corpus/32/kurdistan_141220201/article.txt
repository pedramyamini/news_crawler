عوبەیدوڵڵا داود ماوەی ٥٥ رۆژ بوو لە نەخۆشخانە چارەسەری وەردەگرت و کاژێر ٠٢: ٠٠ی بەرەبەیانی ئەمڕۆ دووشەممە ١٤ - ١٢ - ٢٠٢٠ بەهۆی خراپیی باری تەندروستی لە نەخۆشخانەى ڤینى تایبەت لە دهۆک گیانی لەدەستدا.   شەماڵ هروری، بەڕێوەبەری جێبەجێکار لە بەڕێوەبەرایەتی گشتی گەشتوگوزاری دهۆک بە تۆڕی میدیایی رووداوی راگەیاند، سەرەتا رەوانەى نەخوشخانەیەکى هەولێر کرابوو، دوای ٢٠ رۆژ دۆخی تەندروستی باشتر بوو، دواتر هێنرایەوە بۆ دهۆک. بەڵام دوای چەند رۆژێکی دیکە و بەهۆی تێکچوونی دۆخی تەندروستی، دواجار ماڵئاوایی لێکردین.  تەرمی بەڕێوەبەری گشتیی گەشتوگوزاری دهۆک لە گۆڕستانی شاخکێ بەخاک دەسپێردرێت.   عوبەیدوڵلا داود لە ساڵی ١٩٦٤ لە شاری دهۆک لە دایکبوو، خێزانداربوو و پێنج منداڵی هەبوو. پێشتر چەندین پۆستی حیزبی و حکومی وەرگرتبوو. لە ساڵی ٢٠١٢ ـەوە وەک بەڕێوەبەری گشتیی گەشتوگوزار لە شاری دهۆک دەستبەکاربوو. ئەمساڵیش لە چوارچێوەی گۆڕانکارییەکان خەیری عەلی ئوسێ وەک بەڕێوەبەری گشتیی گەشتوگوزاری دهۆک لە ماوەیەکی نزیکدا دەستبەکار دەبێت.