بەشێکی جووتیاران ٦ ساڵە چاوەڕوانی وەرگرتنی پارەی گەنمەکەیانن. بەغدا پارەی گەنمی سێ ساڵی حاجی سەباح و دەیان هەزار جووتیاری دیکەی هەرێمی کوردستانی نەداوە. ئەوان لەسەر گەنمەکەشیان قەرزاریش بوونەتەوە.  سەباح جەودەت، جووتیارە و دەڵێت: "جووتیاری وەکو من، مام سابیر و ئەوانە... هی مام سابیر و مام عومەر ٢٠٠ ملیۆن دینار ماوە، هی من ٣٠٠ ملیۆن دینارە. جووتیار هەیە وەسڵەکەی فرۆشتووە بە ٤٠٠ هەزار دینار و پارەکەی وەرگرتووە. ئەوەی کڕیویەتیەوە قوڕی بەسەر بووە. "   بڕیار بوو بەغدا مانگی کانوونی دووەمی ٢٠٢٠ نزیکەی ٢٧٠ ملیار دینار، کە دەکاتە نیوەی پارەی گەنمی جووتیارانی هەرێمی کوردستان، بنێرێت.  وەک سەرۆکی لیژنەی کشتوکاڵی پەرلەمانی کوردستان رایگەیاندبوو، وەزیری بازرگانیی عێراق بەڵێنی دابوو کە پارەکە بە تەواوی بۆ جووتیاران رەوانە بکات.  عەبدولستار مەجید، سەرۆکی لیژنەی کشتوکاڵی پەرلەمانی کوردستان ئەو کات گوتی: "ئەمڕۆ کۆبوونەوەیەکی باشمان کرد و وەزیر بەلێنی داوە ئەم هەفتەیە پارەی گەنمی جووتیاران رەوانەی کوردستان بکات و ئەوەی دەمێنتەوە ساڵی نوێ رەوانەی بکات. "  بەڵام ئێستا وەزارەتی بازرگانیی عێراق قسەیەکی دیکەی هەیە کە بە دڵی جووتیارانی هەرێمی کوردستان نییە.  سەفین گەردی، بڕیاردەری لیژنەی کشتوکاڵی پەرلەمانی کوردستان بە تۆڕی میدیایی رووداوی راگەیاند: "ئێمە وا لەگەڵ وەزیری بازرگانیی عێراق رێککەوتبووین کە پارەی گەنمی جووتیاران بە نرخی پاڵپشتی بنێرت. کە گەڕاینەوە هەموو شتێک گۆڕاوە. وەزیری بازرگانی جورئەتی ئەوەی نەبووە پارەکە بنێرێت. "  بەغدا ٥٥٧ ملیار دینار قەرزاری پارەی گەنمی جووتیارانی هەرێمی كوردستانە. ئێستا دەیەوێت کار بە بڕیاری حەیدەر عەبادی، سەرۆکوەزیرانی پێشووتری عێراق بکات و پارەی گەنمی جووتیارانی کوردستان بە نرخی بازرگانی بنێرێت. واتە هەرزانتر لەو نرخەی کە ساڵانە حکومەت دیاریی کردبوو. ئەوەش راستەوخۆ دەبێتە هۆی کەمکردنەوەی زیاتر لە نیوەی شایستە داراییەکانی جووتیاران. وەزارەتی بازرگانی و پیشەسازیی هەرێمی کوردستان لەگەڵ کەمکردنەوەی پارەی گەنمی جووتیاراندا نییە.  نەوزاد کامیل، بەڕێوەبەری گشتیی بازرگانیی هەرێمی کوردستان دەڵێت: "پارەی گەنمی جووتیارانی هەرێمی کوردستان دەبێت بە نرخی پاڵپشتی بنێردرێت نەک نرخی بازرگانی. ئەگەر بە نرخی بازرگانی بنێردرێت، ئەوا پارەکە کەم دەبێتەوە. ئێمە لەسەر ئەوە سوورین کە پارەکە وەک خۆی بنێردرێت. "  بەشێک لە جووتیاران بە نوێنەرایەتیی جووتیارانی هەرێمی کوردستان سکاڵایان لەسەر وەزارەتی بازرگانیی عێراق تۆمارکردووە. دادگای رەسافە دوو جار لەسەر سکاڵاکە کۆبووەتەوە، هەر دوو جاریش لە بەرژەوەندیی جووتیارانی کوردستان بڕیاری داوە. دادگای رەسافە وەزارەتی بازرگانیی عێراقی پابەندکردووە بە ناردنی شایستە داراییەکانی جووتیاران، بەڵام وەزارەتی بازرگانی پابەند نەبووە بە بڕیاری دادگا و تانەی لە بڕیارەکە داوە و لەم نزیکانەدا دانیشتنی سێیەمی دادگا بەڕێوە دەچێت.