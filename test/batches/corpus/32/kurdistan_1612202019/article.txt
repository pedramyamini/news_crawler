لە بەرنامەی بەکاتی دهۆک لە رادیۆی رووداو، ئارمانج نێروەیى، شروڤەکارى سەربازى و سیاسى کە خۆشى ١٠ ساڵ لە نێو رێزى پەکەکەدابوو بەچاوى پڕفرمێسکەوە پێشنیازێک بۆ حەسەن ئوزگونش پەرلەمانتارى هەدەپە کە ئەویش میوانى بەرنامەکەبوو کرد و داوای لێکرد، ئەوان بێن و رۆڵی نێوەندگیر بگێڕن و ئەو شەڕە هەیە هێوری بکەنەوە.  لە وەڵامى ئەو پێشنیازەدا حەسەن ئوزگونش پەرلەمانتارى شارى شرناخى هەدەپە لە باکووری کوردستان رایگەیاند، قسە لەگەڵ سەرکردایەتى هەدەپە دەکات و شاندێکى پەرلەمانتاران دروستدەکەن. ئوزگونش گوتی، ئامادەن بێنە هەرێمى کوردستان و نێوەندگیرى بو راگرتنى ئەو شەڕە بکەن.  بەرنامەى بەکاتى دهۆکى رادیۆی رووداو روژى چوارشەممە لەسەر گرژییەکانى نێوان پێشمەرگە و پەکەکە بوو. لە وەڵامى ئەو پەرلەمانتارەى هەدەپە، سەربەست بابیرى ئەندامى سەرکردایەتى پارتى کە ئەویش میوانی بەرنامەکە بوو رایگەیاند، دەرگایان کراوەیە بو گفتوگو و هێورکردنى شەڕەکە.  سەربەست لەزگین، بریکارى وەزارەتى پێشمەرگە لە کونگرەیەکى روژنامەڤانیدا لەسەر شەڕى شەوی رابردووی نێوان پێشمەرگە و پەکەکە / یەپەگە رایگەیاند، ئەوان دەستپێشخەرى شەڕ ناکەن، خوازیارن شەڕەکە بەردەوام نەبێت و داوایکرد کە کەسانی بێلایەن و خێرخواز و نیشتیمانپەروەر، رۆڵی خویان ببینن لە ئارامکردنەوە ئەو شەڕە.  نزیکەی دوو مانگە گرژى نێوان پێشمەرگە و پەکەکە لە هەرێمى کوردستان روو لە زیادبوونە، تاوەکو ئێستا شەش جار شەڕ لە نێوان هەردوولا دروستبووە، دوو پێشمەرگە شەهیدبوونە و چواریش بریندار، کۆتا شەڕیش شەوى رابردوو بووە لە سحێلا کە شەڕ لەنێوان هەردوولا روویدا.  بەرنامەى بەکاتى دهۆک هەموو رۆژانى چوارشەممە لە شارى دهۆک لەسەر کێشەکانى دهۆک و پرسە سیاسییەکانی ئەو ناوچەیە لەلایەن ناسر عەلى، بەرپرسی نووسینگەی رووداو لە دهۆک پێشکێش دەکرێت.