ئۆفێر گیندلمان، گوتەبێژی فەرمیی سەرۆکوەزیرانی ئیسرائیل بۆ میدیای عەرەبی لە تویتێکدا ئاماژەی بەوە کرد، دوای هەڕەشەکانی ئێران "دەستەی بەرەنگاربوونەوەی تیرۆر هۆشداری دەدات لە بە ئامانجکردنی بەرژەوەندییەکانی ئیسرائیل لەلایەن ئێرانەوە لە وڵاتانی نزیک لە ئێران [لەڕووی جوگرافییەوە]، وەکو هەر یەک لە: جۆرجیا، ئازەربایجان، تورکیا، ئیمارات، بەحرەین و کوردستانی عێراق [هەرێمی کوردستان] و وڵاتان لە رۆژهەڵاتی ناوەڕاست و ئەفریقا".   رۆژی شەممە ٠٥ - ١٢ - ٢٠٢٠ جوتیار عادل، گوتەبێژی حکومەتی هەرێمی کوردستان لە وەڵامی لێدوانەکەی گیندلمان رایگەیاند، "ئیسرائیل هیچ بەرژەوەندیەکی لە هەرێمی کوردستان نییە و هیچ هاووڵاتییەکی ئیسرائیلیش لە هەرێمی کوردستان نین. بۆیە ئەم لێداونە بە هەر مەرامێک درا بێت رەت دەکەینەوە و لە ڕاستییەوە دوورە".  دوای کوژرانی موحسین فەخریزادە، زانا ئەتۆمییەکەی ئێران، نیگەرانییەکانی ئیسرائیل لە کاردانەوەی ئێران لە هەموو وڵاتانی جیهان زیاترە، چونکە ئێران ئیسرائیل تۆمەتباردەکات بەوەی ئەوان لەپشت ئەو کوشتنەن.   لە بەشێکی دیکەی قسەکانیدا گیندلمان ئاماژەی بەوە کرد، رێکخراوە جیهادییەکان بەتایبەتی "دەوڵەتی ئیسلامی" و پاڵپشتیکارانی، ویستێکی زۆریان هەیە بۆ ئەنجامدانی کاری تیرۆریستی وەکو ئەو هێرشانەی لەم دواییە لە فەرەنسا، نەمسا و ئەڵمانیا کران. بانگەواز هەیە لەلایەن رێکخراوە جیهادییەکانەوە بۆ بەئامانجکردنی ئیسرائیلییەکان، جووەکان، پەرستگەی جووەکان، چێشتخانە و مۆزەخانەی جووەکان.   گوتەبێژی فەرمیی نووسینگەی سەرۆکوەزیرانی ئیسرائیل پێیوایە، "رێکخراوە جیهادییە جیهانییەکان، بەتایبەتی داعش و پاڵپشتانی ئەگەری زۆری هەیە هێرشی تیرۆریستی ئەنجامبدەن (ئەمەش بە لەبەرچاوگرتنی ئەو هێرشانەی کە بەمدواییانە لە فەرەنسا، نەمسا و ئەڵمانیا ئەنجامدران)".  ئێوارەی هەینی ٢٧ ـی تشرینی دووەم میدیاکانی ئێران کوژرانی موحسین فەخریزادەیان لەسەر رێگەیەکی نزیک تارانی پایتەختی وڵاتەکە راگەیاند، دوای رووداوەکە بەشێک لە بەرپرسانی ئێران ئیسرائیلیان بە کوشتنی فەخریزادە تۆمەتبارکرد. حوسێن دهقان، راوێژکاری باڵای سەربازیی خامنەیی لە تویتێکدا رایگەیاند، ئیسرائیل بە پشتیوانیی "هاوپەیمانە قومارچییەکەی" کە مەبەستی لە دۆناڵد ترەمپ، سەرۆکی ئەمریکایە ئەو هێرشەی ئەنجامداوە و دەشڵێت، "دەبێت بکوژانی ئەو شەهیدە ستەم لێکراوە بزانن وەکو هەورە برووسکە دەدەین بەسەریاندا و کارێک دەکەین پەشیمان ببنەوە".   کوشتنی فەخریزادە کاردانەوەی جیهانی بەدوای خۆیدا هێنا، یەکێتیی ئەوروپا رۆژێک دوای رووداوەکە سەرکۆنەی کوشتنی فەخریزادەی کرد، یەکێتیی ئەوروپا کردەوەکەی بە "تاوان" ناو برد، داوای لە ئێران کرد دان بەخۆیدا بگرێت.  ئیلی کۆهین، وەزیری هەواڵگریی ئیسرائیل کە سەر بە پارتی لیکودە رایگەیاند: "سەرکۆنەی سەرکردەکانی ئەوروپا بۆ کوشتنی زانا ئەتۆمییەکەی ئێران تەنیا دوو رووییە. ئەوروپا لە جیاتی هەڵوێستی روون و سزای گونجاو بۆ سەر ئێران بۆ ئەوەی دەستی نەگاتە چەکی ئەتۆمی، دەیانبینین جارێکی دیکە سەریان دەخەنەوە ژێر زەوی. "  لە بەشێکی دیکەی قسەکانیدا وەزیری هەواڵگریی ئیسرائیل بێئاگایی خۆی لە کوشتنی فەخریزادە راگەیاند و گوتی: "هیچ زانیاریم نییە لەسەر ئەوەی کێ لە پشت کوشتنی زانا ئەتۆمییەکە بووە". بەڵام هەمان وەزیر پێشتر بە رادیۆیەکی وڵاتەکەی راگەیاندووە: "ئێران مەبەستیەتی ئیسرائیل برووخێنێت، بە بۆچوونی ئێمە هەر کەسێک بەشدار بێت لە چالاکی پەرەپێدانی چەکی ئەتۆمی، ئامانجێکی کوشتنە".  فەخریزادە بە "سندووقی رەشی" دۆسیەی ئەتۆمیی ئێران دانراوە و ئەندامێکی باڵای سوپای پاسدارانی ئێران بووە. فەخریزادە لە ساڵی ١٩٦١ لەدایک بووە و پرۆفیسۆری زانستی فیزیا بووە لە زانکۆی ئیمام حوسێن لە تاران. هەندێک کەس بە "باوکی پرۆگرامی ئەتۆمیی ئێران ناوی دەبەن".  ساڵی ٢٠١٨ بنیامین نەتەنیاهوو، سەرۆکوەزیرانی ئیسرائیل ناوی ئەو زانایەی ئێرانی هێنا و رایگەیاند، سیستەمی دروستکردنی کڵاوەی ئەتۆمی بەڕێوە دەبات. ئەو زانیارییانەی نەتەنیاهوو پشتیان بەو ١٠٠ هەزار دۆکیۆمێنتە بەستبوو کە ئیسرائیل لە ئێرانەوە گواستبوویەوە.   لەنێوان ساڵانی ٢٠١٠ بۆ ٢٠١٢، چوار زانای بواری ئەتۆمیی ئێران بەناوەکانی "مەسعود عەلی موحەممەدی، مەجید شەهریاری، داریوش رێزائینجاد و مستەفا ئەحمەدی رۆشان" "تیرۆر" کران. هاوکات زانایەکی دیکەی ئێرانی بەناوی فەرەیدوون عەباسی، لە هەوڵێکی کوشتن بە برینداری رزگاری بوو.   ئەوکات حکومەتی ئێران ئیسرائیلی بە "تیرۆر" کردنی ئەو زانایانە تۆمەتبار کرد. لە ساڵانی ٢٠١١ و ٢٠١٢ ئێران چەند کەسێکی بە تۆمەتی ئەنجامدانی ئەو کارانە دەستگیرکرد و رایگەیاند، بەکرێگیراوی هەواڵگریی ئیسرائیلی -  مۆساد بوونە.