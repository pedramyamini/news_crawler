رۆژی دووشەممەی ئەم هەفتەیە پارێزگاری ورمێ لە حاجی ئۆمەران رایگەیاند، کێشەکانی هاوردەکردنی کەلوپەل بەو کارتانە دوای سێ ساڵ چارەسەرکراون و ئەو کەسانەی کە پێشتر کارتی هاتووچۆی کۆڵبەرییان هەبوو، دەتوانن مانگانە بڕی ٧٠٠ هەزار تمەن بۆ هەرکەسێک وەربگرن کە داهاتیان لەو هاوردەکردنەدا هەبێت. بەڵام بەپێی بەدواداچوونەکانی رووداو، بڕیارەکە جێبەجێ نەکراوە.   ئەو کەسانەی کە لەو سنوورە کار دەکەن دەڵێن، کۆسپەکان هەر لە جێی خۆیانن و داوا دەکەن حکومەت رێڕەوە کۆڵبەرییە رێگەپێدراوەکان بکاتەوە، نەک بە ناوی هاوردەکردنی کەلوپەلەوە لە سنووری فەرمی، خەڵک لە چاوەڕوانیدا رابگرێت.   زۆربەی کۆڵبەرەکان لە تەمەنی خانەنشینیدان، بەڵام ناچارن لە دەروازەی سنووریی حاجی ئۆمەران لەنێوان پارێزگاکانی ورمێ و هەولێردا کار بکەن. زۆربەیان پێشتر کاری کۆڵبەرییان لە رێڕەوە رێگەپێدراوەکەی تەنیشت ئەو دەروازەیەدا دەکرد. ئەو کات هەفتانە بۆ چەند کاژێر کار نزیکەی ٢٠٠ هەزار تمەنیان داهات هەبوو، بەڵام ئێستا رۆژانە دێنە ئەو سنوورە و ئەگەر کاری باشیان دەستکەوێت، بە ٥٠ تا ١٠٠ هەزار تمەنەوە دەچنەوە ماڵەوە.  ساڵی ٢٠١٦ حکومەتی ئێران کردنەوەی ١٢ رێڕەوی کۆڵبەریی لە رۆژهەڵاتی کوردستان و سیستان و بەلوچستان راگەیاند. ئەو رێڕەوانە لە تەنیشت دەروازە نێودەوڵەتییەکاندا کرانەوە. ئەو کەسانەی مۆڵەتیان هەبوو دەیانتوانی بچنە ئەودیوی سنوور و کەلوپەلی دیاریکراو بێننەوە.   باشیی ئەو کارە ئەوە بوو کە مەترسیی نەبوو و رێگەکەشی کورت بوو، بەڵام خراپییەکەی ئەوە بوو کە ئەویش هەر کۆڵبەری بوو. دەبوو بە کۆڵ بارەکان بگوازنەوە. دوای ساڵێک رێڕەوەکان داخران و حکومەت رایگەیاند، کارتی ئەلکترۆنیی سنوور دەداتە ئەوانەی کە کۆڵبەرییان دەکرد.   بڕیاربوو بەو کارتە هەرکەسێک مانگانە ٧٠٠ هەزار تمەن داشکاندنی گومرگی بۆ بکرێت. کۆڵبەران دەیانتوانی کەلوپەلی نێوماڵ، پارچەی یەدەگی کەرەستەی کشتوکاڵی و چەند جۆر میوە بە کۆڵ بکێشن.   دوای سێ ساڵ، چەند رۆژ پێش ئێستا پارێزگاری ورمێ رایگەیاند، پرۆژەکە لە حاجی ئۆمەران دەکەوێتەکار. گوتیشی ئەو کێشانە چارەسەرکراون کە هەبوون.  پارێزگاری ورمێ ئاماژەی بەوە داوە، یەکەم باریان بەو شێوەیە هاوردە کردووە، بەڵام ئەوانەی کە لەو سنوورەدا کار دەکەن دەڵێن بڕیارەکە نەکەوتووەتە بواری جێبەجێکردن و کۆسپەکانیش یەک و دووان نین.  بەپێی ئاماری ئاژانسی فەرمیی حکومەتی ئێران، ٨٠ تاوەکو ١٧٠ هەزار کەس لە رۆژهەڵاتی کوردستان کۆڵبەری دەکەن. ٧٠ هەزاریان مۆڵەتی کۆڵبەرییان پێدرابوو، ئەوانی دیکەش تۆمار نەکراون. بە داخستنی رێڕەوە کۆڵبەرییەکان، تەنیا لە پیرانشار ٢٢ هەزار کەس بێکاربوون.  حکومەتی ئێران بە پاساوی پێشگرتن لە قاچاخ، رێڕەوە کۆڵبەرییەکانی داخست. بەپێی راپۆرتێکی پەرلەمانی ئێران، بەشی کۆڵبەری لە هاوردەی کەلوپەلی قاچاخ بۆ نێو ئێران تەنیا ٥٠ % یە و ٩٥ % ـی کەلوپەلی قاچاخ لە دەروازە و سنوورە فەرمییەکانەوە هاوردە دەکرێت.