قوباد تاڵەبانی، جێگری سەرۆکوەزیرانی حکومەتی هەرێمی کوردستان لەگەڵ تۆماش سێدلاچێک تاوتوێی دۆخی ئابووریی هەرێمی کوردستان و چۆنێتی پەرەپێدانی ئابووری و رزگارکردنی هەرێمەکەی کرد لە پشتبەستن بە نەوت وەکو تاکە سەرچاوەی داهات.  جێگری سەرۆکوەزیرانی حکومەتی هەرێمی کوردستان ئاماژەی بەوە کردووە "لەدوای دابەشبوونی چیکۆسلۆڤاکیا، کۆماری چیک هاوشێوی کوردستان گەلێک کێشەی ئابووری و سیاسیی هەبوو، بەڵام توانییان دواجار نمونەیەکی سەرکەوتوو لە بووژانەوە و پەرەپێدانی ئابووری پێشکەش بکەن کە لەم رووەوە د. تۆماش سێدلاچێک و ئابووریناسانی تر رۆڵێکی گەورەیان هەبووە".  قوباد تاڵەبانی دەڵێت، هەرێمی کوردستان دەبێت بە پلانی تۆکمەوە هەنگاو بنێت بۆ پەرەپێدان و پێشخستنی ئابووری، "لەم رووەشەوە پێویستە سوود وەربگرین لە ئەزموونی وڵاتانی سەرکەوتوو و بیرمەندانی وەک تۆماش سێدلاچێک بۆ گەیشتن بەم ئامانجە گەورەیە".