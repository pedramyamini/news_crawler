سەباح وەڵاشی، بەرپرسی بنکەی ئاسایشی قەسرێ بە تۆڕی میدیایی رووداوی راگەیاند "ئەو گەنجانە نیازیان هەبوو تایە بسوتێنن و رێگەی دۆڵی باڵەییانی قەسرێ بگرن، بۆیە ئاسایش ١١ کەسی لێ دەستگیرکردن".  شارۆچکەی قەسرێ سەر بە قەزای چۆمانە و بە دووریی ١٥٥ کیلۆمەتر دەکەوێتە باکووری رۆژهەڵاتی پارێزگای هەولێر.  چەند رۆژێکە لە سنووری پارێزگای سلێمانی خۆپێشاندان دەستیپێکردووە و بەهۆی گرژی و ئاڵۆزییەکانەوە چەند خۆپێشاندەرێک کوژراون و ژمارەیەکیش برینداربوون، هەروەها پێشمەرگەیەکی پارتی دیموکراتی کوردستان لە سنووری پێنجوێن کوژراوە و ژمارەیەک لە هێزە ئەمنییەکانیش برینداربوون.