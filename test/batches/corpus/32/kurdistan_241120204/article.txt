هیزرەت چاڵکن کە ناسناوی "دڵخاز" بوو، ناوی لە لیستی خۆڵەمێشی داواکراوانی پەکەکەدا بووە. بە گوێرەی هەواڵەکەی ئاژانسی ئەنادۆڵ، کارەکەی گواستنەوەی گەریلا و چەک و تەقەمەنی بووە بۆ پەکەکە لەنێوان عێراق و سووریا.   ئاژانسه‌كه تورکییەکە نووسیویەتی، دەزگای هەواڵگریی نیشتمانی "میت" زانیاری هەواڵگری دەستکەوت بەوەی دڵخاز، لە باشووری کوردستان لەگەڵ چەند ئەندامێکی دیکەی پەکەکە کۆدەبێتەوە، دوای ئەوەی میت شوێنی کۆبوونەوەکەی دیاریکرد، ئۆپەراسیۆنی ئەنجامدا. بەو هۆیەوە ئەو بەرپرسەی پەکەکە و چەند گه‌ریلایەکی دیکە كوژراون.  هیزرەت چاڵکن لە ساڵی ٢٠١١ ـه‌وە چووەتە ریزەکانی پەکەکە و تاوەکو ساڵی ٢٠١٤ لە باکووری کوردستان بووە. دواتر نێردرایە کۆبانێ و لە ریزەکانی یەپەگەدا بوو. لە ساڵی ٢٠١٧ فەرماندەی یەکینەکانی چەکە قورسەکان بوو لە سەرێ کانیێ. ساڵی ٢٠١٩ هاتووەتە هەرێمی کوردستان و کاری گواستنەوەی گەریلاکان و چەک و تەقەمەنی لەنێوان عێراق و سووریا بۆ پەکەکە رێکخستووە.