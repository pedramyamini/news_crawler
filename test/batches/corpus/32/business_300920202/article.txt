سەربەست عوسمان، بەڕێوەبەری ئاوی سلێمانی، بە (تۆڕی میدیایی  رووداو)ی راگەیاند ماوەی دوو ساڵە دانیشتووانی سلێمانی ئاگادار دەكەنەوە  کە پێوەری ئاو ببەستن، بەڵام هێشتا ٢٠ % ی هاوبەشەكانیان  پێوەری ئاویان نەبەستووە.    بەڕێوەبەری ئاوی سلێمان ئەوەشی خستەڕوو بەهۆی قەیرانە  جۆراوجۆرەكانەوە وەرگرتنی غەرامەی نەبەستنی پێوەری ئاویان  دواخستووە و گوتی: "بەڵام لە مانگی داهاتووەوە (مانگی ١٠) هەر ماڵێك پێوەری ئاو  نەبەستێت، ١٠٠ هەزار دینار غەرامە دەكرێت، ئەگەر سێ مانگ دوای  ئەویش پێوەری نەبەست ئەوا غەرامەكە دەكرێتە ٢٠٠ هەزار دینار".   هەرچەندە ئەنجوومەنی پارێزگای سلێمانی پێشنیازی كردووە غەرامەی  نەبەستنی پێوەری ئاو بۆ چەند مانگێك دوابخرێت، بەڵام سەربەست  عوسمان جەخت لەوە دەكاتەوە پێویستە بڕیارەكە وەك خۆی جێبەجێ  بكرێت: "چونكە ماوەی دوو ساڵە خەڵكی لە بەستنی پێوەری ئاو ئاگادار  دەكرێنەوە".   لە شاری سلێمانی نزیكەی ١٨٠ هەزار هاوبەشی ئاو هەیە.  بەو پێیە بێت هێشتا ٣٦ هەزار هاوبەش پێوەری ئاویان نەبەستووە.