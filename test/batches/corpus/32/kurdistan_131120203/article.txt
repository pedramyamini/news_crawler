ئاراس سەلیم، ٢٤ ساڵ، گەنجێکی خەڵکی زاخۆ بوو، ٢٠ رۆژ بەر لە گەشتەکەی بۆ کۆچکردنەکەی بۆ ئەوروپا ژنی مارە بڕیبوو. ئاراس سەلیم، ماوەی ٢٠ رۆژ لە ئیستەنبۆڵ دەمێنێتەوە، پاشان لەگەڵ سێ هاوڕێی خۆی هەوڵی گەیشتن بە یۆنان دەدەن و دوای گەیشتنیان بە یۆنان لەوێ هاوڕێیەکانی دیپۆرت دەکرێنەوە تەنیا ئاراس نەبێت دەربازی دەبێت.  ئەمجارە ئاراس لەگەڵ چەند کەسێک هەوڵی گەیشتن بە ئەوروپا دەدات، بەڵام لە سربیا دەخنکێت و تەرمەکەی بێسەروشوێن دەبێت، دوای چەند کەسێک لە کەسوکارەکەی خۆیان دەگەیێننە سربیا لە سەرەتای ئەو مانگەوە پۆلیس پەیوەندی بە کەسوکارەکەی دەکات کە تەرمەکەی دۆزراوەتەوە.  دوای دۆزرانەوەی تەرمی ئاراس، کەسوکارەکەی هەم لە کوردستان و هەمیش لە دەرەوەی وڵات هەوڵدەدەن تەرمی ئاراس بگەڕێننەوە هەرێمی کوردستان، تاوەکو بەرەبەیانی ئەمڕۆش کەسوکارەکەی لەسەر هێڵ بوون، دواجار کاژێر ٤ی بەرەبەیانی ئەمڕۆ هەینی ١٣ - ١١ - ٢٠٢٠ تەرمی ئاراس گەیشتە فڕۆکەخانەی نێودەوڵەتیی هەولێر، دوای رێکارەکان بڕیارە بگەڕێندرێتەوە زاخۆ و لە گۆڕستانی زاخۆ بەخاک بسپێردرێت.  بەپێی ئامارەکانی لیژنەی پەیوەندییەکانی دەرەوە لە پەرلەمانی کوردستان لە سەرەتای ئەمساڵەوە تاوەکو ئێستا زیاتر لە ٣٠ گەنجی هەرێمی کوردستان لە دەرەوەی کوردستان گیانیان لەدەستداوە.