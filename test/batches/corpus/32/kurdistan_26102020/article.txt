عەبدولکەریم ئایدۆغدو، باخدارێکی دانیشتووی گوندەکەیە و دەڵێت "لە ٢٠٠ ساڵ لەمەوبەرەوە بەمشێوازە دۆشاو لە ترێ دروستدەکرێت. لە باوباپیرانەوە ماوەتەوە. جاران داریان بەتایبەت هێناوە بۆ ئەم ئاگرە. ئەمە پرۆسەی دروستکردنی دۆشاوە".  گوندەکانی بەدلیس، بەتایبەتیش شارۆچکەی هیزان بە وەستای دۆشاوی ترێ ناسراون و ساڵانە کڕیاری تایبەتیان هەیە. ئەوان شانازی بەو ناسراوییەوە دەکەن و منداڵەکانیشیان فێری دروستکردنی دۆشاوی ترێ دەکەن.   باخداران دەڵێن دروستکردنی ئەم دۆشاوە ئەوەندە ئاسانیش نییە، بەڵکو بە چەند قۆناخێکدا تێدەپەڕێت و ماندووبوون و گرنگیپێدانیشی دەوێت. تەنیا کوڵاندنی ترێکە ٥ کاژێر دەخایێنێت.  باخدارانی ئەم ناوچەیە ماوەی ١٠ ساڵە تەواوی بەرهەمەکانیان هەناردەی سێرت، ئێلیهـ و شارۆچکەکانی بەدلیس دەکەن.