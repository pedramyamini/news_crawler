چەند رۆژێک پێش ئێستا دادگای ناحیەی قۆرەتووی قەزای خانەقینی سەر بە پارێزگای دیالە بە تۆمەتی ساختەکردنی نووسراو و پسووڵەی بازرگانی لە دەروازەی سنووریی پەروێزخان، فەرمانی دەستگیرکردنی بۆ محەممەد شێخ وەهاب، ئەندامی فراکسیۆنی گۆڕان لە ئەنجوومەنی پارێزگای سلێمانی و چەند کەسێکی دیکە دەرکرد.  کەریم عەلی، ئەندامی فراکسیۆنی گۆڕان لە ئەنجوومەنی پارێزگای سلێمانی بە تۆڕی میدیایی رووداوی راگەیاند، بەیانیی رۆژی یەکشەممە ٢٠٢٠/١٠/٢٥ محەممەد شێخ وەهاب، بۆ ئیفادەدان چووەتە دادگا و بەبڕیاری دادگا دەستبەسەر کراوە.   ئەندامی ئەنجوومەنی پارێزگاکان پارێزبەندییان هەیە و کەریم عەلی دەڵێت، ئەنجوومەنی پارێزگای سلێمانی رەزامەندیی داوە کە ئەو ئەندامەی بچێتە دادگە.   پێشتر محەممەد شێخ وەهاب، ئەندامی ئەنجوومەنی پارێزگای سلێمانی بە تۆڕی میدیایی رووداوی راگەیاندبوو، ماوەیەکە چەند کەسێک کەوتوونەتە دژایەتیکردنی، ئەو تۆمەتانەشی خراونەتەپاڵی ناڕاستن و ئەگەر بەڵگەی دروست هەبێت ئامادەیە بچێتە دادگە.  محەممەد شێخ وەهاب لەو لێدوانەیدا بۆ رووداو باسی لەوە کرد، "من پارێزبەندیم هەیە و ناتوانن دەستگیرم بکەن، ئەنجوومەنی پارێزگای سلێمانییش گوتبووی: با بەڵگەکانیان بۆ ئەنجوومەنی پارێزگا بنێرن، بۆ ئەوەی رێکارە یاساییەکان جێبەجێ بکەین. "