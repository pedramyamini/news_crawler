لە زاخۆ خێزانێک کە مانگی رابردوو لە دەریای ئیجە بەلەمەکیان تێکشکا تاوەکو ئێستا تەنیا تەرمی دووانیان دۆزراوەتەوە و پێنجەکەی دیکەیان کەسوکارەکەیان نازانن چییان بەسەر هاتووە.   هوزار ئەحمەد حەمۆ، دایک و داپیری کۆچبەری بێسەروشوێنە و دەڵێت، "شەو و رۆژ چاوم لە دەرگەیە منداڵەکانم ببینم. ژیانم نییە. شەو و رۆژ دەگریم. وێنەکانیان لای خۆمەوە دادەنێم. بۆ خاتری خوا بە هانامەوە وەرن. هەواڵێکی منداڵەکانم بزانن. "  خێزانێکی دیکەی هەشت کەسی کە رۆژی ٢٠١٨/١٠/١٠ لە دەریای ئیجەدا بوون و دەیانویست بچنە ئەوروپا، تەنیا تەرمی کوڕێکیان دۆزراوەتەوە و ئەوانی دیکە بێسەروشوێنن.  یوسف عەبدولوەهاب، برای کۆچبەری بێسەروشوێنە و دەڵێت، "بە بەلەم چوون. دوای ئەوەی گەیشتنە نیوەی ئاوەکە داوایان کرد بەلەمێکی دیکەیان بۆ بهێنن. قاچاخچی گوتبووی باشە و تەلەفۆنی لەسەر داخستنەوە. "  بە گوێرەی ئامارەکانی پەیوەندییەکانی دەرەوەی پەرلەمانی کوردستان، ئەمساڵ ٢٧ کەسی خەڵکی هەرێمی کوردستان لە وڵاتانی دەرەوە بێسەروشوێن بوون.  چیا ئەمین، ئەندامی لیژنەی پەیوەندییەکانی دەرەوەی پەرلەمانی کوردستان بە تۆڕی میدیایی رووداوی راگەیاند، "لە نۆ مانگی رابردوودا ١٤ هەزار و ٥٠٠ کەسی خەڵکی هەرێمی کوردستان بە ڤیزای تورکیا چوونەتە دەرەوە و بێسەروشوێنن. "  بە گوێرەی ئاماری رێکخراوی "UNHCR" لەمساڵدا ٣٤٠ هەزار کەسی خەڵکی هەرێمی کوردستان چوونەتە دەرەوەی وڵات.