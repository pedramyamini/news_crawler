مام سابیر، ئەو پیاوەی پەلکانە کە گرتە ڤیدیۆییەکەی لە رووداوەوە دەنگدانەوەیەکی گەورەی هەبوو، چەند رۆژێک لەمەوبەر هاوردەکان پەلاماری ماڵەکەیان دا، بەڵام سوپا و هێزە سەربازییەکان کەوتنە نێوەندگیرییانەوە، ئەو دەڵێت "هەموو رۆژێک بووینەتە قەشمەرجاڕی دونیا، بەدوامان دەکەون و ناگەڕێنەوە، وەرن چارەسەرێکمان بکەن، ئەوها نابێت ئاخر".  هاوردەکان دەستیان بە تاڵانکردن و سووتاندنی هەندێک لەو خانووانە کردووە کە خاوەنەکانیان بۆ چەند کاژێرێک جێیانهێشتوون.  ئاری جەوهەر ئەفسەری پۆلیسی نەوت و گازە، لەوکاتەی لە ئەرکدا بووە عەرەبی هاوردە بەشێک لە کەلوپەلەکانیان بردووە و ئەوی دیکەیان سوتاندووە. لەنێو پەلکانە رێوشوێنی تووندوتۆڵ لەلایەن هێزەکانی سوپا گیراوەتەبەر، نۆ هەمەری سەربازی جێگیرکراون، تەنانەت بینای قوتابخانەکەشیان کردووەتە سەربازگە و ئێستا دەوامی قوتابخانە راگیراوە.  دلێر عەبدوڵڵا خەڵکی پەلکانەیە و دەڵێت "کارەباکەمان تەواو تێکدراوە، قوتابخانەی منداڵەکانمان پڕکراوە لە سەرباز و لە رۆژی چوارشەممەوە دەوامیان نەکردووە". هەڵمەت جەوهەریش کە هەر خەڵکی پەلکانەیە ئاماژەی بەوە کرد "لێکۆڵینەوە لەگەڵ خەڵکی گوندەکە دەکەن، لەمسەر و ئەوسەری گوندەکە وەستاون و هەمەری سەربازییان جێگیرکردووە".  بۆ چارەسەری کێشەی پەلکانە، لیژنە بڕیارلێدراوەکەی پەرلەمان دەنگی لەسەر درا، شەش ئەندامی کورد و سێ ئەندامی عەرەب و دوو ئەندامی تورکمان لە لیژنەکەدان، بڕیارە هەفتەی داهاتوو سەردانی ناوچەکە بکەن.  ئەڵماس فازڵ، ئەندامی لیژنەی یاسایی پەرلەمانی عێراق دەڵێت "بۆ چارەسەرکردنی کێشەکان پەیوەندیمان کردووە بە وەزارەتە پەیوەندیدارەکان و فەرمانگە حکومییەکانم بەتایبەت ئەوانەی گومان هەیە بەڵگەنامەی ناتەواو و زانیاریی نادروستیان داوە، ئەوە دەچین بۆ داواکاری گشتی و دەستەی دەستپاکی تاوەکو جارێکی دیکە لێکۆڵینەوە لەو مەلەفە بکرێتەوە".  تاوەکو پێش رووداوەکانی ئۆکتۆبەری ٢٠١٧ زیاتر لە ٧٦ خێزانی کورد لە پەلکانە بوون، بەشێک لەو ماڵانە بەهۆی خراپیی دۆخی ناوچەکە ئێستا لە گوندەکە نەماون. لە مانگی ١٢ی ساڵی ٢٠١٧ عەرەبی هاوردە دەستیان بەسەر هەشت خانوودا گرت، ئێستا لە هەوڵدان زیاتر لە ٥٠ ماڵیان بهێننە گوندەکە.