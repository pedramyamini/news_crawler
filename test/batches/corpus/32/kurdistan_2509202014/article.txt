به بڕیاری سه‌رۆكایه‌تیی داواكاری گشتیی كۆماریی ئه‌نقه‌ره، ئه‌مڕۆ ٢٠٢٠/٠٩/٢٥ هه‌ڵمه‌تی ده‌ستگیركردنی ئه‌ندامانی هه‌ده‌په به‌ڕێوه‌چوو.   سه‌رۆكایه‌تیی داواكاری گشتیی كۆماریی ئه‌نقه‌ره له رێگه‌ی راسپارده‌ی یوكسه‌ل كۆجامان كه داواكاری گشتییه و به بڕیاری دادوه‌رانی دادگاكانی لێكۆڵینه‌وه به پاساوی وه‌رگرتنی ئیفاده له كه‌یسی "رووداوه‌كانی كۆبانێ" ئەو هەڵمەتە ده‌ستیپێكرد.   ئایشه ئاجار باشاران، په‌رله‌مانتاری پێشووی فراكسیۆنی هه‌ده‌په، هه‌ڵمه‌ته‌كه‌ی به كارێكی ناڕه‌وا و دژایه‌تیكردنی كورد و هه‌ده‌په ناساند.   ئایشه ئاجار باشاران، په‌رله‌مانتاری پێشووی فراكسیۆنی هه‌ده‌په، بە تۆڕی میدیایی رووداوی راگەیاند، "ناتوانین ئەو هەڵمەتە بە کارێکی یاسایی ناو ببەین. ئەگەر بگەڕێینەوە بۆ مێژوو و گوێ لە گوتاری ئەو کاتەی ئەردۆگان بگرین کە هێرشیان کردە سەر کۆبانێ، تێدەگەین بۆچی ئێستا ئەم کارە دەکات. "  دوای ده‌ستگیركردنی ئه‌ندامانی هه‌ده‌په، پارت و لایه‌نه سیاسییه‌كانی ئۆپۆزسیۆن كاردانه‌وه‌یان هه‌بوو و ره‌خنه‌ی توندیان له ئاكپارتی و مه‌هه‌په گرت و بڕیاره‌كه‌یان دوور له یاسا و به‌سیاسی ناوبرد.   ته‌نانه‌ت كه‌مال كڵچدارئۆغڵو، سه‌رۆكی گه‌وره‌ترین پارتی ئۆپۆزسیۆنی توركیا، په‌یوه‌ندیی ته‌له‌فۆنیی به میدحه‌ت سانجار، هاوسه‌رۆكی هه‌ده‌په، كرد و نیگه‌رانیی خۆی له هه‌ڵمه‌تی ده‌ستگیركردنه‌كه راگه‌یاند.   هاوكات سه‌رۆكایه‌تیی داواكاری گشتیی كۆماریی ئه‌نقه‌ره دۆسیه‌ی تاوانی له دژی حه‌وت په‌رله‌مانتاری دیكه‌ی فراكسیۆنی هه‌ده‌په تۆماركرد و پێشكه‌شی وه‌زاره‌تی دادی كرد تاوەکو له رێگه‌ی وه‌زاره‌تی داده‌وه پێشكه‌شی سه‌رۆكایه‌تیی په‌رله‌مان بكرێت بۆ ئه‌وه‌ی پارێزبه‌ندی له‌و حه‌وت په‌رله‌مانتاره‌ی هه‌ده‌په بسه‌نرێت.   ئه‌و به‌رپرسه‌ی هه‌ده‌په له‌باره‌ی رووداوه‌كهوە جه‌ختی لەوە كرده‌وه، ده‌سه‌ڵات پاكتاوی سیاسی ده‌كات و ده‌یه‌وێت كورد له شانۆی سیاسیی توركیا دوور بخاته‌وه و نیگه‌رانه له سیاسه‌تی هه‌ده‌په.    ئایشه ئاجار باشاران دەڵێت، "ئەگەر ئەمڕۆ سەیری رۆژەڤی تورکیا بکەین، باش تێدەگەین بۆچی هێرش دەکرێتە سەر هەدەپە. هەدەپە پیلانگێڕیی ئەوان خراپ دەکات. "  له ئه‌یلوولی ٢٠١٤ دا داعش هێرشی كرده سه‌ر كۆبانێ، هه‌ده‌په‌ش له رێگه‌ی چه‌ندین چالاكییه‌وه داوای له كۆمه‌ڵگه‌ی نێوده‌وڵه‌تی كرد كۆبانێ رزگار بكه‌ن.   ئه‌ردۆغان كه ئه‌وسا سه‌رۆكوه‌زیران بوو، له گوتارێكدا گوتبووی، "ئه‌مڕۆ سبه‌ی كۆبانێ ده‌كه‌وێت. " ئه‌وه‌ش ناڕه‌زایه‌تییه‌كی زۆری لێكه‌وته‌وه و خۆپیشاندانی زۆر له باكووری كوردستان كرا و هێزه ئه‌منییه‌كان و خۆپیشانده‌ران بووه شه‌ڕیان و له ماوه‌ی چه‌ند رۆژێكدا ٥٤ هاونیشتمانیی كوژران كه ٤٧ كه‌سیان ئه‌ندامی هه‌ده‌په بوون.