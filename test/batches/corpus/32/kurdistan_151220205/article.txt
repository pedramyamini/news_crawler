سارا قاسم خاوەن کارە و بە رووداوی گوت "بینینەوەی کار بۆ کچان ئاسانترە، چونکە هەلی کاری زۆر هەیە بۆ کچان بەس ئەوەی قورسە چۆن تۆ لەسەر کاری خۆت بەردەوام دەبیت و چۆن شوێنێک هەڵدەبژێریت کە گونجاو بێت بۆ تۆ".  پانێڵێک لە کۆنفرانسی کارکردنی ئافرەت لە کەرتی تایبەت کە لەلایەن رێکخراوی لانەی ژنانەوە لە هەولێر سازدرا، سێ پانێڵیست بەشدارییان تێداکرد، پانێڵستی بەرپرس لە پرسی کارکردنی ژنان و پانێڵیستێک کە ژنێکی خاوەن کارە باسیان لە دەرفەتەکانی کارکردنی ژنان و ئەو کێشانەی لە کاتی کارکردن رووبەڕوویان دەبێتەوە کرا.  لانە سەرۆکی رێکخراوی لانەی ژنانە، هاوڕای سارای خاوەنکارە و پێی وایە دەرفەتی کارکردن بۆ ژنان زۆرن، بەڵام هۆکاری کارنەکردنی بەشێکیان تووشبوونە بە گێچەڵ و هەراسانکرد ن لە کاتی کاردا.  لانە ئامانج دەڵێت، "زیاتر ئافرەتان لە کەرتی تایبەت یان کەرتە گشتییەکان لەکاتی کارکردندا تووشی ئیستیغلال کردن دەبێتەوە، ئەمە وای کردووە ئافرەتان کەمتر هەوڵبدەن کاربکەن بۆیە ئێمە داوا دەکەین هیوادارم تووندوتیژی و چەوساندنەوەی ئافرەتان نەمێنێت".   وەزارەتی کار و کاروباری کۆمەڵایەتی لە هەوڵدان بۆ ساڵی ٢٠٢١ دەرفەتی کارکردن بۆ ژنان زیاتر بکەن و ژنان زیاتر هانبدەن بۆ ئەوەی کار بکەن.   تانیا جەمال، بەرپرسی یەکسانی و جێندەری لە وەزارەتی کار و کاروباری کۆمەڵایەتی دەڵێت، هەوڵ دەدەن لەگەڵ کۆمپانیاکان و رێکخراوەکان وابکەن زۆرترین ژن بۆ نموونە ئەگەر ساڵانە ١٠٠، ٢٠٠ بۆ ٥٠٠ کەس داواکاری پێشکەش کردبێت، بێن خولەکان ببینن، چونکە ئێمە نزیکەی ١٢ وەرشەمان هەیە لە تەواوی هەرێمی کوردستان و دەتوانن بێنە ئەوێ و خولی زیاتر ببینن. خولی بینی بۆ نموونە خولی دوورمان دەبینێت لەهەمان کاتدا مەکینەکەیشی پێدەدرێت بە دیاری ئەو کاتە ئەوە بۆ خۆی هەلێکی کاری بۆ دروست دەبێت، یانی بە راستی کار لەسەر ئەوە دەکەین کە بتوانین زۆرترین ژن بخەینە سەر کار لە ساڵی ٢٠٢١.   بەپێی ئامارەکانی وەزارەتی کار و کاروباری کۆمەڵایەتی، لە ماوەی ١١ مانگی ئەمساڵدا ٩٩٢ ژن لە هەرێمی کوردستان ناوی خۆیان تۆمارکردووە لە وەزارەتی کار و کاروباری کۆمەڵایەتی بۆ ئەوەی هەلی کاریان بۆ بڕەخسێت، لەو ژمارەیە ٥٠٦ ژن کاریان دەستکەوتووە. هاوکات ٥٥٠ ژن خولی راهێنانی پێشینەیان لە وەزارەتی کار و کاروباری کۆمەڵایەتی بینیوە تاوەکو فێری پیشەیەک ببن. هاوکات دوو هەزار و ١٥١ کە لە کەرتی تایبەت کاردەکەن دەستەبەری کۆمەڵایەتی کراون لەلایەن وەزارەتی کار و کاروباری کۆمەڵایەتییەوە.