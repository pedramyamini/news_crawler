موقدەم عەلی قەدووری، گوتەبێژی پۆلیسی گەرمیان بە تۆڕی میدیایی رووداوی راگەیاند: "لێکۆڵینەوە لەسەر کوشتنی شڤان و بریندارکردنی دوو کەسی تر دەستیپێکردووە. فەرمانی گرتن بۆ چەند کەسێک دەرچووە، یەکێکیان ئێستا دەستبەسەرە. "  لە ئاڵۆزی و خۆپێشاندانەکانی رۆژی ١٠ی کانوونی یەکەمی ٢٠٢٠ ـدا لە کفری بەهۆی تەقەکردنەوە شڤان محەممەدی تەمەن ٢١ ساڵ و برایەکی لەنێو خۆپیشاندەرەکاندا بریندار بوون، شڤان بەهۆی سەختیی برینەکەیەوە مرد.   چەند رۆژێک بەسەر رووداوەکەدا تێپەڕیوە، کەسوکاری شڤان سکاڵایان لە دژی فەرماندەی لیوای ١٣٦ ـی هێزەکانی ٧٠ تۆمار کردووە.  محەممەد شکور، باوکی شەهیدەکە بە رووداوی راگەیاند: "ئێمە سکاڵای خۆمان تۆمار کردووە. کەیسەکەمان داوەتە دەستی دادگاوە. داوا دەکەین ئەو خەڵکانەی پشێوییان ناوەتەوە راپێچی دادگا بکرێن، ئەوانەی تەقەیان لە خۆپێشاندەران کردووە لە دادگا ئامادە بن و گوتەیان لێ وەربگیرێت و سزای خۆیان وەربگرن. "   باوکی شڤان لەبارەی ئەوەی کە بەڵگەیان لەسەر ئەوە هەبێت کە کێ تەقەی کردووە، دەڵێت: "من خۆم لەوێ نەبووم، بەڵام ئەو خەڵکانەی لەوێ بوون و دنیای ئەمڕۆکەیش پێشکەوتووە و کامێرا و گرتە ڤیدیۆیی زۆرە. ئەوەیش لای بەڕێز دادوەرە و ئەو داوای ئەو گرتە ڤیدیۆییانەی کردووە بۆ ئەوەی بیکاتە بەڵگە لەسەر ئەوەی کێ تەقەی کردووە و تاوانباری ئەم کەیسەیە. "  بەشێک لە خۆپێشاندەرانی کفری پەنجەی تۆمەت ئاراستەی پاسەوانەکانی بارەگای ناوچەی پارتی دەکەن و دەڵێن ئەوان تەقەیان لە خۆپێشاندەران کردووە.  سەباح محەممەد، بەرپرسی ناوچەی پارتی لە کفری بە رووداوی گوت: "هەرکاتێک شتێک ئاراستەی ئێمە کرا، ئێمە ئامادەین. خۆ ئێمە لە دادگا راماننەکردووە. لەم وڵاتەدا یاسا سەروەرە. بەیانی هەرکەسێک پەنجەی تۆمەت بۆ ئێمە درێژ بکات، ئێمە ئامادەین بچینە بەردەم دادگا. "  بارەگای لیوای ١٣٦ ـی هێزەکانی پێشمەرگە دەڵێن پێشووتر داوایان لە فەرماندە باڵاکانیان کردووە نابێت پێشمەرگە بەشداری لە کۆنترۆڵکردنی خۆپیشانداندا بکات، چونکە ئەوان تەنیا مەشقیان لەسەر چۆنیەتیی رووبەڕووبوونەوە لەگەڵ دوژمن کردووە.  عەمید نووری عەبدولکەریم، جێگری لیوای ١٣٦ ـی پێشمەرگە دەڵێت: "لەو سنوورەی نزیکام داعش هەیە. لەملایشەوە سوپای عێراقی هەیە کە هەموو رۆژێک لەگەڵیاندا قرەمان هەیە. پێویستە هێز لەم سارەدا هەبێت. ئێمەیش وەک هێزی پێشمەرگە لەم شارەدا دانراوین. هەر کێشەیەک روو بکاتە ئەم شارە دەبێت ئێمە ئامادەی چارەسەرکردنی بین. "  جێگری لیوای ١٣٦ ـی پێشمەرگە دەڵێت: "ئێمە پێشمەرگەمان ناردووەتە ناوشار بۆ چارەسەرکردنی ئەو کێشانە رۆیشتوون. هەر کەسێک، دادگایەک، پۆلیسێک، ئاسایشێک، خەڵکێک و رۆژنامەنووسێک شتێکی لەسەر هێزی پێشمەرگە هەیە لەسەر تەقەکردن بەرامبەر بە هاووڵاتییان، بە هەموو شێوەیەک ئامادەین لە بەردەم دادگادا بوەستین. "   رووداوەکە لە ناوەڕاستی بازاڕی کفریدا نزیک بارەگای ناوچەی پارتی و پۆلیسی بەرگریی شارستانی روویداوە. دادگە بۆ زانینی چۆنیەتیی رووداوەکە پشت بە شایەتحاڵ و کامێرای چاودێریی جێگەی رووداوەکە دەبەستێت.  دوای رووداوەکە پۆلیسی گەرمیان دەستیان بە لێکۆڵینەوە کردووە و پەڕاوی لێکۆڵینەوە بۆ رووداوەکە کراوەتەوە.  لە کفری جگە لە شەهیدبوونی دوو کەس و برینداربوونی دووانی دیکە، بنکەی پۆلیسی هاتووچۆ، فەرمانگەی ڤێتەنەری و کۆمیتەی راپەڕینی یەکێتی سووتێنران.