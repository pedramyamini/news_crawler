ئەحمەد حەسەن، خاوەنى چاپخانە لە میسر دەڵێت "ئەمە دووەم ساڵى بەشداریمانە، ساڵى پاریش بەشداربووین و سەرمان سووڕما لەو هەموو کڕیار و ئارەزوومەندەى کتێب. ئەمساڵ زۆرترینى کتێبەکانمان ئایینى، مەزهەبى و تەسەوفن".  ئارام مەلا محەممەد، خاوەنى چاپخانە لە سلێمانى ئاماژەی بەوە کرد "داشکاندنمان بۆ نرخ کردووە و ئێستا تەنیا ٥٠ ناونیشانمان ماون کە بەشداریمان پێکردوون".  مەرجى بەشداربوونى کتێبخانەکان لە پێشانگاکە، داشکاندن و لەبەرچاوگرتنى رێکارەکانى خۆپاراستنە، وەکو ساڵى پار نیوەى شوێنى پێشانگاکە تەرخانکرابوو بۆ کتێبخانە عەرەبى و بیانییەکان.  شیرین ئەحمەد، نووسەری رۆژئاواى کوردستان دەڵێت "کتێبەکەم تایبەتە بە یاساى مافى پەنابەران و پێشوازییەکى باشی لێ کراوە".  کڕیارێکیش بەناوی شایان شەماڵ دەڵێت "چەند کتێبێکى زانستى و فێرکاریی زمانم کڕی، پێشانگاکەم بەدڵە و خوازیارم ساڵانى داهاتووش بەردەوامبێت".  پەرتووکە ئایینی و مەزهەبییەکان لە رۆژى یەکەمى پێشانگاکەدا بازاڕیان گەرم بوو، دواى ئەوانیش پەرتووکى زانستى و فەلسەفى.