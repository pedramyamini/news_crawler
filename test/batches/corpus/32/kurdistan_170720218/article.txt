پۆلیسی رووها دەڵێت، عیسا ئاڵکان و عومەر ئاڵکان ئەو دوو برایە بوون کە بەدەستی زاواکەیان کوژران، ئەوەش دوای دروستبوونی کێشەیەک لەنێوانیاندا.  بە گوتەی پۆلیس، خوشکی ئەو دوو برایە لەگەڵ هاوژینەکەی نەگونجاوە و داوای جیابوونەوەی کردووە؛ شەوی رابردوو، هەردوو براکە بۆ ئاگادارکردنەوەی زاواکەیان بۆ ئامادەبوونی لە دادگە، چوونەتە بەردەم ماڵی زاواکەیان لە گەڕەکی سڕن کارشی یاکا.  دواتر دەمەقاڵێ لەنێوان ئەو دوو برایە و زاواکە دروستبووە و بووەتە شەڕە بۆکس و هاوژینی خوشکەکەیان بە دەمانچە تەقەی لە هەردوو براکە کردووە و بە سەختی برینداری کردوون.  پاشان عیسا ئاڵکان و عومەر ئاڵکان بە ئەمبوڵانس گوێزرانەوە نەخۆشخانە و سەرەڕای هەوڵی پزیشکەکان، هەردووکیان لەکاتی نەشتەرگەریدا گیانیان لەدەستدا.  پۆلیسی شارەکە دەستی بە لێکۆڵینەوە کردووە و تاوەکو ئێستا بکوژەکەش دەستگیرنەکراوە.