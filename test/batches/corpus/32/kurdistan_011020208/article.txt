نووری حەمەعەلی، بەرپرسی میحوەری پێنجی رۆژئاوای کەرکووکی پێشمەرگە بە تۆڕی میدیایی رووداوی راگەیاند، ئەو گرووپەی لە ماوەی رابردوودا کاتیۆشایان گرتە پێشمەرگە لە سنووری پردێ، هەمان ئەو گرووپەن کە شەوی رابردوو کاتیۆشاکانیان گرتە هەولێر، بۆ ئەو مەبەستەش پێشمەرگە بە فەرمی سەرۆکوەزیران، وەزیری بەرگری، سوپاسالاری عێراقی ئاگادارکردووەتەوە.  کاژێر ٢٠: ٣٠ی خولەکی شەوی ٣٠ - ٩ - ٢٠٢٠ سێ مووشەک لە نزیک بارەگای دیموکرات لە گردەچاڵی هەولێر و سێ مووشەکیش لە نزیک هێزی هاوپەیمانان لە فڕۆکەخانەی نێودەوڵەتیی هەولێر کەوتنەخوارەوە.  لەبارەی جۆری مووشەکەکان نووری حەمەعەلی گوتی: "بەپێی زانیارییە سەرەتاییەکان، کاتیۆشاکان لە جۆری گرادی رووسین، بەڵام ئەو گرووپانە دەستکاریانکردووە بۆ ئەوەی مەودایەکی زیاتر بڕوات، هەروەها دەستکاری سەکۆکەشیان کردووە".  بە گوتەی نووری حەمەعەلی کاتیۆشاکان سێ جۆریان هەیە ئەوانیش: "کاتیۆشای ٦ بە ٦ کە حەوت کیلۆمەتر هەوایی دەڕوات و درێژییەکەی یەک مەترە. کاتیۆشای ١٢ بە ١٢ کە هەشت کیلۆمەتر دەڕوات درێژییەکەی ١.٣٠ مەترە. هەروەها کاتیۆشای ٤٠ بە ٤٠ کە ٢١ کیلۆمەتر دەڕوات درێژییەکەی سێ مەترە".  نووری حەمەعەلی ئاماژەی بەوەکرد، ئەو کاتیۆشایانەی چەند رۆژێک لەمەوبەر ئاراستەی پێشمەرگە کران لە پردێ، کاتیۆشای ٦ بە ٦ بوون، بەڵام ئەوانەی شەوی رابردوو ئاراستەی هەولێر کران، جۆری ٤٠ بە ٤٠ بوون و درێژیان نزیکەی ٣ مەترە و گوتیشی: "دوو کاتیۆشا نەتەقیوەتەوە و دوای دەرهێنانیان زانیارییەکان لەبارەیانەوە ئاشکرا دەکرێن".  ده‌زگا ئه‌منييه‌كانى هه‌رێمى كوردستان هەرزوو وێنه‌ى ئه‌و ئۆتۆمبێله‌يان ده‌ستكه‌وت كه وەک دژەتیرۆری کوردستان دەڵێت، له‌لايه‌ن "ميليشياكانى حه‌شدى شه‌عبييه‌وه" بۆ به ئامانجگرتنى فڕۆكه‌خانه‌ى هه‌ولێر به‌كارهاتووه.  لەبارەی هێرشە مووشەکییەکەوە دژەتیرۆری هەرێمی کوردستان رایگەیاند، شه‌ش مووشه‌ك له ده‌ره‌وه‌ى سنوورى هه‌ولێر ئاراسته‌ى فڕۆكه‌خانه‌ى هه‌ولێر كران، به‌ڵام هيچ زيانێكى لێنه‌كه‌وته‌وه.  دژەتیرۆری هەرێمی کوردستان وردەکاریی هێرشە مووشەکییەکە دەخاتەڕوو و رایدەگەیێنێت؛ "كاژێر ٢٠: ٣٠ له سنوورى گوندى شێخ ئه‌ميره‌وه كه سه‌ر به پارێزگاى نه‌ينه‌وايه له‌لايه‌ن ميليشياكانى حه‌شدى شه‌عبييه‌وه شەش مووشه‌ك به ئاراسته‌ى فڕۆكه‌خانەی نێوده‌وڵه‌تى هه‌ولێر هاوێژران، به‌ڵام دوور له فڕۆكه‌خانه له چۆڵه‌وانى كه‌وتنه خواره‌وه و دوو له‌و مووشه‌كانه‌ش نه‌ته‌قيونه‌ته‌وه و خۆشبه‌ختانه هيچ زيانێكى لێ نه‌كه‌وته‌وه".  هەر دوای رووداوەکەی شەوی رابردوو، وەزارەتی ناوخۆی هەرێمی کوردستان رایگەیاند، کاژێر ٨: ٣٠ی ئەم ئێوارەیە (شەوی رابردوو)، شەش مووشەک بە ئاراستەی فڕۆکەخانەی نێودەوڵەتیی هەولێر هاوێژران کە خۆشبەختانە هیچ ئامانجێکیان نەپێکاوە و هیچ زیانێکی لێ نەکەوتووەتەوە.   لە راگەیێندراوەکەدا هاتووە، مووشەکەکان لە سنووری (برطلە) لە نێوان گوندەکانی شێخ ئەمیر و تەرجلە لە سەر پیکابێک هاوێژراون. ئەم دەڤەرەش دەکەوێتە سنووری لیوای ٣٠ی حەشدی شەعبی: "تیمە تایبەتەکانی ئێمە خەریکی لێکۆڵینەوەی وردن بۆ بە دەستهێنانی زانیاری زیاتر".  وەزارەتی ناوخۆ رایدەگەیێنێت "لەکاتێکدا بە تووندترین شێوە ئەم هێرشە تێرۆریستییە ترسنۆکانەیە ئیدانە دەکەین، لە هەمانکاتدا ئامادەیی تەواومان هەیە بۆ بەرپەرچدانەوەی هەر دەستدرێژییەک. داواش لە حکومەتی فیدراڵی دەکەین دەستبەجێ ئیجرائاتی پێویست وەربگرن".