ئومێد ئەحمەد، بەڕێوەبەری کۆنترۆڵی کارەبای هەرێمی کوردستان و گوتەبێژی وەزارەتی کارەبا بە تۆڕی میدیایی رووداوی راگەیاند، "لەم وەرزەدا بەهۆی نزمبوونەوەی پلەی گەرما خواستی هاونیشتمانییان لەسەر بەکارهێنانی کارەبا زیادیکردووە، هەرچەندە بەرهەم وەکو خۆیەتی، بەهۆی زۆربوونی خواستی بەکارهێنانی رۆژانە ١٥ بۆ ١٦ کاژێر کارەبای نیشتیمانی هەیە، جگە لەو شوێنانەی گرفتی محاویلەیان هەیە".  لە هەرێمی کوردستان زیاتر لە ملیۆنێك و ٥٠٠ هەزار هاوبەشی کارەبا هەن. ئومێد ئەحمەد دەڵێت، ئێستا رۆژانە ٣٠٠٠ مێگاوات کارەبا بەرهەمدەهێندرێت، بەڵام ئەوەی زیادیکردووە خواستە لەسەر بەکارهێنانی، کە "تەنیا لە هەفتەیەکدا خواست ١١٠٠ مێگاوات زیادیکردووە".  لە وەرزی زستاندا خواست لەسەر بەکارهێنانی کارەبا بەرزدەبێتەوە، بەجۆرێک دهۆک ١٨٠٠ مێگاوات، سلێمانی ٢٢٠٠ مێگاوات، هەولێر ٢٨٠٠ مێگاوات و گەرمیانیش ٣٥٠ مێگاوات کارەبای پێویستە، جیا لەوانەش ٢٠٠ مێگاوات کارەبا بە کارگەکانی ئاسن دەدرێت.  بەڕێوەبەری کۆنترۆڵی کارەبای هەرێمی کوردستان و گوتەبێژی وەزارەتی کارەبا گوتیشی "زستانی ئەمساڵ چاوەڕاندەکرێت خواست لەسەر بەکارهێنانی کارەبا بۆ ٧٠٠٠ مێگاوات بەرزبێتەوە. کۆمباین سایکلێکمان لە سلێمانی هەیە لە دوو رۆژی داهاتوودا دەیخەینەگەڕ. لە رۆژانی داهاتوودا لەو هەولێر بە هەمان شێوە کۆمباین سایکلێکی دیکە ئیشپێدەکرێت، بەڵام ئەوەی لە دەرەوەی خواستی ئێمەیە خواستی بەکارهێنەرانی کارەبایە. گرفتی گەورەمان لە کۆنترۆڵی خواستە".  ناوبراو باسیشی لەوە کرد، هیوادارن ئەم زستانە لانیکەم پێداویستیی هاونیشتمانیان دابینبکەن و هاونیشتمانیانیش بەگوێرەی پێویست بەکاریبهێنن و هاوکاریان بن.