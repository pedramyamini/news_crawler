رۆب هالفن، پەرلەمانتاری بەریتانی و بەرپرسی لیژنەی پەروەردە لە پەرلەمانی بەریتانیا کە بەرپرسی کۆمەڵەی پەرلەمانتارانی پارتە جیاوازەکانی بەریتانیایە، لە وتارێکدا دەڵێت هەرێمی کوردستان رووبەڕووی کۆمەڵێک قەیران بووەتەوە، هەرچەندە لێرە تەرکیز لەسەر پەتای کۆرۆنایە، بەڵام نابێت کوردستان نایدەدە بگرین.  ئەو پەرلەمانتارە بەریتانییە نووسینەکەی لە ماڵپەڕی هۆم پۆلیتیکس، لە بەشی زە هاوس بڵاوکردووتەوە، کە ئەو بەشە تایبەتە بە نووسین و شیکاری و چاوپێکەوتنی پەرلەمانتاران و سیاسەتڤانانی بەریتانیایە.  رۆب هالفن لە نووسینەکەیدا دەڵێت ئەگەر کورد داعشیان تێکنەشکاندبایە، داعش زیاتر دەمایەوە و ناوچەی دیکە و کێڵگەی نەوت و چەند فڕۆکەخانەیەکیشی کۆنترۆڵ دەکرد. بەوەش کۆمەڵکوژیی زیاتر و هێرشی زیاترمان دەبینی.   هالفن دەڵێت ئێستا داعش خەریکی خۆڕێکخستنەوەیە بەتایبەتی لە ناوچە ناکۆکی لەسەرەکان لەنێوان هەرێمی کوردستان و عێراقدا: "بۆیە دەبێت هاوکاری پێشمەرگە و توانای بەرگریی کورد بکرێت بۆ لەناوبردنیان".   سەبارەت بە کۆرۆناش، ئەو پەرلەمنتارە بەریتانییە نووسیویەتی: "پەتای کۆرۆنا بۆ کوردستان و عێراقیش قورسە، بەتایبەت کە پەتاکە بووە هۆی کەمبوونەوەی داخوازی لەسەر نەوت، کە سەرچاوەی دارایی کورد بوو لە عێراق. لەکاتێکیشدا کە دوای ئەو هەموو خەرجیییە بەهۆی شەڕەوە کەوتنە سەر شانی هەرێمی کوردستان و عێراق، ئێستاش زیاتر لە ملیۆنێک ئاوارە هەن کە پێویستییان بە هاوکارییە".  هەروەها باس لەوەش دەکات بەهۆی بڕینی مووچەوە لەلایەن بەغداوە، رێژەی هەژاری لە هەرێمی کوردستان بەرزدەبێتەوە، بێکاری زۆربووە و وەبەرهێنانیش کەمبووەتەوە کە هەموو ئەمانە کاریگەرییان لەسەر پێشکەوتنی ژێرخان هەیە: "هەر بۆیە کوردستان ناتوانێت چیدی پشت بە داهاتی نەوت ببەستێت، بەڵکو پێویستی بە ریفۆرمێکی ریشەیی ئابووری هەیە و پێویستە سەرچاوە سروشتییەکانی دیکەی بەکاربهێنیت". رۆب وای نووسیوە.  ئەو سەرچاوانەشی کە رۆب هالفن باسیان دەکات بریتین لە کشتوکاڵ، گەشتیاری، بەکارهێنانی ناوچە شاخاوییەکان بۆ راکێشانی سەرنجی گەشتیاران.  جگە لەوەش باس لە فراوانکردنی کەرتی گازی کوردستان دەکات بۆ بەرهەمهێنانی وزەی کارەبا و بەکارهێنانی وەک سەرچاوەیەکی دارایی کە دەتوانێت هەناردەی عێراق و ئەوروپای بکات، کە ئەمە قازانجی بۆ ئەوروپا و عێراقیش دەبێت و ئەوانیش کەمتر پشت بە ئێران و رووسیا دەبەستن.  سەبارەت بە پێگەی سیاسی کوردستانیش، هاڵفن دەڵێت: "کوردستان زیاتر لە هەرێمێکە، بەڵام بە تەواوەتیش دەوڵەت نییە".   ئاماژە بەوەش دەکات کە ئەوە بەریتانیا بووە وایکردووە کورد بە زۆر ببنە بەشێک لە عێراق و وەک هاونیشتیمانی پلە دووش مامەڵەیان لەگەڵ کراوە، رووبەڕووی جینۆساید بوونەتەوە.   سەبارەت بە هاوکارییەکانی بەریتانیاش، دەڵێت پێویستە بەریتانیا تیمی شارەزا و تایبەت بنێرێتە هەرێمی کوردستان و بە وردی لە پێوستییەکانی کوردستان لە بواری خوێندنی باڵا، گەنجان و ئابووری و پڕۆژە جیاوازەکاندا زانیاریی وەربگرێت، هەروەها هاوئاهەنگیش لەگەڵ پەرلەمانی کوردستاندا بکرێت، لەپاڵ بە پیشەییکردن و یەکخستنی هێزی پێشمەرگەدا.  جگە لەوەش حکومەتی هەرێمی کوردستان پێویستی بە هاوکاری بەپەلەی بواری پزیشکی هەیە بۆ رووبەرووبوونەوەی  پەتای کۆرۆنا، کە پێویستە بەریتانیا هاوکاری بکات.  هاڵفن لە نووسینەکەیدا داوا لە حکومەتی بەریتانیا دەکات کە ئەرکی بازرگانیی فەرمی دەستپێبکات و دەرفەت بداتە وەبەرهێنەرە تایبەتەکان تاوەکو لەوێ کار بکەن.  هەروەها دەڵێت کوردستان پێویستی بە پەیوەندی سیاسیی زیاتر هەیە لەگەڵ بەریتانیا چونکە ماوەی سێ ساڵ تێپەڕیوە بەسەر دوایین سەردانی سیاسەتڤانانی بەریتانیا بۆ هەرێمی کوردستان، دوایین سەردانی سەرکردەکانی هەرێمی کوردستانیش بۆ لەندەن شەش ساڵ لەمەوبەر بووە.  بە بۆچوونی رۆب ئێستا کاتی ئەوەیە، وەزیری دەرەوەی بەریتانیا سەردانی هەرێمی کوردستان بکات و رێگا بۆ سەردانی سەرکردەکانی هەرێمی کوردستانیش خۆش بکات تاوەکو بێنە لەندەن لەگەڵ سەرۆکوەزیرانی بەریتانیا و بەرپرسانی دیکەش کۆببنەوە.