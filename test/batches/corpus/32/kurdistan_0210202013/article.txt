دەروێش سەعدۆ، یەکێک بوو لە دامەزرێنەرانی پارتی دیموکراتی کوردستان (PDK) لە باکووری کوردستان، لە ١٢ی مانگی رابردووەوە تووشی ڤایرۆسی کۆرۆنا بووە و لە نەخۆشخانەیەکی تایبەتی شاری ئیلەهـ لەژێر چاودێری پزیشکیدا بوو.  دەروێشێ سەعدۆ دوای هەشت رۆژ مانەوەی لە نەخۆشخانە، تەندروستی بەرەو جێگیربوون رۆیشت و پزیشک رێگەی پێدا بچێتەوە بۆ ماڵ، بەڵام دوای سێ رۆژ مانەوەی لە ماڵەوە جارێکی دیکە تەندروستی تێکچووەوە و رەوانەی نەخۆشخانە کرایەوە، دوای شەش رۆژ مانەوە لە نەخۆشخانە ئەمڕۆ گیانی لەدەستدا.  ئازاد ئاکگول، کوڕی دەروێشێ سەعدۆ بە تۆڕی میدیایی رووداوی راگەیاند، تەرمی باوکی لە ئیلەهەوە دەبەنەوە بۆ گوندەکەیان "بێکەندا" و لەتەنیشت سەعدۆ چەکن - ی باپیرییەوە بەخاکی دەسپێرن. گوتیشی: "کورد و کورستان سەلامەتبن".  ساڵی ١٩٣٤ لە ناوچەی مسرجە (گوردیلان)ی سەر بە شاری سێرت - ی باکووری کوردستان لەدایکبووە. لە تەمەنی گەنجێتیدا لەگەڵ چەند هاوڕێیەکیدا پارتی دیموکراتی کوردستانیان دامەزراندووە.   لە ساڵی ١٩٧٥ ەوە لە ریزەکانی پارتی دیموکراتی کوردستانە. لە ژیانیدا پاڵپشتییەکەی زۆری ئەو حیزبەی کردووە و زۆرجار ماڵی خۆی کردووەتە بنکە بۆی.  لە ساڵی ٢٠١٠ دا لە کۆنگرەی ١٣ی پارتی دیموکراتی کوردستان، لەلایەن سەرۆک بارزانییەوە مەدالیای بارزانی پێ بەخشراوە و بووە یەکەم کەس لە باکووری کوردستان ئەو خەڵاتەی پێبدرێ.  دەروێش سەعدۆ باوکی ٤ کچ و ٣ کوڕبوو، لە تەمەنی ٨٦ ساڵیدا کۆچی دوایی کرد.