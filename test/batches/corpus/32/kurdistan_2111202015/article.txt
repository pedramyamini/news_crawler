نەجم جبووری، پارێزگاری موسڵ، بە تۆڕی میدیایی رووداوی راگەیاند، "ئەو هێزانە هاتوون تاوەکو بە تەواوەتی سنوور بپارێزن، بە تایبەت لە رۆژئاوای شنگال و سنووری سووریا و بەعاج و ئەو ناوچانە. تاوەکو سەری مانگ ئەو بڕیارە دەکەوێتە بواری جێبەجێکردنەوە. "  ئەو هێزە چەکدارانەی لە شنگالن، بەشێکیان ئامادە نین شارەکە چۆڵ بکەن، بەڵام ئامادەن دانوستاندان لەگەڵ حکومەتی عێراقدا بکەن.  حسێن حەجی، ئەندامی پارتی پادە و دەڵێت، "ناکرێت ئەوە بەسەر شنگالدا بسەپێنرێت. ئەو کەسانەی خوێن و شەهیدیان داوە و شەش ساڵ خەباتیان کردووە، ئەمڕۆ بە ئاسانی بڵێن لە شنگال بچنە دەرەوە و هێزی عێراق جێیان بگرێتەوە. ئەوە قبووڵ ناکرێت. "  بە بۆچوونی بەرپرسی هێزی ئێزیدخان چوونی پۆلیسی فیدراڵی بۆ شارەکە بۆ ئاساییکردنەوەی رەوشەکە هەنگاوێکی باشە.  حەيدر شەشۆ، بەرپرسی هێزی پاراستنی ئێزیدخان دەڵێت، "هاتنی پۆلیسی فیدراڵی بۆ ئەوەیە کێشە لە شنگالدا دروست نەبێت تاوەکو بتوانن سنووری نێوان سووریا و عێراق بپارێزن. ئەوەش هەنگاوێکی باشە. "  بە گوێرەی قۆناخی دووەمی رێککەوتنەکە ٢٥٠٠ پۆلیس بۆ شنگال دادەمەزرێنرێن و کارگێڕیی نوێیشی بۆ دادەنرێت.  حەوت هێزی چەکدار لە شنگالن و سێ ساڵە چوار هێزیان بە هاوبەشی بازگەکانی شنگال دەپارێزن، بەڵام دوای رێککەوتنی شنگال نازانرێت کامیان گۆڕەپانەکە بۆ ئەوی دیکەیان چۆڵ دەکات.