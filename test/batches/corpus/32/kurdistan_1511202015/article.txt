ئەو هێزە ئەمنییانەی ئێران لە شاری کرماشان رێگە لە کۆبوونەوە و وەستانی خەڵک دەگرن. کۆمەڵەی مافی مرۆڤی کوردستانیش رایگەیاند، چەند گەنجێکی کرماشانی لەلایەن هێزە ئەمنییەکانەوە دەستبەسەر کراون.  سەرچاوەیەک لە مەریوان بە رووداوی راگەیاند، پۆلیس و هێزە ئەمنییەکان لە گرووپی چوار پێنج کەسی لە هەموو شوێنێک وەستاون و رێگە نادەن خەڵک کۆببنەوە.  هەر ئەمڕۆ هێزە ئەمنییەکان رێگەی سەرەکیی چوونیان بۆ گوندی نێی مەریوان داخست کە بڕیاربوو رێوڕەسمێکی تایبەت بە یادکردنەوەی کوژراوانی ناڕەزایەتییەکانی ساڵی رابردووی تێدا بەڕێوەبچێت.  هێزە ئەمنییەکان بە تەلەفۆن لەبارەی بەشداریکردن لە ناڕەزایەتی و رێوڕەسمەکانیش هۆشدارییان داوە بە چالاکڤانان و ئەو کەسانەی پێشتر دەستبەسەرکراون.  ئەمڕۆ ساڵیادی دەستپێکردنی ناڕەزایەتییەکانی ساڵی رابردوو بوو، کە زۆربەی شارەکانی ئێران و رۆژهەڵاتی کوردستانی گرتەوە و لە ٢٢ پارێزگا ناڕازییان بە تەقەی هێزەکانی ئێران کوژران.  رێکخراوی لێبووردنی نێودەوڵەتی، ناسراو بە ئەمنستی، کوژرانی ٣٠٤ کەسی پشتڕاستکردووەتەوە و حکومەتی ئێران دانی بە کوشتنی ٢٠٠ بۆ ٢٢٥ کەسدا ناوە. کرماشان، مەریوان و جوانڕۆ زیاترین قوربانییان لە رۆژهەڵاتی کوردستان هەبوو.