چوار فەرمانبەری بەڕێوەبەرایەتیی شەهیدان و ئەنفالکراون و شارەوانیی فەیدیێ، ٩٩ پارچە زەویی ٢٥٠ مەترییان لەسەر کەسانی نزیک خۆیان تاپۆکردووە، بە بیانووی ئەوەی کەسوکاری ئەنفالکراوانن، لەکاتێکدا هیچ بڕیارێک لە وەزارەتی شەهیدان و ئەنفالکراوان بۆ ئەو مەبەستە دەرنەچووە. ئەو کەسانەی زەوییەکانیان لەسەر تاپۆکراوە، چوونەتە بازاڕ و کڕین و فرۆشتنیان پێوەکردووە.  مێهڤان حەجی، خاوەنی نووسینگەی کڕین و فرۆشتنی زەوییە، بەشێک لەو زەوییانە لە نووسینگەکەی ئەو کڕین و فرۆشتنیان پێوەکراوە، دەڵێت، "گوناهی من چییە، بۆ من لەبەری حکومەت پارە بدەم، خەتای من نییە، کاتێک ئەو پارچە زەوییانەمان کڕیون، هەمووی بەڵگەیان هەبووە و وێنەی پێوە بووە، ئەوە هەڵەی حکومەتە، چونکە ئێمە هەموو بەڵگەکانمان هەیە".   تاوەکو ئێستا ٣٥ پارچە زەوی لەو ٩٩ پارچە زەوییە کڕین و فرۆشتنی پێوەکراوە و نرخی هەر یەکیان ١٥ تاوەکو ٣٠ هەزار دۆلار بووە.   ئیسماعیل سلێمان، بەڕێوەبەری شارەوانی فەیدیێ لەسەر ئەو کەیسە لە بەرنامەی بەرپرسیار بەشداری کرد، گوتی ساڵی ٢٠١٢ زەوییەکان بە ناوی وارسی شەهید تەرخانکراوە و کەیسی پارچە زەوییەکان لەدادگاییە و ٨٥ % ـی زەوییەکان گەڕێندراوەتەوە سەر شارەوانیی فەیدێ.   دادوەر ماجد محەممەد، ئەندامی داواکاری گشتیی دهۆک دەڵێت، کەیسی پارچە زەوییەکان گەورەیە و هەندێک لە فەرمانبەران سزادراون و لە زیندانن "پشتگیری لە خاوەن زەوییەکان دەکەین، چونکە خاوەن زەوییەکان دەتوانن داوای مافی خۆیان بکەنەوە، بەڵام تاپۆی زەوییەکان هەموو ساختەیە و کاریان پێناکرێت".