دەزگای خێرخوازیی رۆناهی هەر لەو میانەدا هۆشیاریی تەندروستی لەنێو ناوەندەکانی خوێندن بڵاودەکاتەوە و دەمامک بەسەر قوتابیان دابەشدەکرێت بۆ پاراستنیان لە ڤایرۆسی کۆرۆنا.  نەخۆشخانە گەڕۆکەکە هەر رۆژە و لە قوتابخانەیەکی سنووری پارێزگای هەولێر دەبێت، ئامانجیان لەو پرۆژە چارەسەرکردنی نەخۆشییەکانی چاو و ددان و پێستە، رۆژانە ئەو تیمانە سەردانی دوو قوتابخانە دەکەن، واتە مانگانە هەشت قوتابخانە بەسەر دەکەنەوە.  پرۆژەکە فراوانە و دەیانەوێت لە ماوەی ساڵێکی خوێندن نزیکەی ١٥٠ قوتابخانە لە هەولێر بەسەر بکەنەوە لەو ماوەیەشدا ئەو قوتابخانانەی بەسەریان دەکەنەوە بە ماددەی پاککەرەوە دەرمان پڕژێنیان دەکەن.  محەممەد ئیحسان، بەڕێوەبەری راگەیاندنی دەزگای خێرخوزیی رۆناهی بە رووداوی گوت: " ئامانج لەو پرۆژەیە بۆ چاودێری تەندروستی قوتابیانە، بە تایبەت لە کاتێکی وەکو ئێستا کە پەتای کۆرۆنا لە بڵاوبوونەوەدایە و مەترسی لەسەر ژیانی خەڵک هەیە، بە تایبەتی ئەوانەی کە تەمەنیان بچووکە، دەمانەوێت ئەو قوتابیانە بە تەندروستییەکی باش بێنە قوتابخانە و بەردەوامی بە پرۆسەی خوێندن بدەن".  بە گوتەی محەممەد ئیحسان تیمە پزیشکییەکانیان هەر لە نێو ناوەندەکانی خوێندن چارەسەر بۆ ئەو قوتابییانە دەکەن کە برینی سووکیان هەیە، "هەر حاڵەتێکیش پێویستی بە چارەسەر هەبێت لە دەرەوەی قوتابخانەکان هاوئاهەنگیمان لەگەڵ نەخۆشخانەی تایبەت هەیە بۆ چارەسەرکردنیان رەوانەی ئەو نەخۆشخانەیان دەکەین".