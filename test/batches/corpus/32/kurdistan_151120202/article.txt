ئەو رۆژانەش کە مەریەم بێ ئومێد دەبێت و هیچی دەستناکەوێت، دەچێتە زبڵخانەکان و لەوێ لەنێو پاشماوەکان وێڵی قوتوویەکی فڕێدراوە.  مەریەم رەسوڵ بە رووداوی گوت "بەهۆی هەژاری بێ کەسییەوە ١٥ ساڵە خەریکی ئەم کارەم، چونکە نە هاوژین و نە کوڕیشم نییە، کەسم نییە کاسبکارم بێت، یەک کچم هەیە و ئەویش نەخۆشە، ناتوانم بینێرمە ئیش، هەر خۆم کار دەکەم".  سەختیی ژیان و خەمی کچە تاقانەکەی کە ئەویش نەخۆشە وای لە مەریەم کردووە، هەموو رۆژێک زیاتر لە شەش کاژێر ئەم کارە سەختە بکات.  وەکو خۆی دەڵێت، هەموو رۆژێک لە کاژێر ٠٨: ٠٠ی بەیانییەوە تاوەکو نیو کاژێرێک پێش بانگی نیوەڕۆ دەچێتە کار و دوای عەسریش دەچێتە سەر زبڵخانەکان تاوەکو پێش بانگی ئێوارە و قوتوو، دەبە، پلاستیک و ئاسن کۆدەکاتەوە و دەیباتەوە بۆ ماڵەوە، گوتیشی "تاوەکو دەگەمەوە ماڵەوە هەر خەیاڵم لای کچەکەمە، دەڵێم خوایە تۆ بڵێی چی لێهاتبێت".  ئەو قوتوو و پلاستیکەی رۆژانە مەریەم کۆیاندەکاتەوە، چەند کیلۆیەک دەبن و بە هەمووی تەنانەت دوو هەزار دیناریش ناکەن.  ئەم خێزانە زیاتر لە ١٢ ساڵە بەم شێوەیە لە خانوویەکی سارد و سڕدا دەژین، نەبوونی مووچە و هاوکارییەکی مانگانەش هێندەی دیکە ژیانی ئەم کچ و دایکەی سەختتر کردووە.  رووناک مەحموود، کچی مەریەمە، دەڵێت "ئێمە بە ناچاری ئەو کارە دەکەین و خۆشمان حەزناکەین، هەر کەسێک بێتە ماڵەکەمان دڵی دەگیرێت، چونکە لەلایەک قوتوو و دەبە، لە لایەکیش پلاستیک و سەبەتی لێیە و حەوشەکەمان هەمووی بەوە پڕبووە، ئێمەش حەزمان دەکرد لە جێگەی ئەو پلاستیکانە حەوشەکەمان پڕ گوڵ و سەوزایی بێت، بەڵام ناچارین، دڵنیام ئێوەش کە هاتنە ماڵەکەمان دڵتان بەو دیمەنانە تەنگ بوو، ناچاریشین ئاوها بژین، چونکە هیچ مووچەیەکمان نییە و کەس هاوکاریمان ناکات، بۆیە هیوادارم کەسێک هاوکاریمان بکات و ئاوڕێکمان لێ بدەنەوە".  مەریەم هەموو رۆژێک پلاستیک و قوتوو لەنێو ماڵەکەی خۆی کۆدەکاتەوە، بەو ئومێدەی زۆر ببێت و پێکەوە بیانفرۆشێت، بەڵام ئەوەش پارەیەکی وای بۆ ناکات کە کۆتایی بەم ژیانە چەرمەسەریەیان بهێنێت.