کۆبوونەوەی یەکێتیی پەرلەمانتاران و کەنەکە پێشنیوەڕۆی ئەمڕۆ لە شاری هەولێر سازکرا. دوای کۆبوونەوەکەش ئەحمەد کارامووس، هاوسەرۆکی کۆنگرەی نەتەوەیی کورد و کاردۆ محەممەد، ئەندامی ئەنجوومەنی باڵای یەکێتیی پەرلەمانتارانی کورد کۆنفرانسێکی رۆژنامەڤانییان سازکرد.  رۆژی ٤ی تشرینی دووەمی ٢٠٢٠ لە ناحیەی چەمانکێی قەزای ئامێدی، بە گوتەی سوپاسالاری هێزەکانی پێشمەرگە، لەکاتی تێپەڕبوونی "هێزێكی زێرەڤانی" بە ناوچەکەدا، بۆمبێکی چێندراو بە هەمەرێکدا تەقێندراوەتەوە و دواتریش گەریلاکانی پەکەکە تەقەیان لە پێشمەرگە کردووە. لە راگەیێندراوێکی هێزەکانی پاراستنی گەل - هەپەگە، باڵی سەربازیی پارتی کرێکارانی کوردستان، ئاماژە بەوە کراوە، هێزێکی پێشمەرگە ویستوویەتی "بچنە نێو کامپێکمان لە گارە"، بۆیە ئەوانیش دوو مینیان تەقاندووەتەوە بۆ رێگریکردن لە هێزەکەی پێشمەرگە.  ئەو رووداوە لەلایەن حکومەتی هەرێمی کوردستان، حکومەتی عێراق، ئەمریکا و زۆر وڵاتی دیکەش سەرکۆنە کرا و ترس لە روودانی شەڕی پێشمەرگە و پەکەکە هەبوو.  ئەحمەد کارامووس، هاوسەرۆکی کۆنگرەی نەتەوەیی کورد رایگەیاند "هاتووین جەخت بکەینەوە لە حەرامکردنی شەڕی کورد دژی کورد، شەڕێک کە جگە لە ماڵوێرانی و کاولکاری هیچی دیکە بۆ کورد ناهێنێ".  بە گوتەی کارامووس، لەو کۆبوونەوەیەدا بڕیاریانداوە کۆنگرەیەکی نەتەوەیی بە بەشداریی کوردانی هەر چوار پارچەی کوردستان و دیاسپۆرا سازبکرێت "بۆ یەکخستنی هەڵوێستەکان و حەرامکردنی شەڕی کورد و کورد و لێدان لە بەرژەوەندییەکای گەلی کورد".