لەشكر حەمید، سەرۆكی لیژنە هاوبەشەكانی قائیمقامیەتی سلێمانی بە   (تۆڕی میدیایی رووداو)ی راگەیاند ئەمڕۆ پێنجشەممە لە هەردوو ناوچەی  ژاڵە و عەلوەی سلێمانی پشكنینیان بۆ ١٠٠ كۆگای هەڵگرتنی خۆراك  كرد.  لەشكر حەمید ئەنجامی پشکنین و بەدواداچوونەکەی ئاشکراکرد و گوتی: "بەداخەوە لە كۆگایەكدا مشك و جرجێكی زۆر هەبوو، تەنانەت  پاشماوەكانیان تێكەڵاوی خۆراكەكان بووبوو، هەر لەو كۆگایەدا دۆشاوی  تەماتە هەبوو بەهۆی خراپهەڵگرتنییەوە بەشێكی كەڕووی هەڵهێنابوو، بۆیە  بە فەرمانی قائیمقامی سلێمانی راستەوخۆ كۆگاکەمان داخست".   سەرۆكی لیژنە هاوبەشەكانی قائیمقامیەتی سلێمانی گوتیشی هەر  لە ئەنجامی ئەو پشكنینانەدا و بەهۆی پابەندنەبوونیان بە رێنماییەكانی  کۆگاكردنی خۆراكەوە، ١٠ كۆگا پسوڵەی سەرپێچیان بۆ كراوە و  ئاگاداریش كراونەتەوە، كە چارەسەری كەموكوڕییەكانیان بكەن.   لیژنە هاوبەشەكانی قایمقامیەتی سلێمانی لە ٣٨ لیژنە پێكدێن،  لیژنەیەكیان تایبەتە بە كۆگاكانی خۆراك و زوو زوو سەردانی کۆگاکان دەکەن.