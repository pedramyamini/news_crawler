گۆڕی ١٨ یەمی کۆمەڵکوژیی کوردانی ئێزدی لە شنگال هەڵدرایەوە. لە جیاتی تیمەکانی عێراق و هەرێمی کوردستان، نوێنەری ١١ رێکخراوی نێودەوڵەتی چاودێریی هەڵدانەوەی گۆڕە بەکۆمەڵەکە دەکەن.  جەردا راقو، کەسوکاری کۆمەڵکوژکراوە و دەڵێت، "ئێمە کەوتینە دەستی داعش. بردینیانە قوتابخانەی کۆچۆ، دواتر بردینیانە پەیمانگەی سولاخ و لەوێ ژنە بەتەمەن و گەنجەکانیان لە ئێمە جودا کردنەوە و هەموویان کرانە ژێر خاک. "  لە ناوچەی سولاخی شنگال یەکەم گۆڕی بەکۆمەڵ لە رۆژی یەکشەممە ٢٥ ـی ئۆکتۆبەردا هەڵدرایەوە کە هەموویان ئافرەتن.  شیڤان سیلوکى، چاودێری نێودەوڵەتی کۆمەڵکوژیی شنگالە و دەڵێت، "ئەمڕۆ بۆ من رژێکی زۆر ماتەمە کە گۆڕێکی بەکۆمەڵ دەبینم و هەمووی ژنە و لەلایەن داعشەوە کوژراون. تاوەکو ئێستا نەمانبیستووە کە لە جیهاندا گۆڕێکی بەکۆمەڵ هەبێت و تەنیا ژنی تێدا بێت. "  لە ٣ ـی ئابی ٢٠١٤ دا داعش هێرشی کردە سەر شنگال، نزیکەی شەش هەزار و ٥٠٠ کوردی ئێزدی کەوتنە دەستیان و بە دەیان تاوانی دژی مرۆڤایەتییان کرد. بەشێکی زۆریان کۆمەڵکوژ کردن و تاوەکو ئێستا ٧٣ شوێن دەستنیشان کراون کە پیاو و ژن و منداڵیان بە زیندووی تێدا بەژێر خاکەوە کراون.