بەپێی زانیارییەکانی رووداو، سەرۆکایەتیی پەرلەمانی کوردستان وەڵامی ئەنجوومەنی وەزیرانی داوەتەوە لەبارەی دانیشتنێکی تایبەت بە ئامادەبوونی سەرۆکوەزیران، پەرلەمان بە ئەنجوومەنی وەزیرانی راگەیاندووە، رۆژی دووشەممە ٥ - ١٠ - ٢٠٢٠ سەرۆکوەزیران دەتوانێ بچێتە پەرلەمان و لە دانیشتنی پەرلەمان ئامادەبێت.  بڕیارە سێشەممەی داهاتوو پەرلەمانی کوردستان دانیشتنی ئاسایی بەڕێوەببات، پەرلەمان رۆژێك پێش ئەو کۆبوونەوەیەی دیاریکردووە بۆ ئامادەبوونی سەرۆکوەزیرانی هەرێمی کوردستان لە پەرلەمان. مەسرور بارزانی لە دانیشتنەکەی پەرلەمان راپۆرتێک  لەبارەی دۆخی دارایی کوردستان، یاسای چاکسازی، پەیوەندییەکانی هەولێر و بەغدا و دۆخی کۆرۆنا پێشکێش دەکات، دواتریش قوباد تاڵەبانی، جێگری سەرۆکوەزیران بە هەمان شێوە لە دانیشتنی پەرلەمان راپۆرتێک پێشکێش دەکات.  سەرۆکایەتیی پەرلەمانی کوردستان بە نیازە پێش هاتنی سەرۆکوەزیران بۆ پەرلەمان لەگەڵ سەرۆک فراکسیۆنەکان کۆببێتەوە، بۆ دیاریکردنی میکانیزمێک بۆ پرسیاری پەرلەمانتاران لە سەرۆکوەزیران و دوو پێشنیاز دەخاتە بەردەستیان:  - هەر سەرۆک فراکسیۆنێک پێنج خولەک قسە بکات  - لە هەر فراکسیۆنێک چەند پەرلەمانتارێک دوو خولەک قسە بکەن و پرسیار لە شاندەکەی حکومەت بکەن  دانیشتنەکەی پەرلەمانی کوردستان کراوە دەبێت و راستەوخۆ دەگوازرێتەوە.   رۆژی شەممەی رابردوو سەرۆکوەزیرانی هەرێمی کوردستان لە پەیامێکدا داوای دانیشتنی تایبەتی پەرلەمانی کوردستان کرد. لە کاتێکدایە بەشێک لە ئەندامانی فراکسیۆنەکانی کۆمەڵ، یەکگرتوو، نەوەی نوێ، ئازادی، سەربەخۆکان و سێ پەرلەمانتاری گۆڕان، داوا دەکەن لەسەر لێبڕینی ٢١ % ـی مووچە هەریەک لە مەسرور بارزانی، قوباد تاڵەبانی و ئاوات شێخ جەناب، بچنە پەرلەمان و لێپرسینەوەیان لێبکرێت.  پێشتر د. ڤالا فەرید، وەزیری هەرێمی کوردستان بۆ کاروباری پەرلەمان بە رووداوی راگەیاند، چوونی مەسرور بارزانی بۆ پەرلەمان بۆ خستنەڕووی بابەتێکی گشتییە بۆ گفتوگۆ، ئەوەش "هیچ پەیوەندییەکی بە بابەتی پرساندن و لێسەندنەوەی متمانە نییە، تەنیا چەند بابەتێکە سەرۆکی حکومەت دەیخاتەڕوو و رونکردنەوەیان لەسەر دەدات".  هاوکات عەبدولستار مەجید، سەرۆکی فراکسیۆنی کۆمەڵ لە پەرلەمانی کوردستان رایگەیاند، رەنگە داواکارییەکەی سەرۆکی حکومەت بەتاڵکردنەوەی پرساندنەکەی ئەوان بێت، بەڵام لە رووی یاسایی و پەیڕەوییەوە جیاوازن، "ئەوەی ئێمە پرساندنی تێدایە و ئێمە پرسیاردەکەین لە سەرۆکی حکومەت و ستافی ئەنجوومەنی وەزیران، ئەوەی ئەوان تەنیا روونکردنەوە پێدانە بە پەرلەمانی کوردستان".