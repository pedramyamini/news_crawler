ئەمڕۆ یەکشەممە ١ - ١١ - ٢٠٢٠، وەزارەتی خوێندنی باڵا و توێژینەوەی زانستی قۆناخی یەکەمی راگەیاندنی وەرگیراوانی لە زانکۆ و پەیمانگو حکومییەکان راگەیاند، دەرچووانی ئامادەیی و پەیمانگەکانی سەر بە وەزارەتی پەروەردە دەتوانن ئەنجامی وەرگرتنیان لە زانکۆ و پەیمانگەکان لە رێگەی ماڵپەڕی زانکۆلاینەوە وەربگرنەوە.  کلیک لەسەر ئەم لینکە بکە بۆ ئەوەی بزانیت لە کام زانکۆ یان پەیمانگەیە وەرگیراوی   https:// www. regayzanko. com / main. php  خەتاب شێخانی، بەڕێوەبەری گشتیی خوێندن و پلاندان و بەدواداچوون بە وەکالەت و ئارام ئیرابراهیم، بەڕێوەبەری ناوەندی وەرگرتن لە کۆنگرەیەکی رۆژنامەڤانیدا وردەکاری داتای وەرگیراوانی لە زانکۆ و پەیمانگە حکومییەکان راگەیاند.  بەپێی راگەیێندراوێکی وەزارەتی خوێندنی باڵا و توێژینەوەی زانستیی هەرێمی کوردستان، بۆ یەکەمجار لە مێژوى خوێندنى باڵا لە هەرێمى کوردستان، وەزارەتى خوێندنى باڵا و توێژینەوەى زانستى بۆ ساڵى خوێندنى ٢٠٢٠ - ٢٠٢١ زۆرترین رێژەى پلانى وەرگرتن بۆ دەرچووانى ١٢ ـی ئامادەیى لە زانکۆ و پەیمانگەکان تەرخاندەکات. بۆ ئەمەش "ئێستا ٨٧ % ی دەرچووان لە زانكۆ و پەیمانگەکان وەرگیراون، بە پڕکردنەوەى کورسییە بەتاڵەکانیش رێژەى وەرگرتن دەبێتە ١٠٠ %. "  خەتاب شێخانی، بەڕێوەبەری گشتیی خوێندن و پلاندان و بەدواداچوون بە وەکالەت لەبارەى پلانى وەرگرتن لە زانکۆ و پەیمانگەکان رایگەیاند، چەند جارێک پلانى وەرگرتن بۆ دەرچووان زیادکرا، بۆ یەکەمجارە لە مێژووى خوێندنى باڵا لە هەرێمى کوردستان پلانى وەرگرتن بۆ ٥٦٨٠٤ کورسى زیادکرا، ئامانج لە زیادکردنی پلانیش رەخساندنى زۆرترین دەرفەت بوو بۆ پێشکەشکاران.  بەڕێوەبەری گشتیی خوێندن و پلاندان و بەدواداچوون بە وەکالەت دەشڵێت "دواى راگەیاندنى زانکۆلاین بۆ دەرچووانى ١٢ ـی ئامادەى ٥٤٣٩٦ دەرچوو داواکارییان پێشکەشکرد جگە لەوەش ٥٣٠٢ دەرچووى ساڵانى رابردووش داواکارییان پێشکەشکرد. لە ئەنجامدا ٤٧١٧٦ دەرچوو کە دەکاتە ٨٧ % ی لە زانکۆ و پەیمانگەکان وەرگیران.  بەهۆی "هەڵە پڕکردنەوە" و هەڵنەبژاردنی شوێنی گونجاو لەگەڵ نمرەکانیان لە قۆناخی یەکەمدا ٧١١٨ کەس وەرنەگیراون،  کە رێژەکەیان بریتییە لە ١٣ %، لەهەمان کاتیشدا ٨١١٩ کورسى بەتاڵ ماوتەوە، بۆیە ئەم ژمارەى کە وەرنەگیراوە لەڕێگەى سیستمەکەوە دەتوانن یەکێک لەو بەشانە هەڵبژێرن کە کورسى بەتاڵى هەیە، ئەمەش لەڕێگەى پرۆسەى سکاڵا و وێبسایتى رێگەى زانکۆ دەبێت کە لە رۆژى سێشەمەوە کارا دەکرێت.  سەبارەت بە وەرگیراوان بەپێى سیستمەکانى وەرگرتن، لە خوێندنى گشتى (بەخۆرایى)، پارالێل، ئێواران، بەڕێوەبەرى گشتى خوێندن و پلاندانان و بەدواداچوون ئاماژەى بۆ ئەوە کرد، ٦٥ % ی وەرگیراوان بریتین لە خوێندنى گشتى: واتە بەخۆڕایى، ١٧ % ـى بریتین لە وەرگیراوانى پارالێل، ١٨ % ـى بریتین لە وەرگیراوانى ئێواران.  لەبارەی پەیوەندیکردن بە زانکۆکان، ئارام ئیبراهیم بەڕێوەبەرى ناوەندى وەرگرتن ئاماژەی بەوە كرد وەرگیراوان بە جێبەجێکردنى رێککارە تەندروستییەکان لە رۆژی دووشەممەوە خۆیان لە زانکۆکان تۆماربکەن، کە تاوەکو ١٥ - ١١ - ٢٠٢٠ بەردەوام دەبێت.