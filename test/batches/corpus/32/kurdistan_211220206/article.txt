بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان لەبارەی گۆڕانکارییەکانی کەشوهەوا لە چەند رۆژی داهاتوو رایگەیاند، سبەی لەکاتەکانی ئێوارە بارستە هەوایەکی سارد روو لە ناوچەکەمان دەکات و پێشبێنی دەکرێت لە ئێوارەی رۆژی سێشەممە ٢٢ - ١٢ - ٢٠٢٠ بارانبارین لە سنووری پارێزگای دهۆک دەستپێبکات.  کەشناسی هەروەها پێشبینی دەکات بۆ رۆژی چوارشەممە لە تەواوی ناوچە جیاجیاکانی هەرێمی کوردستان بارانبارین هەبێت و بۆ رۆژی پێنجشەممە کاریگەرییەکی لاوازی تەنیا لەسەر پارێزگای سلێمانی دەمێنێتەوە.  لە ناوچە شاخاوییەکان بەپێی پێشبینی کەشناسی، ئەگەری بەفربارین هەیە. هەروەها پلەکانی گەرما لە رۆژانی پێنجشەممە وهەینی بۆ ژێر سفر دادەبەزن و کاریگەریی ئەو بارستە هەوا ساردە لە رۆژی شەممە کۆتایی دێت.