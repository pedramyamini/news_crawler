لە سەرەتای ڤیدیۆکەدا کۆبوونەوەیەکی رۆتینی دەربارەی بابەتێکی تەکنیکی دەبینن کە تەنانەت بەشێک لە کارمەندانی نەتەوە یەکگرتووەکانیش وزەی ئەوەیان نییە گوێی لێبگرن، بەڵام بۆ کورد؛ بەتایبەتی کوردە ئێزدییەکان گرنگە.. تەنانەت چارەنووسسازیشە. چونکە بۆ یەکەم جار لە مێژووی پڕ کۆمەڵکوژیی عێراق، لیژنەیەکی نێودەوڵەتی سەر بە نەتەوە یەکگرتووەکان بە پشتگیریی ئەنجوومەنی ئاسایشی نێودەوڵەتی خەریکی کۆکردنەوەی دەیان هەزار بەڵگەن لەسەر کۆمەڵکوژییەک کە گرووپێکی زۆرینە عەرەب بەرامبەر بە کەمە ئایینی و نەتەوەییەک ئەنجامی داوە.   کەریم خان، سەرۆکی لیژنەی نەتەوە یەکگرتووەکان بۆ لێکۆڵینەوە لە تاوانەکانی داعش ئاماژە بەوە دەکات، لێکۆڵینەوەکانمان فراوانبوونە و بەخێرایی بەڕێوەدەچن لەسەر ئەو تاوانانەی کە داعش ئەنجامی داون لەدژی کریستیان و کاکەییەکان و شەبەک و سوننە و تورکمان و شیعەن. رووداو زانیاری هەیە کە شنگال سەرچاوەی سەرەکیی دەیان هەزار بەڵگەی ئەو لیژنەیەی نەتەوە یەکگرتووەکانە کە سبەی دەکرێت لە دادگە نێودەوڵەتییەکان بەکاربهێنرێن.    ئەوە "گەورەترین" ترسی حکومەتی عێراقە، نەک تەنیا کازمی و عەبادی بەڵکو هەموو حکومەتەکانی عێراق لەدژی ئەوە بوونە کە کەیسی کۆمەڵکوژییەک لە عێراق بچێتە دادگەی نێودەوڵەتی. ئەوەش لەبەر دوو هۆکار:  یەکەم: لە دوای جەنگی جیهانیی دووەمەوە کاتێک کۆمەڵگەی نێودەوڵەتی دانی بەوەدا ناوە کە کۆمەڵکوژی لە دژی کەمە نەتەوەیی و ئایینییەک روویداوە، ئەوە دووبارە ئەنجامدانەوەی کۆمەڵکوژی لە دژی ئەو کەمە ئایینی و نەتەوەییە زۆر زەحمەتتر بووە.  دووەم: هۆکار ئەوەیە کە نوخبەی عەرەب لە عێراق نایەوێت بەرپرسیاریێتی یاسایی و ئابووری ئەو کۆمەڵکوژییانە بگرنە ئەستۆ کە دەوڵەتی عێراق لە ئەنفال و هەڵەبجە لەدژی کورد ئەنجامی داوە. ئەوان لە گرنگی ئەم لێکۆڵینەوەیە لێرە و قورسایی ئەو بەرپرسیاریێتییانە باش تێدەگەن و لەبەرئەوەش ئەو هەڵوێستەیان هەیە. هیچ وڵاتێک ئەوەندەی ئەڵمانیا لەو ترسەی عێراق تێناگات کە ئێستاش دوای ٧٥ ساڵ بەشێوەی جیاواز باجی کۆمەڵکوژییەکانی هیتلەر دەدات بەرامبەر بە جووەکان و ئێستا بە مەرجەوە پشتگیری لەو داوایەی عێراق دەکات کە کەیسی کۆمەڵکوژییەکانی داعش نەچێتە دادگە نێودەوڵەتییەکان.   کریستۆف هیوسگف، باڵیۆزی ئەڵمانیا لە نەتەوە یەکگرتووەکان ئاماژە بەوە دەکات، "کارکردن لەگەڵ دەسەڵاتە لۆکاڵییەکان گرنگە لەوانەش حکومەتی هەرێمی کوردی. ئامانجمان پرۆسەی دادگاییکردنێکی دادپەروەرانە و سەربەخۆیە کە لە چوارچێوەی یاسا نێودەوڵەتییە پەیوەندیدارەکان بێت و بۆ ئەڵمانیا گرنگە کە سزای لەسێدارەدان قەدەخە بکرێت".  بە پێچەوانەوە، نوێنەری ئەمریکا دەڵێت، دەکرێت ئەو بەڵگانەی تاوانەکانی داعش لە دادگەکانی دەرەوەی عێراقیش بەکاربهێنرێت   رۆدنی هەنتەر، نوێنەری ئەمریکا لە نەتەوە یەکگرتووەکان دەڵێت، "ئێمە متمانەمان هەیە کە ئەم زیادبوونی هاوئاهەنگییە وا دەکات کە دادگاییکردنی زیاتری ئەندامانی داعش لە عێراق و لە دەرەوەش ئەنجام بدرێت و هاوکاری حکومەتی عێراق و حکومەتی هەرێمی کوردستان لەگەڵ تیمی لێکۆڵینەوەکە دەرئەنجامی ئەرێنی دەبێت بۆ عێراق و قوربانیانی داعش".   لە کاتێکدا نەتەوە یەکگرتووەکان ملیۆنەها دۆلار بۆ کۆکردنەوەی بەڵگە خەرج دەکات، هەزاران قوربانی کوردی ئێزدیی ژێردەستی داعش دوور لە شنگالن، دەربەدەرن و لە هەژاریدا دەژین.