هەرێم کەمال ئاغا، پەرلەمانتاری فراکسیۆنی یەکێتیی نیشتمانیی کوردستان لە پەرلەمانی عێراق بە تۆڕی میدیایی رووداوی راگەیاند، لەسەر داوای محەممەد حەلبووسی، سەرۆکی پەرلەمانی عێراق کاژێر ٠٤: ٠٠ی دواینیوەڕۆی رۆژی چوارشەممە ٢٠٢٠/١٢/١٦ قوباد تاڵەبانی، جێگری سەرۆکوەزیرانی هەرێمی کوردستان دەچێتە پەرلەمانی عێراق.  هەرێم کەمال ئاغا ئاماژەی بەوە دا، جێگری سەرۆکوەزیرانی هەرێمی کوردستان لە هۆڵی کۆنگرەکان لەگەڵ لیژنەی دارایی و لیژنە پەیوەندارەکان و پەرلەمانتاران کۆ دەبێتەوە و روونکردنەوە لەبارەی گفتوگۆکانی نێوان حکومەتی فیدراڵی و حکومەتی هەرێمی کوردستان دەدات.   لە رۆژی چوارشەممەی رابردوو ٢٠٢٠/١٢/٠٩ ـەوە شاندی حکومەتی هەرێمی کوردستان بە سەرۆکایەتیی قوباد تاڵەبانی لە بەغدان و زنجیرەیەک دیدار و کۆبوونەوەیان لەگەڵ بەرپرسانی حکومەتی عێراق و لایەنە سیاسییەکان لەبارەی یاسای قەرز و پشکی هەرێمی کوردستان لە پرۆژە یاسای ٢٠٢١ ـدا سازداوە، بەڵام تاوەکو ئێستا نەگەیشتوونەتە رێککەوتن.