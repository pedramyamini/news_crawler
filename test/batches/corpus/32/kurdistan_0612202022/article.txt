كامى كه‌مال، گوتەبێژی بەڕێوەبەرایەتیی دەروازەی نێودەوڵەتیی ئیبراهیم خه‌لیل بە تۆڕی میدیایی رووداوی راگەیاند "لە دەروازەی ئیبراهیم خەلیل هیچ هێزێکی دەرەکی و ناخۆیی بۆ کاری قاچاخ ناتوانێت گوشار لە دەروازەکە بکات بۆ داخیلبوونی کەلوپەلی بەسەرچوو یان دەرەوەی رێنماییەکان. بۆیە مانگانە هەزاران کەلوپەل و پێداویستیی قاچاخ دەگەڕێنینەوە".  بە گوتەی ئەو گوتەبێژەی بەڕێوەبەرایەتیی دەروازەی نێودەوڵەتیی ئیبراهیم خەلیل، لە ماوەی ساڵێک و ١٠ مانگی رابردوودا " ٣٧ هەزار دۆسیەمان داوەتە لیژنەی یاسایی دەروازەکە، ئەگەر کەیسەکە لە سنوور و دەسەڵاتی ئێمەوە بێت، وەکو چەک دەچێتە دادگا".  کامی کەمال باسیشی لەوە کرد "هەر لە ساڵی ٢٠١٩ و لە ١٠ مانگی رابردوودا زیاتر لە ٩٢ هەزار تۆن کەلوپەل و کاڵای دەرەوەی رێنماییەکان گەڕێندراونەتەوە و بەشێکیشیان لەنێوبراون"، ئەوەشی خستەڕوو "ئەو پشکنینانەی لە دەروازەکە دەکرێت، بەپێی رێنماییەکانی حکومەت بەڕێوەدەچێت".