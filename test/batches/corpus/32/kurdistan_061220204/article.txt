زانکۆی زانستی پزیشکیی ئیلام تۆمەتبار دەکرێت بە کەمتەرخەمی لە دۆسێی ئەو منداڵەدا، بەڵام زانکۆکە ئەوە رەتدەکاتەوە و لە روونکردنەوەیەکدا رایگەیاندووە، دوای "دڵنیابوونەوە" لە مردنی کۆرپەکە، ئینجا وەفاتنامەیان بۆ دەرکردووە.  دوای ئەوەی کە نەخۆشخانەی ئیمام خومەینی لە ئیلام وەفاتنامەیان بۆ ئەو کۆرپەلەیە دەرکردبوو، بنەماڵەکەی رۆژی پێنجشەممەی رابردوو بردوویانە بۆ گۆڕستانی شاری ئاودانان، بەڵام کاتێک کە مردووشۆر دەیەوێ تەرمەکە بشوات، بۆی دەردەکەوێت کە منداڵەکە زیندووە.  ئەم رووداوە رەخنەی زۆری رووبەڕووی ئەو نەخۆشخانەیە کردەوە. بێهزاد عەلیزادە، نوێنەری ئیلام لە پەرلەمانی ئیران گوتی: "ئەم رووداوە مایەی نیگەرانی زۆرە و هەڵەیەکی پزیشکی لەمجۆرە شیاوی قبووڵکردن نییە".  ئەفشار خوسرەویزادە، داواکاری گشتیی ئیلام، لیژنەیەکی بەپەلەی بۆ لێکۆڵینەوە لەو رووداوە پێکهێناوە.  زانکۆی زانستی پزیشکیی ئیلام رایگەیاندووە، "ئەو کۆرپەلەیە لەکاتی لە دایکبوونی تەندروست نەبووە و ١٦ رۆژ لە نەخۆشخانە  خەوێنراوە.  بەپێی ئەو راگەیێندراوە، رۆژی ٢٩ی نۆڤەمبەری ٢٠٢٠ دوای ٤٥ رۆژ لە لەدایکبوونی و وەرگرتنی دەرمان، تووشی هەناسەتەنگی دەبێت و تاوەکو رۆژی پێنجشەممە ٤ جار دڵی لە لێدان کەوتووە و ژیاندوویانەتەوە". بەپێی روونکردنەوەکە؛ دوایین هەوڵی ژیاندنەوەی دڵی کۆرپەکە دوو جار بە دوو دەزگای جیاواز بووە، "بەڵام هەر دوو جارەکە فریکوێنسییەکان رێک بوون و دوای ئەوەش پشکنینی دیکەی بۆ کراوە، دوای دڵنیابوون لە مردنی، کاژێر ٠١: ٢٥ خولەکی رۆژی پێنجشەممە وەفاتنامەی بۆ دەرکراوە".  زانکۆکە رایگەیاندووە، سەرەڕای ئەوانەش دۆسیەی ئەو کۆرپەلەیە دراوەتە لایەنە پەیوەندیدارەکان، لەوانە دادپزیشکی و رێکخراوی پزیشکانی ئیلام، کە "ئەگەر دەرکەوێت کەمتەرخەمی کرابێت رێکاری یاسایی بەرامبەر سەرپێچیکارەکان دەگیرێتەبەر".  ئەو کۆرپەلەیە ناوی ئایدین ئیمانی و خەڵکی شاری ئاودانانی سەر بە پارێزگای ئیلام بوو، سەرەنجام شەوی هەینی دوای گواستنەوەی بۆ نەخۆشخانەی شاری ئەهواز گیانی لەدەست دا.  لە ئێران و رۆژهەڵاتی کوردستان ساڵانە زیاتر لە ١٥ هەزار هەڵەی پزیشکی روودەدەن، کە ٦٠ لەسەدی ئەو هەڵانە کەمئەندامبوون و گیانلەدەستدانی لێدەکەوێتەوە.