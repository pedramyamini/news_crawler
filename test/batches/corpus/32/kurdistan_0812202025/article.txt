نووسینگەی راگەیاندنی د. بەشیر حەداد، جێگری سەرۆکی پەرلەمانی عێراق لە راگەیێندراوێکدا ئاماژەی بەوەش کردووە، حکومەتی فیدراڵ پابەند نەبووە بە رێککەوتنی نێوان هەولێر و بەغدا بۆ ناردنی شایستە داراییەکانی مووچەخۆرانی هەرێمی کوردستان، دەشڵێت "حکومەتی هەرێمی کوردستان هەمیشە ئامادەیی خۆی دەربڕیوە بۆ گفتوگۆ و دانوستاندن لەگەڵ حکومەتی فیدراڵی بۆئەوەی کێشەکانی نێوان هەولێر و بەغدا چارەسەر بکات و رێککەوتنێکی کۆنکرێتی لەنێوان هەردوولادا واژۆ بکرێت، بەڵام ئەوە حکومەتی فیدراڵی بووە کە ويستى جیددىی نەبووە ئەو کێشانە چارەسەر بکرێن و بە هەڵپەسێردراوی ماونەتەوە".  جێگری سەرۆکی پەرلەمانی عێراق راشیگەیاند، تاوەکو ئێستاش حکومەتی فیدراڵی مووچەی مانگەکانی پێنج، شەش، حەوت و ١٠ی فەرمانبەرانی هەرێمی کوردستانی نەناردووە کە بەپێی ئەو رێککەوتنەی لەنێوان هەولێر و بەغدا کراوە، پێویست بوو ئەو شایستە داراییانە بۆ هەرێمی کوردستان بنێرێت، بەو هۆیەوە حکومەتی هەرێمی کوردستان نەیتوانی مووچەی ئەو چەند مانگەی مووچەخۆرانی دابەش بکات.  د. بەشیر حەداد ئاماژە بەوەش دەکات، هەرێمی کوردستان ئامادەیە لە چوارچێوەی دەستووردا هەموو کێشە هەڵپەسێردراوەکانی نێوان هەولێر و بەغدا بە کێشەی مووچەی فەرمانبەرانی هەرێمی کوردستانیشەوە چارەسەر بکات و دەڵێت "وەکو هەمیشە گوتومانە نابێت مووچە و قووتی فەرمانبەرانی هەرێمی کوردستان تێکەڵ بە کێشە سیاسییەکان بکرێت و حکومەتی فیدراڵ لەو رێگەیەوە سزای خەڵکی کوردستان بدات".  جێگری سەرۆکی پەرلەمانی عێراق بیرۆکەی گواستنەوەی مووچەی فەرمانبەرانی هەرێمی کوردستان بۆ بەغدا بە "پێجەوانەی دەستووری عێراق" ناودەباتە و دەڵێت، "بەو کارە نزیکەی ٥٠٠ هەزار مووچەخۆری هەرێمی کوردستان لە خانەنشین، خانەوادەی شەهیدان و زیندانیانی سیاسی و تۆڕی کۆمەڵایەتی و چین و توێژی دیکەش بێ مووچە دەمێننەوە"، ئەوەشی خستووەتەڕوو کە پێویستە مووچەی فەرمانبەرانی هەرێمی کوردستان کە هەرێمێکی دانپێدانراوە لە دەستووری عێراقدا، لەلایەن حکومەتی هەرێمی کوردستانەوە دابەشبکرێت.  لە کۆتایی راگەیێندراوەکەدا د. بەشیر حەداد باسی لەوە کردووە، جگه له بابەتی مووچه و بودجه، زياتر لە دوو ساڵە چەندینجار لەڕێگەی نووسراو و بە شێوەی زارەکیش "داوامان کردووە بەغدا مووچەی پێشمەرگە و شايسته داراییەکانی ساڵانی ٢٠١٤، ٢٠١٥ و ٢٠١٦ی جووتیارانی ھەرێمی کوردستان بنێرێت، کە ھیچ پەیوەندییەکیان بە بابەتی سیاسی و نەوتەوە نییە، بەڵام بەداخەوە تاوەکو ئێستاش ئەو پارەیە خەرج نەکراوە. ھیوادارین له بەردەوامیی گفتوگۆکانیان ھەولێر و بەغدا بگەنە ئەنجامێکی باش و مافى ھەردوولا بە شێوەیەکی دادپەروەرانە پارێزراوبێت".  ئەمەش لەکاتێکدایە، بڕیارە سبەینێ شاندێکی سیاسی و حکومیی هەرێمی کوردستان بۆ گفتوگۆکردن لەسەر پرسە هەڵپەسێردراوەکانی نێوان هەرێمی کوردستان و عێراق بچنە بەغدا.