بەپێی راگەیێندراوی ئەنجوومەنەکە، کۆبوونەوەکە نائاسایی بووە و دوو کاژێری خایاندووە. رووداوی هێرشکردنە سەر بارەگای لقی پێنجی پارتی دیموکراتی کوردستان لە بەغدا سەرکۆنە کراوە و مستەفا کازمی بڕیاری داوە لێکۆڵینەوە لە رووداوەکە دەستپێبکات و راوێژکاری ئاسایشی نیشتمانیی عێراق سەرپەرشتی لێکۆڵینەوەکە دەکات.   لە راگەیێندراوەکەدا ئەوەش خراوەتەڕوو، "حکومەت هەموو رێوشوێنێکی تووند دەگرێتەبەر دژی هەموو ئەوانەی شکۆی دەوڵەت و دەسەڵاتی یاسا دەشکێنن". ئاماژە بەوەش کراوە کە ١٥ کەس دەستگیرکراون کە بەپێی راگەیێندراوەکە لەو رووداوەدا یاساشکێنییان کردووە.   بەیانی ئەمڕۆ شەممە ١٧ - ١٠ - ٢٠٢٠، لایەنگرانی حەشدی شەعبی بارەگای لقی ٥ی پارتی دیموکراتی کوردستان و ئاڵای کوردستانیان لە بەغدا سووتاند. ئەم رووداوە کاردانەوەی زۆری بەدوای خۆیدا هێنا و بەرپرسانی هەرێمی کوردستانیش بە تووندی سەرکۆنەی ئەو رووداوەیان کرد و شەرمەزاریان کرد.   سەرۆکایەتیی هەرێمی کوردستان و حکومەتی هەرێمی کوردستان داوا دەکەن بەزووترین کات لێکۆڵینەوە لە رووداوەکە بکرێت و بکەرانی ئەو رووداوە بدرێنە دادگا.  نێچیرڤان بارزانی، سەرۆکی هەرێمی کوردستان لە پەیامێکدا داوای لە دامودەزگاکانی عێراق کرد لێکۆڵینەوە لەو رووداوە بکەن و راشیگەیاند "داوا لە هەموو لایەک دەکەین بە ئارامی مامەڵە لەگەڵ ئەو رووداوە بکەن و دەزگا پەیوەندیدارەکانی حکومەتی عێراق لێکۆڵینەوە و لێپێچینەوە یاساییيەکانیان بە شێوەیەکی جیدی و خێرا دەستپێبکەن و تێكده‌ران رووبه‌ڕووى ياسا بكرێنه‌وه. "   هەروەها مەسرور بارزانی، سەرۆکی حکومەتی هەرێمی کوردستان پەیوەندی تەلەفۆنی لەگەڵ مستەفا کازمی، سەرۆکوەزیرانی عێراق ئەنجامداوە و گوتی "گفتوگۆمان دەربارەی ئەم پەلامارە کرد و داواملێکرد کە دەزگا پەیوەندیدارەکان، دەستبەجێ لێکۆڵینەوە بکەن و رێوشوێنی یاساییش، بەرامبەر ئەنجامدەرانی ئەم تاوانە بگرنەبەر. "