سەربەست سەبری، بەڕێوەبەری شارۆچکەی کانی ماسێی سەر بە قەزای ئامێدی بە تۆڕی میدیایی رووداوی راگەیاند، کاژێر ٠٧: ٣٠ خولەکی بەیانیی ئەمڕۆ تۆپخانەکانی تورکیا تۆپبارانەکەیان کردووە. "سێ جار لەسەر یەک نزیک گوندی کێستە لە سنووری ناوچەی ئێمە تۆپباران کرا".   لەبارەی زیانەکانی تۆپبارانەکە، بەڕێوەبەری شارۆچکەی کانی ماسێ رایگەیاند، زیانی گیانی لە خەڵکی سڤیل نەبووە، بەڵام ترس و دڵەڕاوکێ بۆ خەڵکی ناوچەکە دروستبووە.  بەپێی بەدواداچوونەکانی رووداو، تورکیا لە ٢٤ کاژێری رابردوودا گوند و ناوچەکانی سنووری چوار شارۆچکەی سەر بە قەزای ئامێدی تۆپباران و بۆردوومان کردووە ئەوانیش: ناوچەکانی شارۆچکەی چەمانکێ، شیلادزێ، دێرەلووک و کانی ماسێ ـن. هەر بەهۆی بۆردوومانی چەند رۆژی رابردووی تورکیا، سێ هاونیشتمانیی دێرەلووک گیانیان لەدەستدا.   بەهۆی بوونی بارەگاکانی پارتی کرێکارانی کوردستان - پەکەکە، تورکیا هێرشی ئاسمانی و زەمینی دەکاتە سەر ناوچەکانی سنووری پارێزگای دهۆک و تاوەکو ئێستاش هێزەکانی تورکیا بە قوڵایی ٣٠ بۆ ٤٥ کیلۆمەتر هاتوونەتە نێو خاکی هەرێمی کوردستانەوە و لە ٣٨ شوێنی ستراتیژی جێگیربوونە.  زۆربەی گوندەکانی سنووری قەزای ئامێدی لە پارێزگای دهۆک، بەهۆی شەڕی پەکەکە و سوپای تورکیا چۆڵکراون، لە سێ ساڵی رابردووشدا تەنیا لە سنووری ئەو قەزایە ٣٤ کەس بەهۆی ئەو شەڕەوە گیانیان لەدەستداوە.  بەگوێرەی بەدواداچوونی تۆڕی میدیایی رووداو، بەدرێژایی ئەو ماوەیەی کە پێکدادان لەنێوان سوپای تورکیا و گەریلاکانی پەکەکە لەنێو خاکی باشووری کوردستان دروستبووە، زۆرترین قوربانی لە ماوەی سێ ساڵی رابردوو بووە. تەنیا لە سنووری قەزای ئامێدی لە ماوەی ئەو ٣ ساڵەدا ٣٤ کەس گیانیان لەدەستداوە،  ئەمساڵیش نزیکەی ٦ گوند لە سنووری پارێزگاکە بە یەکجاری چۆڵکراون.