لە تویتێکدا مەسرور بارزانی، سەرۆکی حکومەتی هەرێمی کوردستان ئاماژەی بەوەش کردووە، بە بودجەی ٣٣٢ ملیۆن دۆلار ٤٢ پرۆژەی نیشتەجێبوون و بیناسازییان خستووەتەگەڕ. ئاماژەی بەوەش کردووە، ئەمە دەبێتە هۆی ئەوەی شوێنەکانی نیشتەجێبوون نرخیان بۆ کوردستانیان گونجاو بێت و "ژیانێکی شەرەفمەندانە" بژین.  سەرۆکی حکومەتی هەرێمی کوردستان داوا لە سەرجەم هاونیشتمانیان دەکات خۆیان لە ڤایرۆسی کۆرۆنا بپارێزن بۆئەوەی ژیان ئاسایی ببێتەوە.  مەسرور بارزانی راشیگەیاند "نابێت ئەو دەستکەوتانەمان وەلانێین و پشتگوێیان بخەین کە دژی کۆرۆنا بەدەستمانهێناون". هەروەها ئەوەشی خستەڕوو، ئەوەی لە توانای حکومەتدا بێت دەیکەن بۆ کۆنترۆڵکردنی شەپۆلی دووەمی ڤایرۆسی کۆرۆنا.  تاوەکو ئێستا لە هەرێمی کوردستان ٦٤ هەزار و ٨٢٣ تووشبووی ڤایرۆسی کۆرۆنا دەستنیشانکراون، لەو ژمارەیەش ٣٨ هەزار و ٥٦١ تووشبوو چاکبوونەتەوە و دوو هەزار و ٢٢٦ تووشبووش گیانیان لەدەستداوە.