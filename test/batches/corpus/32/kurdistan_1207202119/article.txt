ئەو کرێکارانە دەڵێن، سێ ساڵە کۆمپانیاکە یەک لەدوای یەک بەشێک لە مووچە و دەرماڵە و شایستە داراییەکانیانی کەم کردووەتەوە و مافی خواردوون.  فارووق محەممەد، نوێنەری کرێکارانی ناڕازیی کارگەکە بە رووداوی راگەیاند "نامانەوێت بە هیچ شێوەیەک کاری کارگەکە بوەستێنین، چونکە کارگەکە بە کارگەی خۆمان دەزانین، هەربۆیە بەشێک لە کارمەندەکانمان لەسەر کار هێشتوونەتەوە، بەڵام ئێمە داوا دەکەین بەڕێوەبەرانی کارگەکە ئەو مافەمان پێبدەنەوە کە چەندێکە لێیان زەوت کردووین".  حەمید عەبدولڕەحمان، کارمەندێکی دیکەی کارگەی چیمەنتۆی تاسڵوجەیە و دەڵێت "نادادپەروەرییەکی زۆر هەیە لە بەڕێوەبەرانی کارگەکە، سێ ساڵە دەرماڵەکانیان کەم کردووینەتەوە و پارەی سوودی ساڵانەی کارمەندەکانیان بەتەواوەتی بڕیوە و زۆر ستەمی دیکەیان لێکردووین، وەڵامی سکاڵاکانیشمان نادەنەوە".  کارگەکە ٥٣٣ کارمەندی هەیە، ٤١٣ کەسیان کارمەندی حکومین، ئەوانەی دیکەش کارمەندی کۆمپانیان.  نزار عیزەت، کارمەندی کارگەی چیمەنتۆی تاسڵوجەیە و باسی لەوە کرد "بەشێوەیەکی زۆر نایاسایی بەڕێوەبەرانی کارگەکە کارەکان ئەنجام دەدەن و وەڵامی نووسراوی فەرمیی حکومەت نادەنەوە، لەبەرئەوەی بەشێک لە کارمەندەکانی ئێمە کارمەندی حکومین و بەشێکیان کارمەندی کەرتی تایبەتن، کارگەکە هەر بڕیارێک لە بەرژەوەندیی ئەوان بێت و بۆ خۆیان باش بێت، ئەو بڕیارانە بەسەر ئێمەش دەردەکات".  ئاواز حەمەڕەحیم، کارمەندی هەمان کارگەیە و دەڵێت "ئێمە بۆ داواکردنی مافی خۆمان هاتووین و هیچ کێشەیەکمان لەگەڵ کەس نییە و کۆمپانیا مافی کارمەندەکانی خۆی دەدات، بەڵام مافەکانی ئێمە نادات".  کارگەی چیمەنتۆی تاسڵوجە، بە کارکردنی ئەو کارمەندانە هەموو رۆژێک حەوت هەزار و ٥٠٠ تۆن لە چوار جۆر چیمەنتۆ بەرهەم دەهێنێت، لە ساڵی ٢٠١٨ تاوەکو ٢٠٢١ نزیکەی چوار ملیۆن و ١٢٠ هەزار تۆن چیمەنتۆیان بەرهەمهێناوە.  جەبار عوسمان، بەڕێوەبەری کارگەی چیمەنتۆی تاسڵوجە دەڵێت، "حکومەت بڕیارێکی کرچ و کاڵی ناردووە و روون نییە کە چۆن شایستە داراییەکانی ئەو کارمەندانە خەرج بکەین"، هەروەها باسی لەوەش کرد "حکومەت بڕیارێکی دەرکردووە بۆئەوەی ئێمە پارەی سوودی ساڵانەی کارگە بدەینە کارمەندان و داواشیکردووە دەرماڵەکانیان بۆ خەرج بکەین، بەڵام بە هیچ شێوەیەک میکانیزمەکەی روون نەکردووەتەوە، ئێمە داوامان کردووە روونکردنەوەمان لەسەر میکانیزمەکە بدەنێ و ئەوکاتیش ئێمە بڕیارەکان راستەوخۆ جێبەجێ دەکەین".  دوای چوار کاژێر، کرێکار و کارمەندەکان کۆتاییان بە خۆپێشاندانەکەیان هێنا، بڕیاریانداوە ئەگەر لە ماوەی دوو رۆژدا کێشەکانیان بۆ چارەسەر نەکەن، ئەوا بەتەواوەتی کارکردنی کارگەکە رادەگرن.