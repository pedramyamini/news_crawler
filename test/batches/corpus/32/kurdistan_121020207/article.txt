ئاسەوارە مێژوویەکە لە گرێ باڵیۆز لە رۆژئاوای پارێزگای دهۆک دۆزراوەتەوە کە مێژووەکەی بۆ دوو هەزار و ١٨١ ساڵ دەگەڕێتەوە و بە خەتی گریکی کۆن لەسەری نووسراوە.  د. حەسەن ئەحمەد قاسم، بەڕێوەبەری شوێنەواری دهۆک بە تۆڕی میدیایی رووداوی راگەیاند: "ئەو تێکستە کە بە زمانی (هێلینستی) لەسەری نووسراوە، لە گرێ باڵیۆز کە شوێنەوارێکی مێژووییە لە رۆژئاوای سەنتەری پارێزگای دهۆک و بە دووری ١٠ کیلۆمەتر لە سنووری قەزای سێمێل دۆزراوەتەوە".  حەسەن ئەحمەد دەڵێت: "ئەو تێکستە لەلایەن زانایانی کوردەوە دۆزراوەتەوە، وەک تیمێکی هاوبەش لە رێکخراوی شوێنەواری کوردستان لەگەڵ بەڕێوەبەرایەتی شوێنەواری کوردستان، هەر لەلای ئەوانیش تێکستەکە وەرگێڕدراوەتە سەر زمانی کوردی".  بە گوتەی بەڕێوەبەری شوێنەواری دهۆک، لەسەر پارچە ئاسەوارکە "ناوی پاشای (سیلوقی هێلینستی دیمتریۆس)ی تێدا نووسراوە کە لە ساڵی  ١٦٥ پێش زاین حکومڕان بووە، تێکستەکەش بە خەتی گریکی کۆن نووسراوە و واتە دوای نووسین بە خەتی مێخی یان بزماری، مێژووەکەشی بۆ دوو هەزار و ١٨١ ساڵ دەگەڕێتەوە".  حەسەن ئەحمەد پێیوایە دۆزینەوەی ئەو ئاسەوارە بۆ مێژوو و شارستانیەتی کوردستان "شتێکی زۆر گرنگە، بۆ ئێمە گرنگە زانیاریمان لەسەر ئەو سەردەمە هەبێت، کە سەردەمی ئەسکەندەری مەزن بووە. دوایی بڵاوبوونەوەی هونەر و زمانی هێلینستی لە دەڤەرەکە، کە سەردەمێکی نوێ بوو، لەو سەردەمەدا هونەری رۆژهەڵات و رۆژئاوا تێکەڵاوی یەک بوون".  دوو ساڵ لەمەوبەریش لە ناحیەی فایدەی سەر بە قەزای سێمێل لە رۆژئاوای سەنتەری شاری دهۆک، شوێنەوارێک دۆزرایەوە کە دەریدەخات لەو ناوچەیە بۆریی ئاو دروستکراوە، ماوەیەکی زۆریشە لێکۆڵینەوە لەسەر شوێنەوارەکە دەستیپێکردووە. بەڕێوەبەری شوێنەواری دهۆکیش دەڵێت، "لە شوێنەوارە هەرە گرنگ و دەگمەنەکانە لە بواری شارستانییەت لە هەموو میزۆپۆتامیا و مێژووەکەی ١٥٠٠ ساڵ زیاترە. "  لە هەرێمی کوردستان زێدەڕۆیی کراوەتە سەر ٦٧ ناوچەی شوێنەواریی، رامیار جەوهەر، بەڕێوەبەری راگەیاندنی شوێنەواری هەرێمی کوردستان بە تۆڕی میدیایی رووداوی راگەیاند، تاوەکو ئێستا ٦٧ ناوچەی شوێنەواری لە هەرێمی کوردستان زێدەڕۆییان کراوەتەسەر، زێدەڕۆییەکەش زۆربەی لەلایەن هاونیشتمانیان بووە، "بەشێک لەو پێگانەش لەلایەن کۆمپانیاکان و کەسانی دەستڕۆیشتوو بووە، بەڵام مەرج نییە هەموو زێدەڕۆییەکان بەئەنقەست کرابن".  تاوەکو ئێستا لە هەرێمی کوردستان هیچ یاسایەکی شوێنەوار نییە، بەڕێوەبەری راگەیاندنی شوێنەواری هەرێمی کوردستان دەڵێت: "تاوەکو ئێستا یاسای ژمارە ٥٩ی ساڵی ١٩٣٦ی عێراق کە یاسایەکی زۆر کۆنە لە هەرێمی کوردستان جێبەجێ دەکرێت، بۆیە بە هاوئاهەنگی لەگەڵ لیژنەی شارەوانی و گەشتوگوزار لە پەرلەمانی کوردستان پرۆژەیاسای شوێنەوارمان داڕێژراوە و د. زێدان رەشید، ئەندامی لیژنەکە رەشنووسەکەی ئامادەکردووە و خوێندنەوەی یەکەمیشی بۆ کراوە، بەهیواین بەزووترین کات خوێندنەوەی دووەمی بۆ بکرێت و پەسەند بکرێت".