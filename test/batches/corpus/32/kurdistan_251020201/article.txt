هوشەنگ بازوەند، پارێزگاری کرماشان ئەوەشی راگەیاندووە، کە لەو شارانەدا بازاڕ و یەکە پیشەییەکانی دیکە، جگە لەو دامودەزگایانەی کە خزمەتگوزاری پێشکەش دەکەن، دادەخرێن و ماوەی کاری فەرمانگەکان لە هەندێ لە شارەکانی دیکەی پارێزگای کرماشان بۆ ٤ کاژێر کەمدەکرێنەوە.  بۆ کۆنترۆڵی کۆرۆنا لە رۆژی دووشەممەوە سنووردارێتی و قەدەخە لەسەر شوێنە گشتییەکانی پارێزگای کرماشان جێبەجێ دەکرێ.  بەپێی دوایین راپۆرتی زانکۆی زانستی پزیشکیی کرماشان، لەو پارێزگایەدا ٨٠٠ کەس بەهۆی کۆرۆنا مردوون و ئێستا ٨٠٠ تووشبووی دیکەی کۆرۆنا لە نەخۆشخانەکان لەژێر چاودێریی پزیشکیدان.  وەزارەتی تەندروستیی ئێران، ٤٣ شاری ئێران و رۆژهەڵاتی کوردستانی وەک شاری زۆر مەترسیدار و بە رەوشی سوور راگەیاندووە، کە جموجووڵ و چالاکییە جۆراوجۆرەکانیان تێدا بۆ ماوەی هەفتەیەک قەدەخە دەبێت. لەم ژمارەیە ١٤ شاریان لە رۆژهەڵاتی کوردستانن.