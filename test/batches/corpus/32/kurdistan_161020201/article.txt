دکتۆر سیروان محەممەد، بەڕێوەبەری گشتیی تەندروستیی گەرمیان، بە تۆڕی میدیایی رووداوی راگەیاند: "ئێستا لە گەرمیان ئاستی ژمارەی تووشبووان بە کۆرۆنا جێگیرە و نیشانەیەکی لاواز هەیە، بەڵام لە هەموو شوێنەکانی دیکە رێژەی تووشبوون لە بەرزبوونەوەیە. ناوچەی ئێمە گەرمەسێرە و چاوەڕێ دەکەین لە چەند رۆژی داهاتوودا بەرزبوونەوەی ژمارەی تووشبووانی کۆرۆنا بگاتە گەرمیانیش. بۆیە هۆشداری دەدەینە هاونیشتیمانیان پابەندی رێنماییەکان بن لە دوورکەوتنەوە لە قەرەباڵخی و ماسک بەکاربهێنن. "  بەڕێوەبەری گشتیی تەندروستیی گەرمیان هۆکاری کەمی ژمارەی تووشبووانی کۆرۆنای لە سنوورەکەیان گەڕاندەوە بۆ ئەوەی کە ناوچەکەیان گەرمە.  لەماوەی ٢٤ کاژێری رابردوودا ٢٨ تووشبووی نوێی کۆرۆنا لە سنووری ئیدارەی گەرمیان تۆمارکراون، دکتۆر سیروان محەممەد دەڵێت: "یەکێک لە تووشبووەکان لە ژێر ئامێری هەناسەدانی دەستکردە".  تەندروستیی گەرمیان تەنیا ١١ ئامێری هەناسەدانی دەستکردی هەیە. دکتۆر سیروان دەڵێت: هەرچەند پارە لە کڕینی ئامێری هەناسەدان خەرجبکرێت سوودێکی ئەوتۆی نابێت، ئەگەر هاونیشتیمانیان پابەندی رێنماییەکانی خۆپاراستن لە کۆرۆنا نەبن. "  بەپێی ئاماری وەزارەتی تەندروستی، دوێنێ پێنجشەممە لە هەرێمی کورستان ٩٧٤ کەس تووشی کۆرۆنا بوون، ئەوەش ژمارەیەکی پێوانەیی بوو لەو ژمارەیە ٣١ تووشبوو لە سنووری گەرمیان بوون.