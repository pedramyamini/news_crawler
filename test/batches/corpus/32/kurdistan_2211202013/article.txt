د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان، لە کاتی بەشداریکردنی لە هەواڵەکانی کاژێر ١٣: ٠٠ی تۆڕی میدیایی رووداودا لەبارەی رەوشی تەندروستی و هەنگاوەکانی وەزارەتی تەندروستییەوە بۆ بەرەنگاربوونەوەی کۆرۆنا و هەڵسەنگاندنی وەزارەتی تەندروستی بۆ رەوشەکە دوا.  گوتەبێژی وەزارەتی تەندروستی رایگەیاند، "سبەی [دووشەممە ٢٠٢٠/١١/٢٣] وەزیری تەندروستی لەگەڵ لیژنەی تەندروستیی پەرلەمانی کوردستان کۆدەبێتەوە، رەوشی کۆرۆنا و پێشهاتەکان لە بواری تەندروستیدا لە هەرێمی کوردستان تاوتوێ دەکرێت، ئەمە جاری یەکەمیش نییە، بەڵکو چەندین جاری دیکە وەزیری تەندروستی لەگەڵ بەڕێزان لە لیژنەی تەندروستی لە پەرلەمانی کوردستان کۆبوونەتەوە. "  د. ئاسۆ حەوێزی هۆکاری کەمبوونەوەی ژمارەی تووشبووان بە کۆرۆنا لە چەند رۆژی رابردوودا بەراورد بە چەند مانگی رابردوو بۆ ئەو رێکارانە دەگەڕێنێتەوە کە وەزارەتی تەندروستیی حکومەتی هەرێمی کوردستان گرتوونیەتەبەر.  د. ئاسۆ حەوێزی دەڵێت، "لە کۆتاییەکانی مانگی ٩ وە تاوەکو سێ بۆ چوار رۆژ پێش ئێستا ژمارەکان بە بەردەوام لە بەرزبوونەوەدابوون، بەخۆشحاڵییەوە چەند رۆژێکە ژمارەکان روو لە دابەزینن، هۆکارەکەشی رێنماییە تەندروستییەکان و تووندکردنی رێکارەکان بووە بە تایبەتی لە شوێنە داخراوەکان و، هاوکات دەتوانین بڵێین داخستنی قوتابخانەکان تا رادەیەک رۆڵی هەبووە. هەروەها هەڵمەتی هۆشیاریی تەندروستی و زیادبوونی هۆشیاری لای خەڵک، ئەگەرچی هێشتا لە ئاست خواستی ئێمەدا نییە. هیوادارین خەڵک زیاتر پابەند بێت. "  گوتەبێژی وەزارەتی تەندروستی هۆشداری دەدات لەوەی داکشانی ئامارەکانی تووشبوون ببێتە هۆی ئەوەی خەڵک پشت لە رێنماییەکان بکەن و بە پێویستی دەزانێت خەڵک لە گرتنەبەری رێکارەکان بۆ خۆپارێزی بەردەوام بن.  ئاسۆ حەوێزی هۆکاری زۆریی ژمارەی مردنیش بۆ ئەوە دەگەڕێنێتەوە کە "چەند ژمارەی تووشبوونمان زیاتربێت، ئەوەندەش حاڵەتی خراپمان زیاتر دەبێت کە نەخۆشی مەترسیداریش زۆر بوو، رێژەی مردن بەرز دەبێتەوە یان هەروەک خۆی دەمێنێەوە. "  گوتەبێژی وەزارەتی تەندروستی چەند هۆکارێکیش بۆ حاڵەتە خراپەکان و مردن بە خاڵ دەستنیشان دەکات و دەڵێت بریتین لە:   ٢. پێدانی چارەسەری هەڵە لە لاکۆڵانەکان و بەدەر لە رێنماییە پزیشکییەکان و وەزارەتی تەندروستی  ٣. نەخۆش هەبووە پێش ئەوەی لە نەخۆشخانە بخەوێندرێت مردووە  ئاسۆ حەوێزی بە پێویستی دەزانێت ئەو نەخۆشانەی لە ماڵەوە دەمێننەوە پەیڕەوی لە چەند شتێک بکەن لەوانە: چۆنیەتیی مانەوەی لە ماڵەوە، خواردنی، مامەڵەی لەگەڵ کەسوکاری، نووستنی، ئەو شوێنەی لێی دەمێنێتەوە داخراوە یان کراوە، هەواگۆڕکێی تێدایە یان نا، تەنانەت کە لە کۆرۆناش چاک دەبێتەوە کە هاتە دەرەوە دەبێت بزانێت چۆن خۆی و دەوروبەرەکەی دەپارێزێت.