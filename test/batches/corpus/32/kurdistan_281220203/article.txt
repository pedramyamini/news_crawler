ئەرشەد تەها، راوێژکاری ئابووری و دارایی لە پەرلەمانی کوردستان لە میانی بەشداریکردنی لە بوڵتنی رووداوی بەیانی کە بێستوون عوسمان پێشکەشی دەکات، لەبارەی سەردانی شاندی حکومەتی هەرێمی کوردستان بۆ پەرلەمانی کوردستان و پرسیاری گرنگی پەرلەمانتاران بۆ شاندەکە گرێکوێرەی بەردەم رێکنەکەوتنی هەولێر و بەغدا و ئەو لایەنەی کە پابەندی رێککەوتنەکان نابێت، رایگەیاند: "بیانووی پابەند نەبوونی هەرێمی کوردستان بەو رێککەوتنانەی لەگەڵ حکومەتی عێراق کراوە، راست نین، چونکە ئەوان لە پشکی هەرێمی کوردستان تەنیا جیاوازییەکەی دەنێرن، واتە پارەی ٢٥٠ هەزار بەرمیل و نیوەی داهاتی نانەوتی دەگێڕینەوە و جیاوازییەکەی دەنێرن".  بە گوتەی ئەرشەد تەها پرسیاری گرنگی ئەمڕۆی پەرلەمانتاران لە شاندی دانوستاندکار ئەوەیە "ئەگەر بەربەستێکی گەورە هەبێت لەبەردەم حکومەتی عێراق کە ناتوانێت پابەندبێت بە رێککەوتنی لەگەڵ هەرێمی کوردستان، بەدیلی هەرێمی کوردستان چی دەبێت؟ مووچەی فەرمانبەران چۆن دابەش بکرێت؟ ".  راوێژکارەکەی پەرلەمانی کوردستان پێیوایە کێشەی رێکنەکەوتنی  نێوان حکومەتی هەرێمی کوردستان و حکومەتی عێراق "نە دارایی و نە ئابووری نە کارگێڕییە، بەڵکو کێشەیەکی سیاسییە. هەموومان دەزانین لە عێراق هیچ لایەک بە تەواوەتی حکومڕان نییە و حکومەتی هەرێمی کوردستان کاتێک دەچێتە بەغدا نازانێت دانوستاندن لەگەڵ کێ بکات.. لەگەڵ حکومەت رێککەوتووە حکومەت ناتوانێت جێبەجێی بکات، لەگەڵ کوتلە پەرلەمانییەکان دادەنیشێت هەر یەکەو بە ئاوازێک دەخوێنێت".  ئەرشەد تەها پێشیوایە: "حکومەتەکە ئەوەندە لاوازە لە دوو رۆژی رابردوو گرووپە چەکدارییەکان هەڕەشەی گوێ بڕینی لێدەکەن، ئەگەر سەرۆکی حکومەت هەڕەشەی گوێ بڕینی لەسەربێت، ئەی دەبێت خەڵکی دیکە دۆخەکەیان چۆن بێت؟ بۆیە ناتوانین دانوستاندنێکی تەواو لەگەڵ حکومەت بکەین، حکومەتێکی ناوەندی بەهێز نییە لە عێراق تاوەکو ئەگەر هەرێمی کوردستان گەیشتە رێککەوتن دڵنیابێت لە جێبەجێکردنی".  بڕیارە ئەمڕۆ دووشەممە ٢٨ - ١٢ - ٢٠٢٠ شاندی دانوستاندنکاری حکومەتی هەرێمی کوردستان بە سەرۆکایەتیی قوباد تاڵەبانی، جێگری سەرۆکی حکومەت بچێتە پەرلەمانی کوردستان و لەگەڵ دەستەی سەرۆکایەتیی پەرلەمان، سەرۆک فراکسیۆنەکان، لیژنەکانی دارایی، وزە و سەرۆکایەتیی لیژنەی یاسایی دوایین ئەنجامی گفتوگۆکانی لەگەڵ حکومەتی عێراق روون بکاتەوە.