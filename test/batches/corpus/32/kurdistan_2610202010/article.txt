عەبدوڵڵا ئاکرەیی، بەرپرسی پەیوەندییەکانی ھەرێمی کوردستان  لەگەڵ ئێران بە تۆڕی میدیایی رووداوی راگەیاند، کۆماری ئیسلامی ئێران پێدانی ڤیزای بە گەشتیاری عێراقی بە هەرێمی کوردستانیشەوە سنووردار کردووە و تەنیا ڤیزا بە نەخۆش دەدات.  بەرپرسی پەیوەندییەکانی ھەرێمی کوردستان ئاماژە بەوە دەدات، کە ئەوان پەیوەندییان بە کۆنسوڵخانەی ئێرانەوە کردووە و پێیان راگەیاندوون، کە ئەوە کاردانەوەی ئەو بڕیارانەی بەغدا و هەولێرە لە بەرامبەر ئێران، کە لە چەند مانگی رابردوودا بەهۆی کۆرۆناوە هاتووچۆکردنیان سنووردارکردبوو.  بەگوێرەی راگەیێندراوی ژمارە ٥٢ی وەزارەتی ناوخۆ کە لە رۆژی ٢٤ - ١٠ - ٢٠٢٠ دەرچووە،  هاتووچۆی هاووڵاتیان و کەسانی بیانی لەنێوان هەرێمی کوردستان و تورکیا و ئێران ئاسایی دەبێتەوە، بە مەرجێک سەنتەری پشکنین هەبێت بۆ ئەنجامدانی پشکنینی کۆرۆنا.  دوای کەمکردنەوەی رێکارەکانی بەرەنگاربوونەوەی کۆرۆنا، سەردانی هاونیشتمانییانی هەرێمی کوردستان بۆ تورکیا و ئێران پێویستی بە رێپیدانی ئەلیکترۆنی وەزارەتی ناوخۆ هەبوو. بەڵام ئێستا هاتووچۆی هاونیشتمانییان بۆ دەرەوە ئاساییە.