سالح فەرە، گەشتیارە و دەڵێت، "بڕی پارەکە کەمە کە ٨٠ هەزار دینارە بۆ هەرکەسێک کە لە نەجەف، بابل و کەربەلاوە دێن. "  کەرتی گەشتیاریی دهۆک تاوەکو ئێستا زەرەرمەندترینە؛ رێگە بە کۆمپانیا گەشتیارییەکان نادرێت بە گرووپ گەشتیاری بۆ ببەن.  زۆرتر گەشتیاری ناوخۆ یاخود ئەوانە سەردانی دەکەن کە بە ئۆتۆمبێلی تایبەتی خۆیانەوە لە شارەکانی عێراق دەڕۆن.  جومعە ئەحمەد، خاوەنی ناوچەی گەشتیارییە و دەڵێت، "رێگەنەدان بە کۆمپانیاکان ئێمەی تووشی زیانی ماڵیی زۆر کردووە. تەنیا پارێزگاین کە رێگەنادەن گرووپە گەشتیارییەکان بێن. "  زیاتر لە هەشتا کۆمپانیای گەشتیاریی عێراقی گەشتیار دەهێننە باشووری کوردستان. کێبرکێی کۆمپانیاکان و هەرزانیی نرخ جمەی خستووەتە ناوچە گەشتیاریەکان. ئەمساڵ لە کەرکووک و گەرمیانیشەوە گەشتیاران زیاتر بە گرووپ گەشت دەکەن.  محەمەد ئەکبەر، رێبەری گەشتیارییە و دەڵێت، "ئێمە لە کەرکووکەوە بە گرووپ گەشتیار بۆ هەولێر و سلێمانی دێنین و گەشتی دوو رۆژە و یەک رۆژەشمان هەیە. لە هوتێلی چوار ئەستێرە گەشتیار دەخەوێنین و دوو رۆژە بڕی تەنیا سی هەزار دینار تێچوویان دەبێت. "  دوای نزیکەی حەوت مانگ لە داخرانی، رۆژی ٢٠٢٠/٠٨/٢١ رێگەی نێوان هەرێمی کوردستان و شارەکانی عێراق بە رووی گەشتیاراندا کرایەوە و رۆژانە نزیکەی پێنج هەزار گەشتیار دێنە ناوچە گەشتیاریەکانی باشووری کوردستان.