بڕیارە ئەمڕۆ دووشەممە ١٢ - ١٠ - ٢٠٢٠ بە ئامادەبوونی دکتۆر سامان بەرزنجی، وەزیری تەندروستی حکومەتی هەرێمی کوردستان و رۆب وۆڵەر، کۆنسوڵی گشتیی ئەمریکا، بەشی چاودێری چڕ بۆ نەخۆشانی کۆرۆنا لە تەنیشت نەخۆشخانەی سووتانی دهۆک بکرێتەوە، کە لە ٢٠ تەخت پێکهاتووە و ١٠ تەختیان بۆ ئافرەتان و ١٠ تەختەکەی دیکەش بۆ پیاوان دەبێت.  نایف رەمەزان، پەیامنێری رووداو لە دهۆک رایگەیاند، خەرجی دروستکردنی ئەو نەخۆشخانەیە لەلایەن رێکخراوی UNDP دابینکراوە، ئەم نەخۆشخانەیە، دەبێتە چوارەم نەخۆشخانە بۆ چارەسەرکردنی تووشبووانی کۆرۆنا لە سنووری پارێزگای دهۆک، ژمارەی تەختەکانی چاودێری چڕیش لە پارێزگای دهۆک دەبێت ٤٠ تەخت. بەمەش ئەو گرانییە لەسەر تەندروستی دهۆک هەیە کەمدەبێتەوە، بەو پێیەی رێژەی تووشبوون لەو پارێزگایە لە هەڵکشاندایە.  تاوەکو ئێستا ١٥ هەزار ٢٢٧ کەس تووشی کۆرۆنا لە پارێزگاکە هەن، ٣٢٠ کەس مردوون و شەش هەزار و ٦٥٠ کەس چاکبوونەتەوەو و هەشت هەزارو ٢٥٧ تووشبووش لەژێر چاودێری پزیشکدان.  بڕیارە دوای کردنەوەی ئەو نەخۆشخانەیە لە کاژێر ١١: ٠٠ی پێش نیوەڕۆ کۆنسوڵی گشتیی ئەمریکا سەردانی زانکۆی ئەمریکی لە دهۆک بکات، لەوێش پرۆژەیەکی گرنگی زانستی رابگەیێندرێت.