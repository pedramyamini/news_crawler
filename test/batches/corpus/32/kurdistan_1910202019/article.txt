لە تاقیگەی پشکنینی دەروازەی سنووریی نێودەوڵەتیی ئیبراهیم خەلیل پشکنین بۆ کاڵا هاوردەکراوەکان دەکرێت و سەرپەرشتی تاقیگەکە دەڵێت، دەرگایان بۆ هەرکەسێک واڵایە کە گومانی هەیە.  د. موافق سلێمان بەروارى، سەرپەرشتی گشتیی تاقیگەی دەروازەی سنووریی ئیبراهیم خەلیل بە تۆڕی میدیایی رووداوی راگەیاند، "لیژنەکانی پەرلەمان، وەزارەتی دارایی، سەرۆکوەزیرانی عێراق، کۆنسوڵەکانی ئەمریکا و تورکیا هەموویان سەردانیان کردووە، راپۆرتەکانیان هەموو ئەرێنی بوون. "  لە تاقیگەکە ئامێری پێشکەوتوو دانراون. لەسەری ئەم مانگەوە رۆژانە هەموو داتا و زانیارییەکان بە شێوەیەکی ئەلیکترۆنی دەگەنە وەزارەتی دارایی و لایەنە بەرپرسەکانی حکومەتی هەرێمی کوردستان.  د. موافق سلێمان بەروارى ئاماژەی بەوە دا، "ئەنجامەکانی ئێمە لەسەر ئاستی عێراق و نێودەوڵەتی باوەڕپێکراون و هەموویان بڕوانامەی ئازییان لێدەدەین. "  ٩٥ % ـی پێداویستییەکانی دهۆک و بەشێک لە عێراق و هەرێمی کوردستان لە رێگەی ئیبراهیم خەلیلەوە دابین دەکرێن. سێ رۆژیشە لە دەروازەکە ١٠٠ % هاتووچۆ وەکو پێش کۆرۆنا ئاسایی بووەتەوە.  بە گوێرەی ئامارەکانی بەڕێوەبەرایەتیی گشتیی دەروازەی ئیبراهیم خەلیل لە ساڵی ٢٠١٩ و ٢٠٢٠ ـدا زیاتر لە ٣٦ هەزار سەرپێچیی قاچاخچێتی تۆمارکراون، لێیانکۆڵراوەتەوە و بەشێکیان رەوانەی دادگە کراون.  کامى کەمال، گوتەبێژی کۆمەڵگەی نێودەوڵەتیی ئیبراهیم خەلیل بە تۆڕی میدیایی رووداوی راگەیاند، "لە هەموو دەروازە سنوورییە نێودەوڵەتییەکان بەدواداچوون بۆ کاری ساختە دەکرێت و تاوەکو ئێستا ٣٦ هەزار کێشەی گومرگی تۆمارکراون و لە ٢٠١٩ وە تاوەکو ئێستا نزیکەی ١٥٠ هەزار تۆن کەرەستەی جۆراوجۆر گەڕێنراونەتەوە و لەنێوبراون. "  بە گوێرەی ئامارەکانی ژووری بازرگانیی دهۆک، بەر لە شەڕی داعش قەبارەی بازرگانی لە ئیبراهیم خەلیل ١٢ ملیار دۆلار بوو، هەولێر و ئەنقەرە بەرنامەیان وابوو بیگەیێننە ٢٠ ملیار دۆلار، بەڵام داعش و کۆرۆنا کاریگەرییان هەبووە و ئێستا بۆ حەوت ملیار دۆلار دابەزیوە.