دوای سووتاندنی ئاڵای کوردستان و سووتاندنی لقی ٥ی پارتی لە بەغدا لەلایەن حەشدی شەعبی، حکومەتی هەرێمی کوردستان راگەیێندراوێکی بڵاوکردەوە و داوا لە حكومەتی فیدراڵ دەكات، رێوشوێنی یاسای لەبەرامبەر ئەو هێرشانە بگیرێتەبەر و "هێرشکاران بە سزای خۆیان بگەیێنن تاوەکو ئەم جۆرە کردەوە دزێوانە دووبارە نەبنەوە. "  لە بەشێکی دیکەی راگەیێندراوەکەی حکومەتی هەرێمی کوردستاندا هاتووە، پێویستە حكومەتی فیدراڵ رێوشوێنی پێویست بۆ پاراستنی بارەگای حیزبەكان و نوێنەرایەتیی وڵاتانی بیانی لە بەغدا و هەر شارێکی دیکە "لە هێرشی هەر گرووپێکی لە یاسا دەرچوو بگرێتەبەر. "  دەقی راگەیێندراوەکەی حكومەتی هەرێمی كوردستان لەبارەی سووتاندنی ئاڵای کوردستان و لقی ٥ی پارتی لە بەغدا  حكومەتی هەرێمی كوردستان بە توندی سووتاندنی ئاڵای كوردستان و هێرشی سەر بارەگای پارتی دیموکراتی کوردستان لە بەغدا شەرمەزار دەكات.  هەر جۆرە هێرش و دەستدرێژییەك لە لایەن هەر كەس و گرووپێكەوە بۆ سەر سیمبۆلەكانی هەرێمی كوردستان و حزبە سیاسییەكانی جێگەی قبووڵكردن نییە.   پێویستە حكومەتی فیدراڵ رێوشوێنی پێویست بۆ پاراستنی بارەگای حزبەكان و نوێنەرایەتیی وڵاتانی بیانی لە بەغدا وهەر شارێکی دیکە لە هێرشی هەر گرۆپێکی لە یاسا دەرچوو بگرێتەبەر.  حكومەتی هەرێمی كوردستان بە مافی خۆی دەزانێت هەموو رێوشوێنێكی یاسایی و رێگەپێدراو بۆ پاراستنی هاووڵاتییان و دەستكەوتەكانی و رێزگرتن لە ئاڵای كوردستان بگرێتەبەر.  داوا لە حكومەتی فیدراڵ دەكەین، رێوشوێنی یاسای لەبەربگرێت وهێرشکاران بە سزای خۆیان بگەێنن تا ئەم جۆرە کردەوە دزێوانە دووبارە نەبنەوە.