نەبەز عەبدولحەمید، قائیمقامی هەولێر بە تۆڕی میدیایی رووداوی راگەیاند، بەهۆی پابەندنەبوون بە رێنماییەکانی وەزارەتی ناوخۆ و کۆکردنەوەی خەڵک لە شوێنی داخراو، بڕیاردرا کتێبخانەی ئاشتی لە هەولێر دابخرێت و بڕی یەک ملیۆن دیناریش سزا بدرێت.  نەبەز عەبدولحەمید گوتی: "ستافی کتێبخانەکە سەدان کەسیان لە هۆڵێکدا بۆ سیمینارێک کۆکردووەتەوە، ئەمەش سەرپێچییە و مەترسیدارە بۆ تەشەنەکردنەوەی زیاتری کۆرۆنا".  ئاشتی شێرکۆ، خاوەنی کتێبخانەکە بە رووداوی گوت: "کۆڕەکەی ئێمە بۆ گەشەپێدانی مرۆیی و هاندانی گەنجانبووە بۆ خوێندنەوە، هەرکەسێکیش دەمامکی نەبەستابووبێ رێگەی هاتنەژوورەوەمان پێنەداوە، هەروەها مۆڵەتی چالاکییەکەشمان لە وەزارەتی رۆشنبیری وەرگرتووە".  بەڵام نەبەز عەبدولحەمید، قائیمقامی هەولێر دەڵێت: "وەرگرتنی مۆڵەت بە مەرج دەبێت و دەبێ لەژێر چاودێری قائیمقامییەتدا بێت".