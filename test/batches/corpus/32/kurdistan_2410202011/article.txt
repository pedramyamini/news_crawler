رووداوەکە کاژێر ٤: ٣٠ خولەکی ئەمڕۆ شەممە ٢٤ - ١٠ - ٢٠٢٠ روویداوە، شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، ئەو ئافرەتەی خنکاوە ناوی (ع، م، ڕ) تەمەنی ٤٥ ساڵە و دانیشتوی گوندی دارەبەنی سەر بە ناحیەی سەرکەپکانە لە رانیە.   بەگوتەی کەسوکارەکەی کە قسەیان بۆ پۆلیسی راپەڕین کردووە، ژنەکە لەکاتی کارکردندا کەوتووەتە نێو حەوزی ئاوەکە و بەهۆیەوە خنکاوە.  پۆلیس رێکاری یاسایی لەبەرامبەر رووداوەکە گرتووەتەبەر و تەرمەکەیشی رەوانەی داد پزیشکی سلێمانی کراوە و بۆ مەبەستی هۆکاری راستەقینەی مردنەکەی.   رۆژی هەینی لە گوندێکی دۆڵی شاورێی سەر بە ئیدارەی راپەڕین، گورگ پەلاماری چوار کەسی دا و برینداری کردن کە دوو منداڵ و گەنجێک و ژنێکی بەتەمەن بوون. برینی بریندارەکانیش سووک بووە. هەروەها لە ناحیەی چوارقوڕنەش کەسێک بەهۆی بەرکەوتنی گوللە گیانی لەدەستدا. هەر رۆژی هەینی بەهۆی رووداوێکی هاتووچۆ لەنێوان دوو ئۆتۆمبێل لە شەقامی سەید ئەمر لە رانیە، کەسێک گیانی لەدەستدا.