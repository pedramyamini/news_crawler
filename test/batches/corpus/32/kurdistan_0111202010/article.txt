د. خەتاب ئەحمەد، بەڕێوەبەری گشتیی دیوانی وەزارەتی خوێندنی باڵا، لە کۆنگرەیەکی رۆژنامەڤانیدا رایگەیاند: "پلانی وەزارەتی خوێندنی باڵا ئەوەبووە کە زۆرترین دەرچوو وەربگیرێن، بۆ ئەو مەبەستەش جەنابی وەزیر راستەوخۆ سەرپەرشتیی پرۆسەکەی دەکرد، تاوەکو پلانەکە گەیشتە ٥٤ هەزار کورسی، جارێکی دیکە پلانەکە زیادکرا و بە هاوکاری هەموو لایەک بەپێی پلانی کۆتایی وەرگیراوەکان گەیشتە ٥٦ هەزار و ٨٠٤ کورسی".  بەڕێوەبەری گشتیی دیوانی وەزارەتی خوێندنی باڵا دەڵێ، بۆ یەکەمجارە لە مێژووی هەموو حکومەتی هەرێمی کوردستان لە ساڵی ١٩٩١ وە تاوەکو ئێستا پلان بگاتە ئەو ژمارەیە: "ئەمەش بە پلەی یەکەم دەگەڕێتەوە بۆ ئەو توانایەی جەنابی وەزیری خوێندنی باڵا خستیەگەڕ، هاوکات توانای ئەوانەی کە لە ناوەندەکانی وەرگرتن بوون، لە هەمووشیان زیاتر گرنگتر هەوڵی زانکۆکان بوو، زۆر بوێرانە لەگەڵمان هاتنە پێش بە مەبەستی زیادکردنی پلان، هەموو ئامانجەکەشمان ئەوەبوو کە هیچ دەرچوویەکی ١٢ ئامادەیی بەبێ کورسی خوێندن نەمێنێتەوە".  بە گوتەی بەڕێوەبەری گشتیی دیوانی وەزارەتی خوێندنی باڵا بەراورد بە ساڵی رابردوو "ئەمساڵ ١٨ هەزار کورسی زیادکراوە، کە پلانی وەرگرتن لە ساڵی رابردوو ٣٨ هەزار کورسی بوو".  د. خەتاب ئەحمەد ئاماژە بەوە دەدات، دوای دەستپێکردنی پرۆسەی زانکۆلاین، لە دەرچووانی ئەمساڵ ژمارەی ئەوانەی داواکاریان پێشکەشکردبوو گەیشتە " ٥٤ هەزار و ٢٩٦ داواکاری، ژمارەی پێشکەشکارانی ساڵی رابردووش گەیشتە ٥ هەزار و ٣٠٣ داواکاری. لە کۆی ئەو ٥٤ هەزار و ٢٩٦ داواکارییەی پێشکەشکرابوو بۆ وەرگرتن لە زانکۆکانی هەرێمی کوردستان کە بریتین لە دەرچووانی ئەمساڵ، ٤٧ هەزار ١٧٨ دەرچوو وەرگیران، کە دەکاتە رێژەی ٨٧ %. ئەوانەی کە وەرنەگیراون، ژمارەیان دەگاتە ٧ هەزار ١١٨ دەرچوو، کە دەکاتە رێژەی ١٣ % ".  د. خەتاب ئەحمەد ئاماژەی ئاشکراشی کرد، کە لە کۆی قوتابیانی وەرگیراو لە زانکۆ و پەیمانگا حکومیەکان، " ٦٥ % یان لە خوێندنی گشتی وەرگیراون، واتە لە خوێندنی بەخۆڕایی وەرگیراون. رێژەی ١٧ % لە خوێندنی پارالێل و ١٨ % لە خوێندنی ئێواران وەرگیراون".  سەبارەت بە چۆنیەتی وەرگرتنەوەی ئەنجامی وەرگرتن لە زانکۆ و پەیمانگەکان، د. خەتاب ئەحمەد ئاماژەی بەوەدا دەرچووان دەتوانن کاژێر ٤ی ئێوارەی ئەمڕۆ سەردانی ماڵپەڕی زانکۆلاین (https:// www. regayzanko. com / main. php) بکەن و بە یوزەر و پاسوۆردی خۆیان ئەنجامەکە وەربگرنەوە.