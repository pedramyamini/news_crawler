هاونیشتمانییەک خانووەکەی لەسەر رۆخی رووباڕی هشکەرووی ناوشاری دهۆکە. لە ١٠ ساڵدا حەوت جار لافاو لە خانووەکەیی داوە. ئەو وەک پاسەوانی رووبارەکەی لێهاتووە. هەر کاتێک ئاوی رووبارەکە هەستێت، لەگەڵ منداڵەکانیدا دەچێتە ماڵە خزمانی.  مریه‌م عوبه‌ید، هاونیشتمانییە و دەڵێت، "دیواری خانووەکەمان زۆر لە مەترسیدایە و شەوانە پاسەوانم هەتا بەیانی. سەیر دەکەم بزانم ئاوەکە زیاد بووە یان نا. ئەوە ترسی سەرەکیمانە و نازانم حکومەت چیمان بۆ دەکات. "  وێرای رووباری هشکەرۆ، بەهاری پار لە گەڕەکەکانی قەراخی شاری دهۆک لافاو هەستا و لە هەندێک شوێن هێشتا شوێنەوارەکەی ماوە. خەڵکی ئەو گەڕەکانە دەترسن کە پاشماوەی ئەو لافاوە زیاتر ئاو بپەنگێنێت و بچێتە نێو ماڵەکانەوە.  محه‌مه‌د ره‌سووڵ، موختاری گەڕێکێکە لە دهۆک و دەڵێت، "هێشتا شوێنەواری پار ماوە. دەترسین. ناڵێین رێگەمان بۆ بکەن، بەس هیوادارین حکومەت خۆیان لەم گەڕەکە بکەنە خاوەن... خۆیان لە هەژاران بکەنە خاوەن. "  سەرۆکایەتیی سارەوانی دهۆک لیژنەیەکی بۆ رووبەڕووبوونەوەی لافاو دروست کردووە، بەڵام بۆ بنبڕکردنی بودجەی پێویستی لە بەردەستدا نییە.  ئیسماعیل مسته‌فا، بەڕێوەبەری پەیوەندی و راگەیاندنی سەرۆکایەتیی شارەوانیی دهۆک بە تۆڕی میدیایی رووداوی راگەیاند، "هەڵبەتە ئەو لیژنەیە هەندێک کار دەکەن. ئەوە مانگێکە کار لە مەنهۆڵەکاندا دەکرێت. هەوڵ دەدرێت چەرەسەر بۆ ئەو شوێنانە بکرێت کە لافاوی بەهێز لێیدابوو. "  رووباری هشکەروو نزیکەی ١٠ کیلۆمەتر بە ناوەندی شاری دهۆکدا دەڕوات، زستانان لافاوی لێ هەڵدەستێت، بەتایبەت زستانانی پڕ باران.