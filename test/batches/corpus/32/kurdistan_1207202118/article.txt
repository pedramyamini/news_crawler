هێزێک بەرەو بەرزاییەکان چوون بۆئەوەی چەکدارەکان بێننە خوارەوە. عەزیز بێشەیی، فەرماندەی پێشمەرگە دەڵێت "لەگەڵ گەیشتنی هێزەکانمان توانیمان تەرمی گەنجەکە بەڕێبکەین بۆ پزیشکی دادی و دواتریش هەوڵماندا هەرچی زووە تەقەکان رابگرین و پێش بە رشتنی خوێنی زیاتر بگرین".  کێشەی خەڵکی ناوچەکە لەگەڵ بەرەکەییەکاندا لەسەر لەوەڕگەی چیا و کوێستانەکانە، جگە لە هێزی ئاسایش و پۆلیسی سۆران و چۆمان، هێزی پشتیوانیی یەکیش بە چەک و جبەخانەی زۆرەوە گەیشتنە ناوچەی شەڕەکە.  روکن حەیدەر، بەرپرسی حەرەکاتی هێزی پشتیوانیی یەک دەڵێت "ئێمە لە هێزی فەرماندەیی پشتیوانی، لەسەر داوای یەکەی کارگێڕیی ناوچەکە هاتووین کۆنترۆڵی بارودۆخەکە بکەین و لە ماوەیەکی کورتدا هەموو هێزە چەکدارەکەی هەردوولا لە بەرزاییەکان دەهێنینە خوارەوە".  رووبەری لەوەڕگەکە چوار هەزار و ٨٠٠ دۆنمە، بەپێی نووسراوی وەزارەتی کشتوکاڵ موڵکی وەزارەتی دارایین لە سنووری گوندەکانی خۆشکان، باسان، مەران و ئێنە لە سنووری قەزای چۆمان؛ بەڵام هەردوولا بە موڵکی خۆیانی دەزانن.  سوارە ئەکرەم، قایمقامی قەزای چۆمان رایگەیاند "بەشێوەیەکی خێرا هەوڵمانداوە گرژییەکە زۆرتر نەبێت و هەرچی زووە کێشەکە ببرێتە دادگە و بتواندرێت بەشێوەیەکی یاسایی چارەسەری کێشەکە بەشێوەی بنەڕەتی بکرێت، ئێمەش زۆر تێبینیمان هەیە کە پرۆسەی یاساییەکەی زۆر بە هێواشی دەکرا".  کێشەی خەڵکی باڵەکایەتی و بەرەکەییەکان مانگی نیسانی ساڵی ٢٠٢٠ دروستبوو، گوندنشینانی ناوچەکە بە مەڕدارانی بەرەکەیی دەڵێن چۆڵی بکەن و ئەوانیش دەڵێن ناڕۆن.  بەرنامەی بەرپرسیار لەبارەی کێشەکەوە