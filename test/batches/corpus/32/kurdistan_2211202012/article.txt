پاش ئەوەی ساڵێک لە ئەڵمانیا دەمێننەوە، بەهۆى نەخۆشکەوتنى هاوژین و کوڕەکەیەوە بارى دەروونیی تێکدەچێت و دەگەڕێتەوە کوردستان. ئێستاش لە دووریی هاوژین و منداڵەکەى باری دەروونیی تێکچووەتەوە و هەموو ئاواتى ئەوەیە دووبارە پێیان گەیشتنەوەیە.  فازیل جەوهەر دەڵێت، "لەوێ بەدەست نەخۆشیی ئەوانەوە گیرم خواردبوو، هەر فریاى خەستەخانە و دەرمان دەکەوتم، لە تاوا تێکچووم و رامکردەوە. هەرچەندە ئەڵمانیا وتیان مەڕۆرەوە، بەڵام خۆم پێنەگیرا. ئێستا داواکارم خێرخوازان هاوکاریم بکەن تا بەوان شاد ببمەوە. "  هاوژینى فازیل تووشى نەخۆشیى شێرپەنجەى خوێن بووە و سێ هەفتە لە مانگێکدا لە نەخۆشخانەیە. منداڵە یانزە ساڵانەکەشى نەخۆشىی شەکرەى هەیە و بەێ دایک و باوک ماوەتەوە.   ئامین ئیسماعیل، دایکى فازیلە و دەڵێت، "حاڵمان بەدەستییەوە نەماوە. هەر ئاوا دەگرى و بێتاقەتە. خێرتان دەگات بەشکم هاوکارییەکى بکەن. "  کەسوکارى فازیل هەرچییان هەبوو لە ماڵ و موڵک بۆ رێگەى ئەوروپاى ئەو فرۆشتیان. ئێستا خۆیان دۆخێکیان بۆ دروست بووە کە سەراپاى گریانە.  جەوهەر قادلا، باوکى فازیلە و دەڵێت، "ئەڵمانیا پێیان گوتووین ئەگەر نەیەنەوە بەلاى کوڕەکەتانەوە، خۆمان هەڵیدەگرینەوە و تا نەبێتە ١٨ ساڵ ناتاندەینەوە. ئێستا فازیل شینى ئەوەیەتى کە ئەو کارە روونەدات و هەر دەگرى. "  ئەوەى فریادڕەسى فازیلە دابینکردنى فیزایەکى ئەڵمانیا و بڕێک پارەیە بۆ گەڕانەوەى. ئەوەیش داواکارییەکە کە رەنگە هێندەیش قورس نەبێت.