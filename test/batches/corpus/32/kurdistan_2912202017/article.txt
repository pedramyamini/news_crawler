سەرکەوت ئەحمەد، به‌ڕێوه‌به‌ری به‌شی راگه‌یاندن و په‌یوه‌ندییه‌كانی به‌ڕێوه‌به‌رایه‌تیی پۆلیسی پارێزگای سلێمانی و گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند "ئەمشەو لە گەڕەکی قڕگە لە سلێمانی، تەقە لە ماڵی عەقیدێکی خانەنشینی پێشمەرگە کراوە، بەو هۆیەوە عەقیدەکە برینداربووە".  گوتەبێژی پۆلیسی سلێمانی باسی لەوەش کرد "دوای گەیاندنی عەقیدەکە بۆ نەخۆشخانە گیانی لەدەستداوە".  بە گوتەی سەرکەوت ئەحمەد، "کامێراکانی چاودێری کۆکراونەتەوە، لێکۆڵینەوە لە رووداوەکە دەستیپێکردووە و تیمەکانی بەڵگەی تاوان لە شوێنی رووداوەکەن و لێکۆڵینەوە بەردەوامە".  رۆژی ٢٧ی کانوونی یەکەمی ٢٠٢٠ به‌ڕێوه‌به‌رایه‌تیی پۆلیسی پارێزگای سلێمانی ئاماری رووداو و كار و چالاكییه‌كانی ساڵی ٢٠٢٠ی راگه‌یاند،     نه‌قیب سه‌ركه‌وت ئه‌حمه‌د، به‌ڕێوه‌به‌ری به‌شی راگه‌یاندن و په‌یوه‌ندییه‌كانی به‌ڕێوه‌به‌رایه‌تیی پۆلیسی پارێزگای سلێمانی رایگەیاند، له ساڵی ٢٠٢٠ دا ٧١١٠ تۆمه‌تبار رووبه‌ڕووی دادگا كراونه‌ته‌وه، به‌وانه‌ی ده‌ستگیركراون و ئه‌وانه‌شی بانگهێشتكراون بۆ بنكه‌كانی پۆلیس؛ له‌و ژماره‌یه هه‌ندێكیان سزادراون و هه‌ندێكیان به سپارده ئازادكراون.    به‌ڕێوه‌به‌ری به‌شی راگه‌یاندن و په‌یوه‌ندییه‌كانی به‌ڕێوه‌به‌رایه‌تیی پۆلیسی پارێزگای سلێمانی گوتیشی، به‌راورد به ساڵی ٢٠١٩ ئاماری تاوانه‌كان به رێژه‌یه‌كی به‌رچاو دابه‌زیوه، به‌مشێوه‌یه:    - بابه‌ته‌كانی ساخته‌كردن، لە ساڵی ٢٠١٩ دا ٣٢٢ حاڵه‌ت تۆماركراوه و له ساڵی ٢٠٢٠ دا كه‌مبووەته‌وه بۆ ١٨٤ حاڵه‌ت.  - لێدانی به‌ئه‌نقه‌ست و شه‌ڕكردن لە ساڵی ٢٠١٩ دا ١٩٠٥ حاڵه‌ت تۆماركراوه و له ساڵی ٢٠٢٠ دا كه‌مبووەته‌وه بۆ ١٢٠٠ حاڵه‌ت.  - هه‌ڕه‌شه‌كردن لە ساڵی ٢٠١٩ دا ١٠١٨ حاڵه‌ت تۆماركراوه و له ساڵی ٢٠٢٠ دا كه‌مبووەته‌وه بۆ ٩٩٥ حاڵه‌ت.  - حاڵه‌ته‌كانی فێلكردن لە ساڵی ٢٠١٩ دا ٨٤١ حاڵه‌ت تۆماركراوه و له ساڵی ٢٠٢٠ دا كه‌مبووەته‌وه بۆ ٥٩١ حاڵه‌ت.  - ناپاكی له ئه‌مانه‌ت لە ساڵی ٢٠١٩ دا ٢١٩ دۆسیه تۆماركراوه و له ساڵی ٢٠٢٠ دا كه‌مبووەته‌وه بۆ ١٥٢ حاڵه‌ت.  - كوشتن له ساڵی ٢٠٢٠ دا ٥٩ حاڵه‌ت تۆماركراوه، له ساڵی ٢٠١٩ دا ٥٦ حاڵه‌ت تۆماركراوه.  - حاڵه‌ته‌كانی دزیكردن له ساڵی ٢٠١٩ دا ٢١٤٥ حاڵه‌ت بوون، له ساڵی ٢٠٢٠ دا كه‌مبووەته‌وه بۆ ١٥٢٠ حاڵه‌ت.  - خراپ به‌كارهێنانی ئامێره‌كانی په‌یوه‌ندیكردن له ساڵی ٢٠١٩ دا ٦٤٢ حاڵه‌ت تۆماركراوه، له ساڵی ٢٠٢٠ دا كه‌مبووەته‌وه بۆ ٥٦١ حاڵه‌ت.  - هه‌ڵگرتنی چه‌كی بێ مۆڵه‌ت له ساڵی ٢٠١٩ دا ٦٤٩ حاڵه‌ت تۆماركراوه، له ساڵی ٢٠٢٠ دا كه‌مبووەته‌وه بۆ ٤١٣ حاڵه‌ت.  - به‌شی پۆلیسی فریاكه‌وتن له ساڵی ٢٠٢٠ دا ٤٠٢٠ حاڵه‌تی به‌هاناوه‌چوونی هاووڵاتییانیان هه‌بووه له كێشه جۆراوجۆره‌كان، هه‌روه‌ها ٤٠ ته‌قه‌كه‌ریان ده‌ستگیركردووه، له‌گه‌ڵ ده‌ستبه‌سه‌رداگرتنی ٣٠ كڵاشینكۆف و ١٢٢ ده‌مانچه و ١٠ تاپڕ و بادی.