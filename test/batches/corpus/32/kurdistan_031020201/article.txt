پارێزگای مێردین لە راگەیێندراوێکدا ئاماژەی بەوە دا، لە چوارچێوەی هەوڵەکان بۆ بەرەنگاربوونەوەی پەتای ڤایرۆسی کۆرۆنا لە رۆژی ٢ی تشرینی یەکەمی ٢٠٢٠ تاوەکو ١ی کانوونی یەکەمی داهاتوو رێگەنادرێ هیچ جۆرە چالاکییەکی بەکۆمەڵ کە بەرکەوتن زیاد دەکەن بکرێت.  لە راگەیێندراوەکەدا جەخت لەوە کراوەتەوە ئەو کەس و لایەنانەی پابەندی ئەو بڕیارە نەبن سزا دەدەرێن.  هەر لەو چوارچێوەیەدا پارێزگای ئامەد راگەیێندراوێکی بڵاوکردووەتەوە و بە وەبیرهێنانەوەی گشتاندنێکی وەزارەتی ناوخۆ رایگەیاندووە، بەمەبەستی کەمکردنەوەی بەرکەوتن، لە رۆژی ٢ی تشرینی یەکەمی ٢٠٢٠ تاوەکو ١ی کانوونی یەکەمی داهاتوو بۆ ماوەی دوو مانگ رێگەنادرێ بە ئەنجامدانی ئەو چالاکییانەی لەلایەن رێکخراوەکانی کۆمەڵگەی مەدەنی، دامەزراوە پیشەییەکان، یەکێتی و کۆمەڵە هەرەوەزییەکان دەکرێن.  بەگوێرەی دوایین ئامارەکانی وەزارەتی تەندروستی، لە باکووری کوردستان و تورکیا ٣٢١ هەزار و ٥١٢ کەس تووشی کۆرۆنا بوون. لەو ژمارەیە ٨ هەزار و ٣٢٥ تووشبوو گیانیان لەدەستداوە و کۆی گشتی ٢٨٢ هەزار و ٦٥٧ تووشبوو چاکبوونەتەوە.  مانگێک لەمەوبەر ژمارەی مردووان لە رۆژێکدا نزیکەی ٢٠ کەس بوو، بەڵام ئێستا ئەو ژمارەیە بۆ نزیکەی ٦٠ - ٧٠ کەس لە رۆژێکدا بەرزبووەتەوە.