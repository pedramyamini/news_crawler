لە راگەیێندراوەکەی کەشناسیدا هاتووە، هاتنی نزمە پاڵەپەستۆکان لە ئەنجامی کشانەوەی بەرزە پاڵەپەستۆی تورکیایە و بەهۆی یەکگرتنی هەردوو نزمە پاڵەپەستۆی دەریای ناوەڕاست و دەریای سوور، پێشبینی بەفربارین هەیە لە ناوچە شاخاوییە سنوورییەکان و ئەو ناوچە شاخاوییانەى بەرزیان لە سەرووى ٢٠٠٠ مەتر زیاترە لە ئاستى رووى دەریا.   بەپێی پێشبینییەکانی کەشناسی، ئاستى بارانبارین مامناوەند دەبێت، لە سەنتەرى پارێزگاکانى هەولێر و دهۆک بەتایبەت سنوورى ئەم دوو پارێزگایە بارانبارین ئاست و رێژەى زیاتر دەبێت بە بەراورد لەگەڵ ناوچەکانى دیکە.  کەشناسی دەڵێت، رۆژى چوارشەممە کاریگەرى ئەو شەپۆلە بەردەوام چالاکتر دەبێت و لەکاتى بارانیش هەندێ جار هەورە تریشقەش دەبێت. لەگەڵ نزم بوونەوەى پلەکانى گەرما بە نزیکەى ٤ بۆ ٦ پلەى سیلیزى. لە ئێوارەى رۆژى چوارشەممەش کاریگەریی ئەو شەپۆلە لاواز دەبێت و کۆتاى دێت.   پێشبینییەکانی کەشناسی ئاماژە بەوە دەکەن، ئەگەرى هاتنى شەپۆلێکى دیکە لەدواى کۆتاییهاتنى ئەم شەپۆلە بۆ رۆژى هەینى و شەممەى داهاتوو هەیە.  بەپێی پێشبینییەکانی کەشناسی، کەشوهەوای رۆژی یەکشەممە و دووشەممە "ئاسمانى هەرێمی کوردستان بەگشتى نیمچە هەور دەبێت. سەبارەت بە باران ئەمڕۆ و سبەى ناوچە شاخاوییەکان کەمێک باران هەیە و سەنتەرى دهۆک و ناوچە شاخاوییەکانى ئەگەرى نمە بارانى کەمێک زیاترە. هاوکات لە ناوچە شاخاوییە سنوورییەکان دابارین لەسەر شێوەى بەفرى سووک دەبێت بەتایبەتى حاجى ئۆمەران.