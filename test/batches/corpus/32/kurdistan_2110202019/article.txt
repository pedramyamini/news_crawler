لە گوندە عەرەب نشینەکانی نزیک رەبیعە تەقە لەو ئێزدیانە دەکرێت کە لە شنگالەوە بە ئۆتۆمبێل هاتووچۆی دهۆک دەکەن.  فەيسەڵ ساڵح شۆفێرێکی شایەتحاڵە و دەڵێت، کاتێک ویستوویەتی بچێتە سنووری هەرێمی کوردستان تەقە لەو گوندانە کراوە و نزیکەی ٢٠ گوللە بەسەریدا تەقێنراون.  موختاری گوندی چل بارات بە رووداوی گوت، ئەو گوێی لە تەقە نەبووە، بەڵام تەقەکەر ئەوانەن دووبەرەکی لەنێوان عەرەب و ئێزدییەکاندا دروستدەکەن.  سەرۆک هۆزی کوردە ئێزدیەکان لە دادگای موسڵ و رەبیعە شکاتیان کردووە. عومەر عجاج، شێخی گوندی گوهبەلی ئێزدیەکانە و دەڵێت، ئەو ئێزدیانەی هاتووچۆی دهۆک و هەرێمی کوردستان دەکەن، لەکاتی گەڕانەوەیاندا لەسەر رێگەکانیان بەردی گەورە دانراوە، تایە سوتێندراوە، رێگەیان لە شۆفێرەکانیش گرتبوو، گوتوویانە قبووڵ ناکەین بچنە کوردستان، بەم رێگەیەدا بگەڕێنەوە.