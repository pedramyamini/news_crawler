کاژێر ١١: ٣٠ خولەکی شەوى رابردوو یەکشەممە ١٣ - ١٢ - ٢٠٢٠ ئۆتۆمبێلێکی پەکەکە لە نزیک گوندى گرگاشی سەر بە دەڤەرى بەرێگارى نزیک سەنتەرى قەزای ئامێدى ویستوویانە لە خاڵێکى پشکنینى پێشمەرگە تێپەڕن، لەوکاتە تەقە لەنێوان هێزى پێشمەرگە و گەریلاکانی پەکەکە دروستبوو و لە ئەنجامى ئەو شەڕە پێشمەرگەیەکى هێزى رۆژ بە پلەى ملازم ئەول شەهیدبووە.  بەدەل بەندى فەرماندە لە هێزى رۆژى پێشمەرگەى کوردستان بە تۆڕی میدیایی رووداوی راگەیاند، ئەو پێشمەرگەیەی شەهیدبووە، ناوی عەبدولڕەحمان ئەمینە و پلەى ملازم ئەوەلە و خەڵکى باکوورى کوردستانە، بڕیارە تەرمەکەی لە شارى زاخۆ بەخاکبسپێردرێت.  زیاتر لە مانگێکە لە چەند ناوچەیەکى سنوورى دهۆک، هێزى پێشمەرگە لە چەند شوێنێکی نوێ جێگیرکراوە، بەهۆى جووڵەپێکردنى هێزى پێشمەرگە گرژیی لەنێوان هێزى پێشمەرگە و پەکەکە دروستبووە. پێش مانگێکیش لە شارۆچکەی چەمانکێ بەهۆى تەقەکردن لە هێزى پێشمەرگە، پێشمەرگەیەک شەهیدبوو و سێ پێشمەرگەى دیکەش برینداربوون.  عەلی تەتەر پارێزگاری دهۆک رۆژی یەکشەممە ١٣ - ١٢ - ٢٠٢٠ لە کۆنفرانسێکی رۆژنامەڤانی بوونی پەکەکەی لە باشووری کوردستان بە "مەترسی" ناوبرد و گوتی: "بەداخەوە بوونی پەکەکە و هاتنی سوپای تورکیا بەبیانووی لێدان لە پەکەکە بووەتە هۆکاری ماڵوێرانی بۆ خەڵکی هەرێمی کوردستان".      پارێزگاری دهۆک دەشڵێت: "داواکارین ئەو دوو لایەنە بە دیالۆگ کێشەکانیان چارەسەر بکەن، بەڵام ئەگەر هەر بڕیاری شەڕیان داوە، ئەوا ئێمە داوادەکەین ئەو شەڕە ببەنەوە نێو ماڵی خۆیان، بۆچی شەڕەکەیان دەبەنە وڵاتی دیکە و دەبنە هۆی ماڵوێرانی بۆ خەڵکی دیکە، خەڵکی ئێمە ماندوو بووە، ئەوە ٣٢ ساڵە خەڵکی ناوچەی ئێمە لە زەویوزاری باب و باپیرانیان بەهۆی ئەو شەڕەوە دابڕاون، سەرکۆنەی ئەو شەڕە دەکەین لەناو خاکی هەرێمی کوردستان".  پارێزگاری دهۆک دەشڵێت: "داواکارین ئەو دوو لایەنە بە دیالۆگ کێشەکانیان چارەسەر بکەن، بەڵام ئەگەر هەر بڕیاری شەڕیان داوە، ئەوا ئێمە داوادەکەین ئەو شەڕە ببەنەوە نێو ماڵی خۆیان، بۆچی شەڕەکەیان دەبەنە وڵاتی دیکە و دەبنە هۆی ماڵوێرانی بۆ خەڵکی دیکە، خەڵکی ئێمە ماندوو بووە، ئەوە ٣٢ ساڵە خەڵکی ناوچەی ئێمە لە زەویوزاری باب و باپیرانیان بەهۆی ئەو شەڕەوە دابڕاون، سەرکۆنەی ئەو شەڕە دەکەین لەناو خاکی هەرێمی کوردستان".  بەگوێرەی بەدواداچوونی تۆڕی میدیایی رووداو، بەدرێژایی ئەو ماوەیەی کە پێکدادان لەنێوان سوپای تورکیا و گەریلاکانی پەکەکە لە سێ ساڵی رابردوو، تەنیا لە سنووری قەزای ئامێدی و لە ماوەی ئەو ٣ ساڵەدا ٣٤ کەس گیانیان لەدەستداوە،  ئەمساڵیش نزیکەی ٦ گوند لە سنووری پارێزگاکە بە یەکجاری چۆڵکراون.  ئەوانەی گیانیان لەدەستداوە تەمەنیان لەنێوان ١٨ بۆ ٧٠ ساڵی بووە. هەندێکجار لەنێو خێزانێکدا باوک و کوڕ یان سێ کەسی یەک خێزان بوونەتە قوربانی.  جگە لەم پێشمەرگەیەی کە شەوی رابردوو شەهیدبوو، دوایین قوربانییەکانی شەڕە بەردەوامەکەی تورکیا و پەکەکە، سێ هاونیشتمانی ناحیەی دێرەلوکی سەر بە قەزای ئامێدی بوون، بە ناوەکانی موحسین سپێری، حەسەن سادق زێڕی و سەفەر سینی.