عەلی حەمەساڵح، پەرلەمانتاری فراکسیۆنی گۆڕان بە تۆڕی میدیایی رووداوی راگەیاند، بێگەرد تاڵەبانی، وەزیری کشتوکاڵ بڕیاریداوە کارکردن بەو نووسراوە رابگرێت و لێکۆڵینەوە لەو بەڕێوەبەرە گشتییە بکرێت کە بۆ هاوردەکردنی ٩٠٠ تۆن ماسی کردبووی.  ئەو پەرلەمانتارەی فراکسیۆنی گۆڕان ئاماژەی بەوەش کرد، نووسراوی بەڕێوەبەرە گشتییەکە لە دەرەوەی رێنماییەکانە و بەو هۆیەوە سکاڵای یاسایی لەسەر تۆماردەکات و دۆسیەکەشی داوە بە داواکاری گشتی.  رووداو پەیوەندیی بە گوتەبێژی وەزارەتی کشتوکاڵی هەرێمی کوردستانەوە کرد، بەڵام بێئاگایی خۆی لە پرسەکە راگەیاند.  پێشتر سیروان سەعید، بەڕێوەبەری سامانی ماسی لە وەزارەتی کشتوکاڵی حکومەتی هەرێمی کوردستان بە تۆڕی میدیایی رووداوی راگەیاندبوو، لە رۆژی ١٠ - ١٢ - ٢٠٢٠ ەوە هاوردەکردنی ماسی بە هەموو شێوەیەک قەدەخە دەکرێت و نووسراوی هاوردە بۆ هیچ کەس و کۆمپانیایەک ناکرێت، چونکە ماسیی خۆماڵی ئامادەیە.  سیروان سەعید گوتیشی "ئەو ماسیەی کە بە قاچاخ دەهێنرێتە کوردستان هیچ گەرەنتییەکی تەندروستیی نییە، چونکە دەبێت ماسی دوای دەرهێنانی لە حەوز، لە ماوەی ٧٢ کاژێردا بگاتە دەستی بەکاربەر، بەڵام ئایا ماسییەک بە قاچاخی بێت، لەو ماوەیەدا دەگات؟ "  بەڕێوەبەری سامانی ماسی لە وەزارەتی کشتوکاڵی حکومەتی هەرێمی کوردستان ئاماژەی بەوەش کرد، بەرهەمی ماسیی خۆماڵی ٦٠ % ی پێویستیی نێوخۆ پڕدەکاتەوە.