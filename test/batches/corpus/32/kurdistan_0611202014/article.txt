تەحسین ئیبراهیم جووتیارێکی نموونەیی رواندزە، ١٠ ساڵە کار لەسەر ئەم جۆرە هەنارە دەکات تا بووەتە خاوەنی رووبەری پێنج دۆنم باخی هەنار.  تەحسین ئیبراهیم دەڵێت، " ١٠ ساڵ پێش ئێستا هەر قەلەمێکم بە ٢٥ دۆلار کڕی. ٢٧ قەڵەمم کڕی، گەشەم پێدان و هەر قەڵەمێکم کرد بە دووان. هەر قەڵەمێک پۆخێکم لێی هێشتەوە و خستمە ناو گڵ. بۆ رواندنی لە ژووری خەوتن دامنابوون، چونکە کە کڕیم کابرا پێی گوتم باخێکت لەو هەنارە هەبێت، وابزانە بیرێکی نەوتت هەیە. "  هەنارەکان لە جۆری مزرن، واتە نە ترشن و نە شیرین، قەد و گەڵاکانیان دڕکیان نییە و زۆر بەرز نابنەوە و لێکردنەوەیان ئاسانە. هەناری سەرقەد و ناوقەدیان وەک یەک قەبارە گەورەن و هەیانە کیلۆیەک دەبێت.  تەحسین ئیبراهیم باس لەوە دەکات، "خاسیەتەکانی ئەم هەنارە ئەوەیە کە لەکاتی بارانباریندا ناتەقێت و بە ساخی دەمێنێتەوە. ئێستا هەنار لە کوردستان بە گشتی لێکراوەتەوە. سەیری باخەکەی من بکە هێشتا لێنەکراوەتەوە و بە دارەوە ماوە. داوا لە خەڵک دەکەم لەم جۆرە هەنارە بچێنن. "  هەنار بە لێزانی و ریزکردن و گوشار نەخستنە سەریان دەتوانرێت تا هاتنی وەرزی بەهار بە پارێزراوی بهێڵرێنەوە.  ئیلهام نەبی، ئافرەتێکی جووتیارە و دەڵێت، "دەبێت هەندێک لە قەدەکەی پێوە بێت کە هەڵیدەگریت بۆ ئەوەی خراپ نەبێت و تا مانگی چوار و پێنج توانای مانەوەی هەبێت و دەبێت هەواگۆرکێی هەبێت بۆ ئەوەی لە رزین بیپارێزیت. "  رەسووڵ کەریم تەواوی بەری باخەکەی بە ١٠ ملیۆن دینار کڕیوە. مەزەندە دەکرێت ٢٥ بۆ ٣٠ تۆن هەناری گرتبێت، رۆژانە سێ بۆ چوار تۆنی لێدەکاتەوە و دەیگوازێتەوە عەلوەی هەولێر.  رەسووڵ کەریم دەڵێت، "چونکە هەنارەکە هەنارێکی باشە، نرخەکەشی زۆر باشە. لە عەلوەکان ئەگەر هەناری دیکە نرخەکەی ٣٥٠ بۆ ٤٠٠ دینار بێت، ئەمەیان نرخی ٦٠٠ بۆ ٧٠٠ دینارە و زووش ساخ دەبێتەوە و کڕیاری زۆرە. "  لەو باخەدە ١١ جۆری هەنار تاقی کراوەتەوە تا بەم جۆرەیان گەیشتووە. هەر لەو باخەدا دارهەناری بەرز و کەمبەر هەیە کە تەمەنیان ٢٠ ساڵ دەبێت، لە کاتێکدا هەنارە فەرەنسییەکەی تەنیشتیان تەمەنیان حەوت ساڵە و هێندە هەناریان گرتووە قەدەکەیان شکاوەتەوە.