عەلی مەردان، هونەرمەندی ناوداری کورد نزیکەی ٦٠ ساڵ خزمەتی بە گۆرانی و مەقاماتی کوردی کردووە.   بەڵام قەدرییە، کچی عەلی مەردان، گلەیی لە حکومەتی هەرێمی کوردستان هەیە کە وەکو پێویست ئاوڕیان لە بنەماڵەی عەلی مەردان نەداوتەوە.   هاوکات كوڕ و كچه‌كانی عەلی مەردان زۆر هه‌وڵیانداوە خانووه‌كه‌ی باوكیان بكڕنه‌وه بۆ ئەوەی وەکو مۆزەخانەیەک کەلوپەلەکانی تێدا نمایش بکەن، بەڵام خاوەن ماڵەکە رازی نەبووە و ئێستاش بەهۆی مەترسیی رووخانیەوە داخراوە و رەنگە بە تەواوی بڕووخێت و لەنێو بچێت.  عه‌لی مه‌ردان ساڵی ١٩٠٤ له به‌رته‌كیه‌ی كه‌ركووك له‌دایكبووه و یه‌كه‌م وێستگه‌ی گۆرانیگوتنیشی هه‌ر له‌و گه‌ڕه‌كه‌وه بووه.  قه‌درییه عه‌لی، كچی هونەرمه‌ند عه‌لی مه‌ردان بە تۆڕی میدیای رووداوی راگه‌یاند: "باوكم جگه له‌وه‌ی گۆرانیبێژ بوو، نووسه‌ریش بوو، به‌ڵام جێگەی داخه كاتێك كه گۆرانییه‌كانی ده‌ڵێنه‌وه، ناوی باوكمی له‌سه‌ر دانانێن. داواكاریی ئێمه داواكارییه‌كی ماددی نییه، به‌ڵكو داوا ده‌كه‌ین به تایبه‌تی بایه‌خ به هونه‌ری باوكم بده‌ن، چونكه باوكم هه‌ر بۆ خۆی قوتابخانه‌یه‌كی مه‌قام بوو. "  پێشتر له ناوبازاڕ وێنه‌یه‌كی گه‌وره‌ی عه‌لی مه‌ردان هه‌بوو، ئێستا نه‌ماوه و شوێنه‌كه‌ی كراوه‌ته بازاڕ. له‌سه‌ر شه‌قامێكی سه‌ره‌كییش  پیكه‌رێكی بۆ دروست كرابوو، ئه‌ویش نه‌ماوه.  رێوڕەسمی رێزلێنان و لادانی په‌رده له‌سه‌ر په‌یكه‌ری هونه‌رمه‌ند عه‌لی مه‌ردان سازکرا. په‌یكه‌ره‌كه له سه‌نته‌ری رۆشنبیریی كه‌ركووك دانراوه.  سامان ئه‌بوبه‌كر، په‌یكه‌رسازە و ده‌ڵێت: "به ماددەی مه‌ڕمه‌ڕ و فایبه‌رگڵاس و شیش و چه‌مه‌نتۆ دروست كراوه.، وه‌زاره‌تی رۆشنبیریی حكومه‌تی هه‌رێمی كوردستان و به‌ڕێوه‌به‌رایه‌تیی هونه‌ری سلێمانی سپۆنسه‌ری كردووه. "   هونه‌رمه‌ندعه‌لی مه‌ردان كه به‌مامۆستای مه‌قامی كوردی ناسراوه، ساڵی ١٩٠٤ لە شاری کەرکووک لەدایکبووە. له رادیۆی به‌غدا و ته‌له‌ڤزیۆنی عێراق نزیكه‌ی ١٠٠ گۆرانیی بڵاوكراوه‌تەوە. لە ٢٤ی تەممووزی ساڵی ١٩٨٤ له ته‌مه‌نی ٧٧ ساڵیدا كۆچی دوایی كردووه و له گۆڕستانی شێخ محێدین له كه‌ركووك به خاك سپێردراوه.