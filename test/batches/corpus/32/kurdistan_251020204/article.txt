زوهێر محەممەد عەبدوڵڵا، سەرپەرشتیاری قوتابخانەی ئەلیکترۆنی (ewane) لە راگەیێندراوێکدا ئاماژە بەوە دەدات، لە دوو هەفتەی سەرەتای بەکارهێنانی قوتابخانەی ئەلیکترۆنی لە پارێزگای هەولێر و دهۆک رێژەی بەکارهێنەرانی قوتابی ٧١.٦ % ی تێپەراندووە.  بە گوتەی سەرپەرشتیاری قوتابخانەی ئەلیکترۆنی (ewane) زیاتر لە ٥٠ هەزار جار ئەپڵیکەیشنی ewane لە گوگڵ ستۆر داونلۆد کراوە. رێژەی بینینی وانەکان لە پەخشی راستەوخۆی فەیسبووکی کەناڵی ئاسمانی پەروەردەیییەوە بەشێوەیەکی بەرچاو زیاد بووە.  سەرپەرشتیاری قوتابخانەی ئەلیکترۆنی بانگەواز بۆ قوتابیانی قۆناخەکانی ٣ی بنەڕەتی تاوەکو ١١ی ئامادەیی دەکات " ئێستا دەتوانن لەتێلیگرامی کەناڵی ئاسمانی پەروەردەییەوە بینەری وانەکان ببن و بە ئاسانترین شێوە وانەکە داونلۆد بکەنە ناو ئامێرەکەیان".  بەبڕیارێکی ئەنجوومەنی وەزارەتی پەرەوەردەی حکومەتی هەرێمی کوردستان رۆژی ٢٧ی ئەیلوول یەکەم زەنگی ساڵی نوێی خوێندنی ٢٠٢٠ - ٢٠٢١ لێدرا، لەو رۆژەدا تەنیا قوتابیان و خوێندکارانی قۆناخی ١٢ی ئامادەیی بە هەموو بەشەکانیەوە لەنێو قوتابخانەكاندا دەستیان بە خوێندن کرد.   ١٤ رۆژ دواتر لە رۆژی ١٠ - ١٠ - ٢٠٢٠ وەزارەتی پەروەردە دەستپێکی دەوامی فەرمی بۆ قوتابیانی قۆناخەکانی یەکەم و دووەمی بنەڕەتی لەناو پۆل و هەروەها دەستپێکی خوێندنی ئەلیکترۆنی بۆ قۆناخەکانی سێیەمی بنەڕەتی تا یازدەی ئامادەیی راگەیاند.  بەڵام لە پارێزگای سلێمانی و هەڵەبجە و هەردوو ئیدارەی گەرمیان و راپەڕین بەهۆی دواکەوتنی مووچە و رەتکردنەوەی خوێندنی ئەلیکترۆنی بۆ قۆناخەکانی ٣ی بنەڕەتی تاوەکو ١١ی ئامادەیی، مامۆستایان ناوەندەکانی خوێندنیان بایکۆت کرد و تاوەکو ئێستاش بەردەوامن.