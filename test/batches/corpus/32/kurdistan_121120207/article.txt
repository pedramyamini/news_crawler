ئێستا پیشەوەران له‌گه‌ڵ ئه‌وه‌دان بگوازرێنه‌وه بۆ ناوچه‌ی پیشه‌سازیی نوێ، به‌ڵام بە مه‌رجێك بڕیاره‌كه هه‌موو پیشه‌وه‌ران بگرێته‌وه، به پێچه‌وانه‌وه دووكانه‌كانیان چۆڵ ناكه‌ن.  كاروان محه‌ممەد وه‌ستای ئۆتۆمبێلە، به تۆڕی میدیایی رووداوی راگه‌یاند "حكومه‌ت ده‌بێت یارمه‌تیی ئه‌م خه‌ڵكە بدات و نابێت به ساده‌یی هه‌ر بڵێت بڕۆن و ئاگای له فیته‌ر و خه‌ڵكی فه‌قیر نییه، ماڵ هه‌یه دینار له گیرفانیدا نییه و لێره كارده‌كات".  وه‌حید عه‌لی خاوه‌ن دووكانی رۆنگۆڕە، گوتی "دووكانێكم کڕیوە ٣٢٥ مه‌تره و ده‌ڕابه‌كه‌ی به چوار كه‌س به‌رزناكرێته‌وه، دیواره‌كانی هه‌مووی درزی بردووه، با بێن بۆمان چاكبكه‌نه‌وه و هه‌موومان پێكه‌وه ده‌ڕۆین، به‌ڵام كه‌سێك ده‌ربكات و دووان و سیان بمێنێ، كه‌س ناڕوات".  ناوچه‌ی پیشه‌سازیی پێشكه‌وتوو ده‌كه‌وێته رۆژهه‌ڵاتی شاری كه‌ركووك، له‌سه‌ر رووبه‌ری ١١٦ دۆنم زه‌وی دروستكراوه و دووكانەکانی به‌شێوه‌ی قیست و کاش ده‌فرۆشرێن ئه‌گه‌ر پلانه‌كه‌ی ئیداره‌ی كه‌ركووك جێبه‌جێ بكرێت. پیشەوەران و  پێشانگەکانی ئۆتۆمبێل و هه‌موو كارگه‌كان ده‌چنه ئه‌و ناوچه‌یه و هه‌موو خزمه‌تگوزارییه‌كی بۆ دابینكراوه.  ره‌مه‌زان حاجی ره‌شید خاوه‌نی ناوچه‌ی پیشه‌سازیی پێشكه‌وتووە، ده‌ڵێت "پاسه‌وان و پاككردنه‌وه و ئینته‌رنێت و ئاو و كاره‌با بۆ پرۆژه‌كه دابینكراوه، شه‌قام و شۆسته‌ی ته‌واوه و به‌شێكی ماوه کە كاركردن تێیدا به‌رده‌وامه، نزیكه ٦٠٠ دووكان و گه‌راجمان هێشتووەته‌وه به كرێیه‌كی كه‌م ده‌یده‌ینه ئه‌وان و بڕیارمانداوه بۆ ماوه‌یه‌كیش كرێ وه‌رنه‌گرین تاوەکو خاوه‌ن دووكانه‌كان موشته‌رییه‌كانیان ده‌گەرێته‌وه".  لیژنه‌ی هه‌ڵگرتنی زیاده‌ڕۆ له كه‌ركووك، له ماوه‌ی سێ مانگدا ١٧٢ دوwكانی زیاده‌ڕۆیان رووخاندووه. فه‌لاح یایچڵی، قایمقامی قه‌زای ناوه‌ندی كه‌ركووك دەڵێت "دووكاندار و فیته‌ره‌كان شوێنیان ناشارستانییه و كاریگه‌ریی له‌سه‌ر ژینگه و ته‌ندروستی هه‌یه، له چه‌ند رۆژی داهاتوودا خشته‌یه‌ك داده‌نێین بۆ چۆڵكردنی دووكانه‌كانی ناو شاری كه‌ركووك به پێشانگاكانی ئۆتۆمبێل و شۆرینگه‌كانی ئۆتۆمبێلیشەوە".  زۆریی كارگه‌ی پلاستیك و ئاسن، دووكانی فیته‌ر و رۆنگۆڕینی ئۆتۆمبێل له‌نێو شاری كه‌ركووك، ژینگه و سیمای شاری تێكداوه، به‌پێی بڕیاره‌كه‌ی ئیداره‌ی كه‌ركووك بێت، هه‌ركه‌سێك رێگری بكات له چۆڵكردنی شار له‌و دووكانانه، سزای یاسایی ده‌درێت.