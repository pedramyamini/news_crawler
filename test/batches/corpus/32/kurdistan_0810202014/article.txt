بەرپرسانی خۆجێیی پارێزگاکان باس لە پڕبوونی نەخۆشخانەکان و نەمانی تەخت و ماندوێتیی ستافی نەخۆشخانەکان دەکەن.  جەواد ئاقازادە، سەرۆکی زانکۆی پزیشکیی پارێزگای ورمێ رایگەیاند "ژمارەی خەوێندراوانی کۆرۆنا لە نەخۆشخانەکان تاڕاددەیەک بەرزبووەتەوە کە پڕبوونی نەخۆشخانەکان بووەتە هۆی ئەوەی ژمارەیەک لە تووشبووان لەنێو ئامبوڵانسەکاندا بخەوێنین".  ئارەزوو فەلاحی، بەرپرسی بەشی راگەیاندنی زانکۆی پزیشکیی سنە دەڵێت، لە ماوەی کەمتر لە مانگێکدا ژمارەی خەوێندراوانی کۆرۆنا لە نەخۆشخانەکان لە ٩٠ کەسەوە بۆ ٣٦٩ کەس بەرزبووەتەوە "ئەگەر لەسەر ئەو رەوتە بەردەوامبین، جێگەی خەواندنی تووشبووان و ئیمکانیاتی پێڕاگەیشتنیان، تووشی کێشەی جیددیمان دەکات".  لەکاتێکدا کە لەلایەن بەرپرسانی وەزارەتی تەندروستییەوە بەڵێنی زیادکردنی تەختی خەواندن لە بەشە جۆراوجۆرەکانی نەخۆشخانەکانی رۆژهەڵات درابوو، بەڵام هێشتا ئەو بەڵێنەش وەکو زۆربەی بەڵێنەکانی دیکە جێبەجێ نەکراوە. سەرەڕای کەمبوون و ماندوێتیی ستافی دەرمان لە زۆربەی نەخۆشخانەکانی رۆژهەڵاتی کوردستان، بەشێکی زۆری نەخۆشخانەکانیش کێشەی نەمانی تەختیان بۆ خەواندنی تووشبووان هەیە.  مەهدی محەممەدی، بەرپرسی بەشی راگەیاندنی ناوەندی رووبەڕووبوونەوەی کۆرۆنا لە پارێزگای کرماشان دەڵێت "زیاتر لە ٥٠٠ تووشبووی کۆرۆنا لە نەخۆشخانەکانی پارێزگای کرماشان خەوێندراون، لەکاتێکدا لە نەخۆشخانەکان تەنیا ٥٠٠ تەختی تایبەت بە تووشبووانی کۆرۆنامان هەیە".  هاوکات لەگەڵ دەستپێکی شەپۆلی نوێی کۆرۆنا لە ئێران و رۆژهەڵاتی کوردستان، نەمانی تەختی تایبەت بۆ تووشبووانی کۆرۆنا لە نەخۆشخانەکان یەکێک بووە لە کێشە سەرەکییەکانی کەرتی تەندروستی. زانکۆی پزیشکیی پارێزگای ورمێ بۆ چارەسەرکردنی ئەو کێشەیە داوای یارمەتیی لە نەخۆشخانە تایبەتەکان کردووە و بڕیارە ئەو تووشبووانەی لە نەخۆشخانە حکومییەکاندا جێگەیان نابێتەوە، لە نەخۆشخانە تایبەتەکان بخەوێندرێن. بەرپرسانی تەندروستی لە رۆژهەڵاتی کوردستان، لە بارودۆخێکی وادان، تەنیا پابەندبوونی هاونیشتمانییان بە رێکارە تەندروستییەکان بە رێگەچارە دەزانن.