یوسف حەسەن، قایمقامی كۆیە بە تۆڕی میدیایی رووداوی راگەیاند "پرۆژەی دووسایدکردنی رێگەی کۆیە - هەولێر و تونێلەکەی هەیبەتسوڵتان لە ساڵی ٢٠١٠ دەرچووە. پرۆژەکە بە گوژمەی چوار ملیار دینار و بە پێنج قۆناخ لە ساڵی ٢٠١٠ دەست بە جێبەجێکردنی کرا، بەڵام تاوەکو ئێستا هەر پێنج قۆناخەکەی وەستاون و هیچ کاری تێدا ناکرێت".  قایمقامی کۆیە ئەوەشی گوت "پێشتر لە پێنج قۆناخەکە هەندێک کار کراوە. قۆناخ هەیە ٤٠ % و ٥٠ % ی کاری لێ کراوە و قۆناخیش هەیە ١٠ % ی کاری لێ کراوە، بەڵام تاوەکو ئێستا کارکردن تێیاندا دەستی پێنەکردووەتەوە. پێش کەرەنتینە زۆر هەوڵماندا و لە دوو قۆناخدا دەستمان بە کار کردەوە، بەڵام ئێستا هیچ لە قۆناخەکان کاریان تێدا ناکرێت".  بە گوتەی یوسف حەسەن "کۆمپانیا هەیە پارەی لای حکومەت ماوە و کارکردن بە ئامێرەکانیان راگرتووە؛ هەربۆیە کارکردن وەستاوە".  قایمقامی کۆیە باسی لەوەش کرد "بۆ دەستپێکردنەوەی کارکردن هەوڵمانداوە و گلەییشمان لە حکومەت کردووە کە بۆچی جیاواز لە هەموو شوێنەکانی دیکە، کارکردن لەم پرۆژەیەی کۆیە وەستاوە؟ لە زۆربەی شار و شارۆچکەکانی دیکە هەردوو سایدەکان کاریان تێدا دەکرێت، بەڵام بۆچی رێگەی کۆیە کاری تێدا ناکرێت؟ ئەو گلەییەمان گەیاندووەتە وەزیری ئاوەدانکردنەوە و حکومەت. گلەیی خۆمان بە پارێزگار و وەزیریش گەیاندووە".  دوو رۆژ پێش ئێستا وەزیری ئاوەدانکردنەوە سەردانی کۆیەی کرد و پرۆژەکانی بەسەرکردەوە، قایمقامی کۆیە گوتی "وەزیری ئاوەدانکردنەوە گوتی، هەوڵدەدەین لە جووتسایدی کۆیە دەست بە کار بکرێتەوە".  سەبارەت بە وەستانی جووتسایدکردنی رێگەی کۆیە - هەولێر، دانا عەبدولکەریم حەمەساڵح، وەزیری ئاوەدانکردنەوە و نیشتەجێکردنی هەرێمی کوردستان بە تۆڕی میدیایی رووداوی راگەیاند "دەبێت حکومەت بودجەی بۆ دابینبکات. قەیرانی دارایی وایکردووە پرۆژەکە تەواونەکرێت، چونکە پرۆژەی لەو جۆرە پارەی زۆری پێویستە. سەرۆکی حکومەت دەزانێت کەی کارکردن تێیدا دەستپێدەکاتەوە".