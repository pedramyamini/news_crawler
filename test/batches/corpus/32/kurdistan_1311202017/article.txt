کەسوکاری ئاراس دەڵێن، لەبەر ئەوەی شارەزایی زۆری لە بواری ئەلیکترۆنیاتدا هەبوو، گوتوویەتی بە GPS بەبێ قاچاخچی خۆی دەگەیێنێتە ئەوروپا.   سه‌لیم سه‌عید، باوکی ئاراسە و دەڵێت، "هەرگیز باسی ئەوەی نەکردووە و نەیگوتووە کە دەچمە دەرەوەی وڵات. چوو بۆ یۆنان و گوتی، ' دەمەوێت ئەوێ ببینم.' بە ئاسانی چوو و بە تەکسی گەیشتە سربیا. "  ئاراس سەلیم تەمەنی ٢٤ ساڵ بوو، لە قۆناخی چواری زانکۆدا بوو، مانگی رابردوو لەگەڵ چەند هاوڕێیەکی ویستوویانە بە قاچاخ بچنە ئەوروپا، بەڵام لە رێگەدا لە سنووری نێوان بۆسنە و سربیا رۆژی ٢٠٢٠/١١/٠١ دەخنکێت.   پۆلیسی بۆسنە تەرمەکەی دەدۆزنەوە و لە رێگەی کەسوکارەکەیەوە گەیێندرایەوە هەرێمی کوردستان و لە گۆڕستانی شارۆچکەی باتیفای سەر بە زاخۆ بە خاک سپێردرا.  ئەو ٢٠ رۆژ پێش رۆیشتنی بۆ ئەوروپا ژنی مارەکردبوو کە بڕیاربوو دوای سێ مانگ هاسەرگیری بکەن.   هەیسەم سەلیم، برای ئاراسە و دەڵێت، "لە بەرنامەیدا نەبوو بچێتە ئەوروپا، بەڵکو بە تەنیا دەیویست هاوڕێکانی بگەیێنێتە یۆنان. کاتێک بۆ سنووری یۆنان بەڕێکەوتن هاوڕێکانی هەشت کەس بوون و دەگیرێن و تەنیا ئەو قوتاری دەبێت. گوتی، ' دەچمە یۆنان ' و دواتر دەرچوو. "  ئاراس شارەزاییەکی زۆری لە بواری ئەلیکترۆنیدا هەبووە، بۆیە لە رێگەی GPSـی مۆبایلەکەیە و دەیویست بەبێ قاچاخچی بگاتە ئەوروپا.  گەهین حاجی، هاوڕێی ئاراسە و دەڵێت، "زۆر جار ڤیدیۆی بۆ دەناردین و دەیگوت ئەوە دەچم. بە GPS دەچوو و ئێمەیش دەمانگوت، ' ئەوەندەیش ئاسان نییە. یاگات لە خۆت بێت و رێگەی ئەوروپا هێندە ئاسان نییە.' "  لە مانگی کانوونی دووەمی ئەمساڵەوە زیاتر لە ٣٠ کەسی خەڵکی هەرێمی کوردستان لە رێگەی گەیشتن بە ئەوروپا مردوون.