لە کۆبوونەوەکەدا کە ئەمڕۆ چوارشەممە ٩ی کانوونی یەکەمی ٢٠٢٠ بەڕێوەچوو، شاندی ئەمریکی بە سەرۆکایەتی دەیڤد شنکەر، یاریدەدەری وەزیری دەرەوەی ئەمەریکا بۆ کاروباری رۆژهەڵاتی نزیک ئامادەیی وڵاتەکەی بۆ گەشەپێدانی وەبەرهێنانی ئەمەریکی لە هەرێمی کوردستان دەربڕی و جەخت لە گرنگیی بەردەوامبوونی پشتگیریی هێزی پێشمەرگەی کوردستان کرایەوە.  هەروەها سەرۆکی حکومەتی هەرێمی کوردستان تیشکی خستە سەر دوایین پەرەسەندنەکانی پرۆسەی گفتوگۆی نێوان هەرێمی کوردستان و حکومەتی فیدراڵی عێراق و جەختی لە دابینکردنی ماف و شایستە داراییەکانی هەرێمی کوردستان لە بودجەی فیدراڵی کردەوە.  بەپێی راگەیێندراوی حکومەتی هەرێمی کوردستان، مەسرور بارزانی داوایکردووە، ئەمریکا رۆڵێکی چاودێرانە لە چارەسەرکردنی کێشەکانی نێوان هەرێمی کوردستان و حکومەتی فیدراڵی بگێڕێت، لەم رووەوە چەندین پێشنیاز بۆ چارەسەرکردنی کێشەکان لەسەر بنەمای دەستوور خرانەڕوو.