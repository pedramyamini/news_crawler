ئامینە عومەر، سەرۆکی ئەنجوومەنی دیموکراتی سووریا لە کۆنگرەیەکی رۆژنامەڤانیدا بە رۆژنامەڤانانی گوت، ئەو چەکدارانەی کە ئازادکراون "دەستیان سوور نییە بە خوێنی کەس" و پەشیمان بوونەتەوە لە پەیوەندیکردن بە ریزەکانی داعش.   بە گوتەی ئامینە عومەر، دەتوانرێت ئەو چەکدارانە چاکسازییان لەگەڵدا بکرێت. دەشڵێت، ژمارەی ئەو زیندانییانە ٦٣١ کەس بوون، ٢٥٣ کەسی دیکەیش لەو چەکدارانە سزاکەیان بۆ نیوە کەمکراوەتەوە. ئەوانەی ئازادیش کراون، بەلانیکەم نیوەی ماوەی سزای زیندانییەکەیان تەواو کردووە.  تەلعەت یوونس، هاوسەرۆکی دەستەی رێڤەبەریی جزیرێ رایگەیاند، ئەوانەی تاوانی گەورەیان نەکردووە دەرفەتیان پێدەدەین بۆ ئەوەی بچنەوە نێو کۆمەڵگە و خوازیاریی ئەوەیەن دەرفەتێکیان پێبدەین بۆ ئەوەی بگەڕێنەوە بۆ ژیان.  بڕیاری لێبوردنی گشتیی ئەمیر و سەرکردەکانی داعش ناگرێتەوە و ئەوان بەشێوەیەکی تایبەت و لەژێر چاودێریی نێودەوڵەتیی دادگایی دەکرێن.