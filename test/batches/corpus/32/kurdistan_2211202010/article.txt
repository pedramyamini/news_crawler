هێمن سلێمان، موقەدەمی مافپەروەر  و گوتەبێژی پۆلیسی دهۆک بە تۆڕی میدیایی رووداوی راگەیاند، "ئەمڕۆ یەکشەممە ٢٠٢٠/١١/٢٢ سۆلینا ئێڤێ، کچە هونەرمەندی شارەکە خۆی رادەستی پۆلیس کرد و دواتر رەوانەی چاکسازیی ژنانی دهۆک کرا بۆ ئەوەی لەوێ سزای زیندانیی شەش مانگ تەواو بکات. "  گوتەبێژی پۆلیسی دهۆک لەبارەی هەردوو تۆمەتبارەکەی دیکەوە ئاماژەی بەوە دا، ئەوان هێشتا دەستگیر نەکراون و بەدوایاندا دەگەڕێن و گوتی، "لە رێگەی رووداوەوە داوایان لێدەکەین خۆیان رادەست بکەن، یەگەرنا سزاکەیان زیاتر دەبێت. "  لە مانگی تشرینی دووەمی ٢٠١٨ دا چەند کەسێک هێرش دەکەنە سەر محەممەد هێرو، بەرپرسی رێکخراوی دەریا لە شاری دهۆک. دوای سێ مانگ هەریەکە لە سۆلینا ئێڤێ، هونەرمەندی شێوەکار و کچێکی خەڵکی سلێمانی و گەنجێکی خەڵکی شنگال لەبەردەم دادگەدا دانپیدانانیان تۆمارکرابوو.  دوای دادگاییکردنیان، دادگەی دهۆک بڕیاری شەش مانگ دەستبەسەرکردن لە ماڵەوەی بۆ دەرکردبوون، دواتر لە ٢٠٢٠/١١/١٥ دا دادگەی تێهەڵچوونەوەی هەرێمی کوردستان ئەو بڕیاری گۆڕی.  بە گوێرەی بڕیاری دادگەی تێهەڵچوونەوە دەبێت هەرسێ تۆمەتبارەکە شەش مانگ زیندانی بکرێن.  عەبدولڕەحمان زێباری، دادوەری دادگاییکردنی کەیسی سۆلین و محەممەد ئەمین هێرو بە رووداوی راگەیاند، "دەبێت هەرسێ تاوانبار زیندانی بکرێن. ئەوە بڕیاری دادگەی تێهەڵچوونەوەیە. هیچ کەسێک ناتوانێت کاریگەریی لەسەر ئەو بڕیارە هەبێت. "  دادوەر عەبدولڕەحمان زێباری لەبارەی ناڕەزایەتییەکانەوە گوتی، "ئەو تاوانبارانە دەتوانن تانە لە بڕیاری دادگەی تێهەڵچوونەوە بدەن. بڕیار لای ئەوانە، بەڵام هەتا بڕیارێکی دیکە دەردەچێت، دەبێت ئەوانی لە زینداندا سزای خۆیان وەربگرن. "  دوای بڕیاری دادگەی تەمیز، سۆلینا ئێڤێ لە رێگەی میدیا و سۆشیال میدیاوە رایگەیاند کە بەرپرسی ئەو رێکخراوە گێچەڵی سێکسیی پێکردووە، بۆیە ئەو کارەیان بەرامبەر کردووە و داوای لە رێکخراوەکانی ژنان و چالاکڤانان کرد کە بەرگریی لێبکەن.