ژیار نەقشبەندی، کوڕی کاکەڕەش نەقشبەندی بە تۆڕی میدیایی رووداوی راگەیاند، کاژێر ٢: ٠٠ی دوای نیوەڕۆی ئەمڕۆ یەکشەممە، کاکەڕەش نەقشبەندی، ئەندامی خولی یەکەمی پەرلەمانی کوردستان لە یەکێک لە نەخۆشخانەکانی هەولێر بە کۆرۆنا گیانی لەدەستدا.  کاکەڕەش محەممەد محەممەدئەمین نەقشبەندی، لە ساڵی ١٩٣٩ لە هەولێر لەدایکبووە، لە قوتابخانەی "ئەربیل ئولا" دەستی بە خوێندن کردووە، ئەندامی خولی یەکەمی پەرلەمانی کوردستان بووە، نەقیبی پێشووی سەندیکای پارێزەران و سەرۆکی  پێشووتری دیوانی ئەنجوومەنی وەزیران بووە.  نێچیرڤان بارزانی سەرەخۆشی لە کەسوکاری کاکەڕەش نەقشبەندی دەکات   نێچیرڤان بارزانی، سەرۆکی هەرێمی کوردستان پرسە و سەرەخۆشی خۆی ئاراستەی کەسوکاری کاکەڕەش نەقشبەندی کرد و رایگەیاند "بۆ كۆچى دواييى خوالێخۆشبوو كاكه‌ڕه‌ش محه‌ممه‌د محه‌ممه‌دئه‌مین نه‌قشبه‌ندی، كه‌سايه‌تيى ديارى هه‌ولێر و نيشتمانپه‌روه‌ر و ياساناس و ئه‌ندامى خولى يه‌كه‌مى په‌رله‌مانى كوردستان، پرسه و سه‌ره‌خۆشى له خانه‌واده و كه‌سوكارى به‌ڕێزيان ده‌كه‌م. "  سەرۆکی هەرێمی کوردستان دەشڵێت "هاوسۆز و هاوبه‌شى خه‌ميانم، له خواى مه‌زن داواكارم خوالێخۆشبوو به به‌زه‌يى و ميهره‌بانيى خۆى شاد بكات و دڵنه‌وايى و سه‌بووريى هه‌مووان بداته‌وه. "