چاومان تەنیا بە کڵاشی سپی و پیاوانە راهاتبوو، بەڵام ئێستا ژنانی ناوچەی هەورامان کڵاش بە رەنگ و شێوازی جیاواز دروستدەکەن. هەم پیاوانەیان هەیە و هەم ژنانە.   کڵاشەکان بەرهەمی دەستی ٣٠٠ ژنی خەڵکی پاوە، روانسەر و جوانڕۆن کە بە هەرەوەزی کار دەکەن.  کۆلسوم ئەمینی، خاوەنی کارگەکەیە و دەڵێت، " ١٢ ساڵ کڵاشم چنیوە، بەڵام ئەوە دوو ساڵە کردوومەتە کارگەیەکی هەرەوەزی. "  جگە لە رەخساندنی هەلی کار بۆ ئەو ژنانە، ئاستی بەرهەمی کارگەکەی خۆیشی بەرزکردووەتەوە و هەناردەشی دەکات.  کڵاشەکانیشیان جۆرێک دروستدەکەن کە بۆ ئەو کەسانەش ببێت نەخۆشیی پشتیان هەیە.  کۆلسوم ئەمینی دەڵێت، "ژێرکڵاشی پاژنەدارمان هەیە. بۆ ئەو کەسانەمان دروستکردووە کە گرفتی پشتیان هەیە و ناتوانن کڵاشی بنتەخت لە پێ بکەن. ئەم جۆرە بۆ ئەوان ئاسانترە. "  ئەو بۆ ئەوەی کارگەکەی لە سەردەمی کۆرۆنادا رانەوەستێت، پێداویستیی کڵاشچنین بۆ ئەو ژنانە دەبات کە لە شارە جۆراوجۆرەکان کاری بۆ دەکەن و دواتریش دەچێت لێیان وەردەگرێتەوە، بەو جۆرە کاری هیچ لایەکیان پەکی نەوکەوتووە؛ نە بەرهەمی کارگە و نە داهاتی ئەو ژنانەش.  کڵاش بەرهەمێکی تەواو کوردییە و هەندێک تایبەتمەندیی هەیە کە لە پێڵاوی دیکەی جیا دەکاتەوە، بۆ نموونە زۆر گونجاوە بۆ ئەو کەسانەی پێیان بۆن دەکات، بەڵام نەتوانراوە وەک مارکەیەک لە ئاستی دەرەوەی کوردستانیشدا بفرۆشرێت و بازاڕی دیکە و گەورەتری بۆ بدۆزرێتەوە،.  داهێنان لە شێواز و رەنگی جیاواز لە کڵاشدا دەتوانێت سەرەتایەک بێت بۆ دۆزینەوەی بازاڕی نوێ بۆ ئەوەی لە دەرەوەی کوردستانیش کڕیاری هەبێت و زیاتر بناسرێت.