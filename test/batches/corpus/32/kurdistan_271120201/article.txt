ژینۆ جەوهەر، بەڕێوەبەری فرۆشتنە لە فرۆشگای یەکێک لە بازاڕەکان و هیوای لەسەر بلاک فرایدەی هەڵچنیوە، دەڵێت "ناتوانم بڵێم خراپە.. باشە، بەڵام ساڵی پار زۆر باش بووین، ئەمساڵیش خۆت دەزانیت لەبەر دۆخی کۆرۆنا بازاڕەکان سستن، هەرچەند ئێمە هیوادارین بازاڕی ئەمساڵمان باش بێت".  سستیی بازاڕی ئەمساڵ هەینیی رەشی جیاواز کردووە. زێڕنگەرێک داشکاندنی بۆ زێرەکانی کردووە، بەشێوەیەک کە لە حەقدەستەکاندا تاوەکو ٣٠ % یش داشکانی کردووە.  جونەید چەنگیز، زێڕنگەر دەڵێت "ئێمە لە هەموو لقەکانمان لە کوردستان داشکاندنمان لە بلاک فرایدەی کردووە، ئەمەش بۆ خزمەتکردن بە خەڵکە".  نرخەکانی ئەمساڵ لە هەولێر بە دڵی کڕیارەکانە. زەینەب ئەڤراس کڕیارە و باسی لەوە کرد "نرخەکان باشن، بەتایبەت لەو دۆخەی ئێستا بۆ خەڵک باشە کە باری ئابووریی باش نییە".  هەینیی رەش یان بلاک فرایدەی لە ساڵی ١٩٦٠ ەوە لە ئەمریکا سەریهەڵداوە. ساڵانە لەسەر ئاستی جیهان کڕیارەکان چاوەڕێی ئەم دەرفەتەن تاوەکو کاڵا و کەلوپەلی دڵخوازیان بە کەمترین نرخ دەستبکەوێت.  لە ساڵی ٢٠١٩ لە ئەمریکا لە هەینیی رەشدا خەڵک تەنیا لەڕێگەی ئۆنلاینەوە بە بەهای نزیکەی ١٢ ملیار دۆلار کاڵایان بە کڕیوە.  لەسەر ئاستی جیهانیش لە ساڵی ٢٠١٩ بە بەهای زیاتر لە ٧٣٠ ملیار دۆلار کاڵا لە هەینیی رەشدا فرۆشراون.