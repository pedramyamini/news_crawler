سیروان بارزانی، سەرپەرشتیاریی میحوەری گوێڕ - مەخمووری هێزی پێشمەرگە بە تۆڕی میدیایی رووداوی راگەیاند، بەراورد بە رابردوو چەکدارانی داعش جمومۆڵیان زیادیکردووە، بەڵام تائێستا نەگەیشتوونەتە ئەو ئاستەی کە بتوانن شار و شارۆچکە کۆنترۆڵبکەن.  هاوکات نووری حەمە عەلی، بەرپرسی میحوەری پێنجی رۆژئاوای کەرکووک بە رووداوی راگەیاند، داعش شانەی نووستووی هەیە و مەفرەزەکانی بە رێنمایی ئەوان کار دەکەن، لەم ماوەیەشدا هەوڵی کردەی گەورە دەدەن بۆ ئەوەی هێزی خۆیان بسەلمێنن.  بەڵام بە بڕوای مەحموود سەنگاوی، بەرپرسی میحوەری گەرمەسێری پێشمەرگە، ئەگەر پەرتەوازەیی هێزە عێراقییەکان نەبێ، داعش ناتوانێت ئەو جموجۆڵانە بکات. مەحموود سەنگاوی بە رووداوت گوت: "ئەگەر پەرتەوازەیی هێزە عێراقییەکان نەبێ، داعش توانای ئەوەی نییە بەوجۆرە تەراتێن بکات و لە مەودایەکی کەمەدا بازگە دابنێت، هێزە عێراقییەکان بە ئاسانی بە شەوبین دەتوانن داعش ببینن، بەڵام چەند جارێکە ئەو گرووپەی داعش کە ١٠ - ١٥ چەکدارن لە باشووری گەرمیان، ئەو خەمساردییەی هێزە عێراقییەکان دەقۆزنەوە".  داعش بەشێوەی مەفرەزە پەلامار دەدات و شوێنی رووداوەکان بە خێرایی جێدەهێڵێت. سیروان بارزانی دەڵێت: "لە سنووری مەخموور، نزیکەی ٣٠٠ چەکداری داعش هەن، ئەمانە مەترسییەکی زۆریان بۆ سەر هاونیشتمانییان دروستکردووە، بەڵام پێشمەرگە بە پاڵپشتی فڕۆکەکانی هاوپەیمانان بە بەردەوامی چاودێرییان دەکەن و بۆردوومانیشیان دەکەن".  بە گوتەی مەحموود سەنگاویش، لە سنووری گەرمیان ١٠ - ١٥ چەکداری داعش هەن. سەبارەت بە کەرکووکیش نووری حەمەعەلی ئاماژە بەوە دەکات، کە ژمارەی چەکدارانی داعش بە دروستی نازانرێن، بەڵام پێشبینی دەکرێت جگە لە شانە نووستووەکانیان، دەیان چەکداریشیان لە سنووری کەرکووک هەبێ. عەلی حوسێنی، گوتەبێژی میحوەری باکووری حەشدی شەعبی بە رووداوی گوت: "ژمارەی چەکدارانی داعش لە سنووری دیالە لە ٢٠ چەکدار تێپەڕناکەن".  لە ماوەی چەند مانگی رابردوو جموجۆڵی چەکدارانی داعش لە کەرکووک و ناوچە کوردستانییەکانی دەرەوەی ئیدارەی هەرێمی کوردستان زیادیکردووە و داعش بەردەوامە لە کوشتن و رفاندنی هاونیشتمانییان و دانانەوەی بۆسە، لە ١ رۆژی رابردوودا سێ کەسیان لە شارۆچکەی شوان کوشت کە هەر سێکیان کورد بوون.   هەروەها هەفتەی رابردووو لە قەراج باوکێک و سێ کوڕی بە بۆمبی چێندراوی داعش گیانیان لەدەستدا. لە پردی حەلوانیش لە رۆژهەڵاتی گوڵاڵە، خێزانێکی دە کەسی کەوتنە بۆسەی چەکداری نەناسراو، سێ کەسیان کوژران و دوو کەسی دیکەشیان برینداربوون.   نووری حەمەعەلی، دەڵێت: "رۆژ بە رۆژ داعش خۆی نزیکی باشووری کوردستان دەکاتەوە، لە چەند رۆژی رابردوودا  لە پشت جادەی کەرکووک - هەولێر لە سنووری شێخ بزێنی، چەند کردەیەکیان ئەنجامداوە و هاونیشتمانییان شەهید کردووە".  لە ناوچەی شێخ بزێنێی شارۆچکەی شوانی سەر بە پارێزگای کەرکووک هێزەکانی پێشمەرگە بە هاوئاهەنگی لەگەڵ هێزەکانی ئاسایش ئۆپەراسیۆنێکیان بۆ کێوماڵکردنی ناوچەکە بۆ دۆزینەوەی ئەو چەکدارە نەناسراو و داعشانە دەستپێکرد کە چەند رۆژێکە جموجۆڵیان هەیە و لە ماوەی رابردووشدا سێ گەنجی کوردیان شەهید کرد، ئۆپەراسیۆنەکە چەند رۆژێک دەخایەنێت.  لیوا هیوا عەبدوڵڵا، فەرماندەی میحوەری کەرکووک لەبارەی ئەنجامی ئۆپەراسیۆنەکەوە بە تۆڕی میدیایی رووداوی رایگەیاند، "هیچ شوێنەوارێکی وا نەدۆزراوەتەوە کە شوێن و جێگەی حەوانەوەی ئەو چەکدارانە بێت، لەگەڵ ئەوەشدا هەوڵەکانمان بەردەوام دەبن. "  لیوا هیوا عەبدوڵڵا، فەرماندەی میحوەری کەرکووک پێکهێنانی ژووری هاوئاهەنگیی هاوبەش لەگەڵ هێزەکانی عێراق بە پێویست دەزانێت و دەڵێت، "ئومێدەوارین لە ئایندەدا بتوانین ئەو ژوورە هاوئاهەنگییە هاوبەشانە لەگەڵ هێزەکانی عێراقدا دابنێین بۆ ئەوەی ئەو بارودۆخە جارێکی دیکە دووبارە نەبێتەوە. "  هاوکات سیروان بارزانی دەڵێت: "بۆ ئۆپەراسیۆنی هاوبەش هیچ هاوئاهەنگییەک لەنێوان پێشمەرگە و هێزە عێراقییەکاندا نییە، بەڵام بەردەوام زانیاریی هەواڵگریی ئاڵوگۆڕ دەکەن".  بەرپرسی میحوەری رۆژئاوای کەرکووکیش دەڵێت: "بۆ بنبڕکردنی داعش و دروستکردنەوەی هێزی هاوبەش، چاوەڕوانی ئەنجامی کۆبوونەوەکانی نێوان وەزارەتی پێشمەرگە و وەزارەتی بەرگریی عێراق دەکەین".  نوێنەری وەزارەتی ناوخۆ و پێشمەرگە لە ژووری ئۆپەراسیۆنی بەغدا رایگەیاند، لە مانگی ئۆکتۆبەری ٢٠٢٠ ـدا دوو ژووری سەرەکیی ھاوبەشی نێوان ھەرێمی کوردستان و بەغدا دروست دەکرێن.  لیوا عه‌بدولخالق ته‌ڵعه‌ت، نوێنەری وەزارەتی ناوخۆ و پێشمەرگە لە ژووری ئۆپەراسیۆنی بەغدا بە تۆڕی میدیایی رووداوی راگەیاند، "لەم مانگەدا [ئۆکتۆبەر] لیژنه‌ی هاوئاهه‌نگیی نێوان وه‌زاره‌تی پێشمه‌رگه و وه‌زاره‌تی به‌رگریی عێراق دروست دەكرێت و دواتریش دەست بە جێبەجێکردنی رێككه‌وتنی هه‌ولێر و بەغداش دەکرێت. "  زیادبوونی جموجووڵی داعش و ئەو بۆشاییە ئەمنییەی نزیکەی سێ ساڵە لە ناوچە کێشەلەسەرەکان دروست بووە، پێشمەرگە و ھێزە عێراقییەکانی ناچارکردووە بەدوای کاری ھاوبەشدا بگەڕێن.  گرنگترین ئەو خاڵانەی لەنێوان وەزارەتی پێشمەرگە و سوپای عێراقدا گفتوگۆیان لەسەر دەکرێت بریتین لە:  - دروستکردنی ھاوئاھەنگی لەنێوان هێزی پێشمەرگە و سوپای عێراقدا لە ناوچەکانی دیالە، کەرکووک و نەینەوا.  - پڕکردنەوەی ئەو بۆشاییە ئەمنییەی لەنێوان ئەو دوو هێزەدا هەیە.  - پێکھێنانی ژووری ئۆپەراسیۆنی هاوبەش لەنێوان هێزی پێشمەرگە و سوپای عێراق لە ناوچە جێناکۆکەکان.  - دانانی بازگەی هاوبەش لەنێوان هێزی پێشمەرگە و سوپای عێراق لە دەروازەی شارەکانی کەرکووک، دیالە و نەینەوا.  - پێکھێنانی هێزی هاوبەشی پێشمەرگە و سوپای عێراق لە ناوچە جێناکۆکەکان.  ساڵی ٢٠١٩ دانوستاندن بە ئامانجی کاری پێکەوەیی لەنێوان پێشمەرگە و ھێزە عێراقییەکاندا دەستیپێکرد. دواتر بەغدا بە بیانووی خۆپێشاندانەکانی عێراق گفتوگۆکانی راگرت. لە مانگی تەممووزی ئەمساڵەوە دووبارە کۆبوونەوەکان دەستیان پێکردووەتەوە. بڕیارە کۆبوونەوەکان جارێک لە هەولێر و جارێکیش لە بەغدا بن.