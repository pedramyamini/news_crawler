سەرچاوەیەك لە یەكێتیی نیشتمانیی كوردستان بە تۆڕی میدیایی  رووداوی راگەیاند، کۆبوونەوەکە ئێوارەی ئەمڕۆ شەممە لە شاری سلێمانی دەبێت.   "كۆبونەوەكەش بۆ باسكردنە لە كۆبوونەوەكەی رۆژی یەكشەممەی  سەرۆكایەتیی هەرێمی كوردستان و دیاریکردنی هەڵوێستی یەكێتی لەوبارەیەوە".   دوای پەسندکردنی یاسای قەرز لە پەرلەمانی عێراق، بڕیارە سبەی یەکشەممە، سێ سەرۆکایەتییەکەی هەرێمی کوردستان و نوێنەری لایەنە سیاسییەکان، لە سەرۆکایەتیی هەرێمی کوردستان کۆبوونەوە لەبارەی یاسای قەرزی عێراق بەڕێوەبچێت.  بەپێی زانیارییەكانی رووداو، لە كۆبوونەوەكەی مەكتەبی سیاسیی یەكێتی  د. رێواز فایەق، سەرۆكی پەرلەمانی كوردستان و قوباد تاڵەبانی جێگریی  سەرۆكوەزیرانی هەرێمی كوردستان ئامادە دەبن.   رۆژی هەینی، ڤیان سەبری سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند، رۆژی یەکشەممە ١٥ - ١١ - ٢٠٢٠ سێ سەرۆکایەتییەکە لە سەرۆکایەتیی هەرێمی کوردستان کۆدەبنەوە.  هاوکات رۆژی پێنجشەممە ٢٠٢٠/١١/١٢ حکومەتی هەرێمی کوردستان لە راگەیێندراوێکدا لەبارەی تێپەڕاندنی یاسای پڕکردنەوەی کورتهێنانی دارایی لە ئەنجوومەنی نوێنەرانی عێراق رایگەیاند، "نیگەرانیی و ناڕەزایی بەرامبەر تێپەڕاندنی ئەم یاسایە دەردەبڕین. " هاوکات ئاماژەی بەوەش کرد، هەموو هەوڵێک دەخەنەگەڕ بۆ ئەوەی ستەم لە خەڵکی کوردستان نەکرێت.  بەپێی یاساکە، بڕی ئەو قەرزەی رێگەدراوە وەزیری دارایی عێراق لە نێوخۆ و دەرەوە بیکات، لە ٤١ تریلیۆن دینارەوە بۆ ١٢ تریلیۆن کەمکراوەتەوە، بەو مەرجەی ٢٠ % ی ئەو پارەیە بۆ پرۆژەکانی وەبەرهێنان بێت، ھەرێمی کوردستانیش دەبێت چاوەڕێی رێککەوتنی نوێ بێت تاوەکو شایستە داراییەکانی پێبدرێت.