فازڵ حاجی، گوتەبێژی پۆلیسی هاتووچۆی هەولێر بە تۆڕی میدیایی رووداوی راگەیاند، هەر شۆفێرێک یان سەرنشینەکەی دەمامک نەبەستن، لەلایەن مەفرەزەکانی هاتووچۆوە سزای ماددی دەدرێن، کە بڕەکەی ٢٠ هەزار دینارە.  فازڵ حاجی گوتی: "تەنیا لە یەک حاڵەتدا، ئەگەر شۆفێرەکە بەتەنیابوو، دەمامکیش نەبەستێ سزا نادرێ".  بە بڕیارێکی وەزارەتی ناوخۆی هەرێمی کوردستان بەستنی دەمامک لە شوێنە گشتییەکان کراوەتە ناچاری و ئەوەی پابەند نەبێت بە بڕی ٢٠ هەزار دیناری عێراقی سزا دەدرێت.  وەزارەتی ناوخۆی هەرێمی کوردستان چۆنیەتیی جێبەجێکردنی بڕیارەکەی بە پارێزگاکان سپاردووە.  ئێستا لە سەرانسەری جیهاندا بەستنی دەمامک یەکێکە لە رێگە هەرە کاریگەرەکان بۆ بەرگرتن لە بڵاوبوونەوەی ڤایرۆسی کۆرۆنا. ریکخراوی تەندروستیی جیهانی داوادەکات هەمووان لە سەروو تەمەنی دوو ساڵەوە لەکاتی چوونەدەرەوە لە ماڵ دەمامک ببەستن و مرۆڤایەتی بپارێزن.