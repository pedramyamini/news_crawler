وەکو لە فەرمانە کارگێڕییەکەی وەزارەتی رۆشنبیریدا هاتووە، "چەندین جار [کەناڵەکە] ئاگادارکراوەتەوە لە بێباکییان لە چەندبارەبوونەوەی سەرپێچییەکان"، راگرتنی پەخشەکەش بۆ کەناڵی یەکەمی NRTیە بە هەموو جۆرە پەخشەکانیەوە (پەخشی سەتەلایت، پەخشی DVBT و پەخشی ئۆنلاین).  هەروەها ئاماژە بەوە کراوە "پێویستە كەناڵەكە لە كاتژمێری ١١: ٣٠ی دووشەممە رێكکەوتی ٧ی کانوونی یەکەمی ٢٠٢٠ پەخشی ئاسایی رابگرێت تاوەكو كاتژمێر ١١: ٣٠ی یەكشەممە رێككەوتی ١٣ی کانوونی یەکەمی ٢٠٢٠ ".  رێبوار ئەوڕەحمان کە وەکو بەرپرس لە کەناڵی ئێن ئاڕ تی خۆی بە میدیاکان ناساند، لەبارەی داخستنی کەناڵی NRT لە کۆنگرەیەکی رۆژنامەڤانیدا گوتی "بڕیارێکی سیاسییە و بەسەر وەزارەتی رۆشنبیریدا سەپێندراوە".    رێبوار ئەوڕەحمان باسی لەوە کرد، "ئەو پاساوەی سەپێندراوە بەسەر وەزارەتی رۆشنبیریدا، تەنیا بڕیارێکی ئاراستەکراوە بۆ کەناڵی NRT ١، کە کەناڵێکی هەواڵییە، کەناڵەکانی دیکەی NRT ناگرێتەوە، بەڵام ئەوەی مایەی سەرسامییە و بڕیارەکە کە بڕیارێکی سیاسییە، ئەو کەناڵانەش بوونەتە قوربانیی ئەو بڕیارە سیاسییەی کە لەلایەن دەسەڵاتەوە لەو زۆنە دراوە".       دەقی فەرمانە کارگێڕییەکەی وەزارەتی رۆشنبیریی حکومەتی هەرێمی کوردستان:  لەبەر پابەندنەبوونی كەناڵی NRT ١ بە رێنمایی تایبەت بە رێكخستنی بواری میدیای بیستراو و بینراو، بەتایبەتی هەڵسوكەوتكردنی نابەرپرسانەی لەم كاتەدا كە دوورە  لەیاسا و لۆژیك و پێچەوانەی ماددەی سێیەم / بڕگەی سێیەمە لەرێنمایی رێكخستنی فریكوینسی سپەیس لەهەرێمی كوردستان (رێنمایی مۆڵەتی تەلەفزیۆن و رادیۆ)، دوای ئەوەی چەندین جار ئاگاداركراوەتەوە لەبێباكیان لەچەندبارەبوونەوەی سەرپێچییەكان، پاڵپشت بە رێنمایی ئاماژەپێكراوی سەرەوەو گشت بڕیار و یاساكانی تری پەیوەست بەم پرسە، بڕیارماندا بە راگرتنی پەخشی ئاسایی كەناڵی NRT ١ بۆ ماوەی یەك هەفتە بەمشێوەو رێكارانەی خوارەوە:  - راگرتنی پەخشی ئاسایی كەناڵی یەكەمی NRT بەهەموو جۆرە پەخشەكانیەوە (پەخشی سەتەلایت، پەخشی DVBT، پەخشی ئۆنلاین).  - لەبری پەخشی ئاسایی پێویستە بۆ ماوەی یەك هەفتە، بەچاپكراوی لەسەر سكرینی تەلەفزیۆنەكەیاندا هەواڵی راگراتنی پەخشی ئاساییان وەكو خۆی بە پیتی گەورەو سپی لەسەر سكرینی رەشدا بڵاوبكەنەوە. (لەگەڵ ئەم فەرمانەدا دەقەكەی هاوپێچكراوە).  - پێویستە كەناڵەكە لە كاتژمێری ١١.٣٠ی دووشەممە رێكەوتی ٧/١٢/٢٠٢٠ پەخشی ئاسایی رابگرێت تاكو كاتژمێر ١١.٣٠ی یەكشەممە رێككەوتی ١٣/١٢/٢٠٢٠.  لەباری جێبەجێنەكردنی ئەم فەرمانە، بەپێی رێنمایی و رێكارە یاساییەكان، كەناڵەكە رووبەڕووی لێپرسینەوەی قورستر دەبێتەوە.  شێروان عولا خورشید بەرێوەبەری گشتی راگەیاندن و چاپ و بڵاوكردنەوە بە وەكالەت