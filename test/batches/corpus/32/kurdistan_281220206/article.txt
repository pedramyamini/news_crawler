هەردی محەممەد، پەیامنێری رووداو لە کەرکووک رایگەیاند: رۆژی دووشەممە ٢٨ - ١٢ - ٢٠٢٠ لیژنەیەکی پەرلەمانی کە لە ١١ ئەندامی پەرلەمانی عێراق پێکهاتوون، بۆ بەداوداچوون لەسەر کێشەی زەویوزار لە سنووری پارێزگای کەرکووک سەردانی ئەو پارێزگایە دەکەن.  لیژنەکەش لەسەر فەرمانی د. بەشیر حەداد، جێگری سەرۆکی پەرلەمانی عێراق لەدوای کێشەکانی پەلکانە و حەفتەغار پێکهێندراوە، کە ٦ ئەندامیان کوردن لەگەڵ ٣ عەرەب و ٢ تورکمان.   ئەمڕۆ لیژنەکە یەکەم سەردانی مەیدانییان ئەنجام دەدەن، یەکەم کاریان کۆبوونەوە دەبێت لەگەڵ فەریق سەعد حەربیە، فەرماندەی ئۆپەراسیۆنەکانی کەرکووک، بڕیارە دواتر سەردانی هەریەک لە فەرمانگەکانی کشتوکاڵ و رەگەزنامە و باری شارستانی کەرکووک و ئەو دامودەزگایانە بکەن کە پەیوەستن بە کێشەی زەویوزار و پرسی بە عەرەبکردن لە کەرکووک.  ئەمە سێیەمین لیژنەیە بۆ کێشەی زەویوزار لە سنووری پارێزگای کەرکووک پێکدەهێندرێت، کاری ئەم لیژنەیە ئامادەکردنی کۆمەڵێک راسپاردە دەبێت، دواتر پێشکەشی سەرۆکایەتی پەرلەمانی عێراق دەکرێت، بەگوتەی ئەندامانی لیژنەکە ئامانجیان ئەوەیە ئەو واقیعە بە چاوی خۆیان ببینن کە لە سنووری پەلکانە و سەرگەڕان و حەفتەغار و لەیلان روودەدات.   دوای بەرزکردنەوەی راسپاردەکانیش بۆ سەرۆکایەتی پەرلەمان، یان پەرلەمان لە کۆبوونەوەیەکدا ئەو پرسە یەکلا دەکاتەوە، یانیش راپۆرتێک دەداتە حکومەت بۆ هەنگاونان بۆ چارەسەرکردنی ئەو کێشەیە، کە حکومەتی عێراق ماوەی زیاتر لە ٢ ساڵە لیژنەیەکی بۆ ئەو مەبەستە پێکهێناوە، کە تاوەکو ئێستا هەنگاوی کرداریان نەبووە.