رۆژی یەکشەممە ٢٠٢٠/١٢/٢٠ نەبەز عەبدولحەمید، قایمقامی قەزای ناوەندی هەولێر، لەبارەی ئاکامەکانی دابەزینی بەهای دیناری عێراقی بەرامبەر بە دۆلار و بەرزبوونەوەی نرخی کەلوپەل و کاڵا و ماددە خۆراکییەکان و رێکاری لیژنەکانی قایمقامیەت بۆ نەقۆستنەوەی ئەو گۆڕانکارییەی لە بەهای دراودا دروستبووە قسەی بۆ تۆڕی میدیایی رووداو کرد.  قایمقامی قەزای ناوەندی هەولێر راگەیاند: "شتێکی ئاساییە بەو قەبارەیەی بەهای دۆلار بەرزبووەتەوە نرخی کاڵا و کەلوپەلەکانیش بەرز ببێتەوە، چونکە زۆربەی هەرە زۆری ئەو کاڵایانەی هاوردە دەکرێن، بە دۆلار دەکڕدرێن. "  قایمقامی هەولێر ئاماژەی بەوە دا، رەنگە لەو نێوانەدا دەرفەتقۆستنەوە هەبێت کە ئەوەش ئەرکی لیژنەکانی ئەوان لە قایمقامیەتی زیاتر دەکات، بۆ ئەو مەبەستەش لە دوێنێ شەممە ٢٠٢٠/١٢/٢٠ ـەوە لیژنەکانیان راسپاردوون، هاوکات لیژنەکانی چاودێریی بازرگانی ئێستا بە چڕی دەردەچن بۆ ئەوەی دەرفەت نەقۆزنەوە.  بە گوتەی قایمقامی قەزای ناوەندی هەولێر ئەوان لەگەڵ کۆمپانیا گەورەکانی هاوردەکردنی خۆراک قسەیان کردووە، "چونکە سەرنجی ئێمە ئێستا لەسەر خۆراکە، رەنگە ئەوەی لەو نێوانەدا زەرەر بکات دووکان و مارکێتەکانن کە بە دۆلار کەلوپەل و کاڵا و ماددە خۆراکییەکانیان لە کۆگەکان بە دۆلار کڕیوە و بە دینار دەیفرۆشنەوە. ئێستا ئەگەر بەراورد بکەین رەنگە لە ١٠٠ هەزار دۆلار زیاتر لە ٢٠ هەزار دۆلار زەرەری ئەو مارکێتە بێت، بۆیە دەبێت کۆمپانیاکانیش هاوبەشی ئەو زەرەرە بکەن کە بەر دووکان و مارکێتەکان دەکەوێت. "  نەبەز عەبدولحەمید گوتی: "رێگە نادەین کەس دەرفەتەکە بقۆزێتەوە، بەڵام ناتوانین بڵێین رێگە نادەین نرخ بەرز ببێتەوە، چونکە نرخەکە بەشێوەیەکی ئۆتۆماتیکی خۆی بەرزبووەتەوە، ئەوەیش بەهۆی بەرزبوونەوەی بەهای دۆلارە بەرامبەر دینار، بەڵام ئەوەی گرنگە ئەوەیە کار لەسەر دروستکردنی سەقامگیریی بازاڕ بکەین بۆ ئەوەی خەڵک بە ئاسایی مامەڵە لەگەڵ ئەو بارودۆخەدا بکات، ئەگەر سەقامگیری هەبێت، قۆرخکارییش نامێنێت و کەمدەبێتەوە. "  قایمقامی قەزای ناوەندی هەولێر داوا لە هاونیشتمانیانیش دەکات خۆیان تووشی دڵەڕاوکی نەکەن و دەڵێت: "خۆراک هەیە و کۆگەکان پڕن لە خۆراک. "