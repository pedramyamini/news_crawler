دیار ئەبوبەکر ١٣ ساڵە کاری چاندنی پەتاتە دەکات، ئەمساڵ ١١٠ دۆنم زەویی بە پەتاتە داچاندووە، دەڵێت "چەند مانگێکە بەرهەمی پەتاتەمان پێگەیشتووە، بەڵام بەهۆی پەتاتەی ئێرانی و تورکی و سووری، هی ئێمە نافرۆشرێت، لەبەر ئەمەشە تاوەکو ئێستا دەرمان نەهێناوە".  بەرهەمی ئەمساڵی پەتاتەی هەرێمی کوردستان نزیکەی ٣٠٠ هەزار تۆن دەبێت، لە چوار ساڵی رابردووشدا نزیکەی ٩٣٤ هەزار تۆن پەتاتە لە کوردستان بەرهەمهاتوون.  بێبازاڕی و هاوردەکردنی پەتاتەی قاچاخ، جووتیارانی لەبەردەم وەزارەتی کشتوکاڵ ناچار بە گردبوونەوە کرد، نرخی پەتاتەی خۆماڵی ٣٠٠ بۆ ٣٥٠ دینارە، پەتاتەی قاچاخیش بە ٢٠٠ بۆ ٢٥٠ دینار دەبێت، هەرزانیی نرخی پەتاتەی قاچاخ وایکردووە فرۆشی پەتاتەی نێوخۆیی کەم ببێتەوە.  جووتیارێک باسی لەوە کرد کە بەهۆی پەتاتەی هاوردەوە "نزیکەی ٢٠ دەفتەر دۆلار" زیانی بەرکەوتووە.  بۆ هەڵگرتنی هەر تۆنێک پەتاتە لەنێو ساردخانەکان، جووتیار دەبێت بڕی ١٠٠ هەزار دینار بدات. کێشەی ساخنەبوونەوەی بەرهەمی جووتیاران لەکاتێکدایە کە وەزارەتی کشتوکاڵ هاوردەکردنی پەتاتەی لە سەرەتای مانگی ٨ی ئەمساڵ قەدەخەکردووە، بەڵام تاوەکو ئێستا لە بەشێک لە دەروازە سنوورییەکانی هەرێمی کوردستان بڕیارەکە وەکو پێویست جێبەجێ ناکرێت.  بێگەرد تاڵەبانی، وەزیری کشتووکاڵ دەڵێت "خاڵە سنوورییەکان لە دەستی مندا نییە، من وەزارەتی ناوخۆ و وەزارەتەکانی دیکەم لەو بابەتە ئاگادارکردووەتەوە، دەیان تۆن بەرهەمی هاوردەکراومان لە عەلوەکان دەستبەسەرداگرتووە، لیژنەکانی قایمقامیەتم ئاگادارکردووەتەوە بۆئەوەی هەرچی بەرهەمی قاچاخە دەستی بەسەردا بگرن".  لە ١١ ساڵی رابردوودا بەرهەمی پەتاتە لە ١٢ هەزار تۆنەوە بۆ ٢٤٧ هەزار تۆن زیادیکردووە، هەرێمی کوردستان ساڵانە پێویستی بە ٩٠ هەزار تۆن پەتاتە دەبێت، ٧٠ % بەرهەمی پەتاتەی کوردستان دەچێتە خواروو و ناوەڕاستی عێراق، بەڵام بەهۆی پەتاتەی بە قاچاخ هاوردەکراو فرۆشی پەتاتەی نێوخۆیش لە بازاڕەکانی نێوخۆ و عێراقیش کەمبووەتەوە.