کۆنسوڵخانەی ئەمریکا لە هەولێر لە تویتێکدا نووسیویەتی "پرسە و سەرەخۆشیی خۆمان ئاراستەی بنەماڵەی عەبدولڕەحمان ئەمین، ملازم ئەوەل لە هێزی پێشمەرگە دەکەین کە لەمیانی رووبەڕووبوونەوەیەکدا لەگەڵ چەکدارانی پارتی کرێکارانی کوردستان - پەکەکە لە نزیک ئامێدی لە پارێزگای دهۆک کوژرا".  هەر لەو تویتەی کۆنسوڵخانەی ئەمریکادا هاتووە "خەڵکی هەرێمی کوردستانی عێراق دەبێت شانازی بە ئازایەتی و دڵسۆزیی ئەو پێشمەرگەیە بۆ ئەرکەکەی بکەن".  هەروەها رۆژی دووشەممە ١٤ی کانوونی یەکەمی ٢٠٢٠ جەیمس سۆرنتۆن، کۆنسوڵی بەریتانیا لە هەولێر لە تویتێکدا رایگەیاندووە "پرسە و سەرەخۆشیی خۆم ئاراستەی بنەماڵەی ملازم ئەوەل عەبدولڕەحمان ئەمین دەکەم کە لەلایەن پەکەکەوە کوژرا. پەکەکە رێکخراوێکی تیرۆریستییە و نابێت لە هەرێمی کوردستانی عێراق بوونی هەبێت".  هەر لەوبارەیەوە مەسرور بارزانی، سەرۆکی حکومەتی هەرێمی کوردستان لەمیانی پەیوەندییەکی تەلەفۆنیدا لەگەڵ نێردەی تایبەتی ئەمریکا بۆ سووریا رایگەیاند، هەوڵەکانی پەکەکە بۆ خۆخزاندنە نێو خۆپێشاندانەکان هەڕەشە لە سەقامگیریی ناوچەکە دەکات، دەشڵێت "لەم ماوەیەدا سێ پێشمەرگە و کارمەندێکی ئاسایش بە دەستی پەکەکە شەهید کراون".  سەرۆکی حکومەتی هەرێمی کوردستان ئاماژەی بە هێرشی شەوی رابردووی "چەکدارانی پەکەکە کرد بۆسەر هێزی پێشمەرگە لە دەڤەری ئامێدی و بە تووندی هێرشەکەی سەرکۆنە کرد".  مەزڵووم کۆبانێ، فەرماندەی گشتیی هێزەکانی سووریای دیموکرات - هەسەدە لەبارەی شەڕی پەکەکە و پێشمەرگە لە ئامێدی رایدەگەیێنێت، "هێرشی پارتی دیموکراتی کوردستان بۆسەر گەریلاکانی پەکەکە سەرکۆنە دەکەم و ئەوە دەبێتەهۆی لەدەستدانی دەستکەوتەکانی دۆزی گەلی کورد"، هەروەها داواشدەکات "هێرشەکان بووەستێنرێن و چارەسەری دۆخەکە لەڕێگەی گفتوگۆوە بکرێت".  بەهۆی شەڕى شەوى رابردووی نێوان پەکەکە و پێشمەرگە لەنزیک قەزای ئامێدى، پێشمەرگەیەک گیانی لەدەستدا کە خەڵکى باکوورى کوردستانە و بڕیارە تەرمەکەی لە شارى زاخۆ بەخاکبسپێردرێت.  کاژێر ١١: ٣٠ خولەکی شەوى رابردوو یەکشەممە ١٣ - ١٢ - ٢٠٢٠ ئۆتۆمبێلێکی پەکەکە لەنزیک گوندى گرگاشی سەر بە دەڤەرى بەرێگارى نزیک سەنتەرى قەزای ئامێدى ویستوویانە لە خاڵێکى پشکنینى پێشمەرگە تێپەڕن، لەوکاتەدا تەقە لەنێوان هێزى پێشمەرگە و گەریلاکانی پەکەکە دروستبوو و لە ئەنجامى ئەو شەڕە پێشمەرگەیەکى هێزى رۆژ بە پلەى ملازم ئەوەل گیانی لەدەستداوە.  بەدەل بەندى فەرماندە لە هێزى رۆژى پێشمەرگەى کوردستان بە تۆڕی میدیایی رووداوی راگەیاند، ئەو پێشمەرگەیە ناوی عەبدولڕەحمان ئەمینە و پلەى ملازم ئەوەلە و خەڵکى باکوورى کوردستانە، بڕیارە تەرمەکەی لە شارى زاخۆ بەخاکبسپێردرێت.  زیاتر لە مانگێکە لە چەند ناوچەیەکى سنوورى دهۆک، هێزى پێشمەرگە لە چەند شوێنێکی نوێ جێگیرکراوە، بەهۆى جووڵەپێکردنى هێزى پێشمەرگە گرژیی لەنێوان هێزى پێشمەرگە و پەکەکە دروستبووە. پێش مانگێکیش لە شارۆچکەی چەمانکێ بەهۆى تەقەکردن لە هێزى پێشمەرگە، پێشمەرگەیەک گیانی لەدەستدا و سێ پێشمەرگەى دیکەش برینداربوون.