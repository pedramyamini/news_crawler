لە ٢٦ - ٠٩ - ٢٠١٨ نێچیرڤان بارزانی، سەرۆکوەزیرانی پێشووی هەرێمی کوردستان بەردی بناخەی شەقامی ١٥٠ مەتریی هەولێری دانا، کە یەکێکە لە گەورەترین و ستراتیژیترین پرۆژەکانی هەرێمی کوردستان.  قۆناخی یەکەم ١٤ کیلۆمەترە و رێگەی شەقڵاوە بە رێگەی بەحرکە دەبەستێتەوە، سێ پرد و سێ ئەندەر پاسی تێدایە و زیاتر لە ١٣١ ملیۆن دۆلاری تێچووە.  ئەمیر عەبدولخالق، بەڕێوەبەری پرۆژەکانی رێگەوبان لە گرووپی کۆمپانیاکانی هێمن بە رووداوی راگەیاند "پرۆژەکە گرنگی تایبەتی خۆی هەیە و ئەوەی شەقامێکی خێرایە و بۆ جوڵەی بازرگانی لەنێوان شارەکانی هەرێمی کوردستان لەگەڵ دەرەوە سوودی لێوەردەگیرێت. "  درێژیی شه‌قامه‌كه ٧٠ كیلۆمه‌تره، هه‌ر ئاراسته‌یه‌كی نزیكه‌ی ٢٠ مه‌تر پانه و پێنج ئۆتۆمبێل دەتوانن به‌ته‌نیشت یه‌كه‌وه له‌سه‌ری رێبکەن، بۆ هه‌ر سایدێكیش شەقامێکی خزمه‌تگوزاری له ته‌نیشتیدا دروستده‌كرێت.  پرۆژه‌كه به پێنج قۆناخ جێبه‌جێ ده‌كرێت، به‌ڵێنده‌ر بڕیاریداوه تاوه‌كو سێ ساڵ هەموو پرۆژەکە تەواو بکات.  بەڕێوەبەری پرۆژەکانی رێگەوبان لە گرووپی کۆمپانیاکانی هێمن دەشڵێت "گرێبەستێ قۆناخەکانی دیکە دەمێنێتەوە سەر پلانی وەزارەتی شارەوانی و گەشتوگوزار تاوەکو ئەوکاتەی کە وەزارەت بە گرنگی دەزانێت هەر بەشێک کە پێویستە جێبەجێبکرێت، ئەو کاتە دەست بەکارەکانی دیزاینی پرۆژەکە و دابینکردنی تێچووەکەی دەکەین. "  کردنەوەی قۆناخی یەکەمی شەقامی ١٥٠ مەتریی هەولێر کاریگەری لەسەر کەمکردنەوەی رووداوەکانی هاتووچۆ دەبێت.  فازل حاجی حسێن، گوتەبێژی هاتووچۆی هەولێر بە تۆڕی میدیایی رووداوی راگەیاند "شەقامی ١٥٠ مەتری تا ئەو بەشەی کە کراوە بە ناوچەیەکی دانیشتووانی چڕ تێناپەڕێت، بەڵام بایی خۆی کاریگەری دەبێت لەسەر کەمکردنەوەی جووڵەی ترافیک بە تایبەت لە شەقامی پیرمامەوە تاوەکو شەقامی بەحرکە و قەرەباڵخی لەسەر شەقامەکانی دیکە کەمدەکاتەوە. "  كۆمپانیای هێمن گرووپ شه‌قامی ١٥٠ مه‌تری جێبه‌جێ ده‌كات، شه‌قامێكی خێرا کە بنه‌سڵاوه، كه‌سنه‌زان، داره‌توو، به‌حركه، مه‌لاهۆمه‌ر و رێگەی گوێر و قۆریتان و سه‌ركارێز به‌یه‌كه‌وه ده‌به‌ستێته‌وه.