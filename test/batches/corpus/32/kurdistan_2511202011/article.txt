رۆژی ٢١ی تشرینی دووەم، سەرچاوەیەک لە ئەنجوومەنی سەرکردایەتیی یەکێتیی نیشتمانیی کوردستان بە رووداوی راگەیاند، لە کۆبوونەوەی ئەنجوومەنی سەرکردایەتیدا "سزا و ئاگادارکردنەوە بۆ هەریەکە لە مەلا بەختیار، قوباد تاڵەبانی و رێواز فایەق دەرکراوە". ئەو سەرچاوەیە ئاماژەی بەوەش کرد، لە کۆبوونەوەکەدا دەنگدان لەسەر سڕکردنی مەلا بەختیار کراوە، ئەوەش بەهۆی بڵاوکردنەوەی کتێبەکەی لە ماوەی رابردوودا بەناوی (لەبری بیرەوەری).  لەبارەی بڕیاری ئەنجوومەنی سەرکردایەتیی یەکێتییەوە مەلا بەختیار نووسیویەتی "من نامەوێ‌ت بە هیچ جۆرێك بچمە ناو ئەو بابەتەوە، ئەویش لەبەرئەوەی چاوەڕێ دەكەم بزانم ئەنجوومەنی باڵای سیاسی لەسەر ئەم بڕیارە، كە پێشێلكردنی پەیڕەوی ناوخۆی یەكێتییە و پێشلێكردنی دەسەڵاتەكانی ئەنجوومەنی باڵای سیاسی و بەرژەوەندییەكانی یەكێتییە، كە جەنابی كاك كۆسرەت سەرۆكیەتی، بزانم چ هەڵوێستێكیان دەبێت، ئەوكاتە لەبەر رۆشنایی هەڵوێستی ئەنجومەكە، منیش هەڵوێستی خۆم رادەگەیەنم".  رۆژی شەممە ٢١ی تشرینی دووەم ئەنجوومەنی سەرکردایەتیی یەکێتیی نیشتمانیی کوردستان لە قەڵاچوالان کۆبووەوە، لە کۆبوونەوەکەدا تاوتوێی بارودۆخی نێوخۆی حیزبەکە و پێشهاتەکانی بارودۆخی کوردستان و عێراق کراوە.  لاهوور شێخ جەنگی، هاوسەرۆکی یەکێتیی نیشتمانیی کوردستان سەبارەت بە کۆبوونەوەکە ئاماژەی بەوە کرد، لە کۆبوونەوەکەدا باسی پرسی ناوخۆی حیزب کراوە و گوتیشی "کۆبوونەوەی ئەنجوومەنی سەرکردایەتی بە سەرۆکایەتی بافڵ تاڵەبانی و بەندە بەڕێوەچووە، کۆبوونەوەکەش دوا گۆڕانکاری و پێشهاتەکانی لە هەرێمی کوردستان و بەغدا تاوتوێکرد و باس لە پرسی مووچەی فەرمانبەرانی هەرێمی کوردستان کرا. "