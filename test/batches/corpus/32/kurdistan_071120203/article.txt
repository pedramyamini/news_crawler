سەرلەبەیانی ئەمڕۆ شەممە لە گوندی سۆفی رەحیمی سەر بە شارۆچکەی باوەنووری گەرمیان، هاونیشتمانییەک بەناوی بەرهەم حەسەن ئەحمەد کە لەدایکبووی ١٩٩٤ ـە بەهۆی بەرکەوتنی هەورەبرووسکەوە بریندار دەبێت و دەبرێتە بەشی فریاکەوتنی شەهید هەژار لەکەلار، بەڵام دوای دوو کاژێر بەهۆی کاریگەریی هەورەبرووسکەکەوە گیانی لەدەستدا.  بەگوتەی کەسوکارەکەی، بەرهەم حەسەن شوانی مەڕو ماڵات بووە و ئەمڕۆ مەڕەکانی دەرکردووە. محەممەد کەمال، شارەزای کەشناسی لە بەڕێوەبەرایەتیی کەشناسی و بوومەلەرزەزانیی گەرمیان، بەتۆڕی میدیایی رووداوی راگەیاند، پێشتر هۆشدارییان داوە کە بەهۆی ناسەقامگیریی کەشوهەوا و ئەگەری هەورە برووسکە، هاونیشتمانیان لە ماڵەکانیان بمێننەوە، بەڵام بەداخەوە ئەو گەنجە گیانی لەدەستدا.  چەند رۆژێکە شەپۆلێکی بارانبارین رووی لە هەرێمی کوردستان کردووە و هەورە برووسکەشی لەگەڵدابووە. هەروەها هەورەبرووسكە وێستگەیەكی گەورەی كارەبای لە سلێمانی سووتاندووە و بەهۆیەوە بەشێكی  سلێمانی، هەڵەبجە، شارەزوو و پێنجوێن بێ كارەبا بوون.  سیروان محەممەد، گوتەبێژی كارەبای سلێمانی بە تۆڕی میدیایی رووداوی  راگەیاند، كاژێر ١: ٠٥ خولەكی بەرەبەیانی ئەمڕۆ شەممە ٧ - ١١ -  ٢٠٢٠ هەورەبرووسكە لە وێستگەیەكی گەورەی گواستنەوەی كارەبای  سلێمانی داوەو بەوهۆیەشەوە وێستگەكە سووتاوە. گوتیشی "بەهۆی  سووتانی ئەو وێستگەیە بەشێكی سلێمانی و هەڵەبجە و شارەزوو و  پێنجوێن بێ كارەبا بوون".