ساکار حەمەدئەمین، بە رووداوی گوت: "هاوژینەکەم لە زیندانی چاکسازیی گەورانی هەولێرە و شەش رۆژە تووشی کۆرۆنا بووە، هەرچەندە هەموو نیشانەکانی کۆرۆنای هەیە، بەڵام تاوەکو ئێستا نە پشکنینی بۆ کراوە و نە دەرمانیشی دەدرێتێ".  ساکار حەمەدەمین ئاماژەی بەوەدا جگە لە هاوژینەکەی، چەند کەسێکی دیکەش لەنێو زیندانەکەدا نیشانەی کۆرۆنایان هەیە، تەنانەت رێگە بەوەش نادەن کە خۆیان دەرمانیان بۆ ببەن.  بەڵام هێمن نانەکەلی، بەڕێوەبەری چاکسازیی گەورانی هەولێر بە تۆڕی میدیایی رووداوی راگەیاند، بەپێی دوایین راپۆرتی پزیشکی کە دوێنێ یەکشەممە دەرچووە، هیچ هەڵگرێکی ڤایرۆسی کۆرۆنا لە زیندانی چاکسازیی گەوراندا نییە، بەڵام چەند کەسێک تووشی پەتای وەرزی بوون.  هێمن نانەکەلی گوتی: "لە سەرەتای بڵاوبوونەوەی ڤایرۆسی کۆرۆناوە، رۆژانە پشکنین بۆ زیندانیان و کارمەندانی چاکسازیی گەوران دەکرێت".  نزیکەی ٢ هەزار و ٤٠٠ بەندکراو لە زیندانی چاکسازیی گەورانی هەولێر هەن، تاوەکو ئێستا نزیکەی ٨٠ کەسیان تووشی کۆرۆنا بوون، هەرچەندە پێشتر راگەیێندرا کە یەکێک لە تووشبووەکان بەهۆی کۆرۆناوە گیانی لەدەستداوە، بەڵام بەڕێوەبەری زیندانەکە ئەوەی رەتکردەوە و گوتی: "نەخۆشیی دیکەی هەبووە".