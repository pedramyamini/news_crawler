هەر لەدوای کۆچی دوایی بابەشێخ، ئەو پرسە گەرم بوو کە ئایا پرسەی بۆ دابنرێت یان نا، لەبەر ئەوەی لە دوو رۆژی رابردوودا خەڵکێکی زۆر کۆبوونەوە ناچاربوون پرسەی بۆ دابنێن، ئەو بابەشێخانەی پێشتر کۆچی دواییان کردووە پرسەکەیان ٧ رۆژ و ٧ شەوی خایاندووە، بەڵام بەهۆی رێنماییە تەندروستییەکان ئەم پرسەیە کرایە ٣ رۆژ.  ئەگەرچی ماڵباتی بابەشێخ ئەوەیان راگەیاندووە کە ئەوان قبووڵیانە هەر کەسێک لە رێگەی تەلەفۆن و نامەیەکەوە سەرەخۆشی خۆیان بگەیێنن و سوپاسی هەموو لایەکیش دەکەن، ئەوەی نەشیتوانی دەتوانێت لە ماڵی خۆیەوە نزای بۆ بکات، لەگەڵ ئەوەشدا پێشبینی ئەوە دەکرێت خەڵکێکی زۆر بەشداری لە پرسەکەدا بکەن.  ئەمڕۆ شەممە ٣ - ١٠ - ٢٠٢٠ یەکەم رۆژی پرسەکە دەبێت، پرسەکەش لە قەزای شێخان بەڕێوەدەچێت، ماڵباتی بابەشێخ داوا دەکەن ئەوانەی دەچنە پرسەکە رێنماییە تەندروستییەکان جێبەجێ بکەن، وەکو بەستنی دەمامک و دوورکەوتنەوە لە یەکدی.  شێخ خرتۆ حاجی ئیسماعیل، ناسراو بە بابەشێخ، رێبەری رۆحیی ئێزدیانی جیهان ئێوارەی رۆژی پێنجشەممە ١ - ١٠ - ٢٠٢٠ لە شاری هەولێر لە تەمەنی ٨٧ ساڵیدا بە نەخۆشی کۆچی دواییکرد.  رۆژی هەینی ٢ - ١٠ - ٢٠٢٠ بە ئامادەبوونی پارێزگاری هەولێر و وەزیری تەندروستی حکومەتی هەرێمی کوردستان و نوێنەری کاروباری ئێزدییەکان لە وەزارەتی ئەوقاف و ژمارەیەک لە بەرپرسانی دیکەی حکومی لە شاری هەولێر، تەرمی بابەشێخ بۆ شێخان بەڕێکراو دواتر لە رێوڕەسمێکدا لە گۆڕستانی گوندی بۆزان بەخاک سپێردرا.  پۆستی بابەشێخ، نزیکەی دە سەدەیە لووتکەی هەڕەمی ئایینی ئێزدییە، ئەو پۆستە پشتاوپشت دەمێنێتەوە و هەر بەو شێوەیەش بۆ شێخ خرتۆ مابووەوە.  ئێستا کوردانی ئێزدی لە ماتەمینیدان و بەپێی ئایینەکەشیان، دوای چلەی بابەشێخ دەست بە گفتوگۆ دەکرێت بۆ هەڵبژاردنی جێگرەوەکەی.  رابەڕی رۆحی کوردانی ئێزدیی جیهان، کوڕ، برا و برازای هەیە، پێشبینی دەکرێت یەکێک لەوانە ببنە شوێنگرەوەی.