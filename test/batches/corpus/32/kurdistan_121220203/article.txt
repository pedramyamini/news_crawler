ئەرکان کەمال، هاونیشتمانییەکی هەولێرە، لەدایکبووی ٢٠٠٢ ـە و لە ساڵی ٢٠١٨ ـەوە ژیانی هاوژینی لەگەڵ ئەسمەهان ئەبوبەکر پێکهێناوە کە لەدایکبووی ١٩٩٨ ـە. ئەرکان لەبارەی دیارنەمانی هاوژینەکەی بە رووداوی گوت، " ١٣ رۆژە جگە لەوەی نامەیەکی دەنگی بۆناردووم کە دیارە لەژێر هەڕەشەدا بووە و پێی گوتووم، پێکەوەناگونجێین، شتێکی دیکە لەبارەیەوە نازانم".   ئەرکان چیرۆکی دیارنەمانی هاوژینەکەی بۆ رووداو گێڕایەوە و ئاماژەی بەوە کرد، ٣٠ - ١١ - ٢٠٢٠ لەگەڵ هاوژینەکەیدا هاتوونەتە هەولێر، چونکە هاوژینەکەی شایەتحاڵی کەیسێک بووە لە دادگەی هەولێر و بەفەرمانی دادوەر بانگکراون بۆ "شایەتیدان".   بە گوتەی ئەرکان، ئەو رۆژەی چوونە بۆ دادگە، مۆبایلەکەی لە دووکانێکی بەرامبەر دادگەی هەولێر دادەنێت بۆ ئەوەی بارگاوی بکاتەوە، بەڵام لەکاتی رۆیشتنەوەیان لە دادگە، "بەهۆی ئەوەی کارێکم لە ئاسایش بۆ دروستبوو، مۆبایلەکەم لەبیرکرد، بە تاکسییەک خێزانم نارد بۆ ئەوەی بیهێنێتەوە و خۆم چوومە ئاسایش". دوای ئەوەی کارەکانی لە ئاسایشی هەولێر تەواو دەکات، ئەرکان دەڵێت، "چوومە نێو بازاڕی هەولێر و تەلەفۆنم بۆ خێزانم کرد، پێی گوتم لەلای مزگەوتەکەی کۆتری سەلامم [کە دەکەوێتە نێو بازاڕی هەولێر]، منیش لەلای بازاڕی نیشتمان بووم، بەڵام کاتێک گەیشتمە ئەوێ و تەلەفۆنم بۆکرد، مۆبایلەکەی داخرابوو و تاوەکو ئێستاش نەکراوەتەوە".   بە گوتەی ئەرکان، لەگەڵ هاوژینەکەی هیچ کێشەیەکیان نەبووە، بەڵام باوکی هاوژینەکەی چیرۆکێکی جیاوازتری هەیە لەبارەی هاوسەرگیریی ئەرکان و کچەکەی.   ئەبوبەکر عەزیز، باوکی ئەسمەهانە و بە رووداوی گوت، "کچەکەم تەنیا لەلای مامۆستای ئایینی لەو کوڕە مارەکراوە و بەفەرمی لە دادگە مارەی نەکردووە". ئەرکانیش ئەو زانیارییانەی بۆ رووداو پشتڕاستکردەوە کە تەنیا لەلای مامۆستای ئایینی مارەی هاوژینەکەی بڕیوە.   باوکی ئەسمەهان ئاماژەی بەوەشکرد، کچەکەی ئەوە جاری دووەمێتی ژیانی هاوژینی پێکدەهێنێت، "چەندینجاری دیکە لەماڵ رۆیشتووە و دوای چەند مانگێک گەڕاوەتەوە". دواتر چووەتە تووندوتیژیی خێزانی و لەوێ خوشکێکی ئەرکانی ناسیوە و لەگەڵ ئەرکان بڕیاری هاوسەرگیرییان داوە.   ئەرکان دوای ئەوەی لەگەڵ ئەسمەهان ژیانی هاوژینی پێکدەهێنێت و بڕیار دەدەن پێکەوەبژین، لە گەڕەکی پیرزینی هەولێرەوە دەچێتە سلێمانی و لە گەڕەکی کارێزەوشک دادەنیشێت. ئەرکان بە رووداوی گوت، "هیچ خراپییەکم لە هاوژینەکەم نەبینیوە و گومانم لەوە نییە کە بەهۆی کارێکی خراپەوە رایکردبێت".  ئەرکان ئاماژەی بەوەشکرد، ئەو کەیسەکەی گەیاندووەتە تووندوتیژی خێزانی لە نووسینگەکانی قەڵا و منارە، بەڵام ئامادەنەبوونە سکاڵاکەی بۆ تۆمار بکەن. رووداو پەیوەندی بە بەڕێوەبەری بەڕێوەبەرایەتیی بەرەنگاربوونەوەی توندوتیژیی دژی ژنان و خێزان لە هەولێر کرد و ئەو بە رووداوی راگەیاند، بەهۆی ئەوەی گەڕەکی پیرزین دەکەوێتە دەرەوەی سنووری شارەوانیی هەولێر، دەبێت ئەو کەسە لە بنکەی پۆلیسی پیرزین سکاڵا تۆمار بکات.