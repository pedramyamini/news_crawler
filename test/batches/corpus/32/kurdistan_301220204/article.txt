بەیار باڵەکی، بەڕێوەبەری راگەیاندنی بەڕێوەبەرایەتیی بەرگریی شارستانیی سۆران لە کۆنگرەیەکی رۆژنامەڤانیدا ئاماری رووداوەکان و کار و چالاکییەکانی بەڕێوەبەرایەتییەکەیانی بۆ ساڵی ٢٠٢٠ ئاشکراکرد.  بەڕێوەبەری راگەیاندنی بەڕێوەبەرایەتیی بەرگریی شارستانیی سۆران رایگەیاند: "کۆی گشتیی ئەو رووداوانەی لە سنووری بەڕێوەبەرایەتیی بەرگریی شارستانیی سۆران لە سنووری هەرچوار قەزاکانی سۆران، چۆمان، مێرگەسۆر و رواندز لە ماوەی ئەمساڵدا روویان داوە ٥١٠ رووداوی جۆراوجۆر بوون. "  بە گوتەی بەیار باڵەکی لە کۆی ئەو ٥١٠ رووداوە، " ٤٥٥ رووداوی ئاگرکەوتنەوەی جۆراوجۆر تۆمارکراون لەگەڵ ٥ رووداوی خنکان لە رووبارەکان و ٦ رووداوی لافاو، ٣٧ حاڵەتی رزگارکردن و ٨ هاووڵاتییش تووشی رووداوی هەڵدێران بوون کە ٤ یان مردوون. "  لەبارەی وردەکاریی رووداوەکانی ئاگرکەوتنەوە و هۆکار و زیانەکانی، بەڕێوەبەری راگەیاندنی بەڕێوەبەرایەتی بەرگری شارستانی سۆران ئاماژەی بەوە دا، لە کۆی رووداوەکانی ئاگرکەوتنەوە، ٦١ ماڵ سووتاون، هۆکاری زۆربەی ئاگرکەوتنەوەکانیش شۆرتی کارەبا و بتڵی غاز بووە.  هەر بە گوێرەی ئامارەکان ١٧ دوکانیش سووتاون، لەگەڵ تۆمارکردنی ٢٥ رووداوی ئاگرکەوتنەوە لە بگۆڕی کارەبا و کۆگا و موەلیدە و پاشماوەی زبڵ و خاشاک. هەروەها ١٩ ئۆتۆمبێل سووتاون، هۆکاری کەوتنەوەی ئاگرەکەش هی زۆربەیان شۆرتی کارەبای بزوێنەری ئۆتۆمبێل و فیول پەمپ بووە.  هەروەها ٣٠٢ رووداوی ئاگرکەوتنەوەش لە پووش و پاوان و داراستانی ناوچەکەدا  روویانداوە، بەو هۆیەوە نزیکەی ٦ هەزار و ١٥٠ دۆنم پوش و پاوان و داراستانی ناوچەکە سووتاون. ٢٨ رووداوی ئاگرکەوتنەوەش لە رەز و باخی خەڵکی روویان داوە، لەگەڵ دوو رووداوی ئاگرکەوتنەوە لە بەنزینخانەکان.  لەبارەی رووداوەکانی خنکانیشەوە بەیار باڵەکی باسی لەوە کرد، ٥ کەس لە رووبارەکانی سنووری بەڕێوەبەرایەتییەکەیان خنکاون، ئەوانیش خنکانی منداڵێکی تەمەن دوو ساڵ لە رووباری ئێنێی سنووری قەزای چۆمان، خنکانی گەنجێکی تەمەن ٢٠ ساڵ لە رووباری چامە لە سنووری قەزای مێرگەسۆر، خنکانی گەنجێکی ٢٨ ساڵ لە رووباری زێی گەورە لە سنووری قەزای مێرگەسۆر، خنکانی هاووڵاتییەکی دیکە لە رووباری زرارە لە سنووری قەزای مێرگەسۆر، لەگەڵ خنکانی هاووڵاتییەک لە رووباری چۆمان نزیک رووباری حافیز.