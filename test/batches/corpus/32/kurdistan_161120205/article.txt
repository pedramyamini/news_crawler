عەبدولوەهاب سلێمان، بەڕێوەبەری شوێنەواری سۆران دەڵێت "بەپێی فۆرم و تایپەکەی، دەگەڕێتەوە بۆ هەزارەی یەکەمی بەر لە زایین کاتێک کە گرێبەستێک لەنێوان دوو مەملەکەت، دوو پاشایەتی یان دوو شانشین ئەنجامدەدرا، دەهاتن بە نووسینی بزماری نووسینیان دەنووسی لەسەر خشتێکی قوڕ و سووردەکرایەوە، لە رێورەسمێکدا لەنێوان ئەو دوو پاشایەتیە، لەژێر خاکدا دادەنرا لە شوێنێکی پیرۆز".  خەڵکی گوند لەسەر تێچووی خۆیان سەرقاڵی چاککردنی رێگای گوندەکەیانن، کاتێک رێگە گەیشتووەتە پارچە زەویەکە خاوەنەکەی بە مەبەستی دروستکردنی خانوو، شۆفڵی لێداوە. گۆزەکان بە شێوازی زانستی دەرنەهێنراون، سەرەتا شۆفڵ و دواتریش بە تەور و خاکەناز کاری تێدا کراوە.  جەردیس رەسوڵ فەرمانبەرە و دەڵێت "کاتێک بینیمان گۆزە و پارچەی شوێنەواری دەرکەوتن، کارەکەمان راگرت و گۆزەکەمان دەرهێنا بۆئەوەی نەشکێت"، لەبەر ئەوەی سەرەڕێگەشە ترسی بردنیان هەبووە.  مەمیخەلان بە دووریی تەنها پێنج کیلۆمەتر دەکەوێتە رۆژهەڵاتی قەزای چۆمان، گوندەکە خاوەنی گۆرستانی کۆن و پێنج قەڵای دێرینە. چەندین شوێنەواری دیکە لەو گوندە هەن، لە زۆر ناوچەی گوندەکەدا خەڵک بەمەبەستی گەڕان بەدوای خەزێنە و زێر، زەوییان هەڵکۆڵیوە.  مامەند مەمی خەلی، فەرماندەی سەربازی ئاماژە بەوە دەکات "گوندی مەمیخەلان شوێنەواری زۆری هەیە، گۆڕستانی زۆر کۆنی لێیە، پێنج قەڵا لەنێو گونددا هەن. خەڵکێکی زۆر لە گوند گەڕاوە بۆ دۆزینەوەی خەزێنە و زێر".  تاوەکو ئێستا له باشووری كوردستان سێ هه‌زار و ١٢٥ ناوچه‌ی شوێنه‌واری تۆماركراون و ساڵانه‌ش ژمارەیەک ناوچه‌ی نوێ و پارچه شوێنه‌وار ده‌دۆزرێنه‌وه.