رۆژی ١٢ - ٧ - ٢٠٢١ ئەو حەوت دادوەرە لەبەردەم فرسەت ئەحمەد، وەزیری داد و بە ئامادەبوونی بریکاری وەزارەتی داد و سەرۆک و بەڕێوبەرانی گشتیی دەزگە و فەرمانگەکانی سەر بە وەزارەتی داد، وەک سەرپەرشتیاریی دادی، سوێندی یاساییان خوارد.  فرسەت ئەحمەد، وەزیری داد بە سەرپەرشتیارەکانی راگەیاند: "هیچ کەس لە ئێوە بە (واستە) نەبووەتە سەرپەرشتیاریی دادی، بەڵکو ئەزموون و رابردووی وەزیفی خۆتان و ئاستی خزمەتکردنتان لە فەرمانگەکانتان و مامەڵەتان لەگەڵ هاووڵاتییان کراونەتە بنەما بۆ وەرگرتنی ئێوە، نە ئینتیمای حیزبایەتی و نە بیروباوەڕی سیاسی، لە دانانی ئێوەدا هیچ رۆڵێکیان نەبووە، هەر بۆیە رێزگرتنتان لە یاساکان و پابەندبوونتان بەو سوێندەی خواردووتانە، لە هەموو شتێکی دیکە گرنگترە".  وەزیری داد باسی گرنگی راپۆرتەکانی سەرپەرشتیاریی دادی کرد و رایگەیاند: "راپۆرتی سەرپەرشتیارانی دادی، بنەمایە بۆ هەڵسەنگاندنی توانست و کاری فەرمانبەران و ئاستی فەرمانگە و دائیرەکان بەدەردەخات، هەڵسەنگاندنی کارو چالاکی فەرمانبەرانی دەزگاکان لەلایەن ئێوەوە زۆر گرنگە".  وەزیری داد، هەروەها پێیگوتن کە "گرنگە ئێوە لە بواری دادنووسی، تاپۆ، جێبەجێکردن و  کاروباری ناکامانیشدا، زانیاریی خۆتان زیاتر بکەن و باشتر خزمەتی هاووڵاتیان بکەن"، بەڵام بەتایبەت داوای لێکردن گرنگی زیاتر بەو کەموکوڕییانە بدەن کە لە فەرمانگەکانی جێبەجێکردندا هەن، بۆ ئەوەی بتوانن زیاتر خزمەتی هاووڵاتیان بکەن.  سەرۆکایەتی سەرپەرشتیاری دادیی لە هەرێمی کوردستان یەک لە پێکهاتە سەرەکییەکانی وەزارەتی دادە و بەپێی یاسای ژمارە (١٢٤)ی ساڵی ١٩٧٩ - یاسای دەستەی سەرپەرشتیاریی دادیی کارەکانی دەکات، لە کار و ئەرکە سەرەکییەکانی: چاودێریی و سەرپەرشتیکردنی کارو چالاکییەکانی داواکاری گشتی و بەڕێوبەرایەتی گشتی تۆمارکردنی خانووبەرە و بەڕێوبەرایەتی گشتیی فەرمانگەکانی دادە.  ئەو حەوت سەرپەشیارییە دادییەی ئەمڕۆ سوێندیان خوارد پێکدێن لە ئاراس عەبدولخاڵق عەبدولحەمید، لانە مەسعود محەممەد سەعید، جەلیل حەمەزیاد ئەحمەد، نیدار محەممەد مەهدی موفتی، سەروەر عەبدولعەزیز نووری، ستار عەلی ئسیماعیل و قوباد قوربانی عەلی.