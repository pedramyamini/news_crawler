پێنج لە خۆپێشاندەرەکان ئەمڕۆ سێشەممە ٨ی کانوونی یەکەمی ٢٠٢٠ کوژراون، دووانیان لە سەیدسادق، دووان لە تەکیە و یەکێکیش لە دەربەندیخان بوون. بە گوتەی دیاری رەفیق، قایمقامی قەزای سەیدسادق، ٥٤ کەس لەو سنوورە لە هێزە ئەمنییەکان برینداربوون.  لە یەکەم رۆژی خۆپێشاندانەکانیش سێ خۆپێشاندەر لە هەریەکە لە کفری، چەمچەماڵ و دەربەندیخان کوژراون.  کۆی گشتیی بریندارەکانیش ٧٩ بریندارن کە ٢٥ یان خۆپێشاندەر و ٥٤ یان پۆلیس و هێزە ئەمنییەکانن.  چەند رۆژێکە لە ناوچە جیاجیاکانی سەر بە پارێزگای سلێمانی و ئیدارەکانی گەرمیان و راپەڕین خۆپێشاندان و ناڕەزایی بەڕێوەدەچن، بەهۆی کەوتنەوەی گرژی و ئاڵۆزییەوە ژمارەیەک خۆپێشاندەر کوژراون و برینداربوون، هاوکات پێشمەرگەیەکی پارتی کوژراوە و ژمارەیەک لە هێزە ئەمنییەکانیش برینداربوون.