بەهۆی رەچاونەکردنی کۆکردنەوەی زبڵ و خاشاکی بەشێک لە ناوچە گەشتیارییەکانی رووبارەکانی سنووری پارێزگای هەولێر بوونەتە زبڵدان و خەریکە ئەو سرووشت و ژینگەیەی ئاوەکان دروستیان کردووە و بەهۆیەوە دەرفەتی کەرتی گەشتیاری رەخساوە لەنێو دەچێت.  لە هاوینە هەوارێکی دەم رووباری چۆمان دیمەنەکانی دەرخەری ئەوەن ئەو کەسانەی لە سایەی سێبەری دارەکانیدا پشوویان دابێت، پاشماوەکەشیان بەدەم ئاوی کانیاوەکەدا داوە، ماددە بەکارهاتووەکان لە قەد و لقی دارەکان دەگیرێن و دەیانشکێننەوە.  لە شەقڵاوە تا دەگەیتە حاجی ئۆمەران مەوداوی چەند مەترێکی رووبار بەبێ زبڵ و خاشاک نابینیت. شەپۆلەکان لەگەڵ پاشماوەی گەشتیار و رێبواراندا شەڕیانە. ئاوەکان سەرچاوەی ئاوەدانی و خێرن بۆ ناوچەکە، بەڵام رەچاوی پاکڕاگرتنیان ناکرێت.  فاخیر قادر، کەپری گەشتیاریی هەیە و دەڵێت، "هەموو کەپرەکان زباڵەمان بۆیان داناون، عەلاگەیان لێییە بۆ ئەوەی گەشتیار پاشماوەکانی فڕێ نەداتە رووبارەکە، بەڵام هۆشیاریان بایی ئەوە نیەو هەر کەس لە راستەخۆی را شت و مەکی فڕێ دەدات.  یوسف شێرکۆ، گەشتیارە و دەڵێت، "لە خۆشیی ئەم رووبارە دێینە ئەم ناوچانە، بەڵام بەداخەوە هێندە پیسن ناتوانین پشووێک بدەین و خێر لە گەشتەکە ببینین. "  لە هەرێمی کوردستان کۆکردنەوەی زبڵ و خاشاک دراوەتە کەرتی تایبەت، بەڵام لە گرێبەستی نێوانیاندا باسی پاککردنەوەی رووبار و سەرچاوەی ئاوەکان نەکراوە.  ئاراز فوئاد، بەڕێوەبەری خزمەتگوزاری و ژینگەپارێزی و چارەسەرکردنی خۆڵ و خاشاک بە تۆڕی میدیایی رووداوی راگەیاند، "کاتی خۆی کە گرێبەست لەگەڵ کۆمپانیاکانی بەڵێندەرایەتیی پاک و خاوێنی کراوە، رەچاووی ئەو هەموو ناوچەی گەشتیارییە نەکراوە. ئێستا گەلێک زۆرن و نیازمانە ساڵی داهاتوو کە زۆربەی گرێبەستەکان کاتیان تەواو دەبێت، رووبارەکانیان لەسەر بکرێتە مەرج بۆ پاککردنەوەیان. "  ئەو رووبارەی سەرچاوەی ئاوی خواردنەوەی چەندین شار و شارۆچکەی باشووری کوردستانە، پاشماوەکان لە زۆر شوێندا ئاوی رووباریان ون کردووە و هۆکارن بۆ لەنێوبردنی دەیان جۆر زیندەوەری ئاوی.