پەیوەست بە داواکاریى یەکەمیان، حکومەت لە پەرلەمان و بە چەند رێگەیەکی دیکەش گوتوویەتی، "ناتوانین بەڵێن بدەین ٣٠ رۆژ جارێک مووچەیان پێ بدرێت".  عەبدولخالق ماوەتى، کارگێڕی لقى سلێمانى یەکێتیی مامۆستایانە و قسەی بۆ رووداو کرد، لەبارەی کێشەکەوە گوتی، "بەرپرسیارێتى ئەم بایکۆتە ئەخرێتە ئەستۆى حکومەت کە لە پڕێکدا پێنج مانگى پاشەکەوت کرد و روونیش نییە ئایندەى مووچەکانمان چێ لێدێت".  ئەو بایکۆت و مانگرتنە، قوتابخانە و باخچە ناحکومییەکانی نەگرتووەتەوە، ئەو قوتابخانەیەی لە ڤیدیۆکەدا دەیبینن، یەکێکە لە ئامادەییە نموونەییەکانى کەرتى تایبەت، خوێند بۆ پۆلەکانى یەک و دووى بنەڕەتى و ١٢ ـی ئامادەیی بە پەیڕەوکردنى رێنماییەکانى خۆپارێزى لە کۆرۆنا بەردەوامە، بۆ پۆلەکانى دیکەش بە ئۆنلاین. سەرپەرشتیارى قوتابخانەکە دەڵێت، بەهۆى بایکۆت لە کەرتى حکومی، رۆژ نییە دەیان دایک و باوک نەچنە لایان بۆ گواستنەوەى قوتابییەکانیان بۆ خوێندنى ئەهلى.  عەبدوڵڵا عوسمان، سەرپەرشتیارى قوتابخانەیەکی ناحکومییە لە سلێمانی، بە رووداوی گوت، "پۆلى یەک، دوو و ١٢ لەنێو پۆل دەخوێنن، پۆلەکانى دیکەش ئیمەیڵ و پاسۆردیان بۆ نێردراوە و لەم هەفتەیەوە بە ئۆنلاین دەستپێدەکەن.  بایکۆتکردنی خوێندن، جیا لە سلێمانی، لە پارێزگای هەڵەبجە و هەردوو ئیدارەی گەرمیان و راپەڕینیش بەردەوامە. رۆژی شەممەش مووچەی مامۆستایان لە هەولێر و سلێمانی درا، بەڵام بەهۆی ئامادەنەبوونی لیستەوە، لە سلێمانی رۆژی یەکشەممە مووچە دەدرێت. بەپێی گوتەی بەشێک لە مامۆستایانیش بێت، "پێناچێت بایکۆت بشکێندرێت".  زانیار عەلى، بەڕێوەبەرى قوتابخانەیەکە لە هەڵەبجە، دەڵێت، ئەگەر ٣٠ رۆژ جارێک مووچەمان وەرگرت، ئەوکات رەنگە پێداچوونەوە بە هەڵوێستمان بکەین، بەڵام بەڵێن نادەین بایکۆت بشکێنین".   بەهۆى تۆمارنەکردنى قوتابی نوێ بۆ پۆلى یەکەمى بنەڕەتی، هێشتا ئامارێکى دروست بەردەست نییە، بەڵام مەزەندە دەکرێت زیاتر لە ٣٥ هەزار قوتابى پۆلى یەک و دوو بەهۆى بایکۆتەوە لە زیاتر لە ٣٠٠ قوتابخانەى سلێمانى و دەوروبەرى لە پرۆسەى خوێندن دابڕابن.