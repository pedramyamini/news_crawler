سەعید پێی گوتراوە لە ئەمڕۆوە دەبێت هەر بوتڵێک غاز بە ٨٥٠٠ دینار بفرۆشێت. بە قسەکانیدا دەردەکەوێت خەڵک زۆر بەم بڕیارە رازی نین.  سەعید حەمەد، غازفرۆشە و دەڵێت: "من رۆژانە بە قەرز غاز دەدەمە خەڵک و زۆر کەس هەیە بە راستی پێیناکڕدرێت و زەختێکی زۆرە لەسەر خەڵک. من دەگەڕێم دەزانم چەند خەڵکی فەقیر زۆرە. "  شکوری رەشید، دووکاندارێکی دهۆکە و دەڵێت: "کە ئەم بەیانییە هاتین گوتیان غاز بووەتە نۆ هەزار دینار و ئیتر نەمانزانی هۆکارەکەی چییە. "  هێرش مەزهەر، شۆفێر تەکسییە لە هەولێر و دەڵێت: "خەڵک نییەتی بیکڕێت. خەڵک خۆی کێشەی زۆرە و ناتوانێت ئەوەش زیاد بکات بۆ سەر کێشە و گرانییەکان. "  کارگەکانی پڕکردنەوەی غاز باس لەوە دەکەن ئەم گۆڕینی نرخە هیچ سوود و گۆڕانکارییەکی بۆ ئەوان نەبووە.   هەردی هەورامی، خاوەنی کارگەی غازە و دەڵێت: "بۆ هەر تۆنێک ٨٣ هەزار دینار چووەتە سەری و ئەمەش لەلایەن کۆمپانیای دابەشکارەوە دانراوە و هیچ پەیوەندیی بە حەقدەستی ئێمەوە نییە. "  چووینە کۆمپانیای دابەشکاری غازی شل لە هەرێمی کوردستان و لە هۆکاری سەرەکی گرانبوونی نرخی غازمان پرسی.   سامان حاجی فایەق، بەڕێوەبەری جێبەجێکار لە کۆمپانیای ساوس کوردستان دەڵێت: "بە هاوئاهەنگی لەگەڵ پارێزگاکانی دهۆک، سلێمانی و هەولێر و هەڵەبجە ئەو نرخەمان زیاد کردووە. ئەگەر بەپێی بەرزبوونەوەی دۆلار بووایە دەبووایە زیاتر لە ٢٠ % بەرزمان بکردایەتەوە، بەڵام ئێمە هەزار دینار بەرزمان کردەوە کە دەکاتە نزیکەی ١٠ % و ئەوەی دیکەش لە ئەستۆی خۆمانە. "  لە پارێزگای دهۆک گەیاندنی یەک بوتڵ غاز بۆ ماڵان نۆ هەزار دینار و لە پارێزگاکانی هەولێر و سلێمانی بە ٨٥٠٠ دینار جێگیر بووە. پێویستیی هەرێمی کوردستان بە غازی شل رۆژانە زیاتر لە ١٢٠٠ تۆنە کە لەلایەن نزیکەی ١٤٠ کارگەی پڕکردنەوەی غازی شل دابەش دەکرێت.