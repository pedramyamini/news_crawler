زیاتر لە ٢٥٠ خێزان لە مێرگەسۆر، سۆران و کەرکووک بانگکرابوون بۆ وەرگرتنی هاوکاری لەلایەن رێکخراوی خێرخوازیی رێگەی پێشکەوتنی ئەمریکی لە هەرێمی کوردستان، بەڵام هاوکارییەکان لەلایەن خێزانەکانەوە رەتکرانەوە و دواتر سووتێندران. ئەوان ئەو هاوکارییانەیان بە "سووکایەتیکردن بە خوێنی شەهیدان" ناو برد.  میران بەکر، راوێژکاری راگەیاندنی وەزارەتی پێشمەرگە بە تۆڕی میدیایی رووداوی راگەیاند، بۆ گوێگرتن لە داواکارییەکانیان، وەزیری پێشمەرگە هەر ٢٥٠ خێزانەکەی بۆ وەزارەتی پێشمەرگە بانگهێشت کردووە و رۆژی دووشەممەی داهاتوو لەگەڵیان کۆدەبێتەوە و گۆێ لە داواکارییەکانیان دەگرێت.  راوێژکاری راگەیاندنی وەزارەتی پێشمەرگە ئاماژەی بەوە دا، "وەزارەتی پێشمەرگە هیچ ئاگایەکی لەو هاوکارییانە نەبووە و نەیزانیوە چین تاوەکو دابەشکراون. "  رۆژی چوارشەممە ٢٠٢٠/١١/١١ لەبەردەم نەخۆشخانەی پێشمەرگە لە هەولێر هاوکارییەکان بەسەر کەسوکاری شەهیدانی شەڕی دژ بە داعش دابەشکران، بەڵام کەسوکاری شەهیدان کە زانییان کەلوپەلەکان "نەعل، جلوبەرگ و هەندێک پێداویستیی دیکەن" و وەک خۆیان گوتیان کە ئەو کەلوپەلانە کەلوپەلی "کۆنەن، " رەتیانکردنەوە و دواتر سووتاندنیان.   سادق محەممەد، بەڕێوەبەری رێکخراوی خێرخوازیی رێگەی پێشکەوتنی ئەمریکی لە هەرێمی کوردستان بە رووداوی راگەیاند، "هاوکارییەکان لە جلوبەرگی زستانە و پێڵاوی منداڵان و ژنان و کەلوپەلی دیکە پێکهاتبوون، بەڵام ئەوان رەتیانکردوونەتەوە و دواتر سووتاندوویانن. "  نوێنەری رێکخراوەکە لە بەشێکی دیکەی قسەکانیدا باسی لەوە کرد کە ئەوان ئەو بڕە بودجەیان بۆ ئەو کەلوپەلانە پێدراوە و ئەوانیش خەرجیان کردووە.   بەشێک لە خێزانەکان نزیکەی ١٢٠ کیلۆمەتریان بڕیبوو و لە دوورەوە هاتبوون بۆ وەرگرتنی هاوکارییەکان. یەکێک لە ژنەکان کە هاوژینەکەی لە شەڕی دژ بە داعشدا شەهید بووە، بە رووداوی راگەیاند، "لە مێرگەسوورەوە هاتووم، ئەوەی ئەمڕۆ بە ئێمە کرا سووکایەتی بوو بە خوێنی شەهیدان و قبووڵی ناکەین. "  هادی سەلیمی، پەیامنێری رووداو کە رووماڵی رووداوەکەی کرد، گوتی، ئەو پێداویستییانەی ئەمڕۆ دابەشکران زستانەبوون، بڕیاریش بووە ٥٠٠ خێزان هاوکاری بکرێن، بەڵام ئەمڕۆ تەنیا ٢٥٠ خێزانیان بانگهێشت کردبوو.