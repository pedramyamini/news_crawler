ئەمشەو لە بەرنامەیەکی تایبەت بە خەڵاتی ئەنتیتۆباکۆ لەنێو سێ کەس کە پێکهاتبوون لە "فرسەت عەبدوڵڵا ئەحمەد، ئیسماعیل عەبد حەمەجەعفەر و دڵشاد حوسێن ساڵح" لە تیروپشکێکدا خەڵاتەکە بەخشرایە دڵشاد حوسێن ساڵح.  دڵشاد حوسێن براوەی خەڵاتەکە بە تۆڕی میدیایی رووداوی راگەیاند "هەستم زۆر خۆشە و سوپاس بۆ کەناڵی رووداو و پرۆژەی ئەنتیتۆباکۆ، من دوای ٢٥ ساڵ وازم لە جگەرەکێشان هێنا ئەویش بەهۆی پرۆژەی ئەنتیتۆباکۆ. "  لە بەشێکی دیکەی قسەکانیدا دڵشاد حوسێن ئاماژە بەوە دەدات، ئێستا تەندروستیم زۆر باشە و لە جاران زیاتر حەز لە خواردن دەکەم و لە ماڵەوەش زیاتر خۆشەویستتربووم.  دڵشاد حوسێن خەڵکی گوندی کەڵەکی سەرچیایە لە ناحیەی خەلیفانی قەزای سۆرانە و خاوەنی پێنج منداڵە و دەشڵێت "ئۆتۆمبێلم نەبوو و خوای گەورە کردیە نسیبم. "  ئەمشەو تۆڕی میدیایی رووداو خەڵاتی دەرچووانی پرۆژی ئەنتیتۆباکۆی راگەیاند، کە سێیەم ساڵە لەسەر یەک پرۆژەکە بەڕێوەدەچێت و ئامانج لێی هاندانی هاونیشتیمانییانە بۆ دووربوون لە جگەرەکێشان و نێرگەلەکێشان.  پرۆژەی ئەنتیتۆباکۆ، پرۆژەیەکی دێسکی تەندروستیی تۆڕی میدیایی رووداوە، کە ئەمساڵ سێیەمین جارە پرۆژەکە راگەیێندراوە و زیاتر لە ١٥ هەزار هاونیشتمانی لە شارە جیاوازەکانی کوردستان و تەنانەت وڵاتانی دەرەوەش بەشدارییان لە پرۆژەکە کرد و ناویان تۆمارکرد.  ئەمشەو کاژێر ٢١: ٠٠ بەکاتی هەولێر لە رووماڵێکی تایبەتدا تۆڕی میدیایی رووداو، بەشێوەی تیروپشک یەکێک لەو بەشداربووانەی خەڵات کرد کە بە سەرکەوتوویی وازی لە جگەرەکێشان هێنا، خەڵاتەکە ئۆتۆمبێلێکی مۆدێل بەرزە لەلایەن کۆمپانیای کۆڕەک تیلیکۆم سپۆنسەری پرۆژەکە ئامادەکراوە.  جیاوازی ئەمساڵی پرۆژەی ئەنتیتۆباکۆ لەگەڵ ساڵی یەکەم و دووەمی ئەوەبوو کە کلینیکی ئەنتیتۆباکۆ بۆ یەکەمجار لەسەرانسەری عێراق لە هەولێری پایتەختی کوردستان کرایەوە و تێیدا بەشداربوونی پرۆژەکە لەژێر سەرپەرشتی تیمێکی پزیشکی چاودێری دەکران بۆ وازهێنان لە جگەرەکێشان.  ئامانجی پرۆژەی ئەنتیتۆباکۆ دووربوونی هاونیشتیمانییان لە جگەرەو نێرگەلەکێشانە و بەرهەمهێنانی نەوەیەکە دوور لە جگەرە و کاریگەرییە نەرێنییەکانی. تاوەکو ئێستا بەشێکی زۆری هاونیشیتمانیان لە رێگەی پرۆژەکەوە بە سەرکەوتوویی وازیان لە جگەرە هێناوە و ئێستا لە تەندروستییەکی زۆرباش و دوور لە دوکەڵی جگەرە دەژین.