لەشکر حەمید، سەرۆکی لیژنەی باڵا و لیژنە هاوبەشەکانی قائیمقامیەتی قەزای مەڵبەندی سلێمانی، لە لێدوانێکدا بە تۆڕی میدیایی رووداوی راگەیاند: "زۆرمان بەلاوە قورسە کە رێکاری یاسایی لەبەرامبەر دوکاندارێک یان خاوەنکارێک دەگرینەبەر، بەڵام بە دڵنیاییەوە بەرژەوەندیی گشتی و تەندروستیی هاووڵاتیان لە سەرووی بەرژەوەندیی کەسەکانەوەیە".  بە گوتەی لەشکر حەمید لە سەرەتای ئەم مانگەوە تاوەکو ئێستا لیژنە هاوبەشەکانی قائیمقامیەتی قەزای مەڵبەندی سلێمانی  سەردانی زیاتر لە ٣ هەزار و ٥٠٠ شوێنیان کردووە، دەستیان بەسەر ١٦ تۆن و ٥٠٠ کیلۆ خۆراکی ماوەبەسەرچوودا لە خۆراک و کاڵاو شتومەک داگرتووە و لە رێگەی لیژنەی تایبەتمەندەوە لەنێوبراون، کە رێگەپێدراو نەبوونە، هەروەها زیاتر لە ٣٣٥ پسووڵەی سەرپێچیمان هەبووە و کەیسی داخستن و دادگاشمان هەبووە".  سەبارەت بە ئاماری دوو مانگی رابردووش، سەرۆکی لیژنەی باڵا و لیژنە هاوبەشەکانی قائیمقامیەتی سلێمانی گوتی: "لە مانگەکانی ٩ و ١٠ لیژنە هاوبەشەکانی قائیمقامیەت سەردانی زیاتر لە ١١ هەزار شوێنیان کردووە، نزیکەی ٩٠٠ پسوولەی سەرپێچیان هەبووە، نزیکەی ٨٥٠ پسووڵەی ئاگادارکردنەوەمان هەبووە. هەروەها دەستمان بەسەر ٣٥٨ تۆن و ٣٣٥ کیلۆ خۆراکی ماوەبەسەرچوودا گرتووە، هەر لەو دوو مانگەدا زیاتر لە ٤٨ کەیسی دادگامان هەبووە و زیاتر لە ٧٠ شوێنیش داخراون".