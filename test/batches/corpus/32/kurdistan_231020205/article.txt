نێچیرڤان بارزانی، سەرۆکی هەرێمی کوردستان لە پرسەنامەکەدا ئاماژەی بەوە کردووە، د. شەفیق قەزاز "لەو تێكۆشه‌ر و رۆشنبیرە پێشەنگ و دڵسۆز و نيشتمانپه‌روه‌رانه بوو، كه هەموو ژيان و تەمەن و توانای خۆی بۆ خزمەتی كوردستان لە شۆڕش و خەباتی سیاسی و ديپلۆماسی و رووناکبیری و ئه‌کادیمیدا بەسەربرد و خزمه‌تێكى زۆرى پێشكه‌ش به گه‌ل و وڵاته‌كه‌ى كرد".  درەنگانی شەوی پێنجشەممە ٢٢ - ١٠ - ٢٠٢٠ د. شەفیق تۆفیق قەزاز، نووسەر و سیاسەتڤانی بەنێوبانگی هەرێمی کوردستان لە سلێمانی بە نەخۆشیی کۆرۆنا گیانی لەدەستدا.  د. شەفیق قەزاز، نوێنەری شۆڕشی ئەیلوول لە ئەوروپا، وەزیری هاوکاری مرۆڤایەتی لە حکومەتی هەرێمی کوردستان و سەرۆکی ئەکادیمیای کوردستان بووە. ماوەی ١٥ رۆژ بوو تووشی کۆرۆنا ببوو، هاوکات نەخۆشیی شەکرەی هەبووە.  دەقی پرسەنامەکەی نێچیرڤان بارزانی، سەرۆکی هەرێمی کوردستان:  سه‌رۆكى هه‌رێمى كوردستان سه‌ره‌خۆشى له بنه‌ماڵه‌ى د. شه‌فيق قه‌زاز ده‌كات  زۆر بە داخەوە هەواڵی کۆچی دوایيی نووسه‌ر و رووناکبیر و سياسه‌تمه‌دارى ديارى كوردستان (د. شەفیق قەزاز)م پێگەیشت. خوالێخۆشبوو لەو تێكۆشه‌ر و رۆشنبیرە پێشەنگ و دڵسۆز و نيشتمانپه‌روه‌رانه بوو، كه هەموو ژيان و تەمەن و توانای خۆی بۆ خزمەتی كوردستان لە شۆڕش و خەباتی سیاسی و ديپلۆماسی و رووناکبیری و ئه‌کادیمیدا بەسەر برد و خزمه‌تێكى زۆرى پێشكه‌ش به گه‌ل و وڵاته‌كه‌ى كرد.  خوالێخۆشبوو له سه‌رده‌مى شۆڕشدا ديپلۆماتكارێكى به‌توانا و لێهاتوو و له حكوومه‌تى هه‌رێمى كوردستاندا وه‌زيرێكى سه‌ركه‌وتووى كارامه بوو، له سه‌رۆكايه‌تيى ئه‌كاديمياى كوردى و له بوارى نووسين و ڕۆشنبيريشدا خزمه‌تێكى به‌رچاوى پێشكه‌ش كرد و جێپه‌نجه‌ى به هه‌موو ئه‌و بوارانه‌وه دياره، كه خزمه‌تى تێدا كردووه.  به‌م بۆنه خه‌مناكه‌وه، پرسە و سەرەخۆشی لە بنەماڵە و کەسوکارە بەڕێزەکەی دەکەم و هاوسۆز و هاوبەشی خەم و په‌ژاره‌يانم، لە خوای مەزن داواکارم گيانى خوالێخۆشبوو بە به‌زه‌يى و میهرەبانیی خۆی شاد بكات و سەبووری و ئارامی بە هه‌مووان ببه‌خشێت. يادى ئه‌و بۆ هه‌ميشه به زيندوويى ده‌مێنێته‌وه.