ساڵانێکە باس لە تۆمارکردنی ناوچەکە دەکرێت لە لیستی ناوچە گەشتیارییەکانی یۆنسکۆدا. پێش سەرهەڵدانی کۆرۆنا، گەشتیاران لە سەرانسەری ئێرانەوە بۆ بینینی سرووشت و خانووە پلیکانەییەکان سەردانی ئەم شوێنە مێژووییەیان دەکرد. ئەوەش ببووە هۆی گەشەی ئابووریی ناوچەکە.  پێشتر جگە لە مانگی بەفرانبار و رێبەندان، هەموو وەرزەکانی دیکەی هەورامانی تەخت گەشتیاری بۆ خۆی کەمەندکێش دەکرد. گەشتیارانی هەر وەرزێکیش هەرکامێکیان کڕیاری کەلوپەلێکی ئەم ناوچە بوون. لە وەرزی بەهاردا کڕیاری سرووشتە بێ وێنەکەی، لە وەرزی هاویندا کڕیاری کەلوپەلە پیشەسازییە دەستییەکان و لە وەرزی پاییزیشدا، کڕیاری ئەو داهاتە تایبەتییانە بوون کە بە دەستی خەڵکی ناوچەکە بەرهەمدەهاتن.  پێش بڵاوبوونەوەی کۆرۆنا، ساڵانە نزیکەی یەک ملیۆن گەشتیار روویان لە هەورامانی تەخت دەکرد. سەرەڕای رەخساندنی هەلی کارێکی زۆر بۆ گەنجانی ناوچەکە، گەشتیاران هۆکارێکیش بوون بۆ بووژاندنەوەی کولتووری و ئابووریی خەڵکیش. بەڵام ئەمساڵ کۆرۆنا و قەدەخەی هاتووچۆ، رێژەی گەشتیارانی تاوەکو ئاستێکی زۆر دابەزاند، ئەمەش بووەتە هۆی ئەوەی داهاتی خەڵکی ناوچەکە کەمببێتەوە.  رێکخراوەی گەشتیاریی ئێران بەڵێنی قەرەبووکردنەوەی زیانەکانی کەرتی ئابووریی ئەم ناوچەیەی داوە و دەڵێت، قەرەبووی زیانەکانی کەرتی گەشتیاری بە ئاسانی جێبەجێ ناکرێت، بەڵام دەکرێت بە دانی قەرزی بانکی، لێخۆشبوون لە باج و بیمە و درێژکردنەوەی ماوەی دانەوەی قەرزە بانکییەکان، بەجۆرێک یارمەتیی خەڵک بدرێت، بەڵام دیارنییە ئەو قەرەبووانە تاوەکو چ ئاستێک یارمەتیی بووژانەوەی کەرتی گەشتیاریی هەورامان و ئابووریی دانیشتووانەکەی دەدات.