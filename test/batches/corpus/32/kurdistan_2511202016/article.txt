د. جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند "حکومەتی هەرێمی کوردستان هەموو هەوڵێک دەدات بۆ دابەشکردنی مووچە. گەشبینین لە چەند رۆژی داهاتوودا بەغدا ٣٢٠ ملیار دینارەکە بنێرێت".  گوتەبێژی حکومەت باسیشی لەوە کرد "ئەگەر ٣٢٠ ملیار دینارەکە نەهات بۆ دابەشکردنی مووچە، ئێمە بژارەی خۆمان دەبێت. بەپێی رێککەوتن دەبێت لە عێراقەوە مووچەی چوار مانگی دیکەمان بۆ رەوانەبکرێت".  لە کۆبوونەوەی ١٢/١١/٢٠٢٠ی پەرلەمانی عێراقدا لایەنە شیعە و سووننەکان بێ کورد پرۆژەیاسای کورتهێنانی دارایی ٢٠٢٠ یان پەسندکرد، کە بە یاسای قەرز ناسراوە و ناردنی پارەش لەو قەرزە بۆ هەرێمی کوردستان مەرجدار کراوە.