سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، "رووداوەکە خۆکوژییە، لە دادپزیشکی روونبووەتەوە و شایەتحاڵیش هەیە کە خۆی کوشتووە، تەرمەکەی رادەستی کەسوکاری کراوەتەوە. "  بەپێی زانیارییەکانی تۆڕی میدیایی رووداو، ئەو کەسەی خۆی کوشتووە ناوی (ه. ح.) و خێزاندارە و دوو منداڵی لەدوای خۆی جێهێشتووە.  شایەتحاڵێکیش سەبارەت بە رووداوەکە گوتی، خۆی پێشمەرگە بووە و کێشەی لەگەڵ هیچ کەسێکدا نەبووە، تازەش منداڵێکیان لەدایکبووە.   لە ماوەی دوو هەفتەی رابردوودا لە سلێمانی ئەوە شەشەمین رووداوی کوشتن و خۆکوشتنە کە روویدابێت و لەسەر ئەو تاوانانەش ١٠ کەس دەستگیرکراون.  شەوی ٢٠٢٠/١٠/٣١ لە گۆڕەپانی خوێندنگەیەکی گەڕەکی شۆڕشی سلێمانی کەسێک کوژرا و بە گوتەی پۆلیسی سلێمانی تاوانبارەکە بەرەو بەغدا هەڵاتبوو. دواتر لە رۆژی ١٣ - ١١ پۆلیسی سلێمانی رایگەیاند، کە تۆمەتبارەکە دەستگیراوە.  هەروەها سەرەتای ئەم مانگەش دوو گەنج لە شاری سلێمانی کۆتاییان بە ژیانی خۆیان هێنا کە یەکێکیان بەڵێندەر بووە.