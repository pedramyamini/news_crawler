لە یەکێک لەو حاڵەتانەدا هه‌شت كه‌س به چه‌ك و ئۆتۆمبێلی سه‌ربازی كاژێر حه‌وتی ئێواره هه‌ڵده‌كوتنه‌سه‌ر ماڵێک، خۆیان وه‌كو هێزی ئه‌منی ده‌ناسێنن و ده‌ڵێن هاتوون بۆ پشكنین، دوای لێدان و ئازاردانیان، بڕی ١٦ ملیۆن دینار ده‌به‌ن و بۆ شوێنێکی نادیار هه‌ڵدێن.  كه‌مال نه‌جات، دانیشتووی گه‌ڕه‌كی قودس به تۆڕی میدیایی رووداوی راگه‌یاند "جلی ره‌ساسیی سه‌ربازییان له‌به‌ربوو، ده‌مامكیان كردبوو و كڵاشینكۆفیان به‌ده‌سته‌وه بوو، گولله‌نه‌بڕیان به‌ستبوو و له‌سه‌ر سینگیان ئاڵای عێراق هه‌بوو، ئۆتۆمبێله‌كه‌یان جی ئێم سی بوو، له ده‌رگای پشته‌وه لۆگۆی كۆماری عێراق بوو، به گەوره‌ییش ئه‌ڵڵاهو ئه‌كبه‌ر نوسرابوو".  له كۆی ئه‌و ٢٣ رووداوی دزیكردنه، ته‌نیا پێنجیان داوای یاساییان لەسەر تۆماركراوه و ئه‌نجامده‌رانی چوار له‌و دزییانە ده‌ستگیركراون کە به دوو ئۆتۆمبێلی جۆری تۆیۆتا و لاندكرۆزه‌ر هه‌ڵیانكوتابووه سه‌ر ماڵان، پۆلیسی ده‌ڵێت، خه‌ڵك ترسی هه‌یه له تۆماركردنی سكاڵا و هێزه ئه‌منییەكانی لێ ئاگادارناكه‌نه‌وه.  راید عه‌ممار ئه‌حمه‌د، گوته‌بێژی پۆلیسی كه‌ركووك ده‌ڵێت "تاوەکو ئێستا هه‌شت كه‌س له‌سه‌ر ئه‌و كه‌یسانه ده‌ستگیركراون، ئه‌وه‌ی ماوه‌ته‌وه ئه‌نجامده‌رانی یه‌ك كه‌یسه كه ئێستا به‌دوایاندا ده‌گه‌ڕێین، حه‌ڵه‌تی زۆر له شاره‌كه تۆمارده‌كرێت، به‌ڵام ناگاته لای پۆلیس و خه‌ڵكیش هه‌یه هه‌ڵكوتراوه‌ته سه‌ر ماڵی، به‌ڵام نه‌هاتوون سكاڵا تۆماربكه‌ن و ئه‌وانیش ئه‌گه‌ر بێن و سكاڵایان هه‌بێت لێكۆڵینه‌وه‌كان دووباره ده‌كه‌ینه‌وه و ئه‌وانیش تۆمارده‌كه‌ین".  به‌راورد به مانگه‌كانی حه‌وت و هه‌شتی ئه‌مساڵ، رووداوەکانی دزیكردن زیادیان كردووه و له‌نێو گه‌ڕه‌كه جیاجیاكانی كه‌ركووك ئه‌نجامدراوه، به‌شێكی زۆری دزییه‌كان هه‌ڵكوتانه سه‌ر ماڵان بووه و به‌شێكی دیكه‌ی دزییه‌كانیش ئه‌و باندانه ئه‌نجامیانداوه كه له‌نێویاندا ژن و منداڵ هه‌ن و به‌ناوی سواڵكردنه‌وه له ده‌رگای ماڵانیان داوه، كه زانیویانه كه‌س له‌ماڵ نییه دزییه‌كه‌یان ئه‌نجامداوه.