بەرپرسانى تەندروستیى سلێمانى، ئەوانەى لەگەڵ پشکنین و بوتڵە ئۆکسجینەکاندا هەشت مانگە شەو و رۆژ دەدەنە دەم یەکدى، هۆشیارى دەدەن لە تەشەنەسەندنى زیاترى کۆڤید - ١٩، ئەمە بۆ شارەکانى دیکەش هەر راستە، چونکە بەرپرسانی شارەکانی دیکەش هەمان هۆشداری دەدەن.  هێرش حەیدەر، سەرۆکى بۆردى رووبەڕووبوونەوەى کۆرۆنا لە سلێمانى رایگەیاند "ژمارەى ئەوانەى تووشی کۆرۆنا دەبن زۆر لەوە زیاترە کە بڵاودەکرێتەوە، مردنیش هەر زۆرە و دۆخەکە پڕ مەترسییە".  لەبەردەم مزگەوتی گەورەی سلێمانی کە قەرباڵخترین شوێنە لە شاری سلێمانی، تاک و تەرا خەڵک ماسکیان بەستووە و هەشیانە، رەنگە تاوەکو ئێستا ٢٥٠ دینارى بە ماسکێک نەدابێت.  مامۆستا یوسف کادیرێکی حیزبییە و دەڵێت "من لە کۆرۆنا ناترسم و باوەڕم پێی نییە، ئەوەى نەترسێت، نایگرێت". شیروان محەممەد کە مامۆستایە بە پێچەوانەی ئەو کادیرە حیزبییە، دەڵێت "خەڵک وا بە کۆمەڵ دەمرن، دۆخەکە هى ئەوە نییە ماسک نەبەستى و خۆت نەپارێزیت".  موزەفەر ئیبراهیم فەرمانبەرە و باس لەوە دەکات، خۆی و ماڵ و منداڵەکەی هەر لە دەرگا دێنە دەرەوە تاوەکو ناو ئۆتۆمبێل و دواتریش تاوەکو دەگەڕێنەوە ماسک دەبەستن و لاینابەن.  تاوەکو ئامادەکردنى ئەم راپۆرتە لە سلێمانى زیاتر لە ١٧ هەزار تووشبووی کۆرۆنا دەستنیشانکراون، نزیکەی هەزار کەسیش مردوون، بەگشتى هەرێمى کوردستان تووشبووە دەستنیشانکراوەکانى نزیکن لە ٥٤ هەزار، ژمارەی ئەوانەشی گیانیان لەدەستداوە نزیکەی دوو هەزار کەسن.