بەهمەن کاکەعەبدوڵڵا، ئەندامی فراکسیۆنی پارتی لە پەرلەمانی کوردستان بە تۆڕی میدیایی رووداوی راگەیاند، بەپێی ئەو چاکسازییەی پەرلەمان پەسندی کردووە و حکومەت جێبەجێی دەکات، مووچەی پلەباڵاکان ٥٠ % کەمدەکرێتەوە، بەڵام رەچاوی ساڵانی خزمەت و بڕوانامە دەکرێت، بەو پێیەش زۆربەی پلەباڵاکان کە ژمارەیان نزیکەی ٧٥٠ پلە باڵایە، مووچەیان % ٥٠ - ٧٠ % کەمدەکرێتەوە.  بەهمەن کاکەعەبدوڵڵا گوتیشی: "لە پێنج خولی پەرلەماندا ٤٤٤ پەرلەمانتار هەبوون و هەن، مووچەی هەموویان % ٥٠ - ٧٠ % کەمکراوەتەوە، بەو پێیەش تەنیا لە مووچەی پەرلەمانتاراندا نزیکەی ٨٥٠ ملیۆن دینار بۆ حکومەت دەگەڕێتەوە".  پێشتر رێواز فایەق، سەرۆکی پەرلەمانی کوردستان بە تۆڕی میدیایی رووداوی راگەیاندبوو، ئەم چاکسازییەی ئێستا، نەک هیچ بۆ حکومەت ناگەڕێنێتەوە، بەڵکو دەبێتە بارگرانیش بۆ حکومەت، ئەگەر چاکسازی لە داهاتدا نەکات.  هەر لەوبارەوە جووتیار عادل، گوتەبێژی حکومەتی هەرێمی کوردستان بە رووداوی راگەیاند، ئەو چاکسازییەی ئێستا کراوە بەشێکە لەو پرۆسە گەورەیەی کە حکومەت دەستیپێکردووە.