سەرچاوەیەک لە وەزارەتی دارایی و ئابووریی حکومەتی هەرێمی کوردستان بە رووداوی راگەیاند، وەزارەتی دارایی داوای لە سەرجەم وەزارەت و فەرمانگەکانی حکومەت کردووە، لیستی مووچەی مانگەکانی ١١ و ١٢ی ٢٠٢٠ و ١ی ٢٠٢١ ئامادە بکەن، وەکو ئامادەکارییەک بۆ دابەشکردنی مووچە لە هەرکاتێکدا کە پارەی بەردەست هەبوو.  هەر بەپێی زانیارییەکانی رووداو، لیستی مووچەی هەر سێ مانگەکە، بە رێژەی لێبڕینی ٢١ % دەبێت و بۆ پلە تایبەتەکانیش بە رێژەی ٥٠ % دەبێت، داواکردنی لیستی مووچەی سێ مانگەکە بۆ رێکخستنەوەی لیستی مووچەیە بۆ ساڵی ٢٠٢٠ و ئامادەکردنی لیستی ٢٠٢١.  حكومەتی هەرێمی كوردستان بۆ دابەشكردنی مووچە پێویستی بە نزیكەی ٨٩٥ ملیار دینارە، بەڵام کۆی مووچەی فەرمانبەرانی بە لێبڕینی ٢١ % ـەوە ٧٠٦ ملیار و ١٨٧ ملیۆن و ٣٢٠ هەزار دینارە.   رۆژی ٢ - ١٢ - ٢٠٢٠ مەسرور بارزانی، سەرۆکوەزیرانی هەرێمی کوردستان لەبارەی ئەگەری نەناردنی ٣٢٠ ملیار دینارەکەی بەغدا بۆ هەرێمی کوردستان رایگەیاند، "ئەگەر لە بەر هەر هۆیەک لە کاتی خۆیدا مووچەی هەرێمی کوردستان لە بەغداوە نەگەیشت، ئەوە حکومەتی هەرێمی کوردستان ئەو کورتهێنانە بە قەرز دابین دەکات تا بڕە مووچەی تەرخانکراو لە بەغدا دەگات و دواتر پارەکەی بەغدا لەبری قەرزەکە دەدرێتەوە".  حکومەتی هەرێمی کوردستان رۆژی ٣ - ١٢ - ٢٠٢٠ بە پێدانی مووچەی وەزارەتی تەندروستی دەستی بە دابەشکردنی مووچەی مانگی تشرینی یەکەم کرد.