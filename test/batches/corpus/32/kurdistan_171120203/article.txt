هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، دوای رووداوەکە پۆلیسی هەولێر بەدواداچوونی وردی کرد بۆ دۆزینەوەیان، سەرەتا تۆمەتبارێکی دەستگیرکرد، شەوی رابردووش لە ئۆپەراسیۆنێکدا توانیان دوو تۆمەتباری دیکە دەستگیربکەن، کە لەکاتی دەستگیرکردنیاندا چەکیان پێبووە.  گوتەبێژی پۆلیسی هەولێر ئاماژەی بەوەکرد، یەکێک لە تۆمەتبارەکان سەرەتا هەوڵی رووبەڕووبوونەوەی پۆلیسیدا و ئەوی دیکەشیان ویستی خۆی بکوژێت، بەڵام توانرا بەبێ زیان دەستگیربکرێن و گوتی: "تۆمەتبارەکان تەمەنیان لەنێوان ٢٥ - ٣٠ ساڵیدایە و بە ماددەکانی ٢٢٩، ٢٣٠، ٤١٣ و ٤٣٠ لە یاسای سزاکانی عێراقی داواکراون".  رۆژی ١٥ی تشرینی یەکەم، سێ کەس بە چەکەوە هێرشیانکردە سەر دەرمانخانەیەکی شەقامی لاوان لە شاری هەولێر و لە دوو کارمەندی دەرمانخانەکەیان دا.  وەزارەتی تەندروستیی هەرێمی کوردستان لە بەیاننامەیەکدا رایگەیاند، هێرشکردنە سەر کارمەندانی ئەو دەرمانخانەیە هەڵسوکەوتێکی "ناشارستانی و دوور لە مرۆڤایەتی" بووە، لەسەر راسپاردەی وەزیری تەندروستی و لەڕێگەی بەڕێوەبەرایەتیی پشکنین و بەدواداچوون و بەشی یاسایی "بەدواداچوون بۆ ئەو رووداوە دەکرێت".   لە ١٧ی تشرینی دووەم، پۆلیسی هەولێر رایگەیاند: "دوای بڵاوبوونەوەی گرتە ڤیدیۆیەک لەنێو تۆڕە کۆمەڵایەتییەکان کە دوو کەس ھەڵدەکوتنەسەر دەرمانخانەیەک لە شاری ھەولێر، تیمێکی تۆکمەمان پێکھێناو توانرا لە کەمتر لە ٢٤ کاژێردا تۆمەتباری سەرەکی بەناوی (ف. ع. ق) دەستگیربکەین. "