هەر تاکێكی ئەو کەمپە چیرۆکێكی جیاوازی هەیە، لە منداڵێکی پێنج ساڵییەوە بگرە کە چەکدارانی تاڵیبان پەنجەیان قرتاندووە، تا دەگاتە ئەو سەربازەی لە شەڕی تاڵیباندا ئەندامێكی جەستەی لەدەستداوە.   تاغی رەزایی، پەنابەری ئەفغانییە و دەڵێت: "بەهۆی شەڕی ئەفغانستانەوە پێم لەدەستداوە، شەڕ لەگەڵ تاڵیبان. ئەمە نزیک بە ٢٠ ساڵ لەمەوبەر. مانگانە  ١٢٠ لیرە بە هەر کەسێک دەدرێ، ئەمە کێشەیە. بە راستی بەشی خەرجییەکانی ئێمە ناکات. "  بەشێک لە ژنەکانی نیشتەجێی ئەو کەمپە هاوژینەکانیان لە شەڕی تاڵیباندا لەدەستداوە. کاریگەرییە دەروونییەکانی شەڕ هێشتا رەنگدانەوەی لەسەر ژیانیان بەردەوامە و کۆمەڵێك کێشەی دەروونیی جیاوازی بۆ دروست کردوون.   زەهرا کۆلامی، پەنابەری ئەفغانییە و دەڵێت: "پێنج منداڵم هەیە، بێسەرپەرشتم. بە راستی ژیانی ئێمە زۆر دژوارە، کەس نییە کارم بۆ بکات. منداڵەکەم نەخۆشن. هیچ پێداویستییەکەم نییە، چونکە کەس نییە کارم بۆ بکات. ئەو هاوکارییەش کە حکومەت دەیدات بە دژواری ژیانی پێ بەڕێدەکەین، داوا لە حکومەت دەکەم یارمەتیمان بدات، یارمەتی بەو منداڵەم بدات؛ ناتوانم بیبەمە لای دکتۆر، پارەم نییە. "  بەشێكی پەنابەرەکان دەیانەوێت بڕۆن بۆ ئەوروپا، بەشێکیشیان دەیانەوەێت بگەڕێنەوە زێدی خۆیان. هەرچەندە دانوستاندنەکانی ئاشتی لەنێوان حکومەتی ئەفغانستان و تاڵیبان بەردەوامە، بەڵام پەنابەرانی کەمپەکە ترسیان هەیە لە گەڕانەوە بۆ وڵاتی خۆیان.   محەممەد حەسەنی، پەنابەری ئەفغانییە و دەڵێت: "ئێمە لە چەند جێگایەک کارمان کرد، هەندێکیان پارەیان پێداین، بەڵام هەندێکیان نەیاندا، پارەکەمان دەخۆن. لە یەک - دوو شوێن کارمان کرد، بەڵام پارەیان پێنەداین. لەبەر شەڕ و تاڵیبان لە ئەفغانستانەوە هاتین. گرووپی جۆراوجۆر لەوێ هەن. دانوستاندنیش ئەنجامێکی نابێت. "  لەو کەمپەدا ٤٥ خێزانی ئەفغانی دەژین کە بەشی زۆریان ژن و منداڵن. منداڵانی کەمپەکە بەهۆی پەتای کۆرۆناوە لە خوێندن دابڕون. دابەزینی پلەکانی گەرما و هاتنی وەزی زستان هەل و مەرجی ژیانی سەختتر کردوون.