لەبارەی مێژوو و رۆژی هەڵکردنی ئاڵای کوردستان، نەوشیروان مستەفا لە کتێبەکەیدا بەناوی "حکومەتی کوردستان.. کورد لە گەمەی یەکێتیی سۆڤیەت"دا دەڵێت، لە ٢٦ی سەرماوەرزی ساڵی ١٣٢٤، کە دەکاتە ١٦ی کانوونی یەکەمی ١٩٤٥، کوردی پارێزگای ورمێ شاری مهابادیان لەژێر دەسەڵاتی ئەو کاتەی حکومەتی ئێران دەرهێنا، ئاڵای ئێرانیان هێنایە خوارەوە و ئاڵای کوردستانیان لە شوێنی هەڵکرد؛ دوای ئەویش لە نەغەدە و بۆکان و زۆر شوێنی دیکە ئاڵای کوردستان هەڵکرا. دە رۆژ دوای ئەوە و کاژێر ١٠ی سەرلەبەیانی، لە رێوڕەسمێکی پڕ لە دەربڕینی خۆشحاڵیدا و بە ئامادەبوونی پێشەوا قازی محەممەد و نزیکەی ١٠ هەزار کەسی دیکە، ئاڵای کوردستان بەشێوەیەکی فەرمی لە شاری مهاباد هەڵکرا.   تەمەنی کۆماری کوردستان لە مهاباد کورت بوو، بەڵام پاراستنی شکۆی ئاڵای کوردستان و شەکاوەبوونی هەمیشە لای کورد و سەرکردەکانی بە پیرۆزی ماوەتەوە.   سەرۆک مەسعود بارزانی  لەو بارەوە دەڵێت: "من بۆ سەربەخۆیی کوردستان و لە یەکەمین کۆماری کوردستان لە مهاباد لەژێر سێبەری ئاڵای کوردستان لەدایکبووم و دەشمەوێت لەژێر سێبەری ئاڵای کوردستانێکی سەربەخۆدا بمرم".   رۆژی ٦/١٠/٢٠١٧ تەرمی جەلال تاڵەبانی، سەرۆککۆماری ئەوکاتی عێراق بە فڕۆکەیەکی تایبەت و بە داپۆشینی  ئاڵای کوردستان گەڕێندرایەوە هەرێمی کوردستان.   راپەڕینی ساڵی ١٩٩١ی خەڵکی کوردستان و دامەزراندنی پەرلەمان و حکومەتی هەرێمی کوردستان قۆناخێکی گرنگە لە مێژووی گەلی کورددا. پەرلەمانی کوردستان لە ٤/١٠/١٩٩٢ دا فیدراڵی راگەیاند و ساڵی ٢٠٠٤ رۆژی ١٧ی کانوونی یەکەمی هەموو ساڵێکی وەک رۆژی ئاڵای کوردستان دیاریکرد.   پەرلەمانی کوردستان ئاڵای کوردستانی وەک ئاڵای فەرمیی هەرێمی کوردستان ناساند و رەنگەکانیشی دیاریکرد و ئەوەش هەنگاوێکی گرنگ بوو بە ئاراستەی بەرزراگرتنی ئاڵای کوردستان.   لەدوای رووداوەکانی ١٦ی ئۆکتۆبەر هێزە عێراقییەکان لە ناوچە ناکۆکی لەسەرەکان ئاڵای کوردستانیان هێنایەخوارەوە، بەڵام لەدوای دروستبوونەوەی جووڵە دیپلۆماسییەکان و سەردانی نێچیرڤان بارزانی، سەرۆکوەزیرانی ئەوکاتەی هەرێمی کوردستان و شاندی حکومەت بۆ پاریس و کۆبوونەوەیان لەگەڵ ئیمانوێل ماکرۆن، سەرۆکی فەرەنسا لە کۆشکی ئێلیزێ، ئاڵای کوردستان دانرا. ئەمەش وەک چاودێران باسی دەکەن، پەیامێکی روون بوو بۆ بەرپرسانی عێراق و ناوچەکە، بۆ شکاندنی گەمارۆی دیپلۆماسی سەر کوردستان و دەستبەردارنەبوونی گەلی کورد.