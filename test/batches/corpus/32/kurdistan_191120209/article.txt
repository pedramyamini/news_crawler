عەلی ئەلیاس بابە شێخی نوێی ئێزدییەکان دەڵێت "پەیامم بۆ ئێزدیەکان هەیە هەمیشە رێک و تەبابن، پەنا بە خودا کاتێک میری شێخان و بابەشێخ گەڕاوەکانی لە دەرگای مرازان حەڵال کرد و بە پیرۆزی دانان، ان شاء الله پیرۆز دەبن، پەیامی گەڕاوەکان (رزگاربووان)مان لەبارەی ئەوەی بەسەر کچەکانمان هاتووە، دەگەیەنرێت و هەر شوێنێک بۆی بچم پەیامی ئەوان لەگەڵ مندا دەبێت".  زیاتر لە پێنج هەزار کەس لە ناوچە جیاوازەکانی کوردانی ئێزدییەوە چووبوونە پەرستگای لالش بەمەبەستی بەشداربوون لە رێوڕەسمەکە، پیرۆزباییان لە بابەشێخی نوێ دەکرد، شاندێکی ریشسپی و سەرۆک هۆزەکانی شنگالیشیان لەنێودابوو، ئەوان پەیامێکی تایبەتیان هەبوو.  یەکێک لە بەشداربووانی رێوڕەسمەکە گوتی "ئێمە هاتووینەتە شێخادی (مەبەستی شێخ هادی یە) بۆ شێخ و هەموو ئێزدیەکان خێرانداربێت. جوامێری ئێزدیەکان بەتایبەت ئەوانەی شنگال ئامادەبووین بە خێر و خۆشی بێت و لە هەموو ئێزدیەکان پیرۆزبێت".  لەدوای کۆچی دوایی بابەشێخ، خرتۆ حاجی ئیسماعیل، دوو بەربژێر لە شوێنی ئەو هەبوون، یەکێكیان لەلایەن میر و ئەنجوومەنی رۆحانی دەستنیشانکرا، ئەوەش بە رەزامەندیی هەندێک لە سەرۆک هۆزەکانی کوردانی ئێزدی.  شێخ شامۆ، سەرۆکی بنکەی لالشی رۆشنبیری و کۆمەڵایەتی دەڵێت "کاتێک یەکێک لە هەردوو بەربژێرەکان بووە جێگای رەزامەندیی میر و ئەنجوومەنی رووحانی و تەگبیرکارانی ئێزدی، ئەوە بەو واتایە نایەت کە لایەنەکەی دیکە تەواو بابەشێخ نییە، هەر کامەیەکیان دەرچووبایە. شێخ عەلی ئەلیاس سەرکەوت هی هەموو ئێزدیەکانە، ئەوانەی پشتیوانین و ئەوانەشی پشتیوانی نین".  بابه‌شێخ دەبێته ئه‌ندامی ئەنجوومەنی رووحانی "جڤاتا رووحانی" و ئەنجوومەنێکی تایبەت هەیە پێی دەڵێن، جوقه‌تا بابه‌شێخ، بریارەکانی ئایینی بە هاوکاری لەگەڵ میری شیخا (مەبەستی شیخانە، چونکە میر لەوێ دادەنیشێت) دەدرێت.