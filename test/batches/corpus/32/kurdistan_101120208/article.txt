کاروان رەزا، بەڕێوەبەری گشتیی پۆستە و گەیاندن بە تۆڕی میدیایی رووداوی راگەیاند، تاوەکو ئێستا سیستمی" ٥ G" نەخراوەتەکار و مۆڵەتی کارکردنیشی پێنەدراوە، بۆیە لەکارکەوتنی کۆنتڕۆڵی ئۆتۆمبێل هیچ پەیوەندییەکی بە ئینتەرنێتەوە نییە".  کاروان رەزا هۆکاری لەکارکەوتنی کۆنتڕۆڵی ئۆتۆمبێل رووندەکاتەوە و دەڵێت: "ئەوە تەنیا پارازێتە بۆ لەکارخستنی کۆنترۆڵ لەلایەن کەسانێکەوە دروستدەکرێت".    کاروان رەزا گوتیشی: "ئەو پارازێتە ناتوانرێت بخرێتە سەر شارێکی گەورە، بەڵکو تەنیا لە گەڕەکێک دروستدەکرێت". داوا لە هاونیشتمانییان دەکات لەو حاڵەتەدا شوێنەکان دەستنیشانبکەن و لایەنی پەیوەندیداری لێ ئاگادار بکەنەوە.  لە دوێنێ دووشەممە دەیان هاونیشتمانی شاری سلێمانی و هەڵەبجە لە تۆڕە کۆمەڵایەتییەکان نووسیویانە کە کۆنتڕۆڵی ئۆتۆمبێلەکانیان کارناکات و بەشێکیان هۆکارەکەیان بۆ سیستمی " ٥ G" گەڕاندەوە، بەڵام وەزارەتی گواستنەوە و گەیاندن ئەوە رەتدەکاتەوە و دەڵێت: "رەنگە کەسێک یان شوێنێک سیستمێک بەکاربهێنن ببێتە هۆکار بۆ لەکارکەوتنی کۆنتڕۆڵی ئۆتۆمبێل".