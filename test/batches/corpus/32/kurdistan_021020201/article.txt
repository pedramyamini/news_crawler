ئاژانسی ' فرانس پرێس ' لە راپۆرتێکدا کە ناویناوە ' گۆڕینی بنەماکانی گەمەکە لەلایەن تورکیا و ئێرانەوە ' باسی لە زۆربوون و کاریگەریی فڕۆکە بێفڕۆکەوانەکانی ئێران و تورکیا لەسەر ژیان لە کوردستاندا کردووە. لە کاتێکدا ئەو دوو وڵاتە درۆنەکانیان، بۆ هێرشکردنە سەر چەکدارانی پارتی کرێکارانی کوردستان ' پەکەکە ' بەکاردەهێنن.  محەمەد حەسەن، سەرۆکی شارەوانیی قەندیل، کە پێگەی سەرەکی پەکەکەیە لە باشووری کوردستان، رایگەیاندووە "رۆژ نییە درۆنەکان بەسەر ئاسمانی قەندیلەوە نەبینین". ئەو لە لێدوانی بۆ ' فرانس پرێس ' زیاتر گوتویەتی "درۆنەکان بەنزمی بەسەر ناوچەکەدا دەفڕن، بەشێوەیەک دانیشتووانی ناوچەکە بەچاوی ئاسایی دەیانبینن".  چەندین ساڵە پەکەکە قەندیل وەک پێگەی هێرشەکانی لە دژی تورکیا بەکاردەهێنێت، لە کاتێکدا وەک ئاژانسەکە گوتویەتی حیزبی دیموکراتی کوردستانی ئێران، بەشی دیکەی شاخاوی لە کوردستانی عێراق، بۆ لێدانی ئێران بەکاردەهێنێت.  هەردوو وڵات، هەردوو حیزبەکە بە ' تیرۆریست ' ناودەبەن، بەردەوام هێرشیان دەکەنە سەر و سنوور دەبەزێنن و لەئاسمانەوە پەلاماریان دەدەن، تۆپبارانیش رووداوێکە بەبەردەوامی دووبارە دەبێتەوە.  لە ساڵی ٢٠١٨ ەوە، هەردوو وڵات بەکارهێنانی فڕۆکەی بێفڕۆکەوانیان، لە پرۆسەکانی چاودێری و جێبەجێکردنی کردەی تیرۆرکردنەکانی کوردستاندا بەکاردەهێنن. پسپۆران و دانیشتووانی ناوچەکە گوتویانە، لە حوزەیرانی رابردووەوە و لەوکاتەوەی تورکیا هێرشێکی ئەنجامداوە، ژمارەی هێرشی درۆنەکان زۆر زیادیکردووە.  بەپێی قسەی چالاکڤانان، دەیان گوندی سەرسنوور بەهۆی ئەو کارەی درۆنەکانەوە چۆڵکراون و خەڵک ماڵوحاڵ و کێڵگەکانیان بەجێهشێتووە.  خەڵکانێکی دیکە ئاشکرایانکردووە، کە هێرشی درۆنەکان هۆکاربووە بۆ نەگەڕانەوەی هەزاران کوردی ئێزدی بۆ ماڵەکانیان لە شنگال، ئەو ناوچەیەی کە دەکەوێتە نزیک سنوورەکانی رۆژئاوای کوردستان لە سووریا و ئەندامانی پەکەکەی لێیە.  مەحما خەلیل قائیمقامی شنگال، رایگەیاندووە "بۆمببارانی تورکیا ترسێکی زۆری دروستکردووە، بۆیە زۆربەی ئێزدییەکان ناگەڕێنەوە بۆ ناوچەکەیان".  وێڕای رەخنە ئاشکراکان، بەڵام تورکیا درێژەی بەجەنگەکەی خۆیداوە لە رێگەی درۆنەکانەوە، ئەمەش بێگومان بەهۆی پێکانی بەرچاوی ئامانجەکانی پارتی کرێکارانی کوردستانەوە.  نیکۆلاس هیراس، لە سەنتەری توێژینەوەکانی جەنگ، ئاشکرایکردووە فڕۆکە بێفڕۆکەوانەکان، هەلیان بۆ تورکیا رەخساندووە چاودێری و دەستنیشانی شوێن و لەناوبردنی ئامانجەکانی لە ئەندامانی پەکەکە لە چەند خولەکێکدا ئاسان بکات، ئەو زیاتر دەڵێت "بەکارهێنانی درۆنەکان لە باکووری عێراق، بنەماکانی گەمەکەی گۆڕیوە لە دژی پەکەکە".  پارتی کرێکارانی کوردستان، ماوەی چەندین ساڵە، چیاکانی باشووری کوردستان وەک حەشارگە بەکاردەهێنێت، لەو ساڵانەدا فڕۆکە ئاساییەکانی تورکیا بەئاسانی دەستیان بەئەندامانی ئەو پارتە نەدەگەیشت. ئێستا تورکیا لەبری فڕۆکە جەنگییە تێچوو گرانەکانی وەک ئێف ١٦ی ئەمریکی، پەنای بۆ فڕۆکە بێفڕۆکەوانەکانی دروستکراوی خۆی بردووە وەک ' بەیرەقدار تی بی ٢ '، کە لە رووی سیخوڕییەوە باڵاترە و دەتوانێ بۆ ماوەی ٢٤ کاژێر بەئاسمانەوە بمێنێتەوە. لە کاتێکدا تێچووی دروستکردنی زۆر کەمترە و ئەگەر لەلایەن پەکەکەوە بشخرێتە خوارەوە، زیانە مادییەکانی بەو شێوەیە نین.  سیپەل دوز، پسپۆری فڕۆکە بێفڕۆکەوانەکان دەڵێ درۆنەکان تێچووی جەنگەکەیان یەکجار کەمکردووەتەوە.  زاگرۆس هیوا، گوتەبێژی پەکەکە بە ' فرانس پرێس ' ی راگەیاندووە، تورکیا بەهۆی فڕۆکە بێفڕۆکەوانەکانییەوە، ناوچەیەکی دابڕێنراوی بەدرێژایی ١٥ کیلۆمەتر لە باکووری عێراق دروستکردووە، زیاتر گوتویەتی "ئەمساڵ هێزەکانمان حەوت فڕۆکەیان خستووەتە خوارەوە". لە کاتێکدا ئامادەنەبووە زیانەکانی پەکەکە بەهۆی هێرشی ئەو فڕۆکانەوە ئاشکرا بکات.  پەکەکە لای خۆیەوە کاری بۆ دروستکردنی درۆنی تایبەت بەخۆی کردووە، بەڵام سەرکەوتنێکی سنوورداری بەدەستهێناوە کە بریتیبووە لە دروستکردنی فڕۆکەیەکی بازرگانیی بچووکی بارکراو لە تەقەمەنی.  سەرچاوەیەکی ئاگاداری ئەمریکا رایگەیاندووە، هێزەکانی پرۆسە تایبەتەکانی ئەمریکا لە باکووری عێراق، دڕدۆنگن لە بەرامبەر ' زۆری و چڕی ' ئەو هێرشانەی درۆنەکان ئەنجامیدەدەن.  ئاماژەی بەوەداوە کە "تورکەکان بەسەر ناوچە و پێگە سەربازییەکانی ئەمریکادا دەفڕن و ئەوەش کارێکی قبوڵکراو نییە"، دووپاتیکردووەتەوە "بێمتمانەیی بەشێوەیەکی گشتی و ناڕەحەتی لەسەر ئەو کارە، بەسەر بارودۆخەکەدا زاڵە".  هەرچی ئێرانە بۆ یەکەمجار فڕۆکەکانی چاودێری، لە جەنگی هەشت ساڵەی لەگەڵ عێراقدا بەکارهێنا کە لە ١٩٨٠ تا ١٩٨٨ی خایاند.  ئادەم رۆنسلی، کە بۆ پەیمانگای توێژینەوەی سیاسەتەکانی دەرەوە کاردەکات و چاودێریی فڕۆکە ئێرانییەکان دەکات، دەڵێ لە باکووری عێراق، تاران پشت بە درۆنەکان دەبەستێت کە لە جۆری ' موهاجیر ٦ ' و ' شاهید ١٢٩ ' ن.  ئەو زیاتر دەڵێت "شێوازی بەکارهێنانی فڕۆکە بێفڕۆکەوانەکا، ن لەلایەن ئێرانەوە لە دژی ئامانجە کوردییەکان لە عێراق، ١٨٠ پلە جیاوازە لە شێوازی بەکارهێنانی هەمان ئەو فڕۆکانە لە جێگەکانی دیکە، ئەوانە زۆر پێشکەوتووترن".  پێشتر لە بەهاری رابردوودا، عەقید ئەکبەر کریملوو، فەرماندەی یەکەی فڕۆکە بێفڕۆکەوانەکانی ئێران، لە لێدوانی بۆ میدیای ناوخۆییدا گوتبووی، ئێران ئەو فڕۆکانە بۆ چاودێری، گورزوەشاندن و وردتربوونی لێدانی ئامانجەکان بەکاردەهێنێت.  لە کاتێکدا تۆپخانە و مووشەکەکانی ئێران، ئامانجەکانی حیزبی دیموکرات لە عێراقدا دەپێکن، درۆنەکان وردیی ئەو هێرشانە و شوێنی لێدانی گورزەکان دەستنیشاندەکەن، تا سوپا بەپێی پێویست و بۆ باشتر پێکانی ئامانجەکان کاری خۆی لەسەر زەوی بکات. ئێران ئاشکرایکردووە، ' هەنگاوی هاوئاهەنگیکراو ' ی لەگەڵ تورکیادا هەیە، بۆ رووبەڕووبوونەوەی هەر چالاکییەکی لایەنە کوردییەکان بەدرێژایی سنوور، بەڵام باسی لە بەکارهێنانی درۆنەکان لەو کارەدا نەکردووە.  پەرچەکرداری بەرپرسانی عێراق و هەرێمی کوردستان لە دژی ئەو هەڵمەتانەی درۆنەکان، سنووردارە، بەرپرسانی عێراقی بە ئاژانسەکەیان راگەیاندووە، ئەوان هیچ کارتێکی گوشاریان لە بەرامبەر تورکیا و ئێران، بەدەستەوە نییە.  ئابی رابردوو، کاتێک درۆنێکی تورکیا دوو ئەفسەری سوپای عێراقی کوشت، بەغدا تووڕەیی خۆی لەو کارە دەربڕی، بەڵام هیچ گوشارێکی نەخستە سەر ئەنقەرە.  رۆنسلی ئاشکرایکردووە "کێشە گشتییەکە کە عێراق بەدەستییەوە دەناڵێنێت بریتییە لەوەی هێزە گەورەکان، دەیانەوێت عێراق وەک مەیدانی رمبازی بەکاربهێنن".  ویم زڤینینبێرگ، کە لە بواری داماڵینی چەکدا لە رێکخراوی ' باکس ' ی هۆڵەندی کاردەکات، گوتویەتی "زۆر لەو گورزانە لە ناوچەی دوورە ئاوەدانی روویانداوە، بۆیە زانیاری پێویست لەبەردەستی خەڵک و رۆژنامەڤاناندا نییە لەبارەی ئەو گورزانەوە".  بەکردەنیش چالاکڤانان و بەرپرسانی عێراق و کوردیش، ناتوانن ژمارەی تەواو لەبارەی کوژراوە سڤیلەکانی ئەو هێرشانەی درۆنەکانەوە بەردەست بخەن، زڤینینبێرگ دەڵێ: "ئەمە تەمومژی زیاتر لەبارەی ئەو هێرشانەوە دروستدەکات کە درۆنەکان ئەنجامیدەدەن".