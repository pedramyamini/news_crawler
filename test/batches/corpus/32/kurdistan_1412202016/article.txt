جەیمس سۆرنتۆن، کۆنسوڵی بەریتانیا لە هەولێر لە تویتێکدا رایگەیاندووە "پرسە و سەرەخۆشیی خۆم ئاراستەی بنەماڵەی ملازم ئەوەل عەبدولڕەحمان ئەمین دەکەم کە لەلایەن پەکەکەوە کوژرا. پەکەکە رێکخراوێکی تیرۆریستییە و نابێت لە هەرێمی کوردستانی عێراق بوونی هەبێت".  بەهۆی شەڕى شەوى رابردووی نێوان پەکەکە و پێشمەرگە لەنزیک قەزای ئامێدى، پێشمەرگەیەک گیانی لەدەستدا کە خەڵکى باکوورى کوردستانە و بڕیارە تەرمەکەی لە شارى زاخۆ بەخاکبسپێردرێت.  کاژێر ١١: ٣٠ خولەکی شەوى رابردوو یەکشەممە ١٣ - ١٢ - ٢٠٢٠ ئۆتۆمبێلێکی پەکەکە لەنزیک گوندى گرگاشی سەر بە دەڤەرى بەرێگارى نزیک سەنتەرى قەزای ئامێدى ویستوویانە لە خاڵێکى پشکنینى پێشمەرگە تێپەڕن، لەوکاتەدا تەقە لەنێوان هێزى پێشمەرگە و گەریلاکانی پەکەکە دروستبوو و لە ئەنجامى ئەو شەڕە پێشمەرگەیەکى هێزى رۆژ بە پلەى ملازم ئەوەل گیانی لەدەستداوە.  بەدەل بەندى فەرماندە لە هێزى رۆژى پێشمەرگەى کوردستان بە تۆڕی میدیایی رووداوی راگەیاند، ئەو پێشمەرگەیە ناوی عەبدولڕەحمان ئەمینە و پلەى ملازم ئەوەلە و خەڵکى باکوورى کوردستانە، بڕیارە تەرمەکەی لە شارى زاخۆ بەخاکبسپێردرێت.  زیاتر لە مانگێکە لە چەند ناوچەیەکى سنوورى دهۆک، هێزى پێشمەرگە لە چەند شوێنێکی نوێ جێگیرکراوە، بەهۆى جووڵەپێکردنى هێزى پێشمەرگە گرژیی لەنێوان هێزى پێشمەرگە و پەکەکە دروستبووە. پێش مانگێکیش لە شارۆچکەی چەمانکێ بەهۆى تەقەکردن لە هێزى پێشمەرگە، پێشمەرگەیەک گیانی لەدەستدا و سێ پێشمەرگەى دیکەش برینداربوون.  عەلی تەتەر، پارێزگاری دهۆک رۆژی یەکشەممە ١٣ - ١٢ - ٢٠٢٠ لە کۆنفرانسێکی رۆژنامەڤانی بوونی پەکەکەی لە باشووری کوردستان بە "مەترسی" ناوبرد و گوتی "بەداخەوە بوونی پەکەکە و هاتنی سوپای تورکیا بە بیانووی لێدان لە پەکەکە بووەتە هۆکاری ماڵوێرانی بۆ خەڵکی هەرێمی کوردستان".   پارێزگاری دهۆک گوتیشی "داواکارین ئەو دوو لایەنە بە دیالۆگ کێشەکانیان چارەسەر بکەن، بەڵام ئەگەر هەر بڕیاری شەڕیان داوە، ئەوا ئێمە داوادەکەین ئەو شەڕە ببەنەوە نێو ماڵی خۆیان، بۆچی شەڕەکەیان دەبەنە وڵاتی دیکە و دەبنە هۆی ماڵوێرانی بۆ خەڵکی دیکە، خەڵکی ئێمە ماندوو بووە، ئەوە ٣٢ ساڵە خەڵکی ناوچەی ئێمە لە زەویوزاری باب و باپیرانیان بەهۆی ئەو شەڕەوە دابڕاون، سەرکۆنەی ئەو شەڕە دەکەین لەناو خاکی هەرێمی کوردستان".  بەگوێرەی بەدواداچوونی تۆڕی میدیایی رووداو، بە درێژایی ئەو ماوەیەی پێکدادان لەنێوان سوپای تورکیا و گەریلاکانی پەکەکە لە سێ ساڵی رابردوو، تەنیا لە سنووری قەزای ئامێدی و لە ماوەی ئەو ٣ ساڵەدا ٣٤ کەس گیانیان لەدەستداوە،  ئەمساڵیش نزیکەی ٦ گوند لە سنووری پارێزگاکە بە یەکجاری چۆڵکراون.