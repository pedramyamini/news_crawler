لە یەکەم دەرکەوتنیدا ئۆباما رەخنەی تووندی لە دۆناڵد ترەمپ بەربژێری کۆمارییەکان و سەرۆکی ئەمریکا گرت و گوتی، ئەو تەنیا خەریکی بڵاوکردنەوەی تویتە و هیچ شتێکیشی سەبارەت بە پەتای کۆرۆنا نەکردووە بۆ رزگارکردنی ئەمریکییەکان.   سەبارەت بە ئابووریی ئەمریکاش، ئۆباما گوتی، دۆناڵد ترەمپ کاتێک بووەتە سەرۆکی ئەمریکا ئابوورییەکی بەهێزی لەبەردەستدا بووە، بەڵام نەیتوانیوە مامەڵەی لەگەڵ بکات. جگە لەوەش لە مامەڵەکردن لەگەڵ پەتای کۆرۆنا، پرسی رەگەزەپەرستی و پرسەکانی دیکەشدا شکستی هێناوە و کەسێکی گونجاو نییە تاوەکو وەک سەرۆکی ئەمریکا بەردەوام بێت.  بایدن دەیەوێت ئەزموونی ٥٠ ساڵەی بە بەدەستهێنانی کورسیی سەرۆکایەتیی ئەمریکا مۆر بکات  دوای نزیکەی نیو سەدە لە ئەزموونی سیاسی، جۆ بایدنی تەمەن ٧٧ ساڵ هەوڵی بەدەستهێنانی خەونە لە مێژینەکەی دەدات، کە ئەویش بەدەستهێنانی پۆستی سەرۆکایەتیی ئەمریکایە.   جۆ بایدن، بەربژێری دیموکراتەکان بۆ پۆستی سەرۆکایەتیی ئەمریکا رایگەیاند، "من وەکو دیموکراتێکی سەربەرز خۆم بەربژێر کردووە، بەڵام وەکو سەرۆکێکی ئەمریکی حوکم دەکەم. "  جۆ بایدن، کە پێشتر سیناتۆر و جێگری سەرۆک بووە، ساڵی ١٩٨٨ و ٢٠٠٨ خۆی بۆ پۆستی سەرۆکایەتیی ئەمریکا بەربژێرکرد، بەڵام شکستیهێنا و لە هەردوو کێبڕکێیەکە کشایەوە.   کۆشکی سپی شوێنێکی نامۆ نییە بۆ بایدن؛ چونکە ئەو بەربژێرە دیموکراتە لە ساڵی ٢٠٠٨ تاوەکو ٢٠١٦ جێگری باراک ئۆباما، سەرۆکی پێشووی ئەمریکا بووە و پەیوەندیێکی بەهێزیان هەبووە.   لێنی ستەینهۆرن، مامۆستای زانکۆ ئاماژە بەوە دەدات، "جۆ بایدن وەکو دەستە راستی باراک ئۆباما بوو. کاتێک پێویست بە بڕیاردانێک کردبا، بایدن ئەو کەسە بوو کە سەرۆک راوێژی پێدەکرد. "  بایدن لە ژیانیدا بە کۆمەڵێک خۆشی و تراجیدیادا دەربازبووە. مانگێک دوای ئەوەی کە لە تەمەنی ٢٩ ساڵی لە ساڵێ ١٩٧٢ بووە سیناتۆر، هاوژین و کچە ساواکەی لە رووداوێکی هاتووچۆدا گیانیان لەدەستدا.   هەروەها شووباتی ساڵی ١٩٨٨، بایدن تووشی کشانی موولوولە خوێنبەرەکانی مێشک بوو کە بووە هەڕەشەیەکی جیدی لەسەر ژیانی.   لە ئایاری ٢٠١٥ "بیوو"ی کوڕە گەورەی بایدن بەهۆی شێرپەنجەی مێشکەوە گیانی لەدەستدا، ئەوەش ژیانی سیاسیی بایدنی بۆ ماوەیەک وەستاند.   جۆ بایدن، بەربژێری دیموکراتەکان بۆ پۆستی سەرۆکایەتیی ئەمریکا لەوبارەوە دەڵێت "دەزانم کە دەکرێت هەندێجار ژیان چەند ناخۆش و نادادپەروەر بێت. بەڵام من دوو شتی لێوە فێر بووم: یەکەم، رەنگە ئازیزانت ئەم زەوییەیان بەجێهێشتبێت، بەڵام هەرگیز دڵت بەجێناهێڵن. ئەوان هەمیشە لەگەڵت دەمێننەوە، هەمیشە گوێت لێیان دەبێت. دووەمیش، بە نێو ئازار، لەدەستدان و دڵتەنگیدا باشترین رێگەم بۆ گەییشتن بە مەبەستەکانم دۆزییەوە. "  بەڵام ئەو ئاڵنگاڕییەی ئێستا لەپێش بایدنە، هیچی لەوانی دیکە کەمتر نییە، کە ئەویش لابردنی ترەمپ لە کۆشکی سپی و دوای ئەوەش رزگارکردنی ئەمریکایە لە ڤایرۆسی کۆرۆنا و پاشەکشەی ئابووری.   بەشێک لە کۆمارییەکانی ئاریزۆنا دەنگ بە بایدن دەدەن  کۆمارییانەی ویلایەتی ئەریزۆنا درووشمی "کۆمارییەکانی ئەریزۆنا دەنگ بۆ بایدن دەدەن"یان بەرزکردووەتەوە.   دان بارکەر، دادوەر و لایەنگری پێشووی ترەمپ رایگەیاند  "ئەمە هێمایەکی کۆمارییەکانی ئاریزۆنایە بۆ بایدنی دیموکرات. ئێمە ئەو کۆمارییانەین کە پێمانوایە بایدنی دیموکرات باشترین بژاردەیە. رستەی لۆجیکی بۆ من ئەوەیە کە دەبێت پردی پێکەوەکارکردن دروستبکەین. ئێمە کۆمەڵگەیەکی فرە رەنگمان هەیە و ترەمپ لەو راستییە تێناگات و یەکگرتنی کۆمەڵگە لەناودەبات و هانی پێکەوەبوون نادات".  ویلایەتی ئاریزۆنا بە ویلایەتێكی یەکلایینەبووەوە دادەنرێت، هەرچەندە لە پێنج خولی هەڵبژاردنەکانی ٢٤ ساڵی رابردوودا کۆمارییەکان براوەی ویلایەتەکە بوون.  برایس سوزوکی، دەنگدەری پێشووی ترەمپ دەڵێت "پێموایە من زیاتر پێمباشە دژی ترەمپ دەنگ بدەم، هەرچەندە پێموایە بایدن باشترین بەربژێر نییە".  لە هەڵبژاردنەکانی ساڵی ٢٠١٦ دا لە ویلایەتی ئاریزۆنا، ترەمپ بە نزیکەی چوار خاڵ پێش هیلاری کەوت.  هەرچەندە دیموکراتەکان دڵیان بەو کۆمارییانە خۆشە کە پشتیان لە ترەمپ کردووە، بەڵام ژمارەی ئەو کەسانەی خۆیان بۆ دەنگدان تۆمارکردووە ٣٥ هەزار کۆمارییان لە دیموکراتەکان زیاترە. لە ئابی ئەمساڵیشدا، زیاتر لە ملیۆنێک و ٣٩٠ هەزار کۆماری ناویان بۆ هەڵبژاردنەکان نووسیبوو، لەبەرامبەر کەمتر لە ملیۆنێک و ٢٩٠ هەزار دیموکرات ناویان نووسیبوو.