رۆژی ٢٠ ى نیسانى ٢٠٢٢، دەستەى حەشدی شەعبی لە راگەیێندراوێکدا رایگەیاند سێ چەکداری لیواى ٤٧ ى ئۆپەراسیۆنەکانى جەزیرەى سەر بەو هێزە برینداربوون، بەهۆى تەقینەوەى بۆمبێک بە کاروانێکى ئۆتۆمبێلەکانیان لە ناوچەى روەیعیەى سەر بە ناحیەى جەرفولسەخر، بەدوایدا پێکدادانى چڕ لەنێوان ئەوان و چەکدارانى داعش رویداوە.  حەشدی شەعبی رایگەیاندووە هێزەکانیان دەستیانکردووە بە راوەدوونانى چەکدارەکانى داعش.  ناحیەى جەرفولسەخر دەکەوێتە باکوورى پارێزگاى بابل و ٦٠ کیلۆمەتر لە باشوورى خۆرئاواى بەغداوە دوورە.  ئەو رووبەڕووبوونەوە لەپاش ئەوە دێت، رۆژی ١٩ ى نیسانى ٢٠٢٢ لە سنووری گوندی کەشکۆڵی سەر بە ناحیەی قەرەتەپە، چەکدارانی داعش هێرشیان کردە سەر حەشدی عەشایەری، بەهۆیەوە ٤ چەکدار کوژران و ١٢ی دیکەش برینداربوون.