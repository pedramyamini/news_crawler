زوهێر ئەعرەجى، قایمقامى موسڵ ئەمڕۆ پێنجشەممە ١٠ - ٣ - ٢٠٢٢ بە تۆڕى میدیایی رووداوى راگەیاند، رۆژی ٨ ـی شوباتی ٢٠٢٢ دەستلەکارکێشانەوەکەی پێشکێشکردووە و گوتی: "ئەوەم پێگەیشتووە کە نەجم جبووری، پارێزگارى نەینەوا نامەى دەستلەکارکێشانەوەکەمى پەسندکردووە، بەڵام هێشتا لە پۆستەکەدام و ئەمڕۆش دەوامم کردووە، نووسراوم بە فەرمى پێنەگەیشتووە لەبارەى پەسندکردنى دەستلەکارکێشانەوەکەم. "  زوهێر ئەعرەجى لە ساڵى ٢٠٠٧ بۆ ٢٠١٠ قایمقامى موسڵ بوو، دواتر بووە ئەندامى ئەنجوومەنى نوێنەرانی عێراق.  قایمقامی موسڵ ئاماژە بەوەش دەکات: "دوای ئازادکردنى موسڵ لە ساڵی ٢٠١٧ راسپێردرام بۆ ماوەی ساڵێک ببمە قایمقام، بەڵام ئەو پرۆسەیە زیاتر لە سێ ساڵە بەردەوامە".  بە گوێرەى یاسای ئەنجوومەنى پارێزگا ناڕێکخراوەکان لە چوارچێوەى هەرێمێکدا، ئەنجوومەنى قەزاکان بەربژێرى پۆستى قایمقام دەدەنە ئەنجوومەنى پارێزگا و لەوێ قایمقام هەڵدەبژێردرێت، دواتر پارێزگار فەرمانى دەستبەکاربوونى بۆ دەردەکات، بەڵام لەساڵى ٢٠١٩ ەوە بەهۆى هەڵوەشاندنەوەى ئەنجوومەنى پارێزگا و قەزاکان کار بەو رێکارە ناکرێت.  بە پێى بڕیارێکى ئەنجوومەنى شووراى عێراق کە لە ١٧ ـى شوباتى ٢٠٢٠ دەریکردووە، دوای دەستلەکارکێشانەوەى قایمقام و دیاریکردنى کەسێک بۆ جێگرتنەوەی لە دەسەڵاتى ئەنجوومەنى وەزیراندایە، بەڵام بە شێوەى راسپاردن نەوەک دامەزراندن.  قایمقامى موسڵ دەڵێت، پارێزگار پێی راگەیاندووە کە تاوتوێى دیاریکردنى کەسێک دەکەن بۆ جێگەکەى و گوتیشى: "زۆر کەس هەوڵى ئەو پۆستە دەدەن، بەڵام ئەگەر زۆرە ئەمین فەنەش، راوێژکارى پارێزگار ئەو پۆستە وەربگرێت".  ئەمین فەنەش لەساڵى ٢٠٠٩ لەگەڵ ئەسیل نوجێفى، پارێزگارى پێشووترى نەینەوا دەستبەکاربووە و تاوەکو ئێستا راوێژکارى پارێزگارە.