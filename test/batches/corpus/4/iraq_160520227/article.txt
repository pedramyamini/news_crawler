رائد ئەحمەد، نڤیشکان (خاوەن پێداویستیی تایبەت) بێ کەسە و شەقامەکانی بەغدا بووەتە تاکە پەناگەی، ئەو دەڵێت، "بەرپرسانی دەوڵەت رۆژانە لێرە بە بەردەممدا تێدەپەڕن، کەسێکیان نییە بێت و بپرسێت ئەرێ تۆ چیتە؟ چیت پێویستە؟ ھیچ کەسێک لێم ناپرسێتەوە، بە تەنیا دەژیم و کەسم نییە، کەسوکارەکەم مردوون و دایک و باوکم نەماون لە ژیان. "  کاریگەریی خۆڵبارینەکە لە ناوچەکانی عێراق بە جۆرێک بوو، شەقەمەکان کەمترین خەڵکیان لەسەر دەبیندرا، حکومەت بڕیاری پشووی راگەیاند و تاقیکردنەوەکانی کۆتایی ساڵیش دواخران.  حەیدەر لامی، فەرمانبەر ئاماژەی بەوە کرد، "پێشتر لە سەردەمی کۆن پشتێنەی سەوز لە دەوری بەغدا ھەبوو، خۆڵبارین بەم شێوەیەی ئێستا نەبوو، شتی ئاوا رووی نەدەدا، ئێستا لە ھەفتەیەکدا دوو جار دووبارە دەبێتەوە. "  بەھێزیی شەپۆلی خۆڵبارینی ئەمجارە سەدان کەسی رەوانەی نەخۆشخانەکان کرد، بەپێی ئاماری وەزارەتی تەندروستیی عێراق، تەنیا رۆژی دووشەممە ١٦ی ئایار، زیاتر لە ٤٠٠٠ کەس بەھۆی ھەناسە تەنگییەوە لە نەخۆشخانە چارەسەریان بۆ کراوە.  ئیحسان مەولوود، بەرپرسی بەشی فریاکەوتن لە نەخۆشخانەی شێخ زاید دەڵێت، "داوا لە کەسوکار و برایانمان دەکەین لە ماڵەکانیان دەرنەچن، دەرگا و پەنجەرەکان بە باشی دابخەن، پارێزگاری و چاودێریی کەسە بەتەمەنەکانیان بکەن، ھەروەھا بۆن بەکارنەھێنن، چونکە کاریگەرییەکە لەسەر ھەناسە تەنگی زیاتر دەکات، ئێمەش پشتیوان بە خودا توانای ئەوەمان ھەیە رووبەڕووی ئەم قەیرانە بوەستینەوە. "  وەزارەتی ژینگەی عێراق پێشبینی دەکات تاوەکو ساڵی ٢٠٥٠، نزیکەی ٣٠٠ رۆژ خۆڵبارین لە ساڵێکدا لە ناوچە جیاوازەکانی عێراق رووبدات. وەزارەتی ژینگە دەشڵێت، دوو هۆکاری سەرەکی وایانکردووە دروستکردنی پشتێنەی سەوز لە عێراق جێبەجێ نەکرێت، ئەوانیش بریتین لە: یەکەم، نەبوونی پارەی تەرخانکراوی پێویست و دووەم، کەمئاوی؛ لە کاتێکدا ئەو رووبەرە فراوانەی زەوی پێویستی بە ئاودانە و وڵاتیش بەدەست کەمئاوییەوە دەناڵێنێت.