٢٤ ى نیسانى ٢٠٢٢، د. حەیدەر حەنتووش، بەڕێوەبەرى یەکەى نەخۆشییە گواستراوەکان لە بەڕێوەبەرایەتیی تەندروستىی زیقار بە تۆڕى میدیایی رووداوى گوت: " ئەمڕۆ سێ تووشبووی دیکە بە تاى خوێنبەربوون لە زیقار تۆمارکراون و  یەکێکیان گیانى لەدەستدا".  بە گوتەى حەیدەر حەنتووش، لە ناوەڕاستى پارەوە ٣٠ کەس لە زیقار تووشی پەتاى خوێنبەربوون بوون و ١٠ تووشبوویان گیانیان لەدەستداوە.  تاى خوێنبەربوون لە ئاژڵەوە دەگوازرێتەوە بۆ مرۆڤ و بەهۆى بەریەککەوتنى راستەوخۆوە لە نێو مرۆڤدا بڵاودەبێتەوە، تاى خوێنبەربوون هەناوى تووشبووەکە تووشی خوێنبەربوون دەکات، لەگەڵ بەرزبوونەوەى پلەى گەرماى لەش، بێهێزى، ئازارى ماسوولکە، سەرگێژخواردن و سکچوون.   بەڕێوەبەرى یەکەى نەخۆشییە گواستراوەکان لە تەندروستى زیقار ئاماژەى بەوەدا، مەترسی لەسەر بڵاوبوونەوەى زیاترى ئەو پەتایە هەیە لە عێراق و حاڵەتى دیکەى تووشبوون لە پارێزگاکانى دیوانیە و نەجەف و واست تۆمارکراون و گوتیشى: "مەترسی هەیە ئەو جۆرە پەتایە بگوازرێتەوە پارێزگاکانى هەرێمى کوردستان لەرێگەى کڕین و فرۆشتن و گواستنەوەى ئاژەڵ و مەڕوماڵاتەوە".  د. حەیدەر حەنتووش رایگەیاند؛ وەزارەتى تەندروستى عێراقیان لە مەترسی ئەو پەتایە ئاگادارکردووەتەوە و بۆ رێگریکردن لێى پێویستە ئاژەڵە توشبووەکان بەو پەتایە چارەسەر بکرێن و هەموو جۆرە سەربڕینێکى ئاژەڵ بەبێ چاودێرى تەندروستى لەدەرەوەى شارەکان قەدەخەبکرێن.