د. ئەحمەد سەحاف، گوتەبێژی وەزارەتی دەرەوەی عێراق بە تۆڕی میدیایی رووداوی راگەیاند، ئەمڕۆ چوارشەممە ١٣/٤/٢٠٢٢، د. فوئاد حوسێن، وەزیری دەرەوەی عێراق، بە سەرۆکایەتیی شاندێکی باڵا بەرەو کۆماری ئیسلامی ئێران بەڕێکەوت، کە  قاسم ئەعرەجی، راوێژکاری ئاسایشیی نەتەوەیی و ژمارەیەک سەرکردە ئەمنییەکان لە شاندەکەدا هەن.  گوتەبێژی وەزارەتی دەرەوەی عێراق  ئاماژەی بەوە کرد، سەردانەکە بۆ تاوتوێکردنی پەیوەندییە دوو قۆڵیی و هەرێمی و نێودەوڵەتییەکانە لەنێوان بەغدا و تاراندا.   دوای هێرشە مووشەکییەکانی ئێران بۆ سەر هەولێر، ئەمە یەکەمجارە بەرپرسانی عێراق سەردانی ئێران بکەن.   رۆژی دووشەممەی رابردوو، سەعید خەتیب زادە، گوتەبێژی وەزارەتی دەرەوەی ئێران رایگەیاند، کۆتایی ئەم هەفتەیە وەزیری دەرەوەی عێراق سەردانی ئێران دەکات.