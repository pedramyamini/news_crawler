لە کاتێکدا هێشتا هیچ ئاماژەیەک بۆ رێککەوتن لەسەر پۆستی سەرۆککۆماری عێراق نییە، بەڵام بوار لەبەردەم لایەنەکان ماوە بگەنە رێککەوتن و گرێکوێرەی سەرۆککۆمار و پێکهێنانی حکومەتی عێراق بکەنەوە.  مەدیحە موسەوی، ئەندامی چوارچێوەی هاوئاهەنگی رایدەگەیێنێت، "بە دڵنیاییەوە، گفتوگۆی فەرمی و نافەرمی هەیە لەنێوان هەموو لایەن و پێکهاتەکان لەپێناو کرانەوەی پرۆسەی سیاسیدا، کە ئێستا لە وڵاتدا گوزەر دەکات. تاوەکو رۆژی چوارشەممە بوار ماوە بۆ دانوستاندن لەگەڵ سەرجەم لایەنەکان و برایانی رەوتی سەدر، دەکرێت کاژێرێک یاخود دوو کاژێر پێش کۆبوونەوەکە پێشهاتی نوێ رووبدات، پشتیوان بە خودا دەگەنە چارەسەرێک".  لە کۆبوونەوەی رۆژی شەممەی پەرلەمانی عێراقدا هاوپەیمانیی رزگارکردنی نیشتمان توانییان ٢٠٢ پەرلەمانتار کۆبکەنەوە، پێویستیان بە ١٨ دەنگی دیکە بوو بۆئەوەی هاوکێشەکە لە بەرژەوەندیی خۆیان یەکلایی بکەنەوە، بەڵام سەرکەوتوو نەبوون؛ بۆیە ئێستا هەوڵەکانیان بۆ رازیکردنی پەرلەمانتارە سەربەخۆکان چڕتر کردووەتەوە.  د. محەممەد شاکر، پەرلەمانتاری پێشووی عێراق لە فراکسیۆنی پارتی دیموکراتی کوردستان باس لەوە دەکات، "بۆ رۆژی چوارشەممە هەموو ئەگەرەکان کراوەن، هەوڵی باش دەدرێت بۆئەوەی رێژەی پێویست دابین بکرێت و ماوەیەکی باشە؛ هەوڵدەدەین تاوەکو رۆژی چوارشەممە ٢٢٠ پەرلەمانتار ئامادەی دانیشتنەکە بن".  ناکۆکیی پارتی دیموکراتی کوردستان و یەکێتیی نیشتمانیی کوردستان لەسەر پۆستی سەرۆککۆمار کەوتووەتە گەڕێکی دیکە، هەردوولا پێداگرن و ئامادە نین سازش بۆ یەکدی بکەن. هاوپەیمانیی رزگارکردنی نیشتمان پشتیوانی لە بەربژێری پارتی دیموکراتی کوردستان و چوارچێوەی هاوئاهەنگییش پشتیوانی لە بەربژێرەکەی یەکێتیی نیشتمانیی کوردستان دەکات، بۆیە ئەگەر دۆخەکە هەر بە چەقبەستوویی بمێنێتەوە، ئەگەری دووبارەبوونەوەی سیناریۆی رۆژی شەممە هەیە.  د. موسەننا ئەمین، ئەندامی پەرلەمانی عێراق لە فراکسیۆنی یەکگرتووی ئیسلامیی کوردستان دەڵێت، "هەمان ئەگەری رۆژی شەممە دووبارە دەبێتەوە ئەگەر رێککەوتن یان کرانەوەیەک لە گفتوگۆکاندا روونەدات کە بۆ پێکهێنانی حکومەت لەئارادایە. بەتایبەتی لە گفتوگۆی نێوان هێزە سیاسییە شیعییەکان کە بەسەر بەرەی سەدرییەکان و چوارچێوەی هاوئاهەنگی دابەشبوون. پێموایە رۆژی چوارشەممەش سیناریۆی رۆژی شەممە دووبارە دەبێتەوە و عێراق پێویستی بە گفتوگۆی جیددییە بۆ دەربازبوون لەم تەنگەژەیە".  بۆ هەڵبژاردنی سەرۆککۆمار دەبێت ٢٢٠ پەرلەمانتار ئامادەبن، چوارچێوەی هاوئاهەنگی و هاوپەیمانەکانی جەخت لەوە دەکەنەوە، ئەگەر لەگەڵیان رێکنەکەون، وەکو دانیشتنی پێشوو سێ یەکی مسۆگەریان ئامادەیە بۆ پەکخستنی کۆبوونەوەکە.