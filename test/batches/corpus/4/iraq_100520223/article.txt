زیا ئیسماعیل، بەڕێوەبەری بەشی ژینگە و گۆڕانی کەشوهەوا لە وەزارەتی کشتوکاڵی عێراق بە رادیۆی رووداوی راگەیاند: "خۆڵبارین بووەتە خەمی زۆربەی هاووڵاتییانی عێراق بە تایبەتی ئەوانەی کێشەی هەناسەتەنگییان هەیە. "  بەڕێوەبەری بەشی ژینگە و گۆڕانی کەشوهەوا لە وەزارەتی کشتوکاڵی عێراق ئاماژەی بەوە دا، کەمیی باران لەم وەرزەدا وایکرد خۆڵبارین زۆر ببێت. خۆڵبارین بەهۆی کەمبوونەوەی رووبەری سەوزایی و زیادبوونی زەویی وشکەوە دروست دەبێت.   ئێران و تورکیا لە دیوی خۆیانەوە بەنداویان لەسەر ئەو رووبارانە دروست کردووە کە دێنە عێراقەوە. ئەوەیس بووەتە هۆی کەمبوونەوەی ئاوی رووبار و دەریاچە و زۆنگ و بەستەکانی عێراق کە کاریگەریی لەسەر بەبیابانبوون و دروستبوونی خۆڵبارین هەیە.  زیا ئیسماعیل گوتی: "ئاو سەرەکیترین هۆکارە بۆ نەهێشتنی خۆڵبارین، چونکە سەرچاوەی سەرەکیی گەشەکردنی رووەکە. بە هەبوونی ئاو رووبەری کشتوکاڵ و سەوزایی زیاتر دەبێت، ئەو کاتەیش خاک بەهێز دەبێت و تۆز و خۆڵ دروست نابێت. کەمبوونەوەی ئاو لە دیجلە و فورات و لقەکانیان  کاریگەریی سەرەکیی لەسەر خۆڵبارین هەیە. دەبێت دانوستاندنی زیاتر بکەین بۆ ئەوەی ئاوی زیاترمان بۆ بەربدرێتەوە. "  بە گوتەی ئەو بەڕێوەبەرە ژینگەییە، زۆربەی خۆڵبارینەکان زۆر جۆر میکرۆبیان تێدایە و بۆ ناوچەی دیکەی دەگوازنەوە و کاریگەرییان لەسەر بەرهەمە کشتوکاڵییەکان دەبێت و زیانیان پێدەگەیەنن.  زیا ئیسماعیل باسی لەوە کرد کە وەزارەتی کشتوکاڵ بۆ بەرەنگاربوونەوەی بەبیابانبوون دەست دەکات بە هەڵمەتی چاندنی نەمام و بووژاندنەوەی سەرچاوەکانی ئاو.