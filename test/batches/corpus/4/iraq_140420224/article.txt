رەعد مەشهەدانى، جێگرى سەرۆکى لیژنەى رێکخستنى سەندیکاى رۆژنامەڤانانی عێراق ئەمڕۆ  پێنجشەممە ١٤ - ٤ - ٢٠٢٢ بە تۆڕى میدیایی رووداوى راگەیاند، کاژێر حەوتى سبەی هەینی ١٥ - ٤ - ٢٠٢٢ پرۆسەى دەنگدان لە چوارچێوەى هەڵبژاردنى سەندیکاى رۆژنامەڤانان دەستپێدەکات و ٦٤ کەس خۆیان بۆ پۆستەکانى بەربژێر کردووە.  رەعد مەشهەدانى ئاماژەى بەوە دا، هەموو ئامادەکارییەکان کراون بۆ ئەوەى پرۆسەکە بەشێوەیەکى دیموکراسییانە بەڕێوەبچن.  بۆ پۆستى نەقینى سەندیکاى رۆژنامەڤانانی عێراق جگە لە موئەید لامى، نەقیبی ئێستاى سەندیکاکە، چوار کەسی دیکە خۆیان بەربژێر کردووە؛ هاوکات حەوت کەسیش خۆیان بۆ پۆستى جێگرى نەقیب بەربژێر کردووە.  بەربژێرانى دیکە رکابەرى لەسەر ئەندامێتى لیژنەى چاودێری و رێکخستنى ئەو سەندیکایە دەکەن.   سەندیکاى رۆژنامەڤانانی عێراق لە ساڵى ١٩٥٩ دامەزراوە و تاوەکو ئێستا نۆ کەس نەقیبی ئەو سەندیکایە بوون.