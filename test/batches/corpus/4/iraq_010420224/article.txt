رۆژی پێنجشەممە، ٣١ی ئاداری ٢٠٢٢، وەزارەتی دەرەوەی فەرەنسا لە راگەیێندراوێکدا رایگەیاند لە سەردانەکەی کۆتایی مانگی ئابی ٢٠٢١ یدا بۆ عێراق، ئیمانویڵ ماکرۆن، سەرۆکی فەرەنسا رایگەیاند کردنەوەی کونسوڵخانەیەکی گشتی فەرەنسا لە مووسڵ و ناوچەکە نزیکە.  وەزارەتی دەرەوەی فەرەنسا ئاماژەی بەوەداوە قۆناخێکی گرنگ کردنەوەی کۆنسوڵخانەکە تەواو بووە، ئەویش دانانی چوارچێوەیەکی یاساییە، کە رێگە بەکردنەوەی ئەو کۆنسوڵخایە دەدات، ئەوەش دوای رەزامەندیی دەسەڵاتدارانی عێراق بە کردنەوەی کۆنسوڵخانەکە.  لەو راگەیێندراوەدا ئەوەش ئاشکراکراوە سەرەتا ستافی کۆنسوڵخانەکە لەبەغدا کارەکانیان دەکەن، دواتر ئەرکێکی تەواو رێکخراو لە مووسڵ جێبەجێدەکەن و بەشێوەیەکی بەردەوام لەساڵی ٢٠٢٣ لەوێ دەبن و لە مووسڵ جێگیر دەبن.  وەزارەتی دەرەوەی فەرەنسا لەبارەی بایەخی کردنەوەی کونسوڵخانەی ئەو وڵاتە لە مووسڵی ناوەندی پارێزگای نەینەوا لەعێراق دەڵێت: "گەڕانەوەی کۆنسوڵخانەی گشتیی فەرەنسا لە مووسڵ قۆناخێکی گرنگە لە هاوبەشیی مێژوویی و ستراتیژی لەگەڵ عێراق و ئەوەش خۆی لە رژدبوونمان لەسەر مووسڵ دەبینێتەوە کە فەرەنسا بەدرێژایی چەندین دەیەیە ئامادەبووە تێیدا، بەتایبەت لەرێگەی کردنەوەی کۆنسوڵخانەیەک کە لەنێوان ساڵانی ١٨٢٨ تاوەکو ١٩٥٦ کاری تێداکردووە، جگە لە یارمەتییەکانمان بۆ هێزە چەکدارەکانی عێراق لە رزگارکردنی شارەکە لەدەستی چەکدارانی داعش لەساڵی ٢٠١٧ ".  سەبارەت بە کاری کونسوڵخانەی فەرەنسا لە شاری مووسڵ، لە راگەیێندراوەکەی وەزارەتی دەرەوەی فەرەنسا هاتووە: "هەماهەنگییەکی مەیدانیی راستەوخۆ دەکات لەبواری مرۆیی و کولتووری و پەروەردەیی و بواری سەقامگیری و توێژینەوە، ئەوەش بەسەرپەرشتی باڵیۆزی فەرەنسا لە عێراق دەبێت، ستافی کۆنسوڵخانەکەی کاردەکەن بۆ پتەوکردنی پەیوەندییە ئابووری و بازرگانییەکان و پەیوەندییەکان لەگەڵ کۆمەڵگەی مەدەنی لە پارێزگای نەینەوا".   فەرەنسا باڵیۆزخانەى لە شاری بەغدا و کۆنسوڵخانەى لە هەولێرى پایتەختى هەرێمى کوردستان هەیە، بەگوێرەى وەزارەتى دەرەوەى ئەو وڵاتە ٢٥٤ هاووڵاتى فەرەنسا لەعێراقن و ٣٩٠٠ هاووڵاتى عێراقیش لە فەرەنسا دەژین.