سەجاد سالم، ئەندامی سەربەخۆی پەرلەمانی عێراق، ئەمڕۆ یەکشەممە ٨ - ٥ - ٢٠٢٢ بە تۆڕی میدیایی رووداوی راگەیاند: "بانگهێشتنامەمان بۆ هەموو ئەندامانی سەربەخۆی پەرلەمان ناردووە بۆ ئەوەی دوای نیوەڕۆی ئەمڕۆ لە بەغدا کۆببینەوە بۆ گۆڕینەوەی بیروبۆچوونەکان سەبارەت بە دەستپێشخەرییە سیاسییەکانی ئەم دواییە، چونکە تۆپەکە ئێستا لە گۆڕەپانی سەربەخۆکاندایە؛ بۆیە دەبێ یەک بۆچوونمان هەبێت".  چوارچێوەى هاوئاهەنگیی شیعە بە سەرۆکایەتیی نووری مالیکی، چوارشەممەی هەفتەی رابردوو ٤.٥.٢٠٢٢ دەستپێشخەرییەکی راگەیاند بۆ دەرچوون لەو بنبەستە سیاسییەی کە لە عێراقدا هەیە.  چوارچێوەی هاوئاهەنگی لە دەستپێشخەرییەکەیدا دەڵێت: "دەبێ حیزبە کوردستانییەکان لەنێو خۆیاندا لەبارەی بەربژێر بۆ پۆستی سەرۆککۆمار رێکبکەون. دەبێ فراکسیۆنە شیعە گەورەکانیش یەکبگرن و گەورەترین فراکسیۆنی شیعە لەنێو پەرلەماندا دروستبکەن و دواتر لەنێو خۆیاندا لەبارەی بەربژێر بۆ پۆستی سەرۆکوەزیرانی عێراق رێکبکەون، یان پەرلەمانتارە سەربەخۆکان بەربژێری خۆیان بۆ پۆستی سەرۆکوەزیران پێشکێش بکەن و هەموو فراکسیۆنە شیعەکان پاڵپشتی بکەن".  هەر هەمان رۆژ موقتەدا سەدر، رێبەری رەوتی سەدر دەستپێشخەرییەکی پێشکێشی ئەندامانی سەربەخۆی پەرلەمانی عێراق کرد بۆ پێکهێنانی حکومەتی نوێی عێراق. مەرجی سەدر لەم دەستپێشخەرییەدا ئەوەیە لە ماوەی ١٥ رۆژدا لە رێککەوتی راگەیاندنی دەستپێشخەرییەکەی لانیکەم ٤٠ پەرلەمانتاری سەربەخۆ دوور لە چوارچێوەی هاوئاهەنگی لە نێو خۆیاندا رێکبکەون و فراکسیۆنێکی سەربەخۆ رابگەیەنن بۆ ئەوەی لەگەڵ هاوپەیمانی رزگارکردنی نیشتمان کە پێکهاتووە لە فراکسیۆنی سەدری و پارتی دیموکراتی کوردستان و هاوپەیمانی سەروەریی سوننەکان حکومەتێکی سەربەخۆ پێکبهێنن؛ بێ ئەوەی رەوتی سەدر وەزیری لەو حکومەتەدا هەبێت.