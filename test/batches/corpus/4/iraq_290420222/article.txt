رۆژی پێنجشەممە، ٢٨ - ٤ - ٢٠٢٢، هاوپەیمانیی دەوڵەتی یاسا لە راگەیێندراوێکدا کە بەهەڵوێستی فەرمی ناوی بردووە، لەبارەی گەڕانەوەی هەریەک لە رافع عیساوی، وەزیری پێشووتری دارایی و عەلی حاتەم سلێمان، سەرۆکی هۆزەکانی دلێم بۆ عێراق، گوایە دەوڵەتی یاسا لە پشت گەڕانەوەیانە، راگەیێندراوێکی بڵاوکردەوە کە تێیدا هاتووە: "هیچ پەیوەندییەکمان بە گەڕانەوەی هیچ یەک لە داواکراوان رافع عیساوی و عەلی حاتەم سلێمان و ئەوانەی دیکەوە نییە. "  دەوڵەتی یاسا لە راگەیێندراوەکەیدا ئاماژەی بەوەداوە ئەوانەی گەڕاونەتەوە، خۆیان رادەستی دادگە کردووە و لەبەردەم دادگەدان بۆ ئەوەی بەپێی یاسا بڕیار لەسەر تۆمەتەکانیان بدرێت.  لە خاڵی سێیەمی راگەیێنراوەکەدا هاتووە: "داوا لە دادگە دەکەین کە رێزی لێدەگرین ئاسانکاریی نەکات لە رێوشوێنەکانی دادگاییکردنێکی دادپەروەرانە بۆ بەدیهێنانی دادپەروەریی بۆ ستەملێکراوان و خانەوادەی شەهیدان کاتێک تاوانبارکردنی تۆمەتباران دەسەلمێنرێت. "  دوای گەڕانەوەیان بۆ بەغدا، ماوەیەکە لەنێو شەقامی شیعە دەنگی ناڕەزایەتی بەرزبووەتەوە، هەندێک لایەنیش بە هێنانەوەیان بەمەبەستی سیاسی تۆمەتبار دەکرێن، بەتایبەت نووری مالیکی، سەرۆکی هاوپەیمانیی دەوڵەتی یاسا بەوە تۆمەتبار دەکرێت لە پشت گەڕانەوەی سەرۆک هۆزەکانی دلێمە، گوایە وەکو کارتێکی گوشار بۆ سەر هاوپەیمانیی سەروەریی سوننەکانی هێنراوەتەوە.  رۆژی یەکشەممە ١٠ - ٤ - ٢٠٢٢، رافیع عیساوی لەسەر بڕیاری دادگەی پێداچوونەوە لە ناوچەی ' رەسافە ' ی بەغدا، بە کەفالەت ئازادکرا.  لە روونکردنەوەیەکی ئەنجوومەنی باڵای دادوەریی عێراق، کە رۆژی دووشەممە ١١ - ٤ - ٢٠٢٢ بڵاویکردەوە، دادوەر عیماد خزەیر جابری، سەرۆکی دادگەی پێداچوونەوە لە ناوچەی ' رەسافە ' ی بەغدا رایگەیاند: "چەند دەزگایەکی راگەیاندن زانیاریی نادروست سەبارەت بە کەیسەکانی رافیع عیساوی، تۆمەتباری بەکەفالەت ئازادکراو، بڵاودەکەنەوە. "  سەرۆکی دادگەی پێداچوونەوە لە رەسافە دەشڵێت: "دادگەی فیدراڵیی پێداچوونەوە، دادگەی پەیوەندیداری راسپاردووە بۆ تەواوکردنی لێکۆڵینەوەکان بۆ گەیشتن بەو بڕە پارەیەی کە لە کەیسی رافیع عیساویدا چارەنووسی نادیارە، ئەوە جیا لەوەی کە رافیع عیساوی هێشتا لە چەند کەیسێکی دیکەدا تۆمەتبارە؛ ژمارەیەک لەو کەیسانە لە دادگەی تاوانەکان و دادگەی دیکەدان، ژمارەیەکی دیکەشیان لە دادگەی لێکۆڵینەوەن لە رەسافە".  رافیع عیساوی، کەسایەتییەکی نێو بەرەی تەوافوق و دواتر سەرکردەی هاوپەیمانیی عێراقییە، جگە لەوەی وەزیری دارایی بوو، پێش تۆمەتبارکردنی ئەندامی پەرلەمان و دواتر جێگری سەرۆکوەزیران بوو لە سەردەمی دوو کابینەی حکومەتی عێراق بە سەرۆکایەتیی نووری مالیکی لە نێوان ساڵانی ٢٠٠٦ بۆ ٢٠١٤.   لە ساڵی ٢٠١٣ رافیع عیساوی بە گەندەڵی و تێوەگلان لە تیرۆر تۆمەتبار کرا، بەڵام ئەو خۆی رادەستی هێزە ئەمنییەکان نەکرد؛ دواتر دوای چەندین ساڵ لە مانەوەی لە دەرەوەی عێراق، رافیع عیساوی لە ساڵی ٢٠٢٠ ۆی رادەستی هێزە ئەمنییەکانی عێراق کرد و پرۆسەی دادگەییکردنی دەستیپێکرد.  هەر لە ٣٠ مانگی شەشی ساڵی ٢٠٢٠ دا، بەهۆی پاشگەزبوونەوەی تاکە گەواهیدەری کەیسەکە لە گوتەکانی، دادگەی لێکۆڵینەوەی تایبەت بە کەیسەکانی تیرۆر بێبەریبوونی رافیع عیساوی لە تۆمەتی تێوەگلان لە تیرۆر راگەیاند و بە کەفالەت ئازادکرا، بەڵام پرۆسەی دادگەییکردنی رافیع عیساوی هەر بەردەوام بوو.  هەرچی پەیوەستە بە سەرۆک هۆزەکانی دلێمەوە، لەو سەردەمەی نووری مالیکی سەرۆکوەزیرانی عێراق بوو، هەروەها لەگەڵ دەستپێکردنی ناڕەزایەتییەکانی عەرەبە سوننەکان لە ساڵانی ٢٠١٣ و ٢٠١٤ لە پارێزگا سوننەنشینەکانی عێراق بەتایبەت لە پارێزگای ئەنبار، شێخ عەلی حاتەم سلێمان، میری هۆزەکانی دلێم لەلایەن دادگەیەکی عێراقەوە بە تێوەگلان لە تیرۆر تۆمەتبارکرا و عێراقی جێهێشت، تەنانەت بۆ ساڵانێکی زۆر عەلی حاتەم سلێمان و بەرپرسانی باڵای عێراق مشتومڕیان بوو لەبارەی ئەو تۆمەتانەی، کە درابوونە پاڵی.