رۆژی ١٩ ى نیسانى ٢٠٢٢ لە راگەیێندراوێکدا، دەستەى حەشدی شەعبیی عێراق ئاماژەى بەوەداوە لیواى ١٧ ى سەر بەهێزەکانیان بەرپەرچى هێرشێکى چەکدارانى داعشیان داوەتەوە لە ناوچەى عوکاشات لە خۆرئاواى ئەنبار، کە بە چوار ئۆتۆمبێلى جۆرى پێکئاپ کردوویانەتە سەریان.  قاسم موسڵیح، فەرماندەى ئۆپەراسیۆنەکانى حەشدی شەعبی لە ئەنبار گوتویەتى: "ئەو ئۆتۆمبێلانە لە بیابانەکانی عێراقەوە هاتبوون، هێزەکانمان توانیان دوو لە چەکدارەکانى داعش بکوژن".  بەپێى راگەیێندراوەکەى حەشدی شەعبی لەو رووبەڕووبوونەوەیەدا چەکدارێکى حەشدی شەعبی کوژراوە و یەکێکى دیکە بریندار بووە. چەکدارانى داعشیش بە ئۆتۆمبێلەکانیانەوە هەڵاتوون.   هاوکات شانەى راگەیاندنى ئەمنى عێراق لە راگەیێندراوێکدا  دەڵێت کە لەپاش هێرشەکە هێزە ئەمنییەکان دواى ئەو چەکدارانەى داعش کەوتوون و دواتر زانیارى زیاتر لەبارەیەوە بڵاودەکرێتەوە.  لە ١٨ ى نیسانى ٢٠٢٢، هەمان لیواى حەشدی شەعبی راگەیاند کە  لەگەڵ ژمارەیەک لە چەکدارانى داعش لە خۆرئاواى ئەنبار رووبەڕووبووی یەکدی بوونەتەوە.