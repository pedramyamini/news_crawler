ئەمڕۆ دووشەممە ٩/٥/٢٠٢٢، عامر جابری، گوتەبێژی دەستەی کەشناسیی عێراق بە (تۆڕی میدیایی رووداو)ی راگەیاند، پێشبینی دەکەن، شەپۆلێکی دیکەی خۆڵبارین عێراق بگرێتەوە بەتایبەتی لە رۆژانی چوارشەممە و پێنجشەممەی ئەم هەفتەیەدا.    گوتەبێژی دەستەی کەشوهەوای عێراق ئاماژەی بەوەشکرد، ئەگەر سبەی سێشەممە خۆڵبارین هەبێت، ئەوا لاواز دەبێت، بەڵام راپۆرتەکانیان باس لەوەدەکەن چوارشەممە و پێنجشەممە خۆڵبارین زیاد دەکات، دواتر راپۆرتی دەستەی کەشوهەوای عێراق لەوبارەوە بڵاودەکەنەوە.   لەبارەی سەرچاوەکانی ئەو خۆڵبارینە، عامر جابری ئەوەی خستەڕوو، دوو سەرچاوەی سەرەکیی خۆڵبارین هەن، یەکەم: دەرەکی، بەتایبەتی لە باکووری ئەفریقا لە بیابانی گەورە، ئەو تەوژمە گەرم و وشکە لەگەڵ خۆی دەهێنێت، بەتایبەتی کاتێک بە دوورگەی عەرەبی تێدەپەڕێت و خاسیەتی ئەوێ لەگەڵ خۆی هەڵدەگرێت لە خۆڵبارین و پلەی گەرما. دووەم سەرچاوەش: لە ناوخۆی وڵاتە لە رۆژئاوای عێراق.  هەر سەبارەت بە هۆکارەکانی ئەو خۆڵبارینانە، گوتەبێژی دەستەی کەشوهەوای عێراق روونیکردەوە، عێراق یەکێکە لەو پێنج وڵاتەی لەژێر کاریگەریی گۆڕانکاریی کەشوهەوادان، ئەمەش وێڕای بەبیابانبوون و کەمبارانی و کەمئاوی، هەندێک لە رووبارەکان وشکیان کردووە و نەبوونی پشتێنەی سەوز، کەمبوونەوەی زەویی کشتوکاڵی و دروستکردنی کۆمەڵگەی نیشتەجێبوون، کە ئەمە گەورەترین هەڵە و کارەساتە، چونکە ناوچە کشتوکاڵی و درەختەکان دەبنە بەربەستێک لەبەردەم خێرایی با و کەمیدەکەنەوە، بۆیە ئێستا خاک فشۆڵ بووە و لەگەڵ هەر بایەک تۆز و خۆڵ دروستدەکات.  ئێوارەی ئەمڕۆ دووشەممە، ٩/٥/٢٠٢٢، سادق عەتیە، شارەزا و پێشبینیکاری کەشوهەوا لە پەیجی خۆی لە فەیسبووک بڵاویکردەوە، سبەی سێشەممە خۆڵبارین ناوەڕاستی عێراق دەگرێتەوە و بەهۆی بای باکووری رۆژئاواوە رۆژی پێنجشەممە خۆڵبارینەکە لە ناوەڕاست و باشووری وڵات چڕدەبێتەوە. هاوکات هۆشداریداوە و داوا دەکات رۆژی پێنجشەممە خەڵک لە وشکانی و ئاسمانەوە خۆیان لە گەشتکردن بەدووربگرن.   هەفتەی رابردوو شەپۆلێکی بەهێزی خۆڵبارین عێراقی گرتەوە، بەپێی ئاماری نەخۆشخانەکان و فەرمانگە تەندروستیەکان زیاتر لە ٦٠٠٠ کەس بەهۆی خۆڵبارینەکە گەیێندرانە نەخۆشخانەکان و کەسێکیش لە بەغدا گیانی لەدەستدا.