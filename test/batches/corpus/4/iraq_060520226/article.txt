رۆژی هەینی ٦ - ٥ - ٢٠٢٢، دەزگای هەواڵگریی و لێکۆڵینەوەکانی عێراق سەر بە وەزارەتی ناوخۆی عێراق رایگەیاند، دوو کەسیان دەستگیرکردووە کە بە تیرۆریست ناوی هێناون و بە بەرپرسی تەقاندنەوەی ئەو ئۆتۆمبێلە بۆمبڕێژکراوە ناویبردوون کە رۆژی ٢٨ ـی نیسانی ئەمساڵ لە موسڵ تەقێندرایەوە.  لە راگەیێندراوەکەیدا دەزگای هەواڵگری و لێکۆڵینەوەکانی وەزارەتی ناوخۆ دەڵێت، ئەو دوو کەسە "بەرپرسن لە تەقاندنەوەی ئۆتۆمبێلێک لە جۆری ئۆپڵی رەنگ سیلڤەر لە ناوچەی کۆمەڵەی رۆشنبیری لە گەڕەکی شوڕتەی لای چەپی شاری موسڵ. دەستگیرکردنەکەش دوای گەڕان و کۆکردنەوەی زانیاری و هەوڵە هەواڵگرییە گەورەکان هات کە پشت ئەستووربوون بە کاری تەکنیکی لەلایەن کارمەندانی دەزگای هەواڵگرییەوە لە نەینەوا. "  لەو راگەیێندراوەکەیدا دەزگای هەواڵگری و لێکۆڵینەوەکانی وەزارەتی ناوخۆ بەڵێنی ئەوەی داوە کە زانیاریی زیاتر لەسەر رووداوەکە بڵاوبکاتەوە، دوای تەواوبوونی لێکۆڵینەوە و گرتنەبەری رێوشوێنەکان.  راگەیێندراوەکەی ئەو دەزگا عێراقییە دوای ئەوە هات رۆژی ٢ - ٥ - ٢٠٢٢، دەزگای ئەنجوومەنی ئاسایشی هەرێمی کوردستان دەستگیرکردنی یەکێک لە بەشداربووانی تەقاندنەوەی ئۆتۆمبێلەکەیان راگەیاند و ڤیدیۆی دانپێدانانیان بڵاوکردەوە.    بەپێی ئەنجوومەنی ئاسایشی هەرێمی کوردستان، ئەو کەسە ناوی ' شەوکەت عەبدوڵڵا ساڵح ' ـە لە رۆژی ٣٠ ـی نیسانی ٢٠٢٢ دەستگیرکراوە. لە رێگەی ئەمیرێکی رێکخراوی داعش بەناوی محەممەد زوهێر ناسراو بە ئەبو جاسمەوە راسپێردرابوو بۆ دابینکردنی ئۆتۆمبێلێکی بەکارهاتوو لە ئەنجامدانی ئەو تەقینەوەیە لە شاری موسڵ.  رۆژی ٢٩ - ٤ - ٢٠٢٢، شانەی راگەیاندنی ئەمنی عێراق لەبارەی تەقینەوەکە راگەیێندراوێکی بڵاوکردەوە و تێیدا هاتبوو، "کەسێکی سڤیل لەو تەقینەوەدا کە لەنێو ئۆتۆمبێلێک لە جۆری ئۆپڵ ڤێکترا لە شەقامێکی لاوەکیی شەقامی کۆمەڵەی رۆشنبیریی شاری موسڵ روویدا بریندار بوو و ئۆتۆمبێلەکەش سووتا. "