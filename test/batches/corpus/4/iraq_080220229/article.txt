غەریب عەسکەر، یەکێک لە بڕیاردەرەکانی پەرلەمانی عێراق رۆژی سێشەممە ٠٨ - ٠٢ - ٢٠٢٢ بە تۆڕی میدیایی رووداوی راگەیاند، "دوای رێککەوتنی پەرلەمانتارانی تورکمان، ئەمڕۆ لەلایەن دەستەی سەرۆکایەتیی پەرلەمانەوە وەکو بڕیاردەری پەرلەمانی عێراق دیاریکرام. پێشتریش بەیدا خزر لە پشکی کریستیانەکان بە بڕیاردەری پەرلەمان دیاریکرابوو".  بڕیاردەرەکەی پەرلەمانی عێراق، کە هاوکات نوێنەری پارێزگای کەرکووکە، ئاماژەی بەوەش کرد، هەر ئەمڕۆ حاکم زاملی، جێگری یەکەمی سەرۆکی پەرلەمانی عێراق لەگەڵ سەرۆک فراکسیۆنەکانی پەرلەمان کۆبووەوە لەبارەی ئەندامانی لیژنە هەمیشەییەکانی پەرلەمان و چۆنێتیی دابەشکردنی پەرلەمانتاران بەسەر لیژنەکاندا و داوای لێکردن ناوی ئەندامەکانیان بۆ لیژنەکان رەوانە بکەن.  غەریب عەسکەر، کە پەرلەمانتاری رێکخراوی بەدرە بە سەرۆکایەتیی هادی عامری گوتیشی، یەکلاکردنەوەی سەرۆکایەتیی لیژنەکان دەکەوێتە دوای پێکهێنانی حکومەت، چونکە ئەگەر وەزیرێک لە فراکسیۆنێکی دیاریکراو بێت، ئەوا نابێت سەرۆکی لیژنەی پەیوەندیداری نێو پەرلەمان لە هەمان فراکسیۆن بێت.