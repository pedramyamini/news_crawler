لە راگەیێندراوێکدا دادگەی باڵای فیدراڵیی عێراق ئاماژەی بەوە کردووە، بڕیارەکەیان بە ژمارە (٥٩ / فیدراڵی / ٢٠١٢) و  یەکخراو لە ١١٠ / فیدراڵی / ٢٠١٩ لە رۆژی ١٥ - ٠٢ - ٢٠٢٢ دەرچووە، تێیدا "نادەستووریبوونی" یاسای نەوت و گازی هەرێمی کوردستان لەخۆدەگرێت، "پشتی بەستووە بە ماددەکانی (١١٠ و ١١١ و ١١٢ و ١١٥ و ١٢١ و ١٣٠) لە دەستووری کۆماری عێراق بۆ ساڵی ٢٠٠٥، بەتایبەتی دوای دەرچوونی بڕیارێک لە دادگەیەکی ویلایەتە یەکگرتووەکانی ئەمریکا، ئەمەش لەسەر بنەمای داوایەکی وەزارەتی نەوتی عێراق بووە لەسەر وەزارەتی سامانە سرووشتییەکانی حکومەتی هەرێمی کوردستان، کە لە بەرژەوەندیی داواکراو بووە".  دادگەی باڵای فیدراڵیی عێراق ئاماژەی بەوەش کردووە، بڕیارەکە تێهەڵچوونەوەی بۆ کراوە، "تێهەڵچوون کراوە لەلایەن حکومەتی هەرێمی کوردستان و دادگەی تێهەڵچوونەوەی ئەمریکا لە ٢١ی کانوونی یەکەمی ساڵی ٢٠١٥ لە فەرمانگەی پێنجەم بڕیارەکە ئەوەی لەخۆگرتووە و حکومەتی هەرێمی کوردستان ئەو تێهەڵچوونەوەی پێشکێشکردووە و لەڕێگەی بڕیاری ئارەزوومەندانە بە داگرتنی بارەکە لە ئیسرائیل، بەمەش حکومەتی هەرێمی کوردستان هێزی پاساوەکەی لە بابەتی تێهەڵچوونەوە لاوازکردووە و بڕیارەکەش کۆتاییهاتووە بە (هۆکارەکانی ئاماژە بۆکراوی پێشوو، رەزامەندیدان لەسەر داواکەی وەزارەت (وەزارەتی نەوتی عێراق) رەتکردنەوەی ئەو تێهەڵچوونەوە)".  دادگەی باڵای فیدراڵیی عێراق دووپاتیدەکاتەوە، "بەرژەوەندیی باڵای وڵات و گەل پێویستی بە یەکلاکردنەوەی داوای ژمارە (٥٩ / فیدرڵی / ٢٠١٢ و یەکخراو ١١٠ / فیدراڵی / ٢٠١٩) بوو، بڕیارەکەش لەسەر ئەم بنەمایە دەرچووە".  رۆژی سیشەممە ١٥ ـی شوباتی ٢٠٢٢، دادگەی فیدراڵیی عێراق لەسەر بنەمای دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون، بڕیاریدا کە یاسای نەوت و گازی هەرێمی کوردستان "نادەستوورییە"، بۆیە هەڵیوەشاندەوە.  بەگوێرەی بڕیاری دادگەی فیدراڵیی عێراق، دەبێت حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. مافیشی دایە وەزارەتی نەوتی عێراق لە یاسایی و راستی گرێبەستە نەوتییەکان و گرێبەستە گازییەکانی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.