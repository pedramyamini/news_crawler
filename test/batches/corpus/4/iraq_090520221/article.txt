ئەحمەد ردێنى، ئەندامى پەرلەمانى عێراق لە هاوپەیمانیى چوارچێوەى هاوئاهەنگى بە تۆڕى میدیایی رووداوى راگەیاند، پێشنیازەکەى موقتەدا سەدر دەستپێشخەرییەکەى چوارچێوەى هاوئاهەنگى راگرتووە بۆ دەرچوون لە چەقبەستوویی سیاسیى و پێشبینیی کرد، دوای کۆتاییهاتنى وادە ١٥ رۆژییەکەى سەدر بۆ سەربەخۆکان، جووڵەى راستەقینە دەستپێبکات.  ئەو پەرلەمانتارەی عێراق دەشڵێت: دەستپێشخەرییەکەى ئێمە واقعى بوو، بەڵام پێشنیازەکانى دیکە بۆ سنووردارکردنى لایەنەکانى دیکەیە.   رۆژی ٤ ـى ئایارى ٢٠٢٢، چوارچێوەى هاوئاهەنگى دەستپێشخەرییەکى ١٨ خاڵى بۆ چارەسەرى دۆخى ئێستاى سیاسیى عێراق رایگەیاند و تێیدا داوایکرد لایەنەکان گفتوگۆ دەستپێبکەن و بەشداریکردنى لایەنەکان لە حکومەت خۆویستانە بێت. پێویستە حیزبە کوردستانییەکان هەوڵبدەن لێکتێگەیشتن و رێککەوتنیان هەبێت بۆ دەستنیشانکردنی یەک بەربژێر بۆ پۆستی سەرۆککۆمار. پۆستی سەرۆکوەزیران لای گەورەترین پێکهاتە بێت کە مەبەستیی پێکهاتەى شیعەیە.  هەمان رۆژ موقتەدا سەدر، رێبەرى رەوتى سەدر، پێشنیازێکى خستە بەردەم پەرلەمانتارە سەربەخۆکان کە لە ماوەى ١٥ رۆژدا حکومەتى نوێى عێراق پێکبهێنن بەبێ بەشداریى رەوتەکەى لە وەزارەتەکاندا.  ئەحمەد ردێنى رایگەیاند: چوارچێوەى هاوئاهەنگى ئامادەیە بۆ گفتوگۆ و چاوەڕێى ئاماژەى لایەنەکانن بۆ سەردانکردنیان. گوتى، "دەبێت لایەنەکانى دیکە ئامادەییان هەبێت گفتوگۆ لەسەر دەستپێشخەرییەکەمان بکەن، ئەوکات شاندى چوارچێوەى هاوئاهەنگى سەردانیان دەکات، ئەگەر بەبێ ئامادەیی لایەنەکان سەردانیان بکەین سوودى نییە، دەستپێشخەرییەکەى ئێمە مەرج نییە هەمووى قبووڵ بکرێت و خاڵەکانى مایەى ئەوەیە رێککەوتنیان لەسەر بکرێت. "   حەوت مانگە هەڵبژاردنى پەرلەمانى عێراق ئەنجامدراوە، بەبێ ئەوەى سەرۆککۆمار لە پەرلەمان هەڵبژێردرێت کە هەنگاوى یەکەمى پێکهێنانى حکومەتە.  چوارچێوەى هاوئاهەنگى لەگەڵ ئەوەیە حکومەتى بنکەفراوان دروستبکرێت و سەدر دەیەوێت حکومەتى داهاتوو زۆرینەی نیشتمانی بێت. هاوکات هەریەک لە پارتى دیموکراتى کوردستان و یەکێتى نیشتیمانیى کوردستان بەربژێری خۆیان هەیە بۆ پۆستى سەرۆککۆمار کە ئەوەش کێشەیەکى دیکەیە لەبەردەم چەقبەستویی سیاسیى ئێستاى عێراق.   ئەو پەرلەمانتارەی چوارچێوەى هاوئاهەنگى باس لەوەش دەکات، "ئەوەى پرۆسەى سیاسیى پەکخستووە جیاواز و ناکۆکى نێوان رەوتى سەدر و چوارچێوەى هاوئاهەنگییە. "