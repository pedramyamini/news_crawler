ئەنمار غازی، پەیامنێری تۆڕی میدیایی رووداو لە بەغدا، ئەمڕۆ سێشەممە ٠١ - ٠٢ - ٢٠٢٢، رایگەیاند: بکوژەکە لە گوندی زەهەب ئەلئەبیەز لە ناوچەی ئەبوغرێب لە رۆژئاوای بەغدا تاوانەکەی ئەنجامداوە و ئەندامانی خێزانەکەی خۆی و خەسووی بە گوللە کوشتوون.  بەپێی زانیارییەکانی پەیامنێری رووداو هاوژینی بکوژەکە ناوی (أ. س)ە و لەدایکبووی ساڵی ١٩٩٠ ە، کچەکەشی ناوی (ب. ع)ە و لەدایکبووی ساڵی ٢٠٠٨ ە، کوڕەکەشی تەمەنی نزیکەی یەک ساڵ بووە.  پەیامنێری رووداو لە بەغدا هەروەها ئاشکرای کرد هەر لەو رووداوەدا بکوژ هەوڵی کوشتنی باوکی هاوژینەکەشی داوە، بەڵام خەزووری بە چەک رووبەڕووی بووەتەوە و لە ئەنجامدا هەردووکیان بریندار بوون.  دوای رووداوەکە هێزێکی ئەمنی گەیشتە شوێنی رووداوەکە و بکوژەکە و خەزووری دەستگیرکردن و رەوانەی نەخۆشخانەی کردن، هەروەها تەرمی کوژراوەکانیش گوازرانەوە پزیشکی دادی، بەڵام تاوکو ئێستا نازانرێ هۆکاری رووداوەکە چییە، هەرچەندە سەرچاوە نافەرمییەکان دەڵێن هۆکاری رووداوەکە ناکۆکی خێزانی بووە.