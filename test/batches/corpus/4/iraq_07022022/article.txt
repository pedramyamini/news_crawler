قاسم ئەعرەجی، راوێژکاری ئاسایشی نیشتمانیی عێراق لە ئەژماری خۆی لە تویتەر بڵاویکردەوە، "پەیوەندیمان لەگەڵ ئەمریکا و هاوپەیمانیی نێودەوڵەتی دژی ئێران نییە؛ هەروەها پەیوەندیمان لەگەڵ ئێران دژی ئەمریکا و هاوپەیمانیی نێودەوڵەتی نییە؛ لە هەمان کاتدا پەیوەندیمان لەگەڵ سعودیە دژی ئێران نییە و پەیوەندیشمان لەگەڵ ئێران دژی سعودیە نییە؛ عێراق لەسەر بنەمای بەرژەوەندیی نیشتمانیی خۆی مامەڵە دەکات".  راوێژکاری ئاسایشی نیشتمانیی عێراق ئاماژەی بەوەش کردووە، "گرووپی چەکدارمان ناوێ لە عێراقەوە هەڕەشە لە ئێران و هەر وڵاتێکی دیکە بکات؛ هەر بیانییەکیش رێز لە سەروەری و یاسای عێراق بگرێت، پێشوازیی لێدەکەین. عێراق لەسەر بنەمای نیازی راستگۆیانە مامەڵە دەکات و پێیوایە سەقامگیری لە کۆتاییهێنان بە ناکۆکییەکان لەنێوان وڵاتانی دراوسێوە دەستپێدەکات؛ عێراق رۆڵی سەرەکیی خۆی بەکاردەهێنێت بۆ زیاتر لێکنزیککردنەوەی دیدەکان لەنێوان سعودیە و ئێران".  ئەو تویتەی قاسم ئەعرەجی لە کاتێکدایە، چوارشەممەی رابردوو ٠٢ - ٠٢ - ٢٠٢٢ گرووپێکی چەکداری عێراقی بەناوی "ئەلویەت ئەلوەعد ئەلحەق" بەرپرسیارێتیی خۆی لە هێرشکردنەسەر ئیمارات بە چەند فڕۆکەیەکی بێفڕۆکەوانی بۆمبڕێژکراو راگەیاند. دواتر گرووپەکە کە تاڕاددەیەک نەناسراوە رایگەیاند، "ئەو هێرشە لە تۆڵەی بەشداریکردنی ئیماراتە لە جەنگی یەمەن".  ئەو هەنگاوەی گرووپی "ئەلویەت ئەلوەعد ئەلحەق"، توڕەبوونی موقتەدا سەدر، رێبەری رەوتی سەدری لێکەوتەوە کە لە تویتێکدا هێرشکارانی گرووپی "ئەلویەت ئەلوەعد ئەلحەق"ی بە تیرۆریست ناوبرد، بەڵام هەر زوو "دەستەی هاوئاهەنگیی بەرگریی عێراق" کە لە چەند گرووپێکی چەکداریی شیعە لە عێراق پێکهاتووە، لە راگەیێندراوێکدا دەستخۆشیی لە هێرشکردنەسەر ئیمارات کرد.