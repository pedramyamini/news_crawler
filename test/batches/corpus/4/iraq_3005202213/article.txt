شەوی دووشەممە ٣٠ - ٠٥ - ٢٠٢٢ بنکەی سەربازیی عەین ئەسەد لە پارێزگای ئەنبار، کە هێزەکانی هاوپەیمانانی تێدا جێگیرکراون لەلایەن چەکدارانی نەناسراوەوە مووشەکباران کرا. سەرچاوەیەک لە هێزەکانی هاوپەیمانان بە رووداوی راگەیاند، پێنج مووشەک بوون و لە دەرەوەی بنکە سەربازییەکە کەوتوونەتە خوارەوە.  ئەو سەرچاوەیە بەبێ ئەوەی ئەنجامدەری مووشەکبارانەکە ئاشکرا بکات گوتی: "لەلایەن گرووپە میلیشاکانەوە مووشەکەکان ئاراستە کراون و زیانی نەبووە".  رۆژی ٣٠ ـی نیسانی ٢٠٢٢ یش مووشەکێک ئاڕاستەی بنکەی عەین ئەسەد کرا، بەڵام مووشەکەکە لە دەرەوەی بنکەکە کەوتووەتە خوارەوە و زیانی نەبووە.  بنکەى عەین ئەسەد لە پارێزگای ئەنبارە، ١٨٠ کیلۆمەتر لە خۆرئاواى بەغداوە دوورە. یەکێکە لە بنکەکانى سوپاى ئەمریکا لە عێراق.  لە ماوەی رابردوودا چەندینجار بنکەی عەین ئەسەد لە ئەنبار و بنکەی ئاسمانیی بەلەد لە پارێزگای سەلاحەدین بە مووشەک و فڕۆکەی بێفڕۆکەوانی بۆمبڕێژکراو کراونەتە ئامانج و زیانیان بەرکەوتووە، لە دواپێشهاتیشدا کۆمپانیای لۆکهید مارتنی ئەمریکی کە لە بنکەی ئاسمانیی بەلەد فڕۆکەکانی ئێف ١٦ ـی چاکدەکردەوە هەموو کارمەندانی خۆی لە بنکەکە کشاندەوە، ئاشکراشیکرد: "ئەو هەنگاوەمان بۆ پاراستنی سەلامەتی کارمەندانمانە. "   لە دوای کوژرانی قاسم سولەیمانی، فەرماندەی فەیلەقی قودسی ئێران و ئەبو مەهدی موهەندیس، جێگری سەرۆکی دەستەی پێشووی حەشدی شەعبی لە سەرەتای ساڵی ٢٠٢٠ دا، هێرش بۆ سەر ئامانجەکانی ئەمریکا لە عێراق بەشێوەیەکی بەرچاو زیادیان کردووە.   باڵیۆزخانەی ئەمریکا لە بەغدا، بنکەی ئاسمانیی بەلەد و بنکەی سەربازیی ئەمریکا لە نێو فڕۆکەخانەی بەغدا، بنکەی ئاسمانیی عەین ئەسەد، بنکەی سەربازیی ئەمریکا لەنێو فڕۆکەخانەی نێودەوڵەتیی هەولێر، لە دیارترین ئەو ناوچانەن کە تائێستا بە مووشەک و درۆن کراونەتە ئامانج.  ئەو گرووپانەی بەردەوام تۆمەتبار دەکرێن بە ئەنجامدانی هێرشەکان بریتین لە: حیزبوڵڵا، رەبعوڵڵا، ئەسحابولکەهف، ئەولیا دەم، کە گرووپی شیعەن و بەوە دەناسرێن زیاتر لە ئێرانەوە نزیکن.  لە دوای کوژرانی سولەیمانییەوە، گرووپی جیاوازی چەکداری شیعە لە عێراقدا سەریانهەڵدا، کە زۆرجار ئەو هێرشانە لە ئەستۆ دەگرن، لەوانەش: سەرایا ئەولیا ئەلدەم، ئەسحاب ئەلکەهف، عوسبەت ئەلسائیرین، سریەکانی شۆڕشی تشرین، هێزەکانی زولفەقار، سەرایا ئەلمونتەقیم، تۆڵەی موهەندیس، تێکشکێنەری تووڕە و ئەلغاشیە.