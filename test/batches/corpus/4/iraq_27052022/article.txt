مەنار عوبێدى، ئەندامى مەکتەبی سیاسیی بزووتنەوەى ئیمتیداد رۆژی پێنجشەممە ٢٦ - ٥ - ٢٠٢٢ بە تۆڕى میدیایی رووداوى راگەیاند، ئەوان بەشدارییان لە دەستپێشخەرییەکەى سەربەخۆکاندا نەکردووە، بەڵام پاڵپشتیی دەکەن.  بزووتنەوەى ئیمتیداد نۆ کورسى پەرلەمانى عێراقی لە هەڵبژاردنى ١٠ ى تشرینى یەکەمى ٢٠٢١ بەدەستهێنا، بەڵام پێنج پەرلەمانتاریان لە ١٥ ى ئایارى ٢٠٢٢ لەو بزووتنەوەیە کشانەوە؛ ئیمتیداد یەکێکە لەو فراکسیۆنانەى پەرلەمانى عێراق کە بە نوێنەرى خۆپێشاندانەکانى مانگى تشرینى ساڵى ٢٠١٩ هەژمار دەکرێن.  مەنار عوبێدى گوتیشى: "ئێستا هەوڵێک هەیە بۆ ئەوەى مستەفا کازمى، سەرۆکوەزیرانى عێراق بۆ جارێکى دیکە ئەو پۆستە وەربگرێتەوە و سەربەخۆکان لە ماوەى چەند رۆژى رابردوودا دیداریان لەگەڵیدا هەبووە بۆ تاوتوێکردنى ئەو پرسە".  ١٥ ى ئایارى ٢٠٢٢ ژمارەیەک ئەندامى سەربەخۆى پەرلەمانى عێراق دەستپێشخەرییەکەیان رایگەیاند بۆ پێکهێنانى حکومەت کە دیارترین خاڵەکانى ئەوەبوو کەسێکى سەربەخۆ پۆستى سەرۆکوەزیران وەربگرێت.   پەرلەمانى عێراق لە ٩ ى کانونى دووەمى ٢٠٢٢ یەکەم کۆبوونەوەى ئەنجامدا، بەڵام بەهۆى رێکنەکەوتنى لایەنەکان تاوەکو ئێستا سەرۆککۆمار هەڵنەبژێردراوە کە قۆناخى یەکەمى پێکهێنانى حکومەتى نوێیە.