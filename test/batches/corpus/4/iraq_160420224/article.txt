عەبدوڵڵا غازی، جووتیارە لە بەغدا و تەمەنی ٥٢ ساڵە، ئەو سەر و ریشی لەنێو کێڵگە و کشتوکاڵدا سپیکردووە، بە خەمەوە لە زەوییە وشکەکانی دەڕوانێت، ماوەی چوار ساڵە بە دەست وشکەساڵییەوە دەناڵێنێت و دەڵێت، گەنم و جۆی ئەمساڵ ئەوەی ئاو نەدرابێت، بەرهەمی نابێت.  ئەو جووتیارە بە تۆڕی میدیایی رووداوی گوت، "جووتیاران ٥ % ـی زەوییەکانیان دەکێڵن، ئەوی دیکەیان بەکارناھێنن، چونکە ئاو نییە، ئەو کەسەی بیری ھەبێت لەسەر بیرەکەی کەمێک کشتوکاڵ دەكات، بەڵام ئاوی بیر وەکو ئاوی رووبار و باران نییە، گەنم و جۆ لەبەر بێئاوی کۆتاییان پێدێت، چونکە وەرزکەی وایە، لە مانگی ١١ تاوەکو مانگی پێنج دەبێت ناوە ناوە ئاو درابێت، ئەگەر ئاو نەبێت، بەرووبوومی نابێت. "   لە قەزای ھەندییە لە پارێزگای کەربەلا، زۆربەی جووتیاران کشتوکاڵی گەنم، جۆ، پەتاتە و باینجان دەکەن، لەوێ زیاتر لە ٣٠٠ ھەزار دۆنم زەوی کشتوکاڵی ھەیە.  سەرچاوەی بەراوکردنی زەوییە کشتوکاڵییەکانی ئەو ناوچەیە لە رووباری فوڕاتەوە دابینکراوە، بەڵام بەهۆی دابەزینی ئاستی ئاوی رووبارەکە لە دوو ساڵی رابردوودا بەشێکی زۆری زەوییەکان وشکی کردووە، بەگوتەی خاوەنی ئەو زەوییانە، زیاتر لە ١٠٠ هەزار دۆنم زەوی لەبەر بێئاوی، کشتوکاڵی تێدا ناکرێت.  زۆربەی جوتیاران نیگەرانن لە بێپلانی حکومەت بۆ بەرنگاربوونەوەی وشکەساڵی و توڕەشن لەوەی کە تاوەکو ئێستا ھاوردەکردنی بەروبوومی کشتوکاڵی لە وڵاتانی دراوسێیەوە بەردەوامە.  محەممەد بەعاج، جووتیارێکی دیکەیە لە سنوورەکە و باس لەوە دەکات، "جووتیار لەو لایەنەیە کە بە فەرمی دژایەتی دەکرێت، چونکە کاتێک پلانی کشتووکاڵیان ھەڵوەشاندەوە وایانکرد ٥٠ % ـی بەرهەمی کشتوکاڵی نەمێنێت، دەوڵەت نابێت تەنیا پشت بە پترۆڵ ببەستێت، پێویستە پشت بە ئابووری وڵات ببەستێت کە کشتوکاڵە. "   بەپێی ئاماری وەزارەتی سەرچاوە ئاوییەکانی عێراق، پلانی وەزارەت لە سەرەتای وەرزی زستان پێنج ملیۆن دۆنم زەوی بوو بۆ کشتوکاڵی، بەڵام کەمی باران و وشکەساڵی ئەو رێژەیەی بۆ نیو هێندە دابەزاند، ئەوەش وایکرد کە ھەر لە ئێستاوە وەزارەتی بازرگانی بڕیاری وەرگرتنی تەواوی گەنمی ئەمساڵی جووتیاران بدات.