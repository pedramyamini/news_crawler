بە سەرۆکایەتی مستەفا کازمی، سەرۆکوەزیرانی عێراق، رۆژی سێشەممە، ٣١/٥/٢٠٢٢ ئەنجوومەنی وەزیرانی عێراق کۆبووەوە و تێیدا گفتوگۆکرا لەبارەی دۆخی گشتی وڵات و دۆسییە سیاسی و ئابووری و ئەمنییەکان.  لە کۆبوونەوەکەدا باس لە ستراتیژیەتی گەشەپێدانی منداڵ کرا کە چەند رۆژێک لەمەوبەر سەرۆکوەزیران رایگەیاندبوو. دوای ئاگاداربوونی ئەنجوومەنی وەزیران لە بڕگە و تەوەرەکانی، ئەنجوومەنی وەزیرانی عێراق بڕیاریدا بە پەسندکردنی لەنێوان ساڵانی (٢٠٢٢ - ٢٠٣١) و دەستەی چاودێریی منداڵی لە وەزارەتی کار و کاروباری کۆمەڵایەتی راسپارد میکانیزم و پلانی جێبەجێکردنی ستراتیژییەکە بگرێتە ئەستۆ و بیخاتە بەردەم ئەنجوومەنی وەزیرانی حکومەتی داهاتوو.   دکتۆر ماجد شنگالی، ئەندامی لیژنەی تەندروستی لە پەرلەمانی عێراق بە تۆڕی میدیایی رووداوی راگەیاند، ئەو ستراتیژییە گرنگی بە چاودێری منداڵان دەدات لە دوای لەدایکبوون تاوەکو دەگاتە تەمەنی ١٠ ساڵی، لەڕووی چاودێریی تەندروستی و پەروەردەیی و دابینکردنی کەشێکی خێزانی باش بۆیان و منداڵ کارنەکات و رووبەڕووی تووندتیژی نەبێتەوە.   هەروەها ئەنجوومەنی وەزیرانی عێراق ژمارەیەک بڕیاری دیکەی دا کە بریتین لە:  یەکەم: دەسەڵاتدان بە وەزیری دارایی بۆ ئەوەی یاداشتی لێکتێگەیشتن واژۆ بکات بۆ پرۆژەی نۆژەنکردن و چاککردنەوەی ئەو بەشەی نەخۆشخانەی ئیبن خەتیب لە بەغدا کە بەهۆی سووتانەوە زیانی بەرکەوتووە.  دووەم: پەسندکردنی راسپاردەکانی کۆنووسی کۆبوونەوەی (٢٥) کە بە فەرمانی دیوانی ژمارە ٤٥ ـی ساڵی ٢٠١٨ پێکهێندراوە، بەمەبەستی دانانی میکانیزم و چارەسەری پێویست بۆ تەواوکردنی پرۆژەکانی نەخۆشخانە گشتییەکان.   سێیەم: دەسەڵات بدرێتە بەڕێوەبەری گشتی فەرمانگەی کار و راهێنانی پیشەیی لە وەزارەتی کار و کاروباری کۆمەڵایەتی تاوەکو واژۆ لەسەر سیستمی بنەڕەتی ناوەندی سەنتەری کاری رێکخراوی هاوکاری ئیسلامی بکات.  چوارەم: رەزامەندیدان لەسەر نووسرای وەزارەتی ناوخۆ ژمارە (٢١٨٥٥) لە ٣١ ـی ئایاری ٢٠٢٢ لەبارەی کەمکردنەوەی باجی سەر ماتۆرسیکل.