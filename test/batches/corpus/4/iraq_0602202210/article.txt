بەپێی ئەو بەرنامەی کارەی پەرلەمانی عێراق بڵاویکردووەتەوە، دانیشتنی دووەمی پەرلەمان لە کاژێر ١٢: ٠٠ی نیوەڕۆی رۆژی ٧ی شوباتی ٢٠٢٢ بەڕێوەدەچێت، تێیدا ژمارەیەک پەرلەمانتار سوێندی یاسایی دەخۆن.  بەپێی بەشێکی دیکەی بەرنامەی کاری پەرلەمانی عێراق، "لە دانیشتنی سبەینێدا سەرۆککۆمار [ی عێراق] هەڵدەبژێردرێت".  ئەوەش لە کاتێکدایە کە رۆژی یەکشەممە ٦ی شوباتی ٢٠٢٢ دادگەی باڵای فیدراڵیی عێراق بڕیاریدا رێوشوێنەکانی بەربژێرکردنی هۆشیار زێباری بۆ پۆستی سەرۆککۆماری عێراق بە شێوەیەکی کاتی رابگیرێت، ئەوەش دوای ئەوەی سێ پەرلەمانتاری فراکسیۆنی یەکێتیی نیشتمانیی کوردستان لە ئەنجوومەنی نوێنەرانی عێراق و پەرلەمانتارێکی سەربەخۆ سکاڵایان لەسەر سەرۆکی ئەنجوومەنی نوێنەرانی عێراق تۆمارکرد.  چوار پەرلەمانتارەکە سیانیان بریتین لە هەریەکە لە دیلان غەفوور ساڵح، کاروان یاروەیس، کەریم شوکور محەممەد لەسەر فراکسیۆنی یەکێتیی نیشتمانیی کوردستان لەگەڵ عەلی تورکی جەسووم کە پەرلەمانتارێکی سەربەخۆیە.  هۆشیار زێباری، بەربژێری پارتی دیموکراتی کوردستانە بۆ پۆستی سەرۆککۆماری عێراق، لە بەرامبەر بەرهەم ساڵح، بەربژێری یەکێتیی نیشتمانی بۆ هەمان پۆست کە هەردوولا دوای رێکنەکەوتن بە دوو بەربژێر بڕیاریانداوە بچنە نێو رکابەرایەتیی ئەو پۆستەوە.  رۆژی ٣١ی کانوونی دووەمی ٢٠٢٢ سەرۆکایەتیی ئەنجوومەنی نوێنەرانی عێراق رایگەیاند، ٢٥ کەس لەوانەی خۆیان بۆ پۆستی سەرۆککۆماری عێراق بەربژێر کردبوو، هەموو رێوشوێنەکانی بەربژێرکردنیان یەکلایی بووەتەوە.  بڕیارە رۆژی ٧ی شوباتی ٢٠٢٢ سەرۆککۆماری عێراق بە دەنگی ئەندامانی ئەنجوومەنی نوێنەرانی عێراق هەڵبژێردرێت، رکابەرایەتیی بەهێزیش لەسەر ئەو پۆستە لەنێوان هۆشیار زێباری، بەربژێری پارتی دیموکراتی کوردستان و بەرهەم ساڵح، بەربژێری یەکێتیی نیشتمانیی کوردستانە.