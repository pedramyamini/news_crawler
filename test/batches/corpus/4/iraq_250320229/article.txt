رۆژی شەممە ٢٦ - ٠٣ - ٢٠٢٢ پەرلەمان، عێراق دەباتە قۆناخێکی نوێ بە ھەنگاونان بۆ پێکھێنانی ئەزمونی حکومەتی زۆرینە یانیش ریسەکە دەبێتەوە خوری.  چوارچێوەی ھاوئاھەنگی لەڕێی ناردنی پەیامێک بۆ رابەری رەوتی سەدر، داوای دواخستنی کۆبوونەوەکەی شەممەی کردووە بۆ ھەفتەی داھاتوو تاوەکو لەو ماوەیەدا رێککەوتنی نێوانیان لەسەر پرسی پێکھێنانی حکومەت و بەربژێری سەرۆککۆمار دەکرێت. وەڵامی پەیامەکە ھێشتا نییە و بە پێچەوانەوە موقتەدا سەدر ھەڕەشەی ئەوە دەکات، ئەگەر رۆژی شەممە کۆبوونەوە نەکرێت، کۆتایی پەرلەمانە.   حەسەن شاکر، سەرۆکی فراکسیۆنی بەدر بە تۆڕی میدیایی رووداوی گوت، "بەبێ گفتوگۆ و لێکتێگەیشتن، بەبێ بەشداریی چوارچێوەی ھاوئاھەنگی و بەشێک لە ھێزە سیاسییەکانی دیکە، ھەروەھا بەبێ کورد و سوننە، بە دووری دەزانین رێژەی یاسایی تەواوبکرێت لە رۆژی شەممەدا، بۆیە پێویستە لەسەر سەرجەم ھێزە سیاسییەکان و ھاوپەیمانی سێ قۆڵیش، دەرگەی گفتوگۆکردن بکەنەوە لەگەڵ ھەمووان بە تایبەتی لەگەڵ چوارچێوەی ھاوئاھەنگی. "   پارتی و یەکێتی کە شەڕی گەورە بۆ بەدەستھێنانی پۆستی سەرۆککۆمار دەکەن، بە شاندی جیاواز لە بەغدان، رووداو زانیویەتی، یەکێتی ھەمان ھەنگاوی چوارچێوەی ھاوئاھەنگیی دەنێت، درووشمی زامنکردنی یەک لەسەر سێی بۆ پەکخستنی پەرلەمانی ھەڵگرتووە و پارتیش پێداگرە و دەڵێت، شەممە کۆبوونەوەکە دەکرێت و رێبەر ئەحمەد سەرۆککۆمارە.   مەحما خەلیل، پەرلەمانتاری پارتی باسی لەوە کرد، "بابەتەکە پەیوەندی بەوەوە نییە کە پارتی سەرۆککۆمار وەردەگرێت، بەڵکو ئەو کەسەی کە وەریدەگرێت، پێویستە بەرنامە و پلانی سەرۆککۆمار و دەسەڵاتەکانی جێبەجێبکات، رۆژانە پێشێلی دەستوور دەکرێت کەچی سەرۆککۆمار بێدەنگە، بەڵکو دەچێت مەرسوومی کۆماریی دەردەکات بۆ رزگارکردنی بازرگانی مادەی ھۆشبەر و دواتر پاشەکشەی لێکرد، ئەمە نابێت، ئەگەر سەرۆککۆمار لای پارتی بێت، ئەو شتانە روو نادات. "  چوارچێوەی ھاوئاھەنگی دەڵێت، یەک لەسەر سێی پەرلەمانتارانیان ئامادەن و رێگە لە ئەنجامدانی کۆبوونەوەکە دەگرن، ھاوپەیمانیی رزگارکردنی نیشتمانیش دەڵێت، ٢٢٠ پەرلەمانتاریان ئامادەن و رێژەی یاسایی دانیشتنەکە تەواو دەبێت.