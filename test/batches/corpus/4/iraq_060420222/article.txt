مەحما خەلیل، ئەندامی پەرلەمانی عێراق لە فراکسیۆنی پارتی دیموکراتی کوردستان بە رادیۆی رووداوی راگەیاند، "بەپێی زانیارییەکانمان شاندێکی باڵای چوارچێوەی هاوئاهەنگی سەردانی هەرێمی کوردستان دەکەن. لە هەفتەی داهاتوویشدا سەردانی حەنانە دەکەن بۆ ئەوەی بتوانن دانیشتنی پەرلەمان سازبکەن، سەرۆککۆمار هەڵبژێرن و دوای ئەوە حکومەت پێکبهێنن. "  چوارچێوەی هاوئاهەنگی هەوڵەکانی بۆ پێکهێنانی حکومەت چڕکردووەتەوە، لەو بارەیەوە دەستپێشخەرییەکی بۆ سەردانی لایەنەکان راگەیاندووە کە رەوتی سەدر لەپێشترینیانە. دەستپێشخەرییەکەی چوارچێوەی هاوئاهەنگی بۆ دەرچوونە لەو چەقبەستووییە سیاسییەی عێراقی تێکەوتووە و بڕیارە سەردانی لایەنە کوردییەکانیش بە تایبەتی پارتی دیموکراتی کوردستان و یەکێتی نیشتمانیی کوردستان بکات.   پەرلەمانتارەکەی پارتی گوتیشی، "ئێستا لەنێو ماڵی شیعەدا لێکنزیکبوونەوەیەک لەسەر پۆستی سەرۆکوەزیران دروست بووە، ئەوەندە ماوە لەسەر ناوێک رێکبکەون. "  باس لەوەش دەکات، "نە پارتی نە هیچ لایەنێکی دیکەی سیاسی ناتوانێت ناکۆکیی نێو ماڵی شیعە چارەسەر بکات. هۆکاری ئەو ناکۆکییە یاسای هەڵبژاردن بوو کە فرەبازنەیی بوو. "   رۆژی ١ ى نیسانى ٢٠٢٢، چوارچێوەى هاوئاهەنگى کە شەش لایەنی شیعە لە خۆدەگرێت دەستپێشخەرییەکى راگەیاند بۆ کۆتاییهێنان بە چەقبەستوویی سیاسیى. دیارترین خاڵەکانى بریتیبوون لە پێکهێنانى گەورەترین فراکسیۆن لەگەڵ رەوتى سەدر و دەستنیشانکردنى سەرۆکوەزیرانى داهاتوو لە رێگەى لیژنەیەکى تایبەتەوە.  لە چەند رۆژی رابردوودا، محەممەد حەلبووسی، سەرۆکی پەرلەمانی عێراق ئاگادارییەکی بۆ پەرلەمانتاران نارد، تێیدا ئاماژەی بەوە دا کە دەستەواژەی "سەرۆکایەتیی پەرلەمان" نییە و دەبێت نووسراوەکانیان ئاڕاستەی سەرۆکی پەرلەمان بکەن. لەسەر ئەوە لەگەڵ حاکم زاملی، جێگری سەرۆکی پەرلەماندا ناکۆکی کەوتە نێوانیانەوە.  مەحما خەلیل دەشڵێت، "ناکۆکییەکانی نێوان سەرۆکی پەرلەمان و جێگرەکەی نابنە هۆکارێک بۆ هەڵوەشاندنەوەی هاوپەیمانێتیی رزگارکردنی نیشتمان، بەڵکو ئەوە هاوپەیمانێتییە سێقۆڵییەکە بەهێز دەکات. "