رۆژی ١٢ ى نیسانى ٢٠٢٢ چوارچێوەى هاوئاهەنگى لە راگەیێندراوێکدا جەختیکردەوە، کە پەرۆشە بۆ ئەوەى لەگەڵ لایەنە سیاسییەکانى دیکە هاوکار بێت بەتایبەت لە چوارچێوەى گەورەترین پێکهاتە، کە بەمەبەستى پێکهاتەى شیعەیە و رەتیدەکاتەوە کە کاریان کردبێت بۆ تاکڕەویى لە دەسەڵات و دوورخستنەوەى لایەنەکانى دیکە،  چوارچێوەی هاوئاهەنگیی دەڵێت، پەیوەست نییە بەهیچ وادەیەک کە بۆى دیاریبکرێت، ئەوەش وەک ئاماژەیەک بۆ ئەو ٤٠ رۆژەى موقتەدا سەدر، رێبەرى رەوتى سەدر لە ٣١ ى ئادار بۆى دیاریکردبوون بۆ پێکهێنانى حکومەت.  ئەو راگەیێندراوەى چوارچێوەى هاوئاهەنگى لەپاش کۆبوونەوەیەکیان بوو، کە ١١ ى نیسان لە بەغدا کردیان، بۆ تاوتوێکردنى ئەو دەستپێخشەرییەى، کە لە ١ ى نیسان رایانگەیاند بۆ چارەسەرى دۆخى سیاسیى عێراق و دیارترین خاڵەکانى پێکهێنانى گەورەترین کوتلەى پەرلەمان بوو، بەهاوبەشی لەگەڵ رەوتى سەدر و دیاریکردنى بەربژێرى سەرۆکوەزیران.  چوارچێوەى هاوئاهەنگى حکومەتى ئێستاى عێراقى تۆمەتبارکرد بەوەى دەسەڵاتەکانى خۆى تێپەڕاندووە وەک حکومەتى کاربەرێکەر لە بوارەکانى ئەو بەڵێندەرایەتیانەى کە لێکۆڵینەوەیان لەبارەوە نەکراوە و داوای لە دەسەڵاتى دادوەری کرد کە رێگریى لە حکومەت بکەن بۆ تیپەڕاندنى یاسا و رێنماییە کارپێکراوەکان.  چوارچێوەی هاوئاهەنگی کە لە شەش لایەنی شیعە پێکدێت، داوای پێکهێنانی حکومەت لە رێگەی سازانی لایەنەکان دەکەن، لە کاتێکدا موقتەدا سەدر، کە لەگەڵ پارتی و سوننەکان هاوپەیمانییەکی بەناوی "رزگارکردنی نیشتمان" پێکهێناوە، داوای حکومەتی زۆرینەی نیشتمانی دەکات.