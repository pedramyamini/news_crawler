عۆن زیاب، گوتەبێژی وەزارەتی سەرچاوەکانی ئاوی عێراق، ئەمڕۆ یەکشەممە ١٧ - ٠٤ - ٢٠٢٢، بە تۆڕی میدیایی رووداوی راگەیاند: "دەریاچەی ساوە لە پارێزگای موسەننا لە باشووری عێراق ئەمساڵ بە تەواوەتی وشک بوو، ئەمەش یەکەمجارە لە مێژووی تۆمارکراودا ئەم دەریاچە بە تەواوەتی وشک دەبێت، هۆکاری ئەم وشکبوونە زۆر و خراپ بەکارهێنانی ئاوی ژێرزەوییە لە ناوچەی دەوروبەری دەریاچەکە، لەگەڵ کەمی بارانبارین و گۆڕانی کەشوهەوا، بەڵام ئاوی ژێرزەوی سەرچاوەی سەرەکی ئاوی دەریاچەی ساوەیە".  سەبارەت بەوەی ئاخۆ وەزارەتی سەرچاوەکانی ئاو هیچ پلانێکی هەیە بۆ زیندووکردنەوەی دەریاچەکە، عۆن زیاب گوتی: "وشکبوونی دەریاچەی ساوە کاریگەرییەکی ئەوتۆی نییە لەسەر ژیان و گوزەران لە ناوچەکە، چونکە ئاوی دەریاچەی ساوە زۆر سوێرە و بۆ هیچ شتێک بەکارناهێندرێت، تەنانەت هیچ زیندەوەرێکی تێدا ناژی و دەریاچەکە تەنیا شوێنێکی دەگمەن و تاڕادەیەک گەشتیارییە، بۆیە ئێستا پلانێکی ئەوتۆمان نییە بۆ زیندووکردنەوەی دەریاچەی ساوە".  درێژیی دەریاچەی ساوە نزیکەی ٥ کیلۆمەتر بوو؛ پانییەکەشی نزیکەی ٢ کیلۆمەتر بوو، سەرچاوە مێژووییەکان دەڵێن دەریاچەی ساوە لە پێش زایینەوە هەر هەبووە، دەریاچەکە پێش وشکبوونی نزیکەی ٥ مەتر لەسەر رووی دەریاوە بەرز بوو، ئاوی دەریاچەی ساوە پێش وشکبوونی بە رێژەی هێندە و نیوێک لە ئاوی کەنداو سوێرتر بوو، بۆیە تەنیا چەند جۆرێک باڵندەی کێوی لە دەریاکە و دەوروبەریدا دەژیان.