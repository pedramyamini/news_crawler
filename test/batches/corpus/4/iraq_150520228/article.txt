بەگوێرەى نووسراوێکى فەهد رەسوڵ جاف، بەڕێوەبەرى نووسینگەى شاخەوان عەبدوڵڵا، جێگرى دووەمى سەرۆکى پەرلەمان کە ئاڕاستەى ئەمیندارى گشتى پەرلەمانى کردووە، بڕیارێکى جێگرى دووەمى سەرۆکى پێگەیاندووە کە پێویستە زمانى کوردى لە فۆڕمى تایبەتى داواکاریى سەرجەم پەرلەمانتاران هەبێت بە پشتبەستن بە بڕگەى یەکەمى ماددەى چوارى دەستوورى عێراق و بەپێچەوانەوە لە دەستپێکى وەرزى دووەمى یاسادانانى ساڵى یەکەمى کارى پەرلەمانەوە نووسینگەى جێگرى دووەم هیچ نووسراوێک بەبێ نووسینى کوردى وەرناگیرێت.  بڕگەى یەکەمى ماددەى چوارى دەستوورى عێراق ئاماژەى بەوەداوە کە زمانى عەرەبی و کوردى زمانى فەرمى عێراقن.  شيروان دووبەردانى، ئەندامى پەرلەمانى عێراق لە فراکسیۆنى پارتى دیموکراتى کوردستان بە تۆڕى میدیایی رووداوى گوت: "هۆکارى ئەو بڕیارە ئەوەیە کە ئەو فۆڕمەى تایبەتە بە داواکاری و نووسراوى پەرلەمانتاران بۆ سەرۆکایەتى و لایەنە پەیوەندارەکان، بە زمانى عەرەبی و ئینگلیزى لەسەرى نووسراوە، ئەو نووسراوەى جێگرى سەرۆکى پەرلەمان بۆ ئەوەیە کە لەبرى زمانى ئینگلیزى زمانى کوردى لەسەرەوەى نووسراوەکاندا دابندرێت".  ئەو فۆڕمە کە لە یەکێک لە چاپخانەکانى بەغداى پایتەخت دروستدەکرێت، لە بەشى راستى بە زمانى عەرەبى نووسراوە کۆمارى عێراق، ئەنجوومەنى نوێنەران، نووسینگەى پەرلەمانتار، لەبەشى چەپى فۆڕمەکە هەمان ئەو دەستەواژانە بە زمانى ئینگلیزى نووسراوە.  ٨ ى ئایار دەستەى سەرۆکایەتیی پەرلەمانى عێراق وەرزى یەکەمى یاسادانانى بۆ ماوەى یەک مانگ (تاوەکو مانگى حوزەیرانى داهاتوو) درێژکردەوە، بە گوتەى شێروان دووبەردانى، وەرزى یەکەمى یاسادانان لە ٨ ى حوزەیران کۆتایی دێت و مانگێک پشووى پەرلەمانتاران دەبێت و دواتر وەرزى دووەمى یاسادانان دەستپێدەکاتەوە.