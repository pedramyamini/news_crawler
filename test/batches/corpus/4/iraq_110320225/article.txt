جەمال کۆچەر، سەرۆکى فراکسیۆنى یەکگرتووى ئیسلامى کوردستان لە ئەنجوومەنى نوێنەرانى عێراق بە تۆڕى میدیایی رووداوى راگەیاند، پێشبینیی دەکرێت رۆژى دووشەممە ئەنجوومەنى نوێنەرانی عێراق کۆبببێتەوە و یەکێک لە تەوەرە سەرەکییەکانى کۆبوونەوەکەش دابەشکردنى ئەندامانى لیژنەکان بێت.  جەمال کۆچەر ئاماژەى بەوەدا بەگوێرەى ئەو زانیاریانەى لە سەرۆکایەتىی ئەنجوومەنى نوێنەرانەوە وەریگرتووە، لە ساتى کردنەوەى دەرگاى خۆبەربژێرکردن بۆ هەڵبژاردنى سەرۆککۆمار لەماوەى نۆ رۆژدا ناوى ئەو بەربژێرانەیان بۆ دەگەڕێتەوە کە ئاراستەى چەند دامەزراوەیەکى عێراقیان کردووە بەمەبەستى وردبینیکردنیان، لەکاتێکدا بەگوێرەى پەیڕەوى ناوخۆى ئەنجوەمەنى نوێنەران ماوەى مانگێک بۆ ئەو پرۆسەیە لەبەردەستە.  رۆژی چوارشەممە ٩ ى ئادارى ٢٠٢٢ وادەى یاسایی دەرگاى خۆبەربژێریکردن بۆ هەڵبژاردنى سەرۆککۆمار کۆتاییهات و ناوى ئەو بەربژێرە نوێیانەى خۆیان تۆمار کردووە، بە مەبەستی وردبینی لە سیڤییەکانیان رەوانەى وەزارەتى خوێندنى باڵا، دەستەکانى دەستپاکى و لێپرسینەوەو دادوەری و بەڕێوەبەرایەتىی بەڵگەى تاوان کران.  بەپێى گوتەى جەمال کۆچەر، ئەگەری زۆرە هاوکات لەگەڵ بەڕێوەچوونى کۆبوونەوەکەى ئەنجوومەنى نوێنەران، ناوى بەربژێرانى هەڵبژاردنى سەرۆککۆمار لەلایەن ئەو دامەزراوانە بگەڕێتەوە بۆ سەرۆکایەتیی ئەنجوومەنى نوێنەران بە مەبەستى راگەیاندنیان.  رۆژی یەکشەممە ٦ - ٣ - ٢٠٢٢ بۆ جاری سێیەم دەرگای خۆبەربژێرکردن بۆ پۆستی سەرۆککۆماری عێراق کرایەوە، دوای ئەوەی دادگای باڵای فیدراڵی، کردنەوەی دەرگای خۆبەربژێرکردنی بۆ ئەو پۆستە لەلایەن سەرۆکی ئەنجوومەنی نوێنەرانی عێراق بە نایاسایی دانا.