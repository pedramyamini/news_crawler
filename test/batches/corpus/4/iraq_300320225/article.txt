پڕۆژەیاسای پاڵپشتیی فریاگوزاری بۆ ئاسایشی خۆراک لە ١٠ ماددە پێکهاتووە، کە هەر ماددەیەک چەند بڕگەی لەخۆ گرتووە، ئەو پڕۆژەیاسایە بە پێشنیازی وەزارەتی دارایی لەلایەن حکومەتی عێراقەوە لە رۆژی ٩/٣/٢٠٢٢ رەوانەی پەرلەمانی عێراق کرا.  رۆژی شەممە ٢٦ی ئاداری ٢٠٢٢ پەرلەمانی عێراق خوێندنەوەی یەکەمی بۆ پڕۆژەیاسای پاڵپشتیی فریاگوزاری بۆ ئاسایشی خۆراک کرد و بڕیاربوو رۆژی دووشەممە ٢٨ی ئادار خوێندنەوەی دووەمی بۆ بکرێت، بەڵام کۆبوونەوەکە دواخرا بۆ ئەمڕۆ چوارشەممە، کەچی لە بەرنامەی دانیشتنی ئەمڕۆی پەرلەماندا ئاماژەی پێ نەکرابوو.  دوای ئەوەی پەرلەمان خوێندنەوەی یەکەمی بۆ پڕۆژەیاساکە کرد، فەرهاد عەلائەدین، سەرۆکی ئەنجوومەنی راوێژکاریی عێراقی لە کۆمەڵە تویتێکدا ناڕەزایەتی خۆی بەرامبەر پڕۆژەکە پێشاندا و رایگەیاند، لە کاتی هەوڵی سازکردنی دانیشتنی هەڵبژاردنی سەرۆککۆمار، خوێندنەوەی یەکەم بۆ پرۆژەیاسای پشتیوانیی خێرای ئاسایشی خۆراک کرا، کە قەبارەی ٣٥ تریلیۆن دینارە: "ئەمە بە روونی سەرپێچیکردنی یاسایە، هیوادارین فراکسیۆنەکانی زۆرینە سیستم و یاسا بسەپێنن، نەک پێشێلی بکەن و رێککەوتنی ژێراوژێر بکەن". فەرهاد عەلائەددین لە تویتەکاندا وای نووسیوە.  فەرهاد عەلائەدین دەڵێ: "ئەگەر بە گومانەوە نەڕوانینە ئەم پرۆژەیاسایە، ئەوە مەبەست لەم یاسایە تێپەڕاندنی یاسای بودجەیە بەشێوەیەکی شاراوە بۆ راپەڕاندنی کاروباری رۆژانە، بەڵام پشکپشکێنە و بەشی حیزبەکان لەم یاسایەدا دیارە، بۆیە پەسەندکردنی بە سوودی بازرگانەکانی سیاسەت دەبێت پێش گەل. پێکهێنانی حکومەتێکی نوێ و دەرکردنی یاسای بودجە باشترە لە سووڕانەوە و پەردەپۆشکردن".  فەرهاد عەلائەدین رەوانەکردنی پڕۆژەیاساکە بۆ پەرلەمان بە "پێچەوانەی پەیڕەوی ناوخۆی ئەنجوومەنی وەزیران" ناو دەبات و پێیوایە، "لێکەوتە داراییەکانی ئەم پرۆژەیاسایە رەنگە بگاتە نزیکەی ٣٥ تریلیۆن دینار".  سەرۆکی ئەنجوومەنی راوێژکاری عێراقی پەسندکردنی ئەو پڕۆژەیە بە "بەتاڵکردنی گەنجینەی عێراق وەسف" دەکات و دەڵێت، "پەسندکردنی ئەم پرۆژەیاسایە، بەو واتایەیە حکومەتی داهاتوو دێتە سەر گەنجینەیەکی بەتاڵ، کە پارەی کەمی تێدا دەبێت و لە ماوەی چەند مانگێکدا نامێنێت، ئەوەش کاریگەری نەرێنی دەبێت لەسەر کارنامەی حکومەتی داهاتوو بۆ ئاوەدانکردنەوە و گەشەپێدان، بە واتایەکی دیکە حکومەتی داهاتوو هەر لە رۆژانی سەرەتادا رووبەڕووی ئاستەنگی دارایی دەبێتەوە، بۆیە دەبێ کارنامەیەک جێبەجێ بکات کە خۆی داینەڕشتووە".  بەپێی ئەو پڕۆژەیاسایە وەزارەتی دارایی هەژمارێکی تایبەتی لەژێر ناوی "پڕۆژەیاسای پاڵپشتیی فریاگوزاری بۆ ئاسایشی خۆراک و کەمکردنەوەی مەترسی دارایی و گەشەپێدان و کەمکردنەوەی هەژاری" دەکاتەوە.  ئەو هەژمارە لە کۆمەڵێک سەرچاوە پارەی بۆ دابین دەکرێت کە بریتین، لەو پارانەی لە هەژماری وەزارەتی داراییدا زیادیان هێناوە، لەو پێشبینییەی مادەی ٣ی یاسای کاڕگێڕی دارایی بڕیاری لەسەر داوە، بەو مەرجەی لە ٢٥ تریلیۆن دینار زیاتر نەبێت.  سەرچاوەکانی دیکەی بریتین لە، بەخشین و یارمەتی دەوڵەت و رێکخراوە ناوخۆیی و نێودەوڵەتییەکان و سەرچاوەی سێیەمیش وەرگرتنی قەرزی ناوخۆیی و دەرەکییە بەو مەرجەی لە ١٠ تریلیۆن دینار زیاتر نەبێت.  سەرۆکی ئەنجوومەنی راوێژکاری عێراق دەڵێت، پێداگیری پەرلەمانی عێراق لەسەر دەرکردنی یاسای پشتیوانیی خێرای ئاسایشی خۆراک، سەرباری ئەوەی بە روونی دیارە کە یاسا پێشێل دەکات، بەڵگەی یەک شتە؛ ئەوەیش ئەوەیە کە لایەنە سیاسییەکان دەیانەوێ بنبەستی سیاسی بەردەوام بێت، ئەو لایەنانە ئەو پارەیان دەوێ کە بەسە بۆ پێویستییەکانیان، بۆیە ئیتر پێویست بە تەواوکردنی پرۆسەی هەڵبژاردن و پێکهێنانی حکومەتی نوێ ناکات.  د. ڤیان سەبری، سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند، هەر ئەوکات کە پڕۆژەیاساکە هاتە پەرلەمان و خوێندنەوەی بۆ کرا، ئەوان وەک فراکسیۆنی پارتی ناڕەزایەتی خۆیان بەرانبەر هەندێک لە بڕگەکانی پێشاندا، لەبەر ئەوەی مافی هەرێمی کوردستانی تێدا رەچاو نەکرابوو.  د. ڤیان سەبری گوتی: "داوامان کردووە لە هەموو بڕگەکانی چ لە وەبەرهێنان و پاڵپشتی سەرجەم خاڵەکانی دیکە، بەتایبەت پاڵپشتی جووتیاران بۆ کڕینی گەنم و دانەوێڵەکانیان، هەرێمی کوردستانیشی تێدا بگونجێنرێت".  خاڵی جێی سەرنجی ئەو پڕۆژەیاسایە پەیوەستە بە بڕگەکانی دووەم و سێیەمی مادەی ٣ کە ئاماژە بەوە دەدات، ٣٥ % ی پارەی هەژماری "پڕۆژەیاسای پاڵپشتیی فریاگوزاری بۆ ئاسایشی خۆراک و کەمکردنەوەی مەترسی دارایی و گەشەپێدان و کەمکردنەوەی هەژاری" بۆ پڕۆژەکان تەرخاندەکرێت.  لەو بڕگەیەدا هاتووە، پارەکە تەرخاندەکرێت بۆ: پڕۆژەکانی وەزارەت و لایەنەکانی نەبەستراوە بە وەزارەتەکان لەو پارێزگایانەی بە هەرێمەکانەوە نەبەستراونەتەوە. هەروەها خاڵێکی دیکە بۆ "پڕۆژە نوێ و گرنگەکان بۆ پارێزگاکانی نەبەستراوە بە هەرێمەکان بە مەرجێک تێچووی هەر پڕۆژەیەک لە ٢٠ ملیار دینار زیاتر نەبێت".