ئەمڕۆ ١٣ ى نیسانى ٢٠٢٢، ئاژانسى فەرمیی ئێران (ئیرنا) لەسەر زارى  عەباس ئەحمیدی، کونسوڵى ئێران لە بەغدا بڵاوی کردووەتەوە، کە ئێوارەى ئەمڕۆ ئەمجەد موسەوى، نێردەى یاسایی باڵیۆزخانەى ئێران لە بەغدا لە هەوڵێکى کوشتن رزگاری بووە.  بەگوێرەى ئاژانسەکە، هەوڵى کوشتنى ئەو بەرپرسە لە ناوچەى کازمییەى بەغداى پایتەختی عێراق لەلایەن دوو چەکدارەوە بووە، بەڵام هیچ زیانێک بەو نێردەى یاساییە نەگەیشتووە.  ئەحمیدی رایگەیاندووە؛ رێوشوێنى پێویستیان گرتووەتەبەر، ئەویش لە رێگەى ناوەندە یاساییەکانى عێراقەوە.  ئاژانسى ئیرنا ئاماژەى بەوەداوە، ناسنامەى ئەو دوو چەکدارە و ئەو لایەنە ئاشکرا نەبووە، کە هەوڵى کوشتنى بەرپرسەکەى باڵیۆزخانەیان داوە.