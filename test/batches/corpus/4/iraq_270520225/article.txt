رۆژی هەینی، ٢٧ - ٥ - ٢٠٢٢، باڵیۆزخانەی ویلایەتە یەکگرتووەکانی ئەمریکا راگەیێنداراوێکی بڵاوکردنەوە تێیدا هاتووە: "نووسینگەی ئاسایشی هەرێمی لە باڵیۆزخانەی ئەمریکا لە ناوچەی سەوز ئاگادارتان دەکاتەوە کە سیستەمی بەرپەرچدانەوەی بەرگریی ئاسمانی C - Ram تاقیدەکاتەوە".  بەگوێرەی راگەیێندراوەکە تاقیکردنەوەکە  لە کاژێر ١ی پاشنیوەڕۆی رۆژی هەینی ٢٧ - ٥ - ٢٠٢٢ بووە و تێیدا زەنگی ئاگادارکردنەوە بەکارهاتووە.  بەهۆی هێرشەکانی سەر باڵیۆزخانەی ئەمریکا بەشێک لە دانیشتووانی بەغدا بەتایبەت ئەوانەی لە نزیک باڵیۆزخانەکەوە نیشتەجێن، چەندینجار گوێیان لە زەنگی ئاگادارکردنەوە بووە. ئەمساڵ و ساڵی رابردوو، هێرشەکانی سەر باڵیۆزخانەی ئەمریکا لە عێراق لەلایەن گرووپە چەکدارەکانەوە زیادیکردووە، چەند جارێکیش هەوڵی هەڵکوتانە سەر باڵیۆزخانەکەیان دا و جارێکیش گەیشتنە نێو باڵیۆزخانەکە، کە بە دوژمنایەتیکردنی عێراق تۆمەتباری دەکەن.  سیستەمی C - RAM سیستەمی بەرپەرچدانەوەی مووشەک و درۆن و فڕۆکەیە، زیاتر لە کیلۆمەترێک چواردەوری خۆی لە هەڕەشەی هێرشی مووشەکی، تۆپ و، هاوەن دەپارێزێت، بە جۆرێک لە خولەکێکدا ٤٥٠٠ گوللە بەشێوەیەکی ئۆتۆماتیکی دەتەقێنێت.