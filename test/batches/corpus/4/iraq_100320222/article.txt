هەفتەیەکە نرخى خۆراکە سەرەکییەکان بەشێوەیەکى بەرچاو لە عێراق بەرزبوونەتەوە، بەتایبەت رۆنی شل و ئارد، گرانبوونی کاڵاکان مژاری گەرمی شەقامی عێراقییە.  محەممەد حەسەن، خۆپێشاندەرێکی خەڵکی ناسڕیەیە و دەڵێت، "بەرزبوونەوەی نرخى خۆراک دوو بەشە، یەکەمیان بەزربوونەوەى بەهاى دۆلارە کە گەیشتووەتە نزیکەى ١٥٠ هەزار دینار، ئەوە جگە لەوەى بەشێک لە بازرگانەکان قۆرخی بازاڕیان کردووە بەبێ ئەوەى لێیان بپرسرێتەوە، یان رێگەیان لێ بگیرێت، لەلایەن حکومەتى ناوەندیى یان حکومەتى خۆجییەوە. "  لە بەیانى زووەوە زیاتر لە ٥٠٠ خۆپێشاندەر لە گۆڕەپانى حەبووبى ناسڕیە کۆبوونەوە، ئەوان هێشتا وێنەى ئەو گەنجانەیان بەدەستەوەیە کە لە خۆپێشاندانەکانى سێ ساڵ لەمەوبەر کوژران.  حەسەن کازم، مامۆستایەکی خانەنشینە و لەنێو خۆپێشاندانەکانی ناسڕیەوە گوتی، "خراپترین کار کە هەر حکومەتێک بیکات ئەوەیە ئاسایشى خۆراکى هاووڵاتییان پشتگوێ بخات، چونکە ئەوە دەروازەى هەموو جۆرەکانى دیکەى ئاسایشە بە ئاسایشى سیاسیشەوە، ئەو خۆپێشاندانەى ئەمڕۆ درێژەى خۆپێشاندانەکانى تشرینى ساڵى ٢٠١٩ یە بۆ داواکردنى مافە رەواکانى گەلى عێراق. "   بەزربوونەوەى نرخى خۆراک، حکومەتى ناچار کرد چەند رێوشوێنێک بگرێتە بەر، بۆ بەرگرتن لەو قەیرانە کە ١٤ % ـی دانیشتووانەکەى هەژارن.  بەپێی رێوشوێنەکانی حکومەت، کەمدەرامەتان و ئەو فەرمانبەرانەى مووچەیان خوار ٥٠٠ هەزار دینارە، مانگانە ١٠٠ هەزار دیناریان پێدەدرێت. هەروەها بۆ ماوەى دوو مانگ گومرگ لەسەر هەندێک خۆراک و پێداویستیى دیکە هەڵدەگیرێت کە لە دەرەوە هاوردە دەکرێن.