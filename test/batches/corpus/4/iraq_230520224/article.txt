پلانی حکومەتی عێراق راگەیاندنی پشووی فەرمی لە دامودەزگاکان و دواخستنی گەشتە ئاسمانییەکانە، هەوڵێک کە لای خەڵک بێ ئەنجام و بێ پلانە.  رەعد محەممەد، سەوزەفرۆش دەڵێت، "ئەوەی ھەڵدەستێت زەوییە کشتوکاڵییەکان دەکات بە شوێنی نیشتەجێبوون و کاریگەریی لەسەر رەوشەکە کردووە، پشتێنەی سەوزیش ئێستا نەماوە و کراوەتە وەبەرھێنان و فرۆشراوە، ناوچە کشتوکاڵییەکان ھەمووی تاپۆ کراوە بەسەر پێنج یان شەش کەسەوە. "  تەنیا لەم مانگەدا ئەمە هەشتەمین شەپۆلى خۆڵبارینە عێراق دەگرێتەوە. بەھێزیی خۆڵبارینی ئەمجارە، تاوەکو نیوەڕۆی رۆژی دووشەممە زیاتر لە ٢٠٠٠ کەسی رەوانەی نەخۆشخانەکان کردووە. نەخۆشخانەی یەرموک لە بەغدا ئەمڕۆ جمەی دەهات لە نەخۆش.  دکتۆر ئەحمەد ئیسماعیل، بەڕێوەبەری نەخۆشخانەی یەرموک رایگەیاند، "ئەو رێنوێنییانەی ھەن ئەوەیە کە خەڵک دەمامک ببەستن و ھەوڵبدەن لە ماڵەوە بمێننەوە و کون و کەلەبەرەکانی ماڵەکانیان بگرن لە پەنجەرە و دەرگاکانی ماڵەوە بە شێوەیەکی باش، بۆئەوەی خۆڵ کەمتر بچێتە ژوورەوە. "  بەپێی ئاماری وەزارەتی ژینگەی عێراق، تەنیا دووشەممەی هەفتەی رابردوو ٦٠ تۆن خۆڵ لە بەغدا باریوە و بەپێی پێشبینییەکانی، خۆڵبارین لە عێراق بە شێوەیەک زیاد دەبێت کە هەندێک ساڵ نزیکەی ٣٠٠ رۆژ خۆڵبارین دەبێت.