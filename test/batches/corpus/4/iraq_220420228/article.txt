فەریق روکن سەعد حەربییە، رۆژی هەینی ٢٢ - ٤ - ٢٠٢٢ لە کۆنگرەیەکی رۆژنامەڤانیدا رایگەیاند: "هێزە ئەمنییەکان دۆخەکەیان لە هەموو ناوچەکانی پارێزگای زیقار کۆنترۆڵکردووە، بەتایبەت لە شارۆچکەی شەترە لە پارێزگاکە. رێکاری ئەمنیی تووندمان گرتووەتەبەر و هەموو ئۆتۆمبێلێک کە جام رەش بێت یان تابلۆکەی ژمارەی نەبێت دەستی بەسەردا دەگیرێت، بەڵام بەدڵنیاییەوە لەڕێگەی یاساوە تۆڵەی شەهیدبوونی عەمید عەلی حەلفی، ئەفسەری باڵامان دەکەینەوە".  بەرەبەیانی رۆژی چوارشەممە ٢٠ - ٤ - ٢٠٢٢، بەهۆى ناکۆکى و شەڕی چەکداری نێوان هەردوو هۆزی ملحان و ئالبوشەمخی لە گوندى سەعدوونى شارۆچکەی شەترە، عەمید عەلى جەمیل حەلفی، بەرپرسی یەکەى هەواڵگریى فەرماندەیی ئۆپەراسیۆنەکانى سۆمەر لەو کاتەی کە هەوڵی دەدا کۆتایی بە کێشەی نێوان دوو هۆزەکە بهێنێت، کوژرا.  هەروەها نووسینگەی پارێزگاری زیقار رایگەیاند: "دوێنێ پێنجشەممە هێزە ئەمنییەکان کە لە پارێزگای زیقار بڵاوبوونەتەوە ٣٠ داواکراویان دەستگیرکرد کە تۆمەتبارن بە بەشداریکردن لە شەڕی نێوان هۆزەکان لە شارۆچکەی شەترە لە زیقار".