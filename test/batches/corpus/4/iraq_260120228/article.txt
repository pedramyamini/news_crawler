ئەمڕۆ  چوارشەممە ٢٦ی کانوونی دووەمی ٢٠٢٢، شانەی راگەیاندنی ئەمنی عێراق لە راگەیێندراوێکدا ئاشکرای کرد، دەستیان بەسەر پێنج مووشەکدا گرتووە و کە لە لایەکی رووباری دیجلەوە ئامادەکرابوون.   دۆزینەوەی ئەو پێنج مووشەکە دوای ئەوە دێت کە دوێنی شەو بە سێ مووشەک شوێنی مانەوەی محەممەد حەلبووسی، سەرۆکی پەرلەمانی عێراق کرایە ئامانج.  دوێنی سێشەممە، شانەی راگەیاندنی ئەمنی رایگەیاند، بە سێ مووشەکی کاتیۆشا هەوڵدراوە شوێنی مانەوەی محەممەد حەلبووسی، سەرۆکی پەرلەمانی عێراق بکرێتە ئامانج و بە "تیرۆرستی و ترسنۆکانە" ناوی هێرشەکەیان برد.   بە گوێرەی زانیارییە بڵاوکراوەکانی شانەی راگەیاندنی ئەمنی عێراق، هەر سێ کاتیۆشاکە لە بەرێکی رووباری دیجلەوە ئاڕاستەکراون و لە ناوەندی قەزای گەرمەی سەر بە پارێزگای ئەنبار کەوتوونەتە خوارەوە.   یەکێک لە مووشەکەکان لە پشتی گەراجی شارەوانی قەزاکە کەوتووەتە خوارەوە و ئەوەی دیکە لە نێو ماڵی هاووڵاتییەک و سێیەم مووشەک لە ناوچەی رەشاد کەوتووەتە خوارەوە، بەهۆیەوە دوو کەسیش برینداربوون.