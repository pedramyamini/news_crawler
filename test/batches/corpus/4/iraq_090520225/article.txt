عارف حەمامی، ئەندامی هاوپەیمانێتیی دەوڵەتی یاسا کە بەشێکە لە چوارچێوەی هاوئاهەنگی بە رادیۆی رووداوی راگەیاند: ئێستا تۆپەکە لە گۆڕەپانی سەربەخۆکاندایە، ئەوان دوێنێ کۆبوونەتەوە، هیوادارین تاوەکو چوارشەممە دیدێکیان لا گەڵالە ببێت و بۆچوونێکی روونیان بەرامبەر بەم دۆخە هەبێت. ئەوان سوورن لەسەر ئەوەی خۆیان گۆشەگیر نەکەن.   ئەندامەکەی چوارچێوەی هاوئاهەنگی گوتیشی، "ئێمە زۆر بە هێزەوە پشتیوانیی بەربژێری سەربەخۆکان بۆ پێکهێنانی حکومەت دەکەین. ئەگەر فراکسیۆنێکی دیاریکراویش بیەوێت ببێتە ئۆپۆزیسیۆن، ئەوە بۆچوون و بژارەی خۆیەتی. "  عارف حەمامی باسی لەوە کرد، هەموو لایەنەکان دەزانن کە هیچ لایەنێک بە تەنیا ناتوانێت حکومەت پێکبهێنێت. دەبێت دەرچەیەکی سیاسیی بۆ نەهێشتنی ئەم بنبەستە بدۆزرێتەوە.   عارف حەمامی پێیوایە، سەربەخۆکان هەردوو دەستپێشخەرییەکە پەسند دەکەن، بەڵام دەبێت لەلایەن گەورەترین فراکسیۆنی شیعەوە پشتیوانییان بکرێت. ئەو فراکسیۆنە گەورەیش رەوتی سەدر و چوارچێوەی هاوئاهەنگییە، بەڵام سەرۆکوەزیران لە سەربەخۆکان دەبێت.  ئەو ئەندامەی دەوڵەتی یاسا باسی لەوە کرد، رەوتی سەدر و چوارچێوەیش مەرجەکانی سەرۆکوەزیرانی سەربەخۆیان دیاری کردووە.   حارف حەمامی گوتی، "ئێمەیش گوێ لە بۆچوون و مەرجەکانی سەربەخۆکان دەگرین و چاوەڕێی هەڵوێستێکی نیشتمانیی شەرەفمەندانەیان هەبێت. "  حەمامی ئەوەی خستەڕوو کە سەربەخۆکان ئەو دەسەڵاتەیان نییە حکومەت دابمەزرێنن، بەڵکو بە پشتیوانیی هەموو لایەنەکان، بە تایبەتی گەورەترین فراکسیۆن، دەتوانن ئەو کارە بکەن. چوارچێوە و رەوتی سەدر پشتیوانییان کردوون، بۆیە دەبێت هەردوو لایان دەنگیان پێبدەن.