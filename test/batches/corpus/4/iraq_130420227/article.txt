ئەمیر جابری، شارەزای کەشوهەوا دەڵێت، "بەشێوەیەکی گشتی عێراق بەردەوام لەژێر کاریگەریدایە، هۆکارە سەرەکییەکانی بریتین لە  کەمبارانی، بەبیابانبوون و وشکبوونی خاک. نەبوونی پشتێنەی سەوزایی و پەرژینی رووەکی، هەموو ئەمانە کاریگەرییان دروستکردووە، وەک دەزانن، کەمبارانی کاریگەریی لەسەر نەرم و فشۆڵبوون دەبێت، هەر خێراییەکی با، بە دڵنیاییەوە کاریگەری لەسەر دروستبوونی ئەو خۆڵبارانە دەبێت".   نەخۆشخانەی شێخ زاید لە بەغدا جمەی دێت لە نەخۆش، زۆربەیان بەهۆی خۆڵبارینەوە تووشی هەناسەتووندی بوون و لەوێ چارەسەر وەردەگرن.  دکتۆر موعتەز مەجید، پزیشک لە نەخۆشخانەی شێخ زاید دەڵێت، "بەهۆی خۆڵبارینەوە کە بەغدای پایتەختی گرووەتەوە،  تووشبوون بە هەناسەتووندی زیادیکردووە و سەردانی نەخۆشخانەکان دەکەن. نەخۆشخانەکەمان رێکاری پێویستی گرتووەتەبەر، وەک بەشێک لە فەرمانگەی تەندروستیی رەسافە، لە دەرمان و پێداویستییەکان و دابینکردنی ئۆکسجین".  هەرێمی کوردستانیش، لە ژێر کاریگەرییەکانی ئەو خۆڵباریانەدایە کە لە ناوچەکانی رۆژئاوا و باشووری عێراقەوە هەڵدەکەن.  ئاسۆ کەمال، بەڕێوەبەری کەشناسی و بوومەلەرزەزانیی سلێمانی دەڵێت، یەکێک لە رێگەکانی بەرەنگاربوونەوەی خۆڵبارین، دروستکردنی پشتێنەی سەوزە لە دەوروبەری شارەکان، بەشێوەیەک وەزارەتی کشتوکاڵی عێراق دەڵێت، چاندنی ١٥ ملیار و ٢٠٠ ملیۆن درەختی پێویستە. بەڵام بەرپرسانی وەزارەتی ژینگەش دەڵێن، کەمیی بودجە و کەمئاوی بۆ ئاودانی درەختەکان، رێگرن لەوەی ئەو پڕۆژەیە کارا بکرێت.