محەممەد عەنووز، پەرلەمانتاری سەربەخۆ بە (تۆڕی میدیایی رووداو)ی راگەیاند: "بە داخەوە پێشبینیمان دەکرد زۆر زووتر لێکتێگەیشتن بکرێت، بەتایبەتی کاتێک ئەنجامەکانی هەڵبژاردن دەرکەوتن، روون بوو. هەروەها ماوەیەکی زۆر درێژ بوو ئامادەکاری بۆ پرۆسەی هەڵبژاردن کراوە، پێویست بوو ئەو لایەنە سیاسیانە زانیاریان هەبووایە لەگەڵ کێ هاوپەیمانی دەکەن، بەڵام دواکەوتنی ئەم پرسە بەم شێوەیە کاریگەری دەکاتە سەر وادە دەستوورییەکان. "    محەممەد عەنووز،  یاساناسە و نوێنەری پارێزگای نەجەفە راشیگەیاند: "سەرپێچی دەستووری روودەدات، کاتێک سبەی تێپەڕێت، چونکە ئەمە دوایین رۆژە بۆ هەڵبژاردنی سەرۆککۆمار. لەکاتێکدا پێویستە رێز لە وادە دەستوورییەکان بگیرێت، ئەم پێشلکردنە تێپەڕێنرێت. بەڵام بابەتی بۆشایی، وەک کەسێکی یاسایی دیدگای خۆم هەیە کە ئەکادیمییە، دەتوانرێت قسەی لەسەر بکەن، کاتێک سەرپێچیکردنە روودەدات لە وادەکەدا".  محەممەد عەنووز، کە دەنگی یەکەمی بازنەی یەکەمی نەجەفی هێناوە دەشڵێت: "لە واقیعدا بۆشایی روون و راستەقینە نییە، بەڵام پێشلکردنی دەستوورە، بە مەزەندەی خۆم بۆشایی دروست نابێت، بە بەڵگەی ئەوەی پەرلەمان هەیە، ئەندامەکانی پەسندکراون و سوێندی دەستووریان خواردووە، دەستەی سەرۆکایەتییەکەی بە هەڵبژاردن دیاریکراون. هەروەها سەرۆککۆماریش هەیە تاوەکو ئێستا ئەرک و کارەکانی رایی دەکات. چونکە دەستوور دەڵێت سەرۆککۆمار بەردەوام دەبێت لە دەسەڵاتەکانی تاوەکو سەرۆککۆمارێکی نوێ هەڵدەبژێردرێت.  بەهۆی ئامادەنەبوونی زۆربەی فراکسیۆنەکان و تەواونەبوونی رێژەی یاسایی، ئەمڕۆ دووشەممە، کۆبوونەوەی پەرلەمانی عێراق نەکرا، سبەی ٨ی مانگ دوایین وادەی دەستوورییە بۆ هەڵبژاردنی سەرۆککۆمار، چونکە بەپێی دەستوور لە دوای هەڵبژاردنی دەستەی سەرۆکایەتی پەرلەمان، دەبێت لە ماوەی ٣٠ رۆژدا سەرۆککۆمار هەڵبژێردرێت.  ٢٥ کەس خۆیان بەربژێر کردووە بۆ پۆستی سەرۆککۆمار، ململانێی تووند لەنێوان یەکێتی و پارتیدایە لەسەر ئەو پۆستە، رۆژی یەکشەممەش دادگەی باڵای فیدراڵی بڕیاریدا بەربژێرکردنی هۆشیار زێباری بۆ پۆستی سەرۆککۆمار رابگیرێت، تاوەکو بڕیاری دادگەی لەبارەوە دەردەچێت و زێباریش رایگەیاند، رێز لە بڕیارەکەی دادگە دەگرێت.