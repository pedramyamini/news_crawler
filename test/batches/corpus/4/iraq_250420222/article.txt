رۆژی ٢٥ ى نیسانى ٢٠٢٢، دەستەى دەستپاکیى عێراق ئاماری کار و چالاکییەکانى خۆى بۆ مانگى ئادارى رابردوو بڵاوکردەوە، بەپێی ئامارەکە ٧١ دۆسیەی گەندەڵى لە ١٥ پارێزگاکەى عێراق کراونەتەوە، بەهۆیەوە ٦٧ تۆمەتبار دەستگیرکراون.  بەگوێرەى ئامارەکەى دەستەى دەستپاکی، زۆرترین دۆسیەی گەندەڵی لە مانگی رابردوودا لە سنووری پارێزگای نەجەف کراونەتەوە، کە ١٥ دۆسیە بووە، دوای ئەویش پارێزگای دیالە بە پلەی دووەم دێت، کە ١١ دۆسیەی تێدا کراوەتەوە، لە سنووری پارێزگای کەرکووکیش شەش دۆسیەی گەندەڵی کراونەتەوە.  هەر بەپێی ئامارەکە لە کۆی ئەو ٦٧ کەسەی، کە مانگی رابردوو لەسەر گەندەڵی گیراون، ٢٥ کەسیان لە سنووری پارێزگای نەینەوا بووە، ١٣ کەسیش لە پارێزگای دیالە دەستگیرکراون.  دەستەى دەستپاکیى عێراق ئاماژەى بەوەداوە، کە دەستی گرتووە بەسەر پێشینەى دۆسیەی چەند پڕۆژەیەکى کەرکووک، کە گومانى گەندەڵیان لێدەکرێت.  پڕۆژەى یەکەم لە دەستەى وەبەرهێنانى کەرکوک بووە و تایبەتە بە دروستکردنى کۆمەڵگەیەکى نیشتەجێبوون بۆ دامەزراوەى شەهیدان، پرۆژەى دووەمیان نۆژەنکردنەوەى فەرمانگەى تۆمارى خانووبەرەى قەزاى حەویجە بووە و لە دیوانى پارێزگارى کەرکووک دەست بەسەر پێشینەى مامەڵەى ئەو پڕۆژەیەدا گیراوە، جگە لە بوونى گومانی گەندەڵى لە دامەزراندنەکانى پەروەردەى کەرکوک.  بەگوێرەى ئامارەکەى دەستەى دەستپاکیی عێراق، پارێزگاى سەڵاحەدین تاکە پارێزگای عێراقە لە مانگی رابردوودا هیچ دۆسیەیەکی گەندەڵی تێدا تۆمار نەکراوە.