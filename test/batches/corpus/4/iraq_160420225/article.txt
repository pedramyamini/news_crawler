لەنێو تۆیۆیۆتا لاکندرۆزەرەکەش خێزانێکی پێنج کەسی ھەبوون، سێ دانەیان گیانیان لەدەستدا کە باوک، کوڕێک و کچێکی بوون. دایک و کچەکەی دیکەشیان دۆخی تەندروستییان ناجێگیرە.   موھەننەد ترکی، شایەتحاڵی رووداوەکە بە تۆڕی میدیایی رووداوی گوت، "ئەم رووداوانە ھۆکاری یەکەمی تیژڕەوییە، دووەم شت شەقامەکان وێرانبوونە، ھیچ تاسەکی دەستکردیشی لێ نییە، ئاگادارکردنەوە نییە، پردی پەڕینەوە نییە، تیمەکانی بەرگریی شارستانی ھاتن ھەر چۆنێک بێت ئۆتۆمبێلەکەیان کوژاندەوە، بەڵام خێزانەکە و سەرنشینەکان گیریان خواردبوو لەنێو ئۆتۆمبێلەکان تاوەکو گیانیان دەرچوو، پاشان کوژێندرایەوە و ھەر توانیان تەرمەکانیان دەربھێنن. "   لەبەردەم شارۆچکەی جبەلە بەشی پەروەردەی شارۆچکەکە مەراسیمی بۆ بەڕێکردنی تەرمی نۆ مامۆستاکە بەرەو نەجەف بۆ ناشتنیان رێکخست. پێنج لەو مامۆستایانە ھێشتا وانەبێژبوون. چەند رۆژێکەوە ئەو مامۆستایانە پێکەوە شەنوکەوی چۆنیەتی زیارەتی ئیمام حوسێن و ئیمام عەباس دەکەن لە کەربەلا، تاوەکو دواجار بەیەکەوە رێککەوتوون و پاسێکیان بە کرێ گرتووە، بەڵام قەدەریان وادەبێت لەڕێگەی گەڕانەوە گیانلەدەست دەدەن.   ئەیاد محەممەد، بەڕێوەبەری قوتابخانە باسی لەوە کرد، "کۆمەڵێک ئەستێرەی مامۆستا و وانەبێژمان پاش گەڕانەوەیان لە زیارەتی ھەردوو ئیمام، ئیمام حوسێن و ئیمام عەباس تووشی رووداوێکی ھاتووچۆی یەجگار سەخت بوون و کۆتایی بە ژمارەیەک ئەستێرەمان ھات، کۆتایی بەو خێزانەش ھات کە لە ئۆتۆمبێلەکەی دیکەدا بوون، ئەوانیش ھەر خوشک و برامانن و کوڕی ناوچەکەمان بوون. "   عەلی ترکی، مامۆستای وانەبێژ ئاماژە بەوە دەکات، "رووی قسەکانم دەکەمە سەرۆکوەزیران و وەزیری پەروەردە و پەرلەمانتارانی پارێزگای بابل بەتایبەتی نوێنەرانی شارۆچکەی جبەلە، لەپێناو کارئاسانیکردن بۆ گرتنەبەری رێوشوێنی کارگێڕی تاوەکو کەسوکاری ئەو مامۆستایانە بێبەش نەبن لەوەی موچەیەکیان بۆ دابینبکرێت، ئەوانە وانەبێژ بوون، بەڵام خاوەنی خێزان و منداڵن، داوا دەکەین بگوازرێنەوە میلاکی ھەمیشەیی تاوەکو مووچەی خانەنشینی بیانگرێتەوە. "   ئەو رێگەیەی کە رووداوەکە تێیدا روویدا تەسک و بێ خزمەتگوزارییە و رووناککەرەوە و ھێماکانی ھاتووچۆشی لێ نییە. هەروەها قەرباڵخییەکی زۆریشی لەسەرە بەھۆی ئەوەی بەرەو کەربەلا دەچێت کە رێگەی زیارەتکارانە، ئەوانە ھۆکارن کە رووداوی لەو شێوەیە رووبدەن.