مونتەزر محەممەد کێشی ١٧٣ کیلۆ بوو، لە نەخۆشخانەیەکی ئەھلی بەغدا نەشتەرگەریی بچوکردنەوەی گەدەی کرد و لە کاتی ئەنجامدانی نەشتەرگەرییەکە تەندروستیی تێکچووە، پاشان گواستراوەتەوە بۆ نەخۆشخانەیەکی حکومی. دوای دوو رۆژ مانەوەی لەوێ گیانی لەدەستدا. مونتەزر تاکە کوڕی خێزانەکەی بوو.   محەممەد حەسەن، باوکی مونتەزرە بە رووداوی گوت، "کوڕەکەم چووە ژوری نەشتەرگەریی و ھیچ کێشەیەکی نەبوو، بەڵام کە هاتە دەرەوە وەکو مردوو وابوو. ئێمە دەمانەوێت بزانین ھۆکاری ئەوەی کوڕەکەم گەیشتە ئەو حاڵەتە و مرد چی بوو، چونکە جەڵتە لە سییەکانیدا. دوایین ساتەکانی لە چاودێری ورد لە شاری پزیشکی بەغدا گوتیان ژەھراوی بونی خوێنی ھەیە، بۆیە دەمەوێت بزانم ھۆکاری گیانلەدەستدانی کوڕەکەم چییە. "  خێزانی مونتەزر سکاڵایان لەدژی پزیشکەکە و نەخۆشخانە ئەهلییەکە تۆمارکردوە چونکە دەڵێن کەموکوڕی ئەوان بووەتە ھۆکاری گیانلەدەستدانی کوڕەکەیان.   ئەحلام عەبدولئەمیر، دایکی مونتەزرە و دەڵێت، "ئێمە داوا لە سەرۆکوەزیران دەکەین چاودێری ئەم جۆرە رووداوانە بکات، بۆچی بەم شێوە دەمرن. پزیشکەکان بۆچی بە ھەڵەیەک ئاوا لە منداڵەکانمان بکەن. پێشتر ھەموو پشکنینەکانی کردبوو، گوتی ھیچ کێشەیەکی نییە و ئامادەیە بۆ نەشتەرگەری. تەنانەت باوکی گوتی ئەگەر ھیچ پشکنینێک لە سەتا یەکیش کێشەی ھەیە پێمان بڵێن، گوتیان نەخێر ھیچ کێشەیەکی نییە. "    لە ماوەی کەمتر لە مانگێکدا تەنیا لە بەغدا سێ کەس بە مەبەستی جوانکاری، نەشتەرگەرییان لە نەخۆشخانە ئەھلییەکان ئەنجامداوە و گیانیان لەدەستداوە. ئیمان و مریەم بە نەشتەرگەریی لابردنی چەوری گیانیانلەدەستدا و مونتەزریش بە نەشتەرگەریی بچوکردنەوەی گەدە.