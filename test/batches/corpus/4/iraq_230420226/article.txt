وێنەی کوژراوانی خۆپێشاندانەکان ھێشتا بە دیوارەکاندا ماوە و داواکارییەکانیشیان ھەر مەرەکبی سەر کاغەزن. چالاکڤانانیی خۆپێشاندانەکان، شەش ناو بۆ سەرۆککۆمار و سەرۆکوەزیران پێشنیاز دەکەن تاوەکو لایەنە سیاسیەکان لەسەری دوو ناویان رێککەون.  ئەو ناوانەی چالاکڤانەکان پێشنیازیان کردووە:   بۆ سەرۆککۆمار، رزگار محەممەد ئەمین، رێبوار ئەوڕەحمان و سەردار عەبدوڵڵا.   بۆ سەرۆکوەزیرانیش، دادوەر عەبدولئەمیر شەمری، دادوەر رەحیم عگێلی و باسم خەشان.   کەریم موسەوی، چالاکڤانێکە و دەڵێت، "ئەوە ھەنگاوێکی زۆر باشە، پێویستە لەسەر ھێزە سیاسییەکان ئەو بابەتە بەجیددی وەرگرن و بەدوای چارەسەرێکدا بگەڕێن، بەرژەوەندی حیزبی و کەسی وەلابنێن، ئەو ناوانەی کە لەلایەن لیژنەی خۆپێشاندەرانەوە خراوەتەڕوو. ناوەکان بەتایبەتی ناوەکانی سەرەتای ھەردووکی زۆر باشن و خاوەن پێگەن ھیواخوازین بەو ئاڕاستەیدا بڕوات و ھەڵبژێردرێن تاوەکو لەو کێشەقوڵانەش رزگارمان بێت. "   بەشێک لە پەرلەمانتارە سەربەخۆکانیش بە فەرمی دوو پێشنیازیان بە مەرجەوە بە لایەنە سیاسیەکان داوە. حکومەتی زۆرینە پێکبھێندرێت، بەڵام سەرۆکی لیژنەکانی پەرلەمان بدرێنە دەست ئۆپۆزسیۆن یان پەرلەمان ھەمواری یاسای ھەڵبژاردنەکان بکاتەوە و ھەنگاو بۆ دووباکردنەوەی ھەڵبژاردن بنرێت.   سەید حوسێن سەعبەری، پەرلەمانتارێکی سەربەخۆیە و باس لەوە دەکات، "ئەو نەخشە رێگەیەی دامانناوە داوا لە ھەموو لایەنە سیاسیەکان دەکات لەسەر یەک مێزی گفتوگۆ دابنیشن و دوور لە گوشاری دەرەکی و نێوخۆیی گرفتەکان چارەسەر بکەن و سازش لە نێوان برایان بکرێت و بگەینە چارەسەرێک بەم شێوەیە، حکومەتی زۆرینە بە مەرج پێکبھێندریت. واتە دەسەڵاتی جێبەجێکردن لەلایەک بێت و لایەنە ئۆپۆزسیۆنەکانیش بڕۆن بەرەو وەرگرتنی سەرۆکایەتیی لیژنەکانی پەرلەمان. "   ھێشتا ترسی ناڕەزایەتی و خۆپێشاندانەکان لە گۆرەپانەکاندا دیارە، بەردەوام ھێزی ئەمنیی لێ جێگیرکراون، کاریگەرییە دەرەکییەکان و ھەوڵی پێکھێنانی حکومەتی زۆرینە بۆ یەکەم جار لە مێژووی عێراق دووبەرەی تەواو لێکدووری دروستکردووە و ئاسۆی پێکھێنانی حکومەتی نادیار کردووە.