ئێوارەی رۆژی سێشەممە ٢٤ ـی ئایاری ٢٠٢٢، دەستەی حەشدی شەعبی لە راگەیێندراوێکدا بڵاویکردەوە، لە هێرشێکی چەکدارانی داعشدا چەکدارێکیان بەناوی ' هادی ساڵح یوسف ئەسەدی ' کوژراوە.  وەک لە راگەیێندراوەکەدا هاتووە، بەرەبەیانی ئەمڕۆش چەکدارانی داعش "سوودیان لە خراپی کەشوهەوا و خۆڵبارین وەرگرتووە" و لە ناوچەی حەزەر لە باشووری نەینەوا هێرشیان کردووەتە سەر خاڵێکی لیوای ٤٤ حەشدی شەعبی و لە ئەنجامدا چەکدارێکیان بەناوی ' محەممەد عەبودی ' کە چەکداری لیوای ٤٤ حەشدی شەعبی بووە، کوژراوە و دووی دیکەش برینداربوون.   بڵاوکردنەوەی راگەیێندراوەکەدا لە کاتێکدایە، رۆژی دووشەممە چەکدارانی داعش لە سنووری کەرکووک هێرشێکیان ئەنجامدا و پێنج کەس گیانیان لەدەستدا. کوژراوەکان کوڕ و باوکێک و سێ پۆلیس بوون.   هێرشەکە لە گوندی سامی عاسی لە سنووری بەشیر ئەنجامدرا. باوک و کوڕە کوژراوەکە بۆ درووێنە چووبوونە ئەو کێڵگەیە و کەوتنە بۆسەی داعشەوە؛ سێ پۆلیسەکەش چوون بەهانایانەوە و ئەوانیش کوژران.   حەشدی شەعبی ئەرکی پاراستنی ئەو سنوورەی لە ئەستۆدایە و کەمبوونەوە ئاستی بینین بەهۆی خۆڵبارینەوە بە هۆکاری رووداوەکە دەزانن.  عەمار تازەلی، فەرماندەی فەوجی سێی لیوای ١٦ ـی حەشدی شەعبی بە تۆڕی میدیایی رووداوی گوت، "تاوەکو هێزەکانمان گەیشتن، ئەوەی پێیان کرابوو کردبوویان؛ یەکێکیان بە قەناس لەنێو دەڕاسەکەدا کوژرا بوو و کوڕەکەشی لەسەر رێگەیەک کوژرا بوو. ئەو سەربازانەش کە بۆ هاوکاری هاتبوون ئەوانیش کوژرا بوون و سێ کەسیش رزگارکران. ئەگەر حەشد نەبوایە، زیانەکان زیاتر دەبوون. "   گوندی سامی عاسی بە دووری ٣٠ کیلۆمەتر دەکەوێتە باشووری کەرکووک، دوای رووداوەکە هێزێکی زۆری سەربازی بۆ گەڕان بەدوای چەکدارەکانی داعش لە سنوورەکە ئۆپەراسیۆنی ئەمنییان ئەنجامدا.