موهەننەد کینانی، ئەندامى پەرلەمانى عێراق لە فراکسیۆنی رەوتی سەدر ئەمڕۆ دووشەممە ٩ - ٥ - ٢٠٢٢ بە تۆڕى میدیایی رووداوى راگەیاند، پێشنیازەیاساى بە تاوانناساندنى دروستکردنی پەیوەندی لەگەڵ ئیسرائیل لەسەر پێشنیازى موقتەدا سەدر، رێبەرى رەوتى سەدر بووە و دراوەتە سەرۆکایەتیى پەرلەمانی عێراق و بڕیارە لە کۆبوونەوەى ١١ ـى ئایارى ٢٠٢٢ لە پەرلەمان خوێندنەوەى یەکەمى بۆ بکرێت و لە کۆبوونەوەى دواتردا دەنگى لەسەر بدرێت.   رۆژی ٢٤ ـى نیسانى ٢٠٢٢، حەسەن عەزارى، سەرۆکى فراکسیۆنی رەوتی سەدر لە پەرلەمانى عێراق لە کۆنگرەیەکى رۆژنامەڤانیدا لە بەغدا پێشکێشکردنى ئەو  پێشنیازەیاسایەى وەک پڕۆژەی هاوبەشی هاوپەیمانیى رزگاکردنى نیشتیمان راگەیاند. هاوپەیمانییەکە پارتى دیموکراتى کوردستان، هاوپەیمانیی سەروەری و فراکسیۆنی سەدر تێیدا بەشدارن.  هەر لە رۆژی ٢٤ ـى نیسانى ٢٠٢٢، هەمان رۆژ موقتەدا سەدر لە تویتێکدا ئاماژەی بەوە دا کە لەگەڵ هاوپەیمانەکانیى پێشنیازەیاسایەک پێشکێش دەکەن بۆ بەتاوانناساندنى دروستکردنی پەیوەندى لەگەڵ ئیسرائیل.   موهەننەد کینانی رایگەیاند، پێشنیازەیاساکە بۆ رێگرییە لە دروستکردنی ئەو پەیوەندییە لەسەر ئاستى دەوڵەت وەک عێراق نەک ئاستى تاکەکەسی بەتایبەت کە بەمدواییە بەشێک لە وڵاتانى ناوچەکە پەیوەندییان لەگەڵ ئیسرائیل دروستکردووە.   بەگوێرەى ماددەى ٢٠١ لە یاسای سزادانى عێراق، هەر کەسێک پەیوەندى لەگەڵ ئیسرائیل هەبێت یان بەشداربێت لە چالاکى ئەو دەوڵەتە و بانگەشەکردن بۆى سزاکەى لە سێدارەدانە.  رۆژی ١٥ ـى ئەیلوولی ٢٠٢٠، نوێنەرانى ئیمارات و بەحرێن رێککەوتنى ئاساییکردنەوەى پەیوەندییان لەگەڵ ئیسرائیل واژۆکرد. رێوڕەسمی واژۆکردنەکە لە واشنتى پایتەختى ئەمریکا بەڕێوەچوو.