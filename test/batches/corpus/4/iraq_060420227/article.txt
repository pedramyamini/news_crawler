نووری مالیکی، سەرۆکی هاوپەیمانیی دەوڵەتی یاسا و یەکێک لە پێکهێنەرە سەرەکییەکانی نێو چوارچێوەی هاوئاهەنگیی شیعەکان، لە تازەترین چاوپێکەوتنیدا رایگەیاند، ناکۆکیی نێوان چوارچێوەی هاوئاهەنگی و هاوپەیمانیی سێقۆڵی لەسەر ئەوەیە، هاوپەیمانیی سێقۆڵی، پرۆژەیەکی دەرەکییە و  چوارچێوەی هاوئاوهەنگییش پرۆژەیەکی نیشتمانی هەیە.   لەوبارەوە، کەریم هیلال کەربوولی، سەرکردە لە پارتی تەقەدووم بە سەرۆکایەتی محەممەد حەلبووسی، سەرۆکی پەرلەمانی عێراق بە (تۆڕی میدیایی رووداو)ی راگەیاند، "ئەو قسانەی نووری مالیکی، سەرۆکی هاوپەیمانیی دەوڵەتی یاسا بەهیچ شێوەیەک راست نین. چوارچێوەی هاوئاهەنگی دوای ئەوەی لە رووی سیاسییەوە مایەپووچ بوو، نەیتوانی خواست و ئامانجەکانی بەدیبهێنیت ئێستا ئەو قسانە دەکەن. "   کەربوولی، کە لە هەڵبژاردنی ١٠/١٠/٢٠٢١، یەکێک بوو لە بەربژێرەکانی هاوپەیمانیی تەقەدووم لە پارێزگای ئەنبار، بەڵام دەنگی پێویستی بەدەستنەهێنا بۆ پەرلەمانتاریی دەڵێ، هاوپەیمانی رزگارکردنی نیشتمانی کە پێکهاتووە لە پارتی دیموکراتی کوردستان و رەوتی سەدر و هاوپەیمانی سەروەریی زۆرینەی رەهایان هەیە. ئەمەش سەرکردەکانی چوارچێوەی هاوئاهەنگی نیگەران و تووڕە کردووە، لە نێویاندا نووری مالیکی , تووڕەن لەو هاوپەیمانییە نیشتمانییە عێراقییە. بۆیە ئێستا ئەو قسانە دەکەن، بەڵام واقع و هەڵبژاردن ئەوەی دەرخست کە ئەو هاوپەیمانییە نوێنەرایەتی عێراقییەکان دەکات، هاوپەیمانییەکە سەرچاوەکەی لە جەماوەریی عێراق بێخەوش هەڵقوڵاوە  و دوورە لە کاریگەری دەرەکی.    نووری مالیکی هەر لە قسەکانیدا باس لەوەدەکات، بە ئێرانییەکانیان گوتووە دەستوەردان نەکەن، بەڵام  ئێرانییەکان پێیانڕاگەیاندوون، فەرموو ئەم وێنەیە لەگەڵ سەرۆکی چ وڵاتێکە (ئەمەش وەک ئاماژەیەک بۆ وێنەی محەممەد حەلبووسی و خەمیس خەنجەر لەگەڵ رەجەب تەیب ئەرۆغان، سەرۆککۆماری تورکیا).   بەڵام کەریم هیلال کەربوولی، دەڵێت: "محەممەد حەلبووسی، سەرۆکی پەرلەمانی عێراقە، پەیوەندی لەگەڵ هەموو وڵاتان هەیە، عەرەبی یاخود جیهانی، دیدار و کۆبوونەوەی لەگەڵ سەرکردەی وڵاتان هەیە  ئەمەش کارێکی سروشتییە، کارێکە نە مالیکی و نە کەسانی دیکە ناتوانن ناڕەزایی دەربڕن".   کەربوولی گوتیشی: "هەڵبژاردن دەریخست، کێ نوێنەرایەتی گەلی عێراق دەکات. ئەگەر وەک ئەوەی نووری مالیکی باسیدەکات ئەو هاوپەیمانییە گرێدراوی دەرەکییە، ئەوا ملیۆنان خەڵکی عێراقی دەنگی پێنەدەدان و زیاتر لە ٢٠٠ کورسیان بەدەستنەدەهێنا. بەڵام بەدڵنیاییەوە ئێستا ئەمانە لە رووی سیاسییەوە مایەپووچ بوون، دێن تانە دەگرن و گومان دروست دەکەن و تۆمەت ئاراستە دەکەن".