تەڵال زۆبەعی لەکاتی بەشداریکردنى لە بووڵتەنی کاژێر ١٢: ٠٠ ـی تۆڕی میدیایی رووداو گوتی، فراکسیۆنە سیاسییەکان کاری جیدی دەکەن بۆ ئەوەی سازانێکی راستەقینە هەبێت و بە خێرایی حکومەت پێکبهێندرێت و گوتیشی، لە کۆبوونەوەی دوێنێیان لەگەڵ یەکێتی نیشتمانیی کوردستان دووپات لەوە کرایەوە کە دەبێت هەموو ناکۆکییەکان بەلاوە بنرێن و سازان لەسەر پۆستەکان بکرێت.  تەڵال زۆبەعی باسی لەوە کرد: "ئێستا چوارچێوەی هاوئاهەنگی و هاوپەیمانەکانی هەوڵی زۆر دەدەن بۆ ئەوەی پێش وادە ٤٠ رۆژەکەی موقتەدا سەدر زۆرترین پەرلەمانتار کۆبکەنەوە بۆ تەواوکردنی رێژەی یاسایی ئامادەبوون و هەڵبژاردنی سەرۆککۆمار و چارەسەری خێرا. رەنگە هەندێک فراکسیۆن بۆچوونی زۆر پێچەوانەیان هەبێت لەوەی پێشتر هەیان بووە، بۆیە پێموایە لە رۆژانی داهاتوودا سوپرایزی گەورە دەبێت بۆ تەواوکردنی رێژەی یاسایی ئامادەبوون بۆ پێکهێنانی حکومەت".    ئەو پەرلەمانتارەی هاوپەیمانیی عەزم لە بەشێکی دیکەی قسەکانیدا ئاماژەی بەوە کرد، "ئەوەى ئێستا هەیە نیمچە گفتوگۆ و نیمچە رێککەوتنە، ئەگەر دۆخەکە چارەسەرنەکرێت، هەڵبژاردنى پێشوەخت رێگە چارەیە، ئەوە کاریگەریى خێراى لەسەر بەشێک لە لایەنەکانى ئەو هاوپەیمانێتییانە دەبێت کە ئێستا هەن، لەگەڵ یەکێتیی نیشتیمانیى کوردستان باسمان لە هەڵبژاردنى پێشوەختە کرد".  ١١ ـى نیسانى ٢٠٢٢، شاندێکى هاوپەیمانیی عەزم بە سەرۆکایەتی موسەننا سامەڕایی سەردانى شارى سلێمانییان کرد و لەگەڵ بافڵ جەلال تاڵەبانى، هاوسەرۆکى یەکێتى و ژمارەیەک لە سەرکردەکانى ئەو حیزبە کۆبوونەوە.