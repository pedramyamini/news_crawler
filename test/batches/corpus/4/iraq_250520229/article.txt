فوئاد ئیسماعیل، بەڕێوەبەرى راگەیاندنى پۆلیسى دیالە بە تۆڕى میدیایی رووداوى راگەیاند، ئەمڕۆ ٢٥ ى ئایارى ٢٠٢٢، بارى نائاسایی لە ناوچەى شیروین راگەیێندراوە و هێزە ئەمنییەکان خراونەتە دۆخی ئامادەباشییەوە.  بەڕێوەبەرى راگەیاندنى پۆلیسی دیالە ئاماژەى بەوەدا هێزەکانى پۆلیس فیدراڵى و سوپا و یەکەى ئاڵتوونی و دژە تیرۆر ئۆپەراسیۆنێکى سەربازییان لە ناوچە کشتوکاڵى و دارستانەکانى شیروین دەستپێکرد دژ بە چەکدارانی داعش و شانەنوستووەکانى لەو ناوچانە و گوتیشى: "تائێستا نازانین ژمارەی ئەو چەکدارە پاشماوانەى داعش چەندن".  شەوى ٢٤ ى ئایاری ٢٠٢٢ ژمارەیەک لە چەکدارانى داعش لە  گوندى شێخ نەجم لە ناوچەى شیروین هێرشیان کردە سەر هێزێکى حەشدی عەشایەرى و بەهۆیەوە دوو چەکدارى ئەو هێزە کوژران، ئەوە یەکەم هێرشی لەو جۆرەیە لە ماوەى ١٤ مانگى رابردوودا لەو سنوورە رووبدات.  ناوچەى شیروین ٤٥ کیلۆمەتر لە باکوورى خۆرهەڵاتى قەزاى بەعقوبەى ناوەندى پارێزگاى دیالەوە دوورە، سەر بە قەزاى خاڵسە، نزیکەى ٢٠ هەزار کەس لەو ناوچەیە دەژین کە ژیانیان لەسەر کشتوکاڵە.  دەستپێکردنى ئەو ئۆپەراسیۆنە سەربازییە لە دیالە لەپاش دوو رۆژ دێت لە هێرشێکى چەکدارانى داعش بۆ سەر گوندى ئیسڵاحى ناحیەى گوڵاڵە لە سنوورى پارێزگاى دیالە کە بەهۆیەوە چوار ئەندامى خێزانێک و دوو سەربازى سوپاى عێراق کوژران.