ئەمڕۆ یەکشەممە، ٦ی شوباتی ٢٠٢٢، هاوژین عومەر، راوێژکاری سەرۆککۆماری عێراق بە تۆڕی میدیایی رووداوی راگەیاند: "ئەگەر کۆبوونەوەی ٧ی شوباتی ئەنجوومەنی نوێنەرانی عێراق نەکرێت، ئەوا بۆشایی دەستووریی دروست نابێت، چونکە بەپێی شارەزایانی دەستووری و یاسایی و بەپێی دەقەکانی دەستووری عێراق سەرۆککۆماری عێراق لەپۆستەکەیدا بەردەوام دەبێت تاوەکو ئەنجوومەنی نوێنەران سەرۆکێک لە خولی نوێیدا هەڵدەبژێرێتەوە، بەپێی دەستوور ٧ و ٨ی شوبات سەرۆک تاوەکو هەڵبژاردنی سەرۆکی نوێ بەردەوام دەبێت لەکارەکانی و هیچ بۆشاییەکی دەستووریش دروست نابێت، چونکە سەرۆک هەیە و ئامادەیە و بەردەوامە".  هاوژین عومەر گوتیشی: " لەساڵی ٢٠١٠ شدا پرسێکی هاوشێوە هەبوو و سەرۆککۆمار بەردەوام بوو لەکارەکانی تاوەکو هەڵبژاردنی سەرۆکی نوێ".  بەپێی بڕگەی یەکەمی ماددەی ٧٢ی دەستووری عێراق، ویلایەتی سەرۆککۆمار بەکۆتاییهاتنی خولی ئەنجوومەنی نوێنەران تەواو دەبێت، بەڵام لە بڕگەی دووەمی ئەو ماددەیەدا، ئەگەر رۆژی دووشەممە ٧ی شوباتی ٢٠٢٢، ئەنجوومەنی نوێنەرانی عێراق سەرۆککۆمار هەڵنەبژێرێت، ئەوا سەرۆککۆماری عێراق لە ئەرکەکانی بەردەوام دەبێت، چونکە لەو ماددەیەدا هاتووە تاوەکو سەرۆکێکی نوێ هەڵدەبژێردرێت، سەرۆککۆمار بەردەوام دەبێت.  رۆژی ٩ی کانوونی دووەمی ٢٠٢٢، خولی پێنجەمی ئەنجوومەنی نوێنەرانی عێراق یەکەمین دانیشتنی خۆی سازکرد و دەستەی سەرۆکایەتیی هەڵبژارد، دواتر بڕیاری دا کۆبوونەوەی دووەم، کە تایبەتە بە هەڵبژاردنی سەرۆککۆمار لە رۆژی ٧ی شوبات بەڕێوەبچێت، بەڵام دوێنێ شەممە، موقتەدا سەدر، رێبەری رەوتی سەدر، کە خاوەنی ٧٣ کورسیی ئەنجوومەنی نوێنەرانە، بڕیاری دا ئەندامانی فراکسیۆنی سەدر بەشداری کۆبوونەوەکە نەکەن.  جەمال کۆچەر، سەرۆکی فراکسیۆنی یەکگرتوو لە ئەنجوومەنی نوێنەرانی عێراق بە رووداوی راگەیاند بەهۆی بڕیارە لە ناکاوەکەی فراکسیۆنی سەدر، زەحمەتە دانیشتنەکەی سبەی پەرلەمان بکرێت.