١٥ ى ئایارى ٢٠٢٢، حەسەن عەزارى، سەرۆکى فراکسیۆنى سەدر لە پەرلەمانى عێراق تویتێکى لە تۆڕى کۆمەڵایەتیى تویتەر کرد و تێیدا نووسیویەتی: "بەرژەوەندى و قووتى گەلى عێراق ئەمانەتە لە ئەستۆماندا؛ بە هەموو رێگە یاسایی و پەرلەمانییەکان کاردەکەین بۆ گەرەنتیکردنى و بەرگریکردن لێى".  ئەو کاردانەوەیەى سەرۆکى فراکسیۆنى سەدر دوای ئەوە هات کە ئەمڕۆ دادگەى باڵاى فیدراڵیی عێراق بڕیارى لەبارەى ئەو دەسەڵاتانەوە دا کە حکومەتى ئێستا وەک کاربەڕێکەر هەیەتى؛ یەکێک لە خاڵەکانى ئەوەیە کە حکومەتى ئێستا دەسەڵاتى ناردنى پڕۆژەیاسای بۆ پەرلەمان نییە.  هەر ئەمڕۆ جەمال کۆچەر، ئەندامی پەرلەمانى عێراق بە تۆڕی میدیایی رووداوی گوت، "حکومەتی کاربەڕێکەر ناتوانێت پڕۆژەیاسا بنێرێتە پەرلەمان، بەتایبەت ئەگەر رەهەندی دارایی هەبێت؛ بۆیە ئەمڕۆ دادگەی باڵای فیدراڵیی عێراق بڕیاری هەڵوەشاندنەوەی پڕۆژەیاسای ئاسایشی خۆراک دا کە چەندین هەفتەیە پەرلەمان سەرقاڵیەتی. "  پڕۆژەیاسای پاڵپشتیى خێراى ئاسایشى خۆراک و پەرەپێدان لەلایەن لیژنەى دارایی پەرلەمانى عێراقەوە تاوتوێکرابوو و بڕیار بوو لەم هەفتەیەدا بخرێتە دەنگدانەوە.