سوهەیلە سوڵتانی، ئەندامى پەرلەمانى عێراق لە چوارچێوەى هاوئاهەنگى بە تۆڕى میدیایی رووداوى راگەیاند، چاوەڕوانى دانوستاندن و رێککەوتنى نێوان یەکێتیی نیشتیمانیی کوردستان و پارتى دیموکراتى کوردستان دەکەن. دەشڵێت، "رێککەوتنی ئەو دوولایەنە رۆڵى سەرەکى دەبێت لە چارەسەرى ئەو بنبەستە سیاسییەى عێراقى گرتووەتەوە. "   رۆژی ١٥ ـى ئایارى ٢٠٢٢، ژمارەیەک لە پەرلەمانتارانى سەربەخۆى عێراق دەستپێشخەرییەکیان رایگەیاند. دیارترین خاڵەکانى ئەوەبوو سەرۆکوەزیرانى داهاتوو سەربەخۆ بێت، سەرۆککۆمار بەگوێرەى مەرجەکانى دەستوور هەڵبژێردرێت و ئۆپۆزیسیۆنێکى کارا هەبێت.   سوهەیلە سوڵتانى گوتى، "دەستپێشخەرى سەربەخۆکانى پەرلەمانى عێراق و لەگەڵ دەستپێشخەريى چوارچێوەى هاوئاهەنگى نزیکن لە یەکدییەوە، تەنها دەستەواژەکانى جیاوازن، بە تایبەت لە خاڵێکدا یەکدەگرنەوە ئەویش دیاریکردنى سەرۆکوەزیرانە لە دەرەوەى لایەنە سیاسییەکان. "   لە ٤ ـى ئایارى ٢٠٢٢ چوارچێوەى هاوئاهەنگى کە زۆرینەى لایەنە شیعەکان لە خۆدەگرێت، دەستپێشخەرییەکى ١٩ خاڵى راگەیاند. دیارترین خاڵەکانى ئەوەبوو سەربەخۆکان کەسایەتییەک بۆ پۆستى سەرۆکوەزیران بەربژێر بکەن و گەورەترین فراکسیۆن لەلایەن شیعەکانەوە پێکبهێندرێت.   لەبارەی دەستپێشخەری ئێرانەوە بۆ چارەسەری دۆخەکە، ئەو پەرلەمانتارەی چوارچێوەی هاوئاهەنگی ئاماژەى بەوە کرد کە پێشتر ئیسماعیل قائانی، فەرماندەى فەیلەقى قودسی سوپاى پاسدارانى ئێران دەستپێشخەرییەکى کردووە بۆ چارەسەرى بنبەستى سیاسى نێوان لایەنەکان، بەڵام سەرینەگرتووە، گوتیشی، کۆمارى "ئیسلامى ئێران یەکجار دەستپێشخەريى دەکات بۆ چارەسەرى کێشەیەکى لەو جۆرە و ئەگەر لەبەرچاونەگیرێت دووبارەى ناکاتەوە. "