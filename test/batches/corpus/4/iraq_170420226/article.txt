بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ یەکشەممە ١٧/٤/٢٠٢٢، ئەنجوومەنی وەزاریی وزە، بە سەرۆکایەتیی مستەفا کازمی، سەرۆکوەزیرانی عێراق کۆبووەوە و عادل کەریم، کە ئێستا وەزارەتی کارەبا بەڕێوەدەبات و لەگەڵ بەرپرسانی وەزارەتەکە لە کۆبوونەوەکەدا ئامادەبوون. روونکردنەوەی دۆخی کارەبا لە مانگەکانی داهاتوودا لە بوارەکانی بەرهەمهێنان و گواستنەوە و دابەشکردن و چاککردنەوە بە وردی لە بەردەم ئەنجوومەنەکە خرایەڕوو.  ماجید حەنتووش، پێشتر وەزیری کارەبا بوو لە کابینەکەی مستەفا کازمی، بەڵام لەژێر گوشارەکانی خراپیی دۆخی کارەبا دەستبەرداری پۆستەکەی بوو. ئێستا عادل کەریم، بریکاری وەزیر کە کوردە لە شوێنی ئەودا کاروباری وەزارەتەکە بەڕێوەدەبات.   لە کۆبوونەوەکەدا گفتوگۆکرا لەبارەی دۆخی هەنووکەیی کارەبا، ئامادەکارییەکانی ئێستا بۆ دابینکردنی وزەی کارەبا، رێکارەکان بۆ چارەسەرکردنی کێشە و ئاستەنگییەکانی بەردەم زیادکردنی بەرهەم و هۆکارەکانی ئەگەری دروستبوونی قەیران لە وەرزی هاویندا.  مستەفا کازمی تیمی وەزارەتی کارەبای راسپارد سەردانی ئێران بکەن، بۆ چارەسەرکردنی کێشەکانی پەیوەست بە دابینکردنی گاز لەلایەن ئێرانەوە. هەروەها کازمی جەختی لەوەکردەوە، پێویستە هەنگاوی کردەیی بنرێت، بۆ لابردنی هەموو ئەو ئاستەنگانەی رووبەڕووی پڕۆسەی بەرهەمهێنان و گواستنەوە و چاککردنەوەی کارەبا دەبنەوە، بەئامانجی گەرەنتی زیادکردنی کاژێرەکانی پێدانی کارەبا بە هاووڵاتییان لە وەرزی هاویندا.  هەر لە کۆبوونەوەکەدا پلانێک پێشکێشکرا، بۆ پاراستنی تاوەرەکانی کارەبا لە "تێکدەر و دز". هاوکات گفتوگۆشکرا لەسەر سەرپێخستنی هێڵی بەغدا / بێجی ٤٠٠ کەی ڤی، لەگەڵ بەدواداچوون بۆ کاری پێویست بەمەبەستی بەگەڕخستنی پرۆژەکە.