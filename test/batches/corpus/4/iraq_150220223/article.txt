لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق، ئەمڕۆ سێشەممە ١٥.٢.٢٠٢٢ لە هەژماری خۆی لە تویتەر رایگەیاند: "بە راسپاردەی فەرماندەی گشتیی هێزە چەکدارەکان بۆ راوەدونانی تیرۆریستان، هەروەها لەژێر رۆشنایی ئەنجامی هاوئاهەنگی بەرهەمدار دوای سەردانەکەی سەرۆکی دەزگای دژەتیرۆر بۆ پارێزگای هەولێر، دەزگای دژەتیرۆر بە هاوئاهەنگی لەگەڵ ئاسایشی پارێزگای هەولێر، پێنج تیرۆریستی دەستگیرکرد کە ئەندامی داعشی تیرۆریستن".  هەر ئەمڕۆ سێشەممە دژە تیرۆری عێراق لە لاپەڕەی تایبەتیی خۆی لە تۆڕی کۆمەڵایەتیی فەیسبووک وێنەی کەسێکی بڵاوکردەوە و گوتی، ئەو کەسە سەرکردەیەکی داعش بووە و بە باوکی ئیسلام خۆی ناساندووە، بە ناسنامەیەکی ساختەوە لەنێوان شارەکاندا هاتووچۆی کردووە.  لەکۆتاییەکانی ساڵی رابردووەوە هاوئاهەنگیی لە نێوان سوپا و پێشمەرگەش بۆ رووبەڕووبوونەوەی داعش و نەهێشتنی بۆشایی ئەمنیی لە نێوانیان زیاتر بووە و چەندین ئۆپەراسیۆنی هاوبەشیان بەیەکەوە ئەنجامداوە.  لەسەرەتای ئەم مانگەوە چەندین کەس بەتۆمەتی هەبوونی پەیوەندی بە چەکدارانی داعشەوە دەستبەسەرکراون، رۆژی یەکشەممە، ١٣ ـی شوباتی ٢٠٢٢،  لیوا یەحیا رەسووڵ، گوتەبێژی فەرماندەی گشتیی هێزە چەکدارەکانی عێراق، لە تویتێکدا رایگەیاند: "بەهەماهەنگی لەگەڵ هێزەکانی ئاسایش لە هەرێمی کوردستانی عێراق - پارێزگای سلێمانی داواکراوێک دەستگیرکرا کە لەلایەن دەزگا ئەمنییەوەکانەوە داواکراو بووە. "