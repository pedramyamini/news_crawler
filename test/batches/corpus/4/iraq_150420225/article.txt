شانەی راگەیاندنی ئەمنیی عێراق، رۆژی هەینی ١٥.٤.٢٠٢٢، لە راگەیێندراوێکدا سەبارەت بەو رووداوە رایگەیاند: "لە تۆڕە کۆمەڵایەتییەکاندا هەواڵێک بڵاوکرایەوە کە گوایە فڕۆکەیەکی بێفڕۆکەوانی نەناسراو چەند بنکەیەکی فەوجی ٧٨ ـی حەشدی هۆزەکانی لە زوممار لە رۆژئاوای پارێزگای نەینەوا بۆردوومان کردووە و گوایە رووداوەکە کوژراو و برینداری لێکەوتووەتەوە، بەڵام ئەم هەواڵە راست نییە".  شانەی راگەیاندنی ئەمنیی عێراق دەشڵێت: "دڵنیایی دەدەین کە رووداوەکە تەنیا بریتی بوو لە تەقینەوەی بۆمبێکی رووناککەرەوەی ٦٠ ملم لە بنکەیەکی حەشدی هۆزەکان لە زوممار کە بووە هۆی برینداربوونی چەکدارێکی ئەو هێزە بە سووکی. "  هەروەها شانەی ئەمنیی عێراق لە راگەیێندراوەکەیدا ئاماژەی بەوەش کردووە، ئێستا لایەنە پەیوەندیدارەکان لێکۆڵینەوەیان دەستپێکردووە بۆ ئاشکراکردنی وردەکاری رووداوەکە.