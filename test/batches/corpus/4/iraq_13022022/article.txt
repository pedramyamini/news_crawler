دیارترین بەربژێری پارتی بۆ سەرۆکایەتیی کۆماری عێراق هۆشیار زێبارییە، تاکە بەربژێری یەکێتیش بۆ ئەو پۆستە هێشتا بەرهەم ساڵحە.  هاوکات لە دوا رۆژی وادەی خۆبەربژێرکردن بۆ پۆستی سەرۆککۆماری عێراق، چاوەڕوان دەکرێت دادگەی فیدراڵی بڕیاری خۆی لەبارەی ئەو تانانە بدات کە لە خۆبەربژێرکردنی هۆشیار زێباری بۆ پۆستی سەرۆککۆمار دراون، لە کاتێکدا دادگەی فیدراڵی پێشتر بەشێوەیەکی کاتی خۆبەربژێرکردنی هۆشیار زێباری بۆ ئەو پۆستە راگرت.  غالیب ئەلدەعمی، کەسایەتی نزیک لە رەوتی سەدر دەڵێت، "ئەگەر یەکێتی و پارتی رێکنەکەون ئەوا بەڕێز فوئاد حوسێن دەبێتە بەربژێری پارتی، بەڵام ئەگەر رێکبکەون ئەوا چانسی بەڕێزان فوئاد حوسێن و هۆشیار زێباری و بەرهەم ساڵح سفر دەبێت و کەسایەتییەکی دیکە هەڵدەبژێرن، کە رەنگە بەڕێز لەتیف رەشید بێت یان دادوەر رزگار... پێموایە سەید موقتەدا سەدر هیوادارە بەربژێر بۆ سەرۆکایەتیی کۆمار بە رێککەوتنی هەردوو حیزبە کوردییەکە بێت، چونکە ئەوە هێزێکی زۆری پێدەبەخشێت لە رووی ئاسانی دەنگدان لەسەری بە زۆرینەی دوو لەسەر سێ".  ئەوەی نوێیە دوای کۆبوونەوەی کەسانی یەکەمی پارتی و یەکێتی لە چەند رۆژی رابردوودا، دەستپێشخەریی پارتییە بۆ یەکێتی، بۆ ئەوەی سەرۆککۆماری عێراق بۆ پارتی بێت و وەزارەت و پۆستە باڵاکانی دیکەش لە بەغدا بۆ یەکێتی بن، پۆستی پارێزگاری کەرکووکیش لەنێو ئەو دەستپێشخەرییەدایە، یاخود پارتی و یەکێتی لەبارەی بەربژێرێکی هاوبەش رێکبکەون بۆ سەرۆکایەتیی کۆمار، بەڵام هێشتا وەڵامی یەکێتی بۆ ئەو دەستپێشخەرییە روون نەبووەتەوە.