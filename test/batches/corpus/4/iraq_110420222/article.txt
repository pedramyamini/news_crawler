عەبدولزەهرە هنداوى، گوتەبێژی وەزارەتى پلاندانانى عێراق ئەمڕۆ دووشەممە ١١ - ٤ - ٢٠٢٢ بە تۆڕى میدیایی رووداوى راگەیاند: "لە عێراق زیاتر لە ٥٢٢ هەزار خانووى بێ تاپۆ هەن کە بەڵگەنامەى یاساییان نییە".  ئەگەر هەر یەکێک لەو خانووانە چوار کەسیان تێدا بژى، بە خەمڵاندن ئەو کەسانەى لە عێراق لە خانووى بێ تاپۆدا دەژین دەگاتە زیاتر لە دوو ملیۆن هاووڵاتى.  گوتەبێژى وەزارەتى پلاندانانى عێراق ئاماژەى بەوەدا کە ئەو خانووە بێتاپۆیانە لە چوارچێوەى ٣٧٠٠ کۆمەڵگەى نیشتەجێبووندان کە لە ساڵى ٢٠١٨ وەک کۆمەڵگەى بێ تاپۆ هەژمارکراون لە لایەن وەزارەتی پلاندانانەوە.  زۆرینەى ئەو کۆمەڵگەى خانووە بێتاپۆیانە لە بەغداى پایتەختن کە هەزار کۆمەڵگەن و دوای ئەویش شارى بەسڕە دێت بە ٧٠٠ کۆمەڵگەى بێ تاپۆ.  ئێستا هیچ یاسایەک لە عێراق نییە کە چارەسەرى پرسی ئەو خانووانە بکات کە بێ تاپۆن و بەگوێرەى رێوشوێنەکانى وەزارەتى شارەوانى، دروستکردنیان نایاساییە.  لە خولى پێشووى پەرلەمانى عێراق، دوو خوێندنەوە بۆ پڕۆژەیاسای چارەسەرى خانووى بێ تاپۆ کرا، بەڵام دەنگى لەسەرنەدرا و بەجێهێڵدراوە بۆ ئەم خولەى پەرلەمان.  ١٠ ى ئابی ٢٠٢١، عەبیر خەفاجی، بەڕێوەبەرى شارەوانى کەربەلا لەکاتى سەرپەرشتیکردنى لادانانى زێدەرۆیی لەوشارە کوژرا.  هەمان مانگ مستەفا کازمى، سەرۆکوەزیرانى عێراق هەڵمەتێکى بۆ لادانى زیادەڕۆییەکان راگەیاند و بڕیاریدا وەک رێزلێنانێک بۆ عەبیر خەفاجی، لە شارى کەربەلاوە دەستپێبکات.