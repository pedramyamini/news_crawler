رۆژی سێشەممە ٢٤/٥/٢٠٢٢، بە نووسراوێک دەستەی حەج و عومرەی عێراق تێچووی خەرجی حەجی ئەمساڵی دیاریکرد، تێچووەکە بە رێگەی ئاسمانی (٤٢٠٠) دۆلار  و بە رێگەی وشکانی (٣٤٥٠) دۆلارە.  شاندێکی وەزارەتی ئەوقافی حکومەتی هەرێمی کوردستان لە رۆژی ١٢ ـی ئەم مانگەوە لە سعودیەن، ئەوەش بە مەبەستی ئامادەکارییکردن بۆ حەجی ئەمساڵ و دابینکردنی شوێن و پێداویستییەکانی حەجکردن بۆ حاجییانی هەرێمی کوردستان و بڕیارە لە دوو رۆژی داهاتوودا بگەڕێنەوە هەرێمی کوردستان.   لەبارەی تێچووی حەجی حاجییانی هەرێمی کوردستان، شێخ نیاز نەقشبەندی، بەڕێوەبەری گشتیی حەج و عومرە لە وەزارەتی ئەوقاف و کاروباری ئایینیی هەرێمی کوردستان کە ئێستا لەگەڵ شاندی وەزارەتی ئەوقاف لە سعودیەیە بە تۆڕی میدیایی رووداوی راگەیاند: "ئەو تێچووەی کە دەستەی حەج و عومرەی عێراق دیاریکردووە، حاجییانی هەرێمی کوردستان ناگرێتەوە، تاوەکو ئێستا بڕی تێچووی حەجی ئەمساڵی حاجییانی هەرێمی کوردستان دیاریی نەکراوە".  بەڕێوەبەری گشتیی حەج و عومرە لە هەرێمی کوردستان گوتیشی: "لیژنەیەک ئامادەکاریی دەستپێکردووە بۆ دیاریکردنی تێچووی حەجی ئەمساڵی حاجییانی هەرێمی کوردستان؛ هەرکاتێک کارەکانی لیژنەکە تەواوبوو، ئەوا بە فەرمی تێچووی حەجی ئەمساڵی حاجییان رادەگەیێندرێت".  شێخ نیاز نەقشبەندی ئاماژە بەوەش کرد: "بۆ حەجی ئەمساڵ، عێراق ١٥ هەزار و ٢٥٢ کەس دەنێرێت و لە هەرێمی کوردستانیش دوو هەزار و ١٢٠ کەس؛ ئەمساڵ ژمارەی ئەوانەی دەچنە حەج دابەزیوە".