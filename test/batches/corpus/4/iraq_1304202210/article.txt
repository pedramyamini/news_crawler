ئەمشەو ١٣ - ٠٤ - ٢٠٢٢ ئاگر لە کەمپی چەمشکۆ لە زاخۆ کەوتەوە، بە گوتەی شایەتحاڵێکی رووداوەکە، کە قسەی بۆ پەیامنێری رووداو کرد، لە ئەنجامی ئاگرکەوتنەوەکە "کەسێک گیانی لەدەستداوە و دوو کەسی دیکەش برینداربوون. ئەو کەسەی گیانی لەدەستداوە ناوی سەڵاح، دوو بریندارەکەی دیکەش گواستراونەتەوە نەخۆشخانە".  فەیسەڵ عەلی، دانیشتوویەکی کەمپەکەیە و یەکێک لە شایەتحاڵەکانی رووداوەکە لەبارەی ناسنامەی قوربانییەکان گوتی: "ئەو کەسەی گیانی لەدەستداوە ناوی سەڵاح جردۆیە، تەمەنی ٢٦ ساڵە، خەڵکی کۆمەڵگەی گوهبەلە. دوو منداڵی هەیە، هەروەها ژنێکیش بەهۆی دووکەڵەوە دۆخی تەندروستیی تێکچووە ئەو هەر لەنێو بنکەی تەندروستیی کەمپەکە چارەسەر دەکرێت، دوو کەسی دیکەش بریندارن و براونەتە فریاکەوتنی زاخۆ، بەڵام حاڵەتەکان هەمووی سووتان نییە، یەکێکیان تەنکی ئاو بەسەر ملیدا کەوتووە".  لە زاخۆ چوار کەمپی ئاوارەکانی کوردانی ئێزدی هەن. کەمپی چەمشکۆ نزیکەی ٢٦ هەزار کەسی تێدا دەژی، یەکێکە لە گەورەترین کەمپەکانی پارێزگای دهۆکە.  پێشتر لە ٠٦ - ٠٣ - ٢٠٢٢ جارێکی دیکە ئاگرکەوتنەوە لە هەمان کەمپ روویدا، بەڵام ئەو جارە هیچ زیانێکی گیانی نەبوو.