ئەمڕۆ چوارشەممە، ١٦ی ئاداری ٢٠٢٢ نووسینگەی جێگری یەکەمی سەرۆکی ئەنجوومەنی نوێنەرانی عێراق لە راگەیێندراوێکدا ئاشکرایکرد "سبەی پێنجشەممە، ١٧ی ئاداری ٢٠٢٢، کاژێر ١١ی پێشنیوەڕۆ حاکم زاملی، جێگری یەکەمی سەرۆکی ئەنجوومەنی نوێنەرانی عێراق، سەرۆکایەتی کۆبوونەوەی لێژنەی بەدواداچوونی راستییەکانی ئەنجوومەنی نوێنەرانی عێراق دەکات کە بۆ لێکۆڵینەوە لە رووداوی هێرشە مووشەکییەکەی سەر هەولێر پێکهێنرابوو".  بەپێێ راگەیێنراوەکە: "کۆبوونەوەکە بە ئامادەبوونی سەرۆکی فراکسیۆنەکانی ئەنجوومەنی نوێنەرانی عێراق و رێبەر ئەحمەد، وەزیری ناوخۆی حکومەتی هەرێمی کوردستان لە هۆڵی دەستووری ئەنجوومەنی نوێنەرانی عێراق بەڕێوەدەچێت".  ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق، ئەمڕۆ چوارشەممە، ١٦ی ئاداری ٢٠٢٢، بە (تۆڕی میدیایی رووداو)ی راگەیاند: "سبەی پێنجشەممە ئەو لێژنەیەی بە سەرۆکایەتی حاکم زاملی بۆ بەدواداچوونی هێرشە مووشەکییەکەی سەر هەولێر پێکهێنرابوو راپۆرتی خۆی دەخاتە بەردەم سەرۆکی فراکسیۆنەکان لەبارەی ئەوەی پێیگەیشتوون لەو رووداوە، دوای ئەوەش ئەگەری هەیە کۆبوونەوەیەکی ئەنجوومەنی نوێنەران بۆ ئەو مەبەستە بکرێت. "   رۆژی ١٣ی ئادار ١٢ مووشەکی بالیستیی دوورمەودا لەسەر رێگەی هەولێر - پیرمام لە هەولێر کەوتەوە، دوای هێرشەکە سوپای پاسدارانی ئێران بەرپرسیارێتی خۆی لە هێرشەکە راگەیاند و گوتی ئەو شوێنەی هێرشی کراوەتە سەر بنکەیەکی ستراتیژیی ئیسرائیل بووە، بەڵام خاوەنی ئەو ماڵەی مووشەکەکانی بەرکەوتووە کە سەرمایەدارێکی کوردە بەناوی شێخ باز بەرزنجی، داوای لە باڵیۆزی ئێران لە عێراق کرد سەردانی شوێنە بۆردوومانکراوەکە بکات بۆ ئەوەی بۆ روونبێتەوە کە شوێنی بە ئامانجکراو شوێنی ژیانی خێزانە یان بنکەی ئیسرائیل.  هێرشەکەی سەر هەولێر کاردانەوەی زۆری لەنێو هەرێمی کوردستان و عێراق بەدوای خۆیدا هێنا و دوای هێرشەکە مستەفا کازمی، سەرۆکی ئەنجوومەنی وەزیرانی عێراق گەیشتە هەولێر و سەردانی شوێنی بۆردوومانکراوی کرد و هێرشەکەی بە دەستدرێژی بۆ سەر سەروەریی عێراق ناوهێنا و ئەنجوومەنی نوێنەرانی عێراقیش شاندێکی ناردە هەولێر و لێژنەیەکی لێکۆڵینەوەشی پێکهێنا.