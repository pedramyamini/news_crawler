حەمید نایف، گوتەبێژی وەزارەتی کشتوکاڵی عێراق لەبارەی باشترکردنی سیستەمی ئاودێرییەوە دەڵێت، هەوڵدەدەن بۆ باشترکردنی ئەو سیستەمە، چونکە تەنیا رێگەیە بۆ دەرچوون لە قەیرانە نێودەوڵەتییەکانی کەرتی کشتوکاڵ و دابینکردنی خۆراک و پێداویستییەکانی خەڵک.   وەزارەتى کشتوکاڵ چاوێکى لەسەر بەرهەمى ئەمساڵە و چاوێکى دیکەى لەسەر بەرهەمى ساڵى داهاتووە. دەیەوێت بۆ ساڵى ٢٠٢٣ نزیکەى سێ ملیۆن دۆنم زەوى بچێنێت، گەنم و برج و گەنمەشامى سەرەکیترین ئەو بەرهەمانە دەبن بۆ چاندن.  ئەو هەنگاوە بۆ رێگرییە لە بەرزبوونەوەى نرخى خۆراک لەگەڵ پڕکردنەوەى پێداویستیى نێوخۆیی لە دانەوێڵە. گوتەبێژى وەزارەتى کشتوکاڵى عێراق دەڵێت"کارنامەیەک دراوەتە ئەنجوومەنى وەزیران و پەرلەمان بۆ ئەوەى پاڵپشتیی حکومەت بۆ کەرتى کشتوکاڵ زیاتر بکرێت، ئەوە جگە لە باشترکردنى سیستەمى ئاودێرى، ئەمە تەنیا رێگەیە بۆ دەرچوون لە کاریگەرییەکانى قەیرانە نێودەوڵەتییەکە و گەیشتن بە پڕکردنەوەى پێداویستیی ناوخۆیی بە بەرهەمى ناوخۆیی بەتایبەت ئەوەى پەیوەندارە بە بەرهەمى گەنمەوە".  پلانەکەى وەزارەتى کشتوکاڵ بۆ ئەوەیە زۆرترین زەوى بۆ بەرهەمى دانەوێڵەى ساڵى داهاتوو بچێندرێت حەمید نایف دەڵێت، "بەگوێرەى ئەو پلانەى وەزارەتى کشتوکاڵ، ئەگەر پەسندبکرێت نزیکەى دوو ملیۆن و ٧٠٠ هەزار دۆنم زەوی بە دانەوێڵە دەچێندرێت، ٤٠٠ هەزار دۆنمى بۆ برنج و ٦٠٠ هەزار دۆنمى بۆ گەنمەشامى، ئەوى دەمێنێتەوە بۆ دانەوێڵەکانى دیکەن".  گرفتە سەرەکییەکەی بەردەم جێبەجێکردنى ئەو پلانەى وەزارەتی کشتوکاڵ، کەمیی ئاوە. عێراق پشت بە ئاوى باراناو و هەردوو رووبارى دیجلە و فورات دەبەستێت بۆ کشتوکاڵ، بەڵام ئاوی دوو رووبارەکە لە سەرچاوەکەیەوە، کە تورکیایە کەمیکردووە.  وەزارەتى سەرچاوەکانى ئاو دەیەوێت رێوشوێن بۆ چارەسەرى ئەو کێشەیە بگرێتەبەر. عۆن دیاب، راوێژکارى وەزارەتى سەرچاوەکانى ئاوى عێراق دەڵێت، "چەندین رێوشوێنى پێوست هەیە کە پێشتر ئێمە وروژاندنمان، لەوانە دانوستاندن لەگەڵ وڵاتانى دراوسێ و گوشار خستنە سەریان لەسەر بنەماى بەشکردنى زیانەکان، دووەمیان باشکردنى سیستەمى ئاودێرییە بەتایبەت کە پێشتر ئەوەمان راگەیاندووە، کە ئەمساڵ ساڵى کەمئاوى دەبێت".  عێراق ساڵانە پێویستیی بە نزیکەى شەش ملیۆن تۆن گەنمە بۆ پڕکردنەوەى پێداویستیى ناوخۆیی، پێشبینی وەزارەتى بازرگانى وایە کە ئەمساڵ بگەنە ئاستى بەرهەمهێنانى پێنج ملیۆن تۆن.   رەنگە کێشەکە بۆ ساڵى ئایندە بێت، هەرچەندە ٣٢ ملیۆن دۆنم زەوى لە عێراق بە کەڵک کشتوکاڵ دێت، بەڵام تەنیا ١٨ ملیۆن دۆنمی بۆ کشتوکاڵ بەکاردەهێندرێت.