هەیمان تەحسین، سەرۆکى فەرمانگەى کاروبارى پارت و رێکخراوە سیاسییەکانى سەر بە کۆمسیۆنى باڵاى سەربەخۆى هەڵبژاردنەکانى عێراق بە تۆڕى میدیایی رووداوى راگەیاند: لەپاش جەژنى رەمەزان دۆسیەی ٦٢ پارت یەکلایی دەکەنەوە کە مامەڵەى وەرگرتنى مۆڵەتیان پێشکەش کردوون، بەڵام رێوشوێنەکانى وەرگرتنى مۆڵەتەکەیان تەواو نەکردووە، سەرەڕاى ئەوەى ئاگادار کراونەتەوە.  هەیمان تەحسین گوتى: "هەندێک لەو پارتانە دوو ساڵە نەهاتوون بەلاى مامەڵەکانیاندا یان نوێنەرەکەیان مۆبایلەکەى داخستووە و بارەگاشیان نییە. رێوشوێنەکان بەشێوەیەک دەبن کە مامەڵەکانیان بەتەواوى رادەگیرێن و ئەو ناوەى بۆ پارتەکەیان پێشکەش کردووە لێیان وەردەگیرێتەوە، ئەگەر رێوشوێنەکان تەواو نەکەن، دواى دوورخستنەوەشیان دەتوانن لە دادگا تانە لە بڕیارەکەى کۆمسیۆن بدەن".  بەگوێرەى یاساى پارتە سیاسییەکانى عێراق، کە لە ساڵى ٢٠١٥ دەرچووە، بۆ پێشکەشکردنى مامەڵەى پێکهێنانى هەر پارتێکى سیاسیى، پێویستە دەستەى دامەزرێنەرى لە حەوت کەس کەمتر نەبن و واژۆى دوو هەزار ئەندامیان هەبێت لە چەند پارێزگایەکى جیاواز، بە رەچاوکردنى رێژەى ژنان و پڕکردنەوەى بەڵێننامەیەک بۆ کردنەوەى هەژمارێکى بانکى لە ماوەى ٣٠ رۆژدا لە پاش وەرگرتنى مۆڵەت.  فەرمانگەى کاروبارى پارت و رێکخراوە سیاسییەکان ئەو پارتانە ئاگادار دەکاتەوە، کە کەموکورتی لەمامەڵەکانیاندا هەیە بۆ ئەوەى لە ماوەى ٣٠ رۆژدا چارەسەرى بکەن ئەگەرنا داواکەیان رەتدەکرێتەوە، ئەگەر لەماوەى ١٥ رۆژدا کۆمسیۆن هیچ تێبینیەکى لەبارەى ئەو مامەڵەیە نەبوو ئەو پارتە بە مۆڵەتوەرگیراو هەژمار دەکرێت.  هەیمان تەحسین دەڵێت: "بۆ ئەو دەرفەتە نەرمى نوێندراوە، یان کێشە هەبووە لە نەگەیشتنى ئاگەدارکردنەوەکە، بەڵام پارت هەیە تاوەکو ئێستا دوو هەزار لایەنگرەکەى پێ کۆنەکراوەتەوە".  تاوەکو ئێستا ٢٦٦ پارتى سیاسى لە فەرمانگەى کاروبارى پارت و رێکخراوە سیاسییەکان مۆڵەتى کارکردنیان وەرگرتووە و ژمارەیەکى دیکەش لە ژێر  وردبینیکردندان.  سەرۆکى فەرمانگەکە ئاماژەى بەوەدا، کە جگە لەو ٦٢ پارتەى کە دۆسیەکانیان یەکلایی دەکرێتەوە، ٦٥ پارتى دیکە مامەڵەى فەرمى وەرگرتنى مۆڵەتیان پێشکەش کردووە و وردبینى لە مامەڵەکانیاندا دەکەن.