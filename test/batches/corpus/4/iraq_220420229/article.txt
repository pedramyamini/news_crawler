رۆژی هەینی ٢٢ ـی نیسانی ٢٠٢٢، هیشام رکابی، بەڕێوەبەری نووسینگەی سەرۆکی هاوپەیمانیی دەوڵەتی یاسا لە هەژماری خۆیدا لە تویتەر رایگەیاند، "ئەو لایەنانە هەموو کەناڵە ئاسمانییەکان و توانا ئەلیکترۆنییەکانیان بەکاردەهێنن بۆ جێگیرکردنی درۆیەک کە بەیەکجارەکی رەتمان کردووەتەوە، هەروەها دڵنیاییمان داوە کە بڕیاری رێگەدان بە هاتنی داواکراوان بۆ بەغدا لە دەستی بەڕێز مالیکی نییە، چونکە ئەو ئەمڕۆ هیچ پۆستێکی لە دەسەڵاتی جێبەجێکردندا نییە تاوەکو رێگەبدات و دەستوەردان لە پرسی لەو شێوەیە بکات. "  ئەم روونکردنەوەی نووسینگەی سەرۆکی هاوپەیمانیی دەوڵەتی یاسا دوای ئەوە هات کە نووسینگەی راگەیاندنی شێخ عەلی حاتەم سلێمان، میری هۆزەکانی دلێم لە عێراق، کە هاوکات خۆی بە سەرۆکی یەکێتی ئۆپۆزیسیۆنی عێراقی ناودەبات، رۆژی پێنجشەممە لە هەژماری خۆیدا لە تویتەر گوتی، "دوای ئەوەی ئەنبار بەهۆی تیرۆرەوە ناڵاندی و چووە قۆناخی هەژموونداری و دیکتاتۆری، لەگەڵ بێدەنگکردن و گەندەڵی، ئێمە لە بەغداوە رایدەگەیێنین کە ئەو کارانە پەرچەکداری وەهایان دەبێت کە خاوەنی پڕۆژەی دروستکردنی پەیوەندی لەگەڵ ئیسرائیل و دابەشکردن و دزینی مافەکانی پێکهاتەی سوننە پێشبینی ناکەن؛ ئەوەشی کە دەڵێ سەرکردەم با لەوە تێبگات کە ئەمە دوا هەلە. "   لەو سەردەمەی نووری مالیکی سەرۆکوەزیرانی عێراق بوو، هەروەها لەگەڵ دەستپێکردنی ناڕەزایەتییەکانی عەرەبە سوننەکان لە ساڵانی ٢٠١٣ و ٢٠١٤ لە پارێزگا سوننەنشینەکانی عێراق بەتایبەت لە پارێزگای ئەنبار، شێخ عەلی حاتەم سلێمان، میری هۆزەکانی دلێم لەلایەن دادگەیەکی عێراقەوە بە تێوەگلان لە تیرۆر تۆمەتبار کرا و لە دەرەوەی عێراق نیشتەجێ بوو، تەنانەت بۆ ساڵانێکی زۆر عەلی حاتەم سلێمان و بەرپرسانی باڵای عێراق مشتومڕیان بوو لەبارەی ئەو تۆمەتانەی کە درابوونە پاڵ عەلی حاتەم.