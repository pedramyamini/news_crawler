تاوەکو ئێستا سەرۆکایەتیی ئەنجوومەنی نوێنەران بۆ دیاریکردنی لیژنەکانی پەرلەمان دوو جار لەگەڵ سەرۆکی فراکسیۆنەکاندا کۆبوونەتەوە.  ڤیان سەبری، سەرۆکی فراکسیۆنی پارتی لە پەرلەمانی عێراق بە رادیۆی رووداوی راگەیاند: "لە خولی پێشوودا ٢٣ لیژنە هەبوون، ئەم خولە زیاد بوون. ' لیژنەی لێکۆڵینەوەی ستراتیژی و بەرنامەی وەزاری ' بووەتە دوو لیژنەی ' لێکۆڵینەوەی ستراتیژی و خزمەتی فیدراڵی ' و ' لیژنەی بەرنامەی وەزاری '. هەروەها لیژنەی ' کار و کاروباری کۆمەڵایەتی ' لە لیژنەی ' کۆچ و کۆچبەران ' جیابووەوە. "   سەرۆکی فراکسیۆنی پارتی لە پەرلەمانی عێراق ئاماژەی بەوە دا خەریکن کەسە شیاوەکان بەپێی پسپۆڕییان بۆ لیژنەکان دیاری بکەن. ئەم جارە هەموو لیژنەکان پڕ دەکەنەوە، چونکە لە خولی پێشوودا لیژنە هەبوو ژمارەی ئەندامەکانی نەگەیشتووەتە رادەی یاسایی.   ڤیان سەبری گوتی: "ئێمە تاوەکو ئێستا بڕیارمان نەداوە چ لیژنەیەک وەربگرین، چونکە ئەوە پەیوەندیی بە پێکهێنانی حکومەتەوە هەیە. هەر لایەنێک وەزارەتێک وەربگرێت، نابێت سەرۆکایەتیی لیژنەی تایبەت بەو وەزارەتە وەربگرێت. "  سەرۆکی فراکسیۆنی پارتی ئاشکرای کرد تاوەکو ئێستا یەک بڕیار دراوە، ئەویش ئەوەیە کە پێویستە هەر لیژنەیەک سەرۆکەکەی دوو جێگری هەبێت و بڕیاردەری لیژنەیش نەماوە.  ڤیان سەبری جەختی لەوە کردەوە پێویستە لایەنە کوردییەکان لەسەر وەرگرتنی سەرۆکایەتیی لیژنەکان رێکبکەون و هاوئاهەنگییان هەبێت.   ئەو پەرلەمانتارەی پارتی گوتیشی: "لەبەر ئەوەی ئێمە لەناو کورددا زۆرترین کورسیی پەرلەمانمان هەیە، دەڵێین دەبێت بەشی زۆر بۆ پارتی بێت. "  تەوەرێکی دیکەی دانیشتنی پەرلەمانی عێراق بانگکردنی عەلی عەللاوی، وەزیری دارایی عێراقە بۆ ئەوەی لەبارەی نرخی دۆلار بەرامبەر بە دینار پرسیاری لێبکرێت. پێشتر ئەو وەزیرە رەتیکردبووەوە بچێتە پەرلەمان.  ڤیان سەبری گوتی: "دەنگۆ هەیە کە عەلی عەللاوی تووشی کۆرۆنا بووە. ئیتر نازانم ئەوە چەند راستە. ئەوە لە کاتێکدایە کە پێشتر خۆی گوتبووی ئامادە دەبم. هەروەها ١٠٠ ئەندامیش واژۆیان کردووە کە بانگ بکرێت. "  ئەو پەرلەمانتارە لەبارەی نرخی دۆلار بەرامبەر دینار باسی لەوە کرد، زیادکردنی نرخی دۆلار بەرامبەر بە دینار لە کاتی خۆیدا بۆ چارەسەرکردنی کێشەیەک بوو و ناچاری بوو بۆ ئەوەی بتوانرێت مووچە دابین بکرێت.   سەرۆکی فراکسیۆنی پارتی پێیوایە، ئەگەر نرخی دۆلار بەرامبەر دینار کەمبکرێتەوە، رەنگە دیسان کاریگەریی لەسەر بازاڕ و پرۆژەکان هەبێت. دوای ئەوەی وەزیری دارایی بچێت و وەڵامی پرسیاری پەرلەمانتاران بداتەوە، ئەو کاتە ئەوانیش بڕیاری خۆیان دەدەن.