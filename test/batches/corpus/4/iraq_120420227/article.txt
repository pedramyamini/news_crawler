شەوی رابردوو لە بەغدا و بەشێک لە پارێزگاکانی باشوور و ناوەڕاستی عێراق لە بەردەم نووسینگەکانی مەحموود سەرخی حەسەنی، یەکێک لە مەرجەعەکانی شیعە خۆپێشاندان بەڕێوەچوو؛ خۆپێشاندەران هەڵیانکوتایە سەر بەشێک لە نووسینگەکانی و ئاگریان تێبەردان و بەشێکیشیان داخستن. لەسەر بەشێکیان نووسراوە داخراوە بە فەرمانی پارێزەرانی پیرۆزییەکان.  هەینی رابردوو، عەلی مەسعودی، گوتارخوێنی مزگەوتی قەزای حەمزەی رۆژئاوا لە باشووری پارێزگای بابل کە یەکێکە لە پەیڕەوان و شوێنکەوتووانی مەحموود سەرخی حەسەنی گوتاری هەینی پێشکێشکرد و رایگەیاند، زۆر شت هەیە کراوەتە ئایین و بیروباوەڕ، لەنێویاندا دروستکردنی گۆڕ و مەزارگە و بەڕێوەبردنی هەندێک رێوڕەسم، عەلی مەسعودی داوایکرد گۆڕەکان و مەزارگەکان بڕوخێندرێن، ئەوەش لایەنگرانی مەرجەعەکانی دیکەی نیگەرانکرد.  دواتر رۆژی دووشەممە، ١١ی نیسانی ٢٠٢٢، موقتەدا سەدر، رێبەری رەوتی سەدر راگەیێندراوێکی بڵاوکردەوە و تێیدا هاتبوو: "هەندێک لەوانەی سەر بە پەیڕەوی [سەرخین] و نازانم ئەو ئاگاداری ئەوەیە یان نا؟!، ئەوان هەوڵدەدن هەندێک بیروباوەڕی لادەر بهێننە نێو مەزهەبی پیرۆز و بیروباوەڕی جەعفەرییەوە؛ دوایینیان ئەوەیە کە لە پێشنوێژێکی هەینییان لە پارێزگای بابلەوە دەرچووە، کە داوای رووخانی گۆڕەکان دەکات، گۆڕی پیاوچاکان، سڵاوی خودا لەسەر هەموویان بێت".  سەدر هۆشداری دایە سەرخی و گوتی: "لێرەوە من چاوەڕوانم لە سەرخی لە ماوەیەک کە لە سێ رۆژ زیاتر نەبێت خۆی لەو تاوانبارە بێبەری بکات، ئەگەر نا ئەوا من خۆم بە بەرپرس دەزانم لە مامەڵەکردن لەگەڵیاندا و لەگەڵ ئەوانەشی هاوشێوەی ئەون بەو شێوەیەی ویژدان و ئاین و مەزهەبەکەم داوام لێدەکات و بەپێی شەرع و یاسا و نەریتە کۆمەڵایەتییە گونجاوەکان".  دەزگای ئاسایشی نیشتمانیی عێراق لەراگەیێنراوێکدا رۆژی دووشەممە، ١١ی نیسانی ٢٠٢٢، رایگەیاند "دوای بڵاوبوونەوەی گرتەیەکی ڤیدیۆیی لە تۆڕە کۆمەڵایەتییەکان و لەسەر داوایەکی یاسایی، هێزێکی دەزگای نیشتمانیی عێراق لە پارێزگای بابل ئەو کەسەیان دەستگیرکرد کە سەر بە جووڵانەوە ئایینیی تووندڕەوەکانە و بانگەشە بۆ سوکایەتیکردن بە هێما ئایینییەکان و سرووتە ئاینییەکان دەکات و داوای رووخاندنی مەزارگە پیرۆزەکان دەکات. "  هەروەها لە راگەیێنراوەکەیدا، دەزگای نیشتمانیی عێراق دەڵێت: "گوتەکانی ئەو تۆمەتبارە وەرگیرا و رەوانەی لایەنە یاساییە تایبەتەکان کرا بۆ وەرگرتنی رێوشوێنی پێویستی دەرهەق بەو کەسە. "  سەرخی یەکێکە لەو مەرجەعانەی کە رەخنە لە بەشێک لە حیزبە شیعەکان دەگرێت.