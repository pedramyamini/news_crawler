رۆژی ٢٣ ـى ئایارى ٢٠٢٢، فڕۆکەخانەى نێودەوڵەتیى بەغدا هۆشدارییەکى بڵاوکردەوە و تێیدا ئاماژەى بەوەداوە کە بەهۆى خۆڵبارینەوە مەوداى بینین بۆ کەمتر لە ٤٠٠ مەتر کەمبووە.  لە بەشێکى دیکەى هۆشدارییەکەدا هاتووە، "گەشتیاران و کۆمپانیاکانی فڕۆکەوانی ئاگاداردەکەینەوە کە لەبەر خۆڵبارین گەشتە ئاسمانییەکان راگیراون و لە هەر گۆڕانکارییەکى بەپەلەى کەشوهەوا ئاگادارتان دەکەینەوە. "   ئەمڕۆ دووشەممە شەپۆلێکى خۆڵبارین عێراقى گرتەوە. بەگوێرەى پێشبینییەکانى دەستەى کەشناسی و بومەلەرزەزانی عێراق ئاستى چڕى خۆڵبارینەکە بە سێ ئاستى جیاواز دەبێت کە بریتین لە خۆڵبارینى بەهێز، مامناوەند، کەم.  رۆژی یەکشەممە ٢٢ ـى ئايارى ٢٠٢٢، وەزارەتی گواستنەوەی عێراق لە راگەیێندراوێکدا بڵاویکردەوە، سەرجەم گەشتە ئاسمانییەکان لە فڕۆکەخانەکانی عێراق رادەگیرێن، بەهۆی ئەوەی مەودای بینین دەگاتە ١٠٠ مەتر یاخود لە رووی ئاسۆیی مەودای بینین نەمێنێت، بۆیە گەشتەکان رادەگیرێن، تاوەکو کەشوهەوا سەقامگیر دەبێت.