رۆژی ٢٢ ى ئایارى ٢٠٢٢، شانەى راگەیاندنى ئەمنیی عێراق لە راگەیێندراوێکدا دەستگیرکردنى ٢١ ئەندامى رێکخراوى داعشی لە چەند ئۆپەراسیۆنێکى ئەمنى و سەربازیى لە چوار پارێزگاى عێراق راگەیاند.  بەگوێرەى راگەیێندراوەکە، شەش لەو ئەندامانەى رێکخراوى داعش لە کەرکووک دەستگیرکراون کە سەر بە بە دیوانى جوند - ى رێکخراوەکە بوون.  شانەى راگەیاندنى ئەمنیى عێراق ئاشکرایکردووە کە لەنێو شەش ئەندامەکەى داعش لە کەرکووک یەکێکیان سەرکردەیەکى  رێکخراوەکەیە، کە بە ناسنامەى ساختەوە چووەتە پارێزگاى کەرکووک و یەکێکە لەوانەى بەرپرسیارن لە تەقاندنەوە بۆڕییە نەوتییەکان.  لە راگەیێندراوەکەدا هاتووە کە ئەندامانى دیکەی لە پارێزگاکانى نەینەوا، ئەنبار و دیالە دەستگیرکراون.