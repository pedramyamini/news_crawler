سوهەیلە سوڵتانى، ئەندامى پەرلەمانى عێراق لە هاوپەیمانیى چوارچێوەى هاوئاهەنگى ئەمڕۆ پێنجشەممە ٢١ - ٤ - ٢٠٢٢ بە تۆڕى میدیایی رووداوى راگەیاند، بڕیارى هاوپەیمانێتییەکەى ئەوەیە کە ئەگەر ئەنجوومەنى وەزیرانی عێراق پڕۆژەیاسای بودجەى ساڵی ٢٠٢٢ بنێرێت بۆ پەرلەمان، ئەوان دژى ناوەستنەوە، سەرەڕای ئەوەی حکومەتى ئێستا بە کاربەڕێکەر دەزانن، چونکە ئەو بابەتە پەیوەندیدارە بە بژێویی خەڵکەوە.  ئێستا پەرلەمان و حکومەتى عێراق بەدوای دەرچەیەکى یاساییدا دەگەڕێن بۆ چارەسەرى پرسی پڕۆژەیاسای بودجەى ساڵی ٢٠٢٢ و ناردنى بۆ پەرلەمان بە مەبەستى دەنگدان لەسەری، بەو پێیەی ئەنجوومەنى وەزیرانی عێراق دەسەڵاتى ناردنى ئەو پڕۆژە یاسایەى بۆ پەرلەمان نییە، چونکە چووەتە قۆناخی کاربەڕێکەرییەوە.  سوهەیلە سوڵتانى گوتى، "ئەگەر پڕۆژەیاسایەکە بنێردرێت بۆ پەرلەمان، بەشداریى کۆبوونەوەکان دەکەین کە تایبەت دەبن بە تاوتوێکردنى بەمەبەستى باشترکردنى".  لە ٩ ى کانونى دووەمى ٢٠٢٢ دا پەرلەمانى عێراق ئەندامانى دەستەى سەرۆکایەتى هەڵبژارد؛ لەو کاتەوە پەرلەمانتارانى چوارچێوەى هاوئاهەنگى بایکۆتى دانیشتنەکانى پەرلەمانیان کردووە بەو کۆبونەوانەشەوە کە تایبەت بوون بە هەڵبژاردنى سەرۆککۆمار بۆ ئەوەى رێژەى یاسایی پەرلەمانتار ئامادە نەبن کە پێویستن بۆ ئەنجامدانى ئەو هەڵبژاردنە کە ٢٢٠ پەرلەمانتارە.