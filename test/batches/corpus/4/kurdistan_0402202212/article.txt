لە نێو مەزارگەی شێخ عەبدولقادری گەیلانی کە ساڵانە بە هەزاران کەس دەچنە سەر مەزارەکەی لە بەغدا و بیر و باوەڕیان بەو رێگەیە هەیە کە ئەو گرتبوویە بەر. ژمارەیەکی زۆری دەروێشانی تەریقەتەکە، کۆبوونەوە هەمووان تووڕە و نیگەرانن، داوا دەکەن سێ سەرۆکایەتییەکەی عێراق هەڵوێستیان بەرامبەر ئەو "سووکایەتییەی" بە خاوەنی تەریقەتەکەیان کراوە رابگەیێنن.   دەروێشەکان دەڵێن، ئەگەر یاسا ئەم بابەتە یەکلا نەکاتەوە، هەڵوێستیان تووند دەبێت. ئەگەرچی ئەو بەڕێوەبەرە داوای لێبووردنی کردووە، بەڵام داوای دوورخستنەوەی دەکەن.  حوسێن موسەوی، دەروێشێکە و دەڵێت، "هیچ رەوا نییە قسە بە کەسێک بڵێی کە پیاوێکی گەورەی ئایینییە کە هێشتا رێگەکەی بەردەوامە، شێخی گەیلانی رەمزێکی گەورەی ئەم دینەی ئیسلامە، شێخەکەمان دەڵێت ٧٥ % پەیامی ئیسلام لەسەردەستی شێخ گەیلانی برەوی پێدراوە".   مەلا فارس ئیسماعیل، دەروێشێکی دیکەیە و دەڵێت، "قسەیەکی زۆر ناشرینی بەرامبەر خەوزی گەیلانی کردووە، دەروێشەکان تووڕەن. ئەم دەروێشانە کە لێرە کۆبووینەتەوە داوا دەکەین ئەو کابرایە لە شوێنی خۆی دەربکرێت بدرێتە دەست دادگە و یاسا رێوشوێنی یاسایی بەرامبەر بگیرێتە بەر".   فارس عوبەیدی، بەڕێوەبەری مەزارگەکان لە وەقفی سوننی لە تۆمارە دەنگییەکە وشەی "پێڵاو" بۆ شێخ عەبدولقادر گەیلانی بەکار دێنێت، هەرچەندە داوای لێبووردنی کردووە، بەڵام سوودی نەبوو. دەروێشەکانی شێخ عەبدلقادر گەیلانی تەنیا بە دوورخستنەوەی رازی دەبن.   شێخ بەشار مەشهەدانی، پێشنوێژ و وتارخوێنی مەزارگەی شێخ عەبدولقادر دەڵێت، "بەناوی هەموو موسڵمانانەوە داوا دەکەین سێ سەرۆکایەتییەکە، رێوشوێنی یاسایی لە دژی بگرنەبەر تا ببێتە عیبرەت بۆ هەر کەسێک کە بیەوێت زێدەڕۆیی بەرامبەر رەمزە ئایینییەکان و نیشتمانییەکان بکات".   شێخ عەبدولقادر گەیلانی، شێخی تەسەوفی ئیسلامییە و خاوەنی تەریقەی قادرییە. دەیان هەزار دەروێش و شوێنکەوتەی لە جیهاندا هەیە. مەزارگەکەی لە بەغدایە و ساڵانە هەزاران کەس لە سەرجەم پێکهاتەکان کە باوەڕیان بە رێگەکەی هەیە سەردانی دەکەن.