ئەمڕۆ چوارشەممە، ٢ی ئاداری ٢٠٢٢، ماجد شنگالی، ئەندامی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق رایگەیاند: "بەمنزیکانە هاوپەیمانێتی سێقۆڵی کۆدەبێتەوە و سەردانەکانی لایەنەکانی ئەو هاوپەیمانێتییە بۆ لای یەکدی لەبەغدا و هەولێر دەبێت و ئامانج لێی بۆ ئامادەکارییە بۆ کۆبوونەوەی داهاتووی پەرلەمانی عێراق کە بڕیارە هەفتەی داهاتوو بەڕێوەبچێت".  ماجی شنگالی رەتیکردەوە کۆبوونەوەی داهاتووی ئەنجوومەنی نوێنەران بۆ هەڵبژاردنی سەرۆککۆمار بێت، بەڵکو بۆ دەنگدانە بۆ کردنەوەی دەرگای خۆ بەربژێرکردن بۆ پۆستی سەرۆککۆماری عێراق کە ئێمە جارێکی دیکە وەکو پارتی دیموکراتی کوردستان و بەشێک لە هاوپەیمانی سێقۆڵی بەربژێرمان بۆ پۆستی سەرۆک کۆمار دەبێت".  ماجد شنگالی، ئاماژەی بۆ ئەوەکرد دانیشتنی داهاتووی پەرلەمانی عێراق پێویستی تەنیا بەتەواوکردنی رێژەی یاساییە کە نیوە کۆ یەکی ژمارەی ئەندامانی پەرلەمانە و دەشڵێت: "هاوپەیمانیی سێقۆڵی لەنێوان ١٧٠ بۆ ١٨٠ کورسیی لە پەرلەمان هەیە و ئەوە بە ئاسانی دەکرێت و کردنەوەی دەرگای خۆبەربژێرکردنیش ئاسایی روودەدات".  رۆژی سێشەممە، ٠١ - ٠٣ - ٢٠٢٢، دادگەی فیدراڵیی عێراق لەبارەی کەیسی یاساییبوونی دووبارە کردنەوەی دەرگای خۆ بەربژێرکردن بۆ پۆستی سەرۆککۆمار کۆبووەوە، دادگە شێوازی دووبارە کردنەوەی دەرگای خۆ بەربژێرکردنی لەلایەنە دەستەی سەرۆکایەتی پەرلەمان بە نادەستووری دانا، بەڵام رێگەی دا ئەنجوومەنی نوێنەرانی عێراق دەرگای خۆبەربژێرکردن بۆ پۆستی سەرۆککۆمار بکاتەوە.  لە ٨ ى مانگى شوباتى رابردوودا محەممەد حەلبوسی، سەرۆکى ئەنجوومەنى نوێنەران بۆ جارێکى دیکە دەرگاى خۆبەربژێرکردنى بۆ پۆستى سەرۆککۆمار کردەوە، لەپاش کۆتایی هاتنى ئەو ٣٠ رۆژەى دەستوور دیاریکردووە بۆ هەڵبژاردنى سەرۆککۆمار لەپاش یەکەم کۆبوونەوەى ئەنجوومەنى نوێنەرانى نوێ، کە کۆبوونەوەکە بەهۆی ئامادەنەبوونی رێژەی یاسایی پەرلەمانتاران کە ٢٢٠ پەرلەمانتارە، نەکرا.  رۆژی ٢٢ ى شووبات سەرۆکایەتى ئەنجوومەنى نوێنەرانى عێراق ناوى ٣٣ بەربژێری ئاشکراکرد، کە خۆیان بۆ پۆستى سەرۆککۆمار بەربژێرکردووە. ئەوە لەکاتێکدایە رۆژی دووشەممە ٢٨ ى شووبات ئەنجوومەنى نوێنەرانى عێراق رایگەیاند؛ کۆبوونەوەى داهاتووى ئەنجوومەنەکە بۆ هەڵبژاردنى سەرۆککۆمار دەبێت.