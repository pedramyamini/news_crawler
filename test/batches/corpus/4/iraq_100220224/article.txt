لە راگەیێندراوێکدا، دەستەی قەرەبووکردنەوەی سەر بە نەتەوە یەکگرتووەکان ئاماژەی بەوەکردووە، نزیکەی ٢.٧ ملیۆن داواکاری پێشکێش کرابوون، کە قەبارەکەی ٣٥٢.٥ ملیار دۆلار بوو، بەڵام لیژنەی قەرەبووکردنەوەی سەر بە نەتەوە یەکگرتووەکان رەزامەندی لەسەر تەنیا ١.٥ ملیۆن داواکاری دا و بڕیاریدا سەرجەمیان بە ٥٢.٤ ملیار دۆلار قەرەبوو بکرێنەوە.  دەستەکە دەڵێ، گەورەترین داواکاری کە لیژنەی قەرەبووکردنەوەی نەتەوە یەکگرتووەکان پەسندی کردبێت، ١٤.٧ ملیار دۆلار قەرەبوو بووە، لە پای ئەو زیانەی بەر دامەزراوەی نەوتی کوێت (KPC) کەوت، کاتێک هێزەکانی عێراق لە کاتی کشانەوە لە کوێت ئاگریان لە کێڵگە نەوتییەکانی دامەزراوەکە بەردا.   عێراق لە نێوان ساڵانی ٢٠١٤ و ٢٠١٨ دانەوەی ئەم قەرزانەی بە کوێت هەڵپەسارد، ئەویش بەهۆی شەڕی داعش و دابەزینی نرخی نەوت و قەیرانی داراییەوە.   دەستەکە، کە بارەگاکەی لە جێنڤ - ە، دوای کۆبوونەوەیەکی داخراو لە راگەیێندراوێکدا بڵاویکردەوە، عێراق دوایین بەشی پارەی قەرەبووی لە ١٣ - ٠١ - ٢٠٢٢ داوەتەوە، ئێستا سەرجەم قەرەبووەکانی داوەتەوە، کە لیژنەکە داینابوو. حکومەتی عێراق پابەندییە نێودەوڵەتییەکانی بە جێگەیاندووە، بۆ قەرەبووکردنەوەی سەرجەم ئەو داواکاریانەی کە لیژنەکە دیاری کردبوون لە قەرەبووکردنەوەی زیانەکان کە بەهۆی داگیرکردنی ناڕەوایانەی عێراق بۆ کوێت دروستبوو.    بەمەش ئەو لیژنەی سەرپەرشتی قەرەبووکردنەوەکانی کرد، کارەکانی تەواو بووە، بڕیارە رۆژی ٢٢ی ئەم مانگە لیژنەکە بە فەرمی لەلایەن ئەنجوومەنی ئاسایشی نێودەوڵەتی هەڵبوەشێتەوە. کە لە مانگی ئایاری ساڵی ١٩٩١ بە بڕیاری ژمارە ٦٩٢ لەلایەن ئەنجوومەنەکە پێکهات و بەرپرس بوو لە قەرەبووکردنەوە داراییەکانی عێراق، کە ٥ % لە فرۆشی نەوت و بەرهەمە نەوتییەکانی عێراق دەبڕدرا.  د. جەمال کۆچەر، ئەندامی پەرلەمانی عێراق بە (تۆڕی میدیایی رووداو) راگەیاند، ئەم هەنگاوە یەکەم: ئازادکردنی عێراقە لە ژێر گوشاری ئەو بڕیارانەی گرێدراوبوون بە کوێت. دووەم: لە کۆڕ و کۆبوونەوە نێودەوڵەتییەکان بۆ عێراق دەستکەوتێکە. سێیەم: لە رووی ئابووری باشە، بۆ عێراق بەگشتی و هەرێمی کوردستانیش بەتایبەتی، ئەگەر پابەندبوون و رێککەوتن هەبێت لەنێوان هەردوولا. چوارەم: پەیوەندیی عێراق بە کوێت و عێراق و بە وڵاتانی کەنداو بەگشتی دەچێتە قۆناخێکی دیکە.   د. جەمال کۆچەر، کە لە خولی رابردووی پەرلەمانی عێراق ئەندامی لیژنەی دارایی بوو، ئاماژەی بەوەکرد، لە یاساکانی بودجەدا هەموو ساڵێک بڕگەیەک بۆ قەرەبوونەوەکانی کوێت تەرخان کرابوو، نزیکەی ١٣ بۆ ١٤ ساڵ ١٧ % ی ئەو پارەیە بەشی هەرێمی کوردستان بوو لە دانەوەی قەرەبووەکان، کە دەبوو بۆ هەرێمی کوردستان بنێردرێت، بەڵام دەبڕا و راستەوخۆ لە بودجەدا هەڵدەگیرا و تەرخان دەکرا بۆ دانەوەی قەرەبووکردنەوەی کوێت.