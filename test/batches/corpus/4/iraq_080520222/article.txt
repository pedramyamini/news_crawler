دکتۆر بەتوول عیسا، پسپۆڕی نەخۆشییە دەروونییەکان لە عێراق لە هەژماری خۆی لە تۆڕە کۆمەڵایەتییەکان چیرۆکی گیانلەدەستدانی گەنجێکی بڵاوکردەوە کە بەهۆی گاڵتەی چوار هاوڕێیەوە گەیێندراوەتە نەخۆشخانەی گشتیی مەحموودییە لە بەغدا و گیانی لەدەستداوە.   دکتۆر بەتوول عیسا لە پۆستەکەیدا دەڵێت: "هاوڕێکانی گەنجە تەمەن ٢٥ ساڵەکە بڕێکی زۆر ڤیاگرایان تێکەڵی کێکی ئاهەنگی لەدایکبوونی کردبوو بۆ ئەوەی حەزی سێکسی بجووڵێنن و گاڵتەی پێبکەن، بەڵام دوای ئەوەی گەنجەکە لە کێکەکەی خواردبوو دڵی وەستاو و گیانی لەدەستدا".  لە راگەیێندراوێکدا کە بەشی بەرەنگاربوونەوەی دەنگۆکان لە وەزارەتی ناوخۆی عێراق لە هەژماری خۆی لە فەیسبووک بڵاویکردەوە، کارگێڕیی نەخۆشخانەی ناوچەی مەحموودییە دەڵێت: "ئەو حاڵەتەی کە رۆژی شەممە ٧.٥.٢٠٢٢ لە هەژمارێکی تۆڕە کۆمەڵایەتییەکان بڵاوکرایەوە، نوێ نییە و پێش ١٠ ساڵ روویداوە".  هەروەها بەشی بەرەنگاربوونەوەی دەنگۆکان لە وەزارەتی ناوخۆی عێراق وێنەی پۆستێکی نوێی دکتۆر بەتوول عیسای بڵاوکردەوە کە تێیدا دەڵێت: "بۆ روونکردنەوە، ئەم گاڵتە کە کارەساتی لێکەوتەوە پێش ٩ ساڵ لەمەوبەر روویدا، ئەوکات من پزیشکی راهێنەر بووم. مەبەستم لە بڵاوکردنەوەی چیرۆکی ئەم رووداوە هۆشیارکردنی خەڵکی بوو".