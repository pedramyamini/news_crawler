عەقیل ئەلردینی، ئەندامی سەرکردایەتی هاوپەیمانی نەسر بە تۆڕی میدیایی رووداوی گوت: "چوارچێوەی هاوئاهەنگی لە رۆژانی پێنجشەممە و هەینی لە کۆبوونەوەدا بوو بۆ دیاریکردنی نوێنەرانی خۆی و ئەو چوار لایەنەی کە لە چەند رۆژی رابردوودا پێکەوە بڕیاریاندا شاندی هاوبەش پێکبهێنن بۆ دانوستاندن لەگەڵ لایەنە سیاسییەکانی دیکە؛ ئەو لایەنانە بریتین لە یەکێتی نیشتمانیی کوردستان، هاوپەیمانیی عەزمی سوننەکان، لەگەڵ ژمارەیەک پەرلەمانتاری سەربەخۆ و فراکسیۆنی بابلیون لە پەرلەمانی عێراق".  عەقیل ئەلردینی گوتیشی: "شاندەکە لە چەند رۆژی داهاتوودا چاوەڕوان دەکرێت سەردانی رێبەری رەوتی سەدر لە نەجەف و لایەنە سیاسییەکان لە هەرێمی کوردستان بکات، بەتایبەت پارتی دیموکراتی کوردستان و یەکێتی نیشتمانیی کوردستان، ئەوەشی کە باس دەکرێت سەبارەت بەوەی گوایە رەوتی سەدر دەرگەی بە رووی دانوستاندن لەگەڵ چوارچێوەی هاوئاهەنگی داخستووە راست نییە، چونکە لە رۆشنایی ئەوەی هاوپەیمانیی سێقۆڵی نێوان رەوتی سەدر و پارتی دیموکراتی کوردستان و هاوپەیمانی سەروەریی سوننەکان ناتوانێ ٢٢٠ پەرلەمانتار لە پەرلەمان کۆبکاتەوە بۆ هەڵبژاردنی سەرۆککۆمار کە بەربەستە لەبەردەم پێکهێنانی حکومەتی نوێ، ئەگەر ئەوە رووبدات واتا پرۆسەی سیاسی هەرەس دەهێنێت".  دوای رۆژێک لە بەڕێوەنەچوونی دانیشتنی پەرلەمانی عێراق تایبەت بە هەڵبژاردنی سەرۆککۆمار، بەهۆی بایکۆتکردنی دانیشتنەکە لەلایەن چوارچێوە و هاوپەیمانەکانی و بەشێکی سەربەخۆکان، موقتەدا سەدر، رێبەری رەوتی سەدر رایگەیاند: "بەهۆی ئەوەی چەند لایەنێک پرۆسەی سیاسییان پەکخستووە لەڕێگەی رێگرتن لە هەڵبژاردنی سەرۆککۆماری نوێ، ٤٠ رۆژ دەرفەت دەدەمە سێیەکی پەکخەر کە پێکهاتووە لە چوارچێوەی هاوئاهەنگی و یەکێتی نیشتمانیی کوردستان و هاوپەیمانی ' عەزم ' ـی سوننەکان، بۆ ئەوەی گفتوگۆ لەگەڵ هەموو لایەنە سیاسییەکان بکەن بۆ پێکهێنانی گەورەترین فراکسیۆن لە پەرلەمان و پێکهێنانی حکومەتی زۆرینەی نیشتمانی بەبێ بەشداری فراکسیۆنی سەدری.  دواتر چوارچێوەی هاوئاهەنگی کە لە هاوپەیمانی دەوڵەتی یاسا بە سەرۆکایەتی نووری مالیکی و هاوپەیمانی فەتح باڵی سیاسی گرووپەکانی حەشدی شەعبی و چەند لایەنێکی دیکەی شیعە پێکهاتووە دەستپێشخەرییەکی راگەیاند بۆ دەستپێکردنی دانوستاندن لەگەڵ لایەنە سیاسییەکان بۆ پێکهێنانی گەورەترین فراکسیۆنی شیعە لە پەرلەمان و پێکهێنانی حکومەتی نوێی عێراق.