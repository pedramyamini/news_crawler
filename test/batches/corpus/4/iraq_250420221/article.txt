ئەحمەد سەحاف، گوتەبێژى وەزارەتى دەرەوەى عێراق لە کاتی بەشداریکردنی لە بووڵتنى هەواڵەکانی کاژێر ١٢ ى رووداودا، کە سەنگەر عەبدولڕەحمان پێشکەشی دەکات گوتى: "هیچ جۆرە هاوئاهەنگییەک لە نێوان حکومەتى عێراق و تورکیا لەبارەى ئەو ئۆپەراسیۆنە سەربازیانە نییە، کە تورکیا بەمدواییانە لە هەرێمى کوردستان ئەنجامیداون ".   ئەحمەد سەحاف ئاماژەى بەوەدا وەزارەتى دەرەوەى عێراق یاداشتنامەیەکى ناڕەزایی تووندى داوەتە باڵیۆزی تورکیا لە بەغدا و لە چوارچێوەی رێکارە دیپلۆماسییەکانیش چەند رێوشوێنێکى دیکەى گرتەبەر.   سوپاى تورکیا لە ١٨ ى نیسانى ٢٠٢٢ ئۆپەراسیۆنى چڕنووک - قفڵى لە ناوچە سنورییەکانى هەرێمى کوردستان لەدژى پارتى کرێکارانى کوردستان پەکەکە دەستپێکرد.   ٢٠ ى نیسان رەجەب تەیب ئەردۆغان، سەرۆککۆمارى تورکیا راگەیاند؛ ئۆپەراسیۆنەکەیان لە هەرێمی کوردستان بە هاوئاهەنگی لەگەڵ حکومەتی عێراق بووە، بەڵام دواتر وەزارەتى دەرەوەى عێراق رەتیکردەوە تورکیا بۆ ئۆپەراسیۆنەکە هیچ هاوئاهەنگییەکی لەگەڵ کردبن.  گوتەبێژى وەزارەتى دەرەوەى عێراق گوتى: "ئەگەر ئەم ئۆپەراسیۆنە یان ئۆپەراسیۆنەکانى پێشوو مەبەست لێى رووبەڕووبوونەوەى ئەو گرووپانە بێت لە ناو خاکى عێراقەوە کە بەلاى تورکیاوە مەترسی بۆ سەریان دروست دەکات، ئەوا دەبوو پەنا بۆ هاوهانگى ببات لەگەڵ حکومەتى عێراق".   ئەحمەد سەحاف ئاماژەى بەوەدا بەهۆى ئەو ئۆپەراسیۆنە سەربازیانەى ئێستا و پێشووى سوپاى تورکیاوە، دانیشتووانى سەتان گوندى هەرێمى کوردستان زێدى خۆیان چۆڵکردووە.