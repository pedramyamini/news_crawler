١٦ ساڵ لەمەوبەر دەستکرا بە جێبەجێکردنی پرۆژەی پشتێنەی سەوزی کەربەلا کە بڕیارە نیوبازنەیی بێت و ٧٦ کیلۆمەتر درێژ بێت، کەچی تاوەکو ئێستا کەمتر لە سێیەکی پرۆژەکە جێبەجێکراوە. تەنانەت لەو بەشەی کە جێبەجێکراوە هەزاران دارخورما و درەختی دیکە کە لێی چێندراون، خزمەت ناکرێن.  ناسر خەزعەلی، ئەندامی پێشووی ئەنجوومەنی پارێزگای کەربەلا دەڵێت، "راستییەکەی ئەم پرۆژە کە بەشێکی جێبەجێکراوە بەسەر دوو بەشدا دابەشکراوە، پشتێنەی سەوزی باشوور و پشتێنەی سەوزی باکوور، ئەوەی لە پشتێنەی سەوزی باکووردا جێبەجێکراوە تەنیا ٢٢ کیلۆمەترە، بەهۆی دابیننەکردنی پارە لەلایەن حکومەتی ناوەندەوە پرۆژەکە وەستا، ئەمەش بووە هۆی لەناوچوونی زۆر لە درەختەکان".  حکومەتی عێراق دەڵێت: بەبیابانبوون کاریگەری لەسەر ٣٩ % ـی رووبەری خاکی عێراق داناوە، لە کاتێکدا ٥٤ % ـی خاکی عێراق مەترسی لەدەستدانی توانای کشتوکاڵی لەسەرە. حکومەت هەروەها دەڵێت: بەهۆی وشکەساڵی و کۆچی ناچارییەوە تاوەکو ئێستا حەوت ملیۆن عێراقی زیانیان پێگەیشتووە.  هاتف سەبهان خەزعەلی، دانیشتووی کەربەلا گوتی، "کە ئەم پشتێنە سەوزە دەستیپێکرد گەشبین بووین بەوەی رێگر دەبێت لە با و خۆڵبارین و گوتمان پشتیوان بە خودا، دواتر پشتگوێخستن دەستیپێکرد، چەندین ملیار دینار لەم پشتێنە خەرجکراوە، دواتر حکومەت دەستبەرداری بوو".  هەرچەندە عێراق ئەمساڵ هەڵمەتێکی بۆ چاندنی یەک ملیۆن نەمام بۆ زیادکردنی رووبەری سەوزایی و کەمکردنەوەی بەبیابانبوون راگەیاند، بەڵام دەستەی گشتیی کەشناسیی عێراق دەڵێت: گۆڕانکارییە خێراکانی کەشوهەوا لە جیهان و کەمی بارانبارین و ئەو بەبیابانبوونەوەی عێراق بەدەستییەوە دەناڵێنێت، لەگەڵ دیاردەی خوێواویبوونی زیاتری خاکی عێراق، هەروەها نەبوونی پشتێنەی سەوز لە دەوری شارەکانی عێراق وایانکردووە رێژەی خۆڵبارین ئەمساڵ بەراورد بە ساڵانی رابردوو زیاتر پێشبینی و چاوەڕوانکراو بێت.