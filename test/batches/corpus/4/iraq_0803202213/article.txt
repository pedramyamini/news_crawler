مەکارم هیشام، یەکێکە لەو ژنانە، ئەو بۆ یەکێک لە چێشتخانەکانی موسڵ کاری گەیاندنی خواردن دەکات، ١٧ ساڵ لەمەوپێش گرووپە توندئاژۆکان هاوژینەکەیان کوشت، لەوکاتەوە دەستی بە کارکردن کردووە و یەکەم ئافرەتە لە موسڵ کاری گەیاندنی خواردن بۆ ماڵان بکات. مەکارم تەمەنی ٤٣ ساڵە و داهاتی رۆژانەی نزیکەی ١٠ هەزار دینارە.  مەکارم هیشام، شۆفێری دیلیڤەرییە و بە تۆڕی میدیایی رووداوی گوت، "من شۆفێری دیلیڤەریم، خواردن دەگەیێنم بۆ هەموو خێزانەکان و دایکی دوو کوڕم، دۆخی داعش ناچاریکردم ئەم کارە بکەم، سوپاس بۆ خودا داهاتی کارەکەم مامناوەندە بۆ ژیان. رووبەڕووی زۆر ئاستەنگ و رەخنە بوومەوە، بەڵام ئاساییە، چونکە ئافرەتێکم باوەڕم بەخۆمە. "  لەیلا بەرزنجی، سەرۆکی رێکخراوی حەوا بۆ ئافرەتان گوتی، "ژمارەی ئەو ژنانەی لە نەینەوا هاوژینەکانیان نەماون نزیکەی ١٥ هەزار ئافرەتن، ئافرەتانی زۆرینەی گوند و ناوچەکان خۆیان ناونووس نەکردووە، ئەمان پێویستیان بە چاودێرییەکی تایبەتە لەبەر ئەوەی خاوەن منداڵن و دەرئەنجام ناچار دەبن منداڵەکانیان لە قوتابخانە دەربهێنن و ئەوەش سواڵکردنی لە شەقامەکان زیاتر کردووە. "  لەنێو کارگەیەکی شارەکەدا چەندین ئافرەت هەن، جۆرەها خواردنی موسڵی درووست دەکەن و بە چێشتخانەکانی شار دەیفرۆشنەوە، ئافرەتێک لەسەر ئەرکی خۆی کارگەکەی درووستکردووە و دەیەوێت زیاتر برەو بەو کارگەیە بدات.  مەهیە ئەدهام، خاوەنی کارگەیە و دەڵێت، "ئامانج لەم کارە فێرکردنی ئافرەتانە تاوەکو کاربکەن و بوونی خۆیان بسەلمێنن کە ئەندامێکی کارای کۆمەڵگەن، ئێمە لەدوای جەنگ زۆرمان بینی و زۆرمان بەسەر هات، ژمارەی ئەو ژنانەی هاوژینەکانیان نەماون زۆر بوون، خەڵکی هەژار زۆر بوون و هیچیان بۆ نەکرا و هیچیان نییە و بەخێوکەرییان نەماوە، چونکە بەخێوکەرانیان لە جەنگ تیاچوون و گیانیان لەدەستدا. "  بەپێی ئاماری نافەرمیی رێکخراوەکانی ئافرەتان لە پارێزگای نەینەوا، نزیکەی ١٥ هەزار ئافرەتی بێ هاوژین ناوی خۆیان لە رێکخراوەکان تۆمارکردووە و زۆرینەشیان لە دۆخێکی خراپدا ژیان دەگوزەرێنن.  بێکاری و نەبوونی هەلی دامەزراندن، باڵی بەسەر پارێزگای نەینەوا کێشاوە، فەرمانگەی سەرژمێری شارەکە ساڵی رابردوو سەرژمێرییەکی کردووە و دەرکەوتووە ٤٢ % ـی دانیشتووانی نەینەوا بێکارن و پێیانوایە هێشتا ئەو رێژەیە زیاتریش دەبێت.