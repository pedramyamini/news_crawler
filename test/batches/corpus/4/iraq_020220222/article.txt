ئەمڕۆ چوارشەممە، لە راگەیێندراوێکدا شانەی راگەیاندنی ئەمنیی عێراق بڵاویکردەوە هاتووە، "فڕۆکە بێفڕۆکەوانەکانی تورکیا ئێوارەی سێشەممە ئاسمانی عێراقیان لە باکووری عێراق بەزاندووە، بە دیاریکراوی لە (شنگال و مەخموور) و ئەم دوو ناوچەیەیان بۆردوومانکردووە. ئێمە لەکاتێکدا ئەو کارە سەرکۆنە دەکەین، هێزە ئەمنییەکان هەر پێشلکارییەک لەلایەن هەر لایەنێکەوە بێت رەتدەکاتەوە".  شانەی راگەیاندنی ئەمنیی عێراق دەڵێت، "داوا لە لایەنی تورکی دەکەین رێز لە دراوسێیەتی بگرێت بەپێی رێککەوتننامە نێودەوڵەتییەکان، ئەم پێشلکارییانە رابگرێت، وەک رێزگرتن و پابەندبوونێک بە بەرژەوەندیی هاوبەشی نێوان هەردوو وڵات، داوا دەکەین دووبارە نەبێتەوە".  شانەی راگەیاندنی ئەمنیی عێراق دەشڵێت، "عێراق ئامادەی هاوکاریی نێوان هەردوو وڵاتە، هەروەها دۆخی ئەمنیی لە سنووری هاوبەش تووندوتۆڵ بکات".  شەوی رابردوو سیروان بارزانی، سەرپەرشتیاری میحوەری گوێڕ - مەخمووری پێشمەرگە بە تۆڕی میدیایی رووداوی راگەیاند، کاژێر ١٠: ٠٠ی ئەمشەو سێشەممە فڕۆکەی جەنگی دەوروبەری کەمپی مەخموور و سەنگەرێكی پارتی کرێکارانی کوردستانی لە سنووری چیای قەرەچووخ بۆردوومانکردووە.  هاوکات رزگار محەممەد، قایمقامی مەخموور، بە تۆڕی میدیایی رووداوی راگەیاند، "بۆردوومانەکە کەمپی ئاوارەکانی مەخمووری گرتووەتەوە و، بۆمب بەر ناو کەمپەکە و چیاکەی نزیکی کەوتووە. پێدەچێت فڕۆکە بن و هێشتا زیانەکانی نەزانراون".  لەلایەکی دیکەوە خودێدا چووکی، بەڕێوەبەری ناحیەی سنوونێ بە تۆڕی میدیایی رووداوی راگەیاند، "کاژێر ١٠ بۆ ١٠: ٣٠ ـی ئەمشەو چەند فڕۆکەیەکی جەنگی ناوچەکانی باب شلۆ، چلمێرا و بارایان لە نزیک چیای شنگال بۆردوومانکردووە".  هەروەها سەرچاوەیەکی خۆجێیی بە تۆڕی میدیایی رووداوی راگەیاند، ئێوارەی ئەمڕۆ فڕۆکەی جەنگیی تورکیا نزیک شاری دێرکی لە رۆژئاوای کوردستان بۆردوومان کردووە. دەشڵێت، هاوکات لە شنگال و مەخمووریش فڕۆکەکانی تورکیا بۆردوومانیان کردووە.  لەبارەی ئامانجی فڕۆکەکانەوە، ئەو سەرچاوە خۆجێییە رایگەیاند، وێستگەی چواری کارەبایان کردووەتە ئامانج کە بنکەی یەکینەکانی پاراستنی گەل - یەپەگە - و هەسەدەی تێدایە، لە ئەنجامدا دوو ئەندامی هێزەکانی سووریای دیموکرات - هەسەدە - بریندار بوون و رەوانەی نەخۆشخانەی دێرک کراون.  وێستگەی کارەباکە دەکەوێتە نێوان گوندەکانی تەقەل بەقەل و برووج لەسەر رێگەی سێمالکا لە سنووری نێوان رۆژئاوا و باشووری کوردستان.