هایمان تەحسین حەمید، بەڕێوەبەرى فەرمانگەى پارت و رێکخراوە سیاسییەکان لە کۆمیسیۆنى باڵاى سەربەخۆى هەڵبژاردنەکانى عێراق بە تۆڕى میدیایی رووداوى راگەیاند: "هەر پارتێکى سیاسی، کە لەلای فەرمانگەکەیان تۆمار کرابێت، ئەگەر کۆنگرەى ساڵانە ببەستێت بۆ دیاریکردنى سەرکردایەتییە نوێیەکانى، لەلایەن کۆمسیۆنەوە سەرپەرشتى و چاودێری کۆنگرەکەى دەکرێت، ئەگەر بەشێوەیەکى دیموکراسی بەڕێوەنەچێت، دەتوانین کۆنگرە هەڵبوەشێننەوە، تائێستاش کۆنگرەى چەندین پارتمان بەو شێوەیە هەڵوەشاندووەتەوە".  سەرپەرشتیکردنى کۆنگرەى پارتە سیاسییەکان لەلایەن کۆمیسیۆنەوە بە پشتبەستنە بە یاساى پارتە سیاسییەکانى عێراق، کە لە ساڵى ٢٠١٥ لە ئەنجوومەنی نوێنەرانی عێراق دەرچووە، چاودێرییەکەى کۆمیسیۆن بۆ ئەنجامدانى کۆنگرەى پارتەکان لەسەر بنەماى پەیڕەوى ناوخۆى ئەو پارتانەیە.  هایمان تەحسین حەمید، ئاماژەى بەوەدا هەر پارتێک لەکاتى دیاریکراوى خۆیدا کۆنگرە نەبەستێت، بودجەى مانگانەى دەبڕدرێت و رێگەى پێنادەن بەشداریى هەڵبژاردنەکان بکات، ئەو پرۆسەیەش پارتەکانى هەرێمى کوردستانیش دەگرێتەوە کە لەلای ئەوان تۆمارکراون.  بەڵام بە گوتەی هایمان تەحسین حەمید دەرفەت لەبەردەم ئەو پارتانە هەیە کە داواکاریى پێشکەشی کۆمسیۆن بکەن ماوەیەکیان بدەنێ بۆ ئەنجامدانى کۆنگرە، ئەگەر وادەى کۆنگرەکەى دواکەوتبوو، ئەو دەرفەتەش لە نێوان دوو بۆ هەشت مانگدایە  ٢٦٧ پارتى سیاسی لە فەرمانگەى پارت و رێکخراوە سیاسییەکانى سەر بە کۆمسیۆنى باڵاى سەربەخۆى هەڵبژاردنەکانى عێراق ناوى خۆیان تۆمارکردووە، کە دەچنە چوارچێوەى ئەو پارتانەى کۆمسیۆن چاودێرییان دەکات.