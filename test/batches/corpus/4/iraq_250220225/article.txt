کارگێڕیی کۆمپانیای نەوتی زیقار ئەمڕۆ هەینی ٢٥ - ٠٢ - ٢٠٢٢ لە راگەیێندراوێکدا بڵاویکردەوە، "بڕیارمان دا کارکردن لە وێستگەی جیاکردنەوەی گاز لە ناسرییە و پرۆسەی بەرهەمهێنانی نەوت لەو وێستگەیە بوەستێنین، چونکە کرێکاران و کارمەندانی وێستگەکە ناتوانن بچنە سەر کارەکانیان بەهۆی بەردەوام رێگریکردن لێیان و گوشار خستنەسەریان لە ئەنجامی خۆپێشاندانەکان و مانگرتنەکانی ژمارەیەک کەس لە دەوروبەری وێستگەکە. "  لە راگەیێندراوەی کۆمپانیای نەوتی زیقاردا هاتووە، "هەروەها بڕیارماندا وێستگەی جیاکردنەوەی گاز لە ناسرییە رادەستی پۆلیسی پاراستنی دامەزراوە نەوتییەکان بکەین، لە کاتێکدا ئەو رێکارە ناچارییە زیانی زۆر بە بەرژەوەندییەکانی عێراق دەگەیێنێت. "  لەبارەی ئەو زیانانەی کە لە ئەنجامی وەستاندنی کارەکانیانەوە دروستدەبێت، لە بەشێکی دیکەی راگەیێندراوەکەیدا کۆمپانیای نەوتی زیقار ئاماژەی بەوە کردووە، "زیانەکان بریتین لە وەستانی رۆژانە بەرهەمهێنان و هەناردەکردنی ٨٠ هەزار بەرمیل نەوتی خاو، وەستاندنی دابینکردنی گاز بۆ کۆمپانیای گازی باشوور کە ئەوەش کاریگەری نەرێنی دەبێت لەسەر دابینکردنی گاز بۆ هاووڵاتییان لە هەموو عێراق، لەگەڵ وەستاندنی دابینکردنی گاز بۆ وێستگەی گازیی بەرهەمهێنانی کارەبا لە پارێزگاکە کە دەبێتە هۆی کەمبوونی بەرهەمهێنانی کارەبا لە عێراق. "  لە کۆتایی راگەیێندراوەکەی کۆمپانیای نەوتی زیقاردا ئاماژە بەوە کراوە، لەپاڵ هەموو ئەوانە زیانانە ئەوان ناچار دەبن ژمارەیەکی زۆر لە کرێکارانی عێراقی لەو کێڵگەیە لە کارەکایان دەربکەن، هەروەها ئەوەش هاتووە، "چونکە ناتوانین مووچەکانیان بدەین. "