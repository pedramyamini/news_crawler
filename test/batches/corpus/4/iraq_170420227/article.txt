رۆژی یەکشەممە ١٧ ـی نیسانی ٢٠٢٢، کاوە شێخانی، راوێژکاری ئەمنی و سەربازیی پارێزگاری سەلاحەدین بە تۆڕی میدیایی رووداوی راگەیاند، کاژێر ٠٦: ٤٥ ئێوارەی ئەمڕۆ لە گوندی بەستاملی سەر بە قەزای خورماتوو لە پارێزگای سەلاحەدین، چەکدارانی داعش هێرشیانکردە سەر سوپای عێراق و سەربازێکیان بریندارکرد.  کاوە شێخانی گوتیشی، "داعش هێرشەکەی بۆ سەر فەوجی ٤ ـی لیوای ٥٢ ـی فیرقەی ٨ ـی سوپای عێراق ئەنجامداوە و بەرپەرچیان دراوەتەوە، ئێستا دۆخەکە کۆنترۆڵکراوە و بریندارەکەش گەیێندراوەتە نەخۆشخانە. "   لە سێ مانگى سەرەتاى ئەمساڵدا داعش ٣٣ هێرش و کردەوەى جۆراوجۆرى لە سنوورى ناوچە جێناکۆکەکان ئەنجامداوە. لە هەشت رۆژى یەکەمى مانگى نیسانیشدا ٢٠ هێرشی لە سەرانسەرى عێراق ئەنجامداوە.  لیوا قارەمان کەمال، جێگرى سوپاسالارى هێزەکانی پێشمەرگەى هەرێمى کوردستان رۆژی پێنجشەممە ١٤ - ٤ - ٢٠٢٢ بە تۆڕى میدیایی رووداوى راگەیاند، بە گوێرەى ئەو ئامارە فەرمییانەى لەبەردەستیاندایە، لە مانگەکانى کانوونى دووەم و شوبات و ئادارى ٢٠٢٢ دا رێکخراوى داعش ٣٣ هێرش و کردەوەى جیاوازى لە ناوچە جێناکۆکانى دیالە تاوەکو دەشتى نەینەوا ئەنجامداوە کە ٤٥ % ـی ئەو هێرشانە لە سنوورى خانەقین و کەرکووک بوون.   بە گوتەى ئەو بەرپرسەى وەزارەتى پێشمەرگە، ٢٢ % ـی ئەو ھێرشانەى داعش لەو سێ مانگەدا لە سنوورى پارێزگاى سەڵاحەدین بوون. ١٧ % ـی هێرشەکان لە سنوورى نەینەوا و ١٦ % ـی دیکەیان لە شارۆچکەی پردێ لە رۆژئاوای کەرکووک تاوەکو قەزاى مەخموور لە سنوورى نێوان هەولێر و نەینەوا بوون.  جێگرى سوپاسالارى پێشمەرگە باسی لەوەشکرد، ٢٤ کەس لەو ماوەیەدا و لە ئەنجامی هێرشەکانی داعش گیانیان لەدەستداوە، ٢٤ کەسی دیکەش برینداربوون و چوار کەسیش رفێندراون. گوتیشی، "هەر لەو ماوەیەدا داعش نۆ جار هێرشی مووشەکى ئەنجامداوە. "   ١٠ ـی نیسانى ٢٠٢٢، مستەفا کازمى، سەرۆکوەزیرانى عێراق لەگەڵ وەزیرانى بەرگرى و ناوخۆى عێراق و بەرپرسانى دیکەی سەربازی و ئەمنى کۆبووەوە بۆ تاوتوێکردنى رێوشوێنەکانە ئەمنییەکان بۆ رێگرى لە جووڵەى پاشماوەى چەکدارانى داعش لە مانگى رەمەزاندا.   ساڵى ٢٠٢١ رێکخراوى داعش لە سەرانسەرى عێراق ٢٥٧ هێرشی ئەنجامداوە. لەوانە هێرشی خۆکوژى و دانانى خاڵى پشکنین و رفاندنى هاووڵاتیان و هێرشی مووشەکى، بەهۆیەوە ٣٨٧ کەس گیانیان لەدەستداوە و ٥١٨ کەس برینداربوون، ئەوە جگە لە رفاندنى ٣٧ کەسی دیکە.