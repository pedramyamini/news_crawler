رۆژی ٩ ـى ئایارى ٢٠٢٢، لە کۆنگرەیەکى رۆژنامەڤانیدا لە بارەگاى دژە تیرۆر لە بەغدا، عەبدولوەهاب ساعیدی، سەرۆکى دەزگاى دژە تیرۆرى عێراق رایگەیاند، هاریکاری و هاوئاهەنگیان لەگەڵ هێزەکانى پێشمەرگە و دەزگاکانى دژە تیرۆر لە هەرێمی کوردستان هەیە و لەو رێگەیەوە توانراوە "ژمارەیەکى زۆر لە  سەرەکیترین داواکراوەکان دەستگیربکرێن کە تۆمەتباربوون بە تیرۆر. " گوتیشى: هیوادارین ئەم هاوئاهەنگییە بەردەوام بێت و بگاتە بەرزترین ئاست.   عەبدولوەهاب ساعیدی گوتى: ئێمە لە دەزگاى رووبەڕووبوونەوەی تیرۆر ئامادەین بۆ هەموو هاوکارییەکى هەرێمى کوردستان لەوەى پەیوەندیدارە بە زانیارى و راهێنان، ناوەندێکی ئەکادیمیمان هەیە و ئامادەین راهێنان بە برایانمان لە هێزی رووبەڕووبوونەوەی تیرۆرى هەولێر و سلێمانی بکەین. لە رۆژانى داهاتوودا خولى تایبەتمان دەبێت بۆ کۆنتڕۆڵى ئاسمانی و خولى دیکەى تایبەت؛ شوێنی تایبەتمان بۆ هەرێمى کوردستان تەرخانکردووە بۆ بەشداریکردن لەو خولەدا.   دەزگاى دژەتیرۆری عێراق لە ساڵى ٢٠٠٧ دامەزراوە و پەیوەندى راستەوخۆى بە فەرماندەى گشتى هێزە چەکدارەکانى عێراقەوە هەیە.