عەبد عەلی، کرێکارێکە و دەڵێت، "ھەر کەسێک دێت و دەسەڵات دەگرێتە دەست ئیشوکاری ئێمە دەکوژێت، باشە بۆ ئەی ئێمە عێراقی نین؟ یانی ھەر چۆنێک دێیت و دەسەڵات دەگرێت، یەکەم شت بازاڕی ئێمە وێران بکەن، ئێمە گەلی ئێوەین و برسین، گەل برسییەتی ھیچمان نییە دەبەیەک رۆنی زەیت بە چوار ھەزار دینارە، خوا ئەوە قبوڵ دەکات؟ پێشتر بە دوو ھەزار دیناربوو. "   ئەم دۆخە چەقبەستووەی ئابووری لە دوای دابەزینی بەھای دیناری عێراقی بەرامبەر بە دۆلار و نەبوونی یاسای بودجە و وەستانی سەتان پڕۆژە رەنگدانەوەی زیاتر بووە.   هەڵکەوت عەزیز پەیامنێری رووداو چووەتە پەرلەمانی عێراق، مشتومڕی تێپەڕاندنی پڕۆژەیاسای پاڵپشتی ئاسایشی خۆراک گەرمە. سەدرییەکان لە دادگەی فیدراڵیی توڕەن، چونکە دەڵێن، رێگربووە لە پەسندکردنی ئەو پڕۆژەیاسایە بەو پێیەی بە تێپەڕاندنی کاریگەریی لەسەر باشکردنی گوزەرانی خەڵک دەبوو.   مەھا دووری، پەرلەمانتاری رەوتی سەدر دەڵێت، "ئەگەر پەرلەمانی عێراق تایبەتمەندە بە دەرکردنی یاساکانی فیدراڵیی و چاودێریکردنی دەسەڵات، ئەوە لەسەری پێویستە پڕۆژەیاسای پاڵپشتی ئاسایشی خۆراک پەسند بکات، بۆ خاتری ئەو خوایە من پرسیارێکتان لێ دەکەم، دەبێت ئێمە خۆمان ئەندامانی دادگەی فیدراڵیمان دامەزراندووە کەچی دێن حوکمی ئێمە دەکەن، ئەمە نە شەرع و نە یاسا و نە لۆژیکی نییە. "   پەرلەمان لە رێگەی لیژنەی داراییەوە دەیەوێت ئەو پڕۆژەیاسایە پەسند بکات، خوێندنەوەی یەکەمی بۆ کرا، بەڵام پەرلەمانتارانی چوارچێوەی ھاوئاھانگی دژین و بە مەرج ئامادەن دەنگی پێدەدەن.   عەلا حەیدەری، پەرلەمانتاری چوارچێوەی ھاوئاھەنگی دەڵێت، "ئێمە دەتوانین ئەم یاسایە ئامادە بکەین و دەنگی لەسەر بدەین بە تایبەتی ئەوەی پەیوەندی بە خۆراک، کارەبا و چاککردنی رێگاکان ھەیە بەڵام ئەو خاڵانە دیکە نەخێر پێوستمان نییە لە راستیدا. "   پێشنیازەیاسای پاڵپشتى ئاسایشى خۆراک ھاوشێوەی پڕۆژەیاساکەی حکومەتە، لە ١٠ ماددە پێکهاتووە و بودجەکەى ٢٥ ترلیۆن دینارە کە لە زیادەى نرخى نەوتى فرۆشراو دابین دەکرێت. چاوەڕوان دەکرێت لیژنەی دارایی گۆرانکاریی لە ماددەکانیدا بکات و پاشان ھەنگاو بەرەو تێپەڕاندنی بنرێت.