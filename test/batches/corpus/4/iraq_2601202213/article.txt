ئامادەبووانی ئاهەنگەکە تێکەڵی ئاوازەکانی نەسیر شەممە، بوون، رەنگە شەوێکی وا بە ئاسانی بۆ ئەوان دووبارە نەبێتەوە کە لە بەغدا بن و راستەوخۆ گوێ لە عوودەکەی ئەو هونەرمەندە بگرن. بەڵام بۆ نەسیر شەممە، گەڕانەوە بۆ بەغدا بووەتە مایەی خەمباری، ئەوەی کە بینیویەتی وایلێکردووە بڵێت، "بڕوام نەکرد ئەمە نیشتمانەکەی من بێت. "  نەسیر شەممە، میوزیسیانی عێراقی گوتی، "لە تشرینی یەکەمی ١٩٩٣ بەغدام بەجێهێشت، ساڵی ٢٠١٤ بۆ جاری یەکەم دوای ١٩ ساڵ گەڕامەوە، بەڵام کاتێک بەغدام بینی بە تەواوی گۆڕابوو، نەمدەزانی من لە کوێم، کۆنکرێتی زۆر هەبوون، شتێک بوو وەکو فیلمەکانی هۆلیوود کاتێک هەموو شتێک وێران دەکەن، گوتم ئەمە چییە؟ ئەمە بەغداکەی من نییە، شارەکەم نییە. "  نەزیر شەممە، باسی لەوەش کرد، "بیرماندەکردەوە کە ئەوەی بەسەر بەغدا هاتووە ئاسایی نییە. حکومەتەکانی دوای ٢٠٠٣، هیچ شتێکی جیددی ناکەن لە عێراق، هیچ پێداچوونەوەیەک نییە، تەنانەت شەقامەکان، گۆرەپانەکان و باڵەخانەکان، هەموو شتێک کۆنن، بەغدای ساڵی ١٩٨٠ زۆر لە ئێستا جوانتر بوو. "   ئەو دیمەنەی بەغداد، بیرۆکەیەکی لای نەسیر شەممە، دروستکردووە و دەڵێت، دەستپێشخەرییەک دەکات لە بارەی سیستەمی پەروەردە لە عێراق.  نەسیر شەممە، ئاماژە بەوەش دەکات، "ئارەزووم ئەوەیە لەگەڵ شەریفەکان، دڵسۆزەکان و ئەوانەی عێراق و عێراقییەکانیان خۆشدەوێت کار بکەم، لەسەر پرۆژەی دەستپێشخەری یەکەمجار پەروەردە، ئەم دەستپێشخەرییە لە قوتابخانە سەرەتاییەکان دەستپێدەکات، لە قوتابخانە قوڕەکان لە پارێزگاکان، لە دەوڵەمەندترین وڵات لە جیهاندا قوتابخانەمان هەن قوڕن. منداڵانیش لەسەر زەوی دەخوێنن، لە رەوشێکی زۆر سەختدا تەنانەت لە گەیشتن بە قوتابخانەکان بەتایبەت لە شار و گوندە دوورەدەستەکان. "  ئاهەنگێکی وا ئامادەبووانی تێکەڵی میوزیک کردەوە، دەڵین پێویستمان بە هەموو شتێکی جوانە و دەخوازن هەموو شتێک جوانبێتەوە.  دانیشتوویەکی بەغدا کە بەشداری لە ئاهەنگەکەدا کردبوو گوتی، "هیوادارین ئەم ئاهەنگە شەوانانە دووبارە بکەنەوە، چونکە ئێمە پێویستیمان بەم ئاهەنگانە هەیە، پێویستیمان بە مۆسیقایە، بە هەموو شتێکی جوانە، ئیشەڵڵا هەموو شتێکیش جوان دەبێتەوە. "  ئەو کارەی نەسیر شەممە، لە بەغدا زنجیرەیەکە و لە ژێر ناونیشانی "یەکەمجار پەروەردە" رێکخراوە، داهاتەکەشی بۆ هەمان پرۆژە بەکاردەهێندرێت کە بایەخدانە بە سیستەمی پەروەردە لە عێراق.