دوای ئەوەی هەینی رابردوو عەلی مەسعودی، گوتارخوێنی هەینیی مزگەوتی فەتحی موبین لە قەزای حەمزەی رۆژئاوای سەر بە پارێزگای بابل، داوای رووخاندنی ئەو گۆڕ و شوێن و مەزارگانەی کرد کە دروستکراون و بۆنە و یادەکانی تێدا دەکرێتەوە و بە ناڕەوا ناوی هێنان، ئەمڕۆ دووشەممە، ١١ی نیسانی ٢٠٢٢، موقتەدا سەدر، رێبەری رەوتی سەدر راگەیێندراوێکی بڵاوکردەوە و تێیدا هاتووە: نابێت چاوپۆشی بکرێت لەوەی لە کۆمەڵگەی عێراق لە بڵاوبوونەوەی بیروباوەڕی گەندەڵ لێرە و لەوێ بێدەنگی بکرێت".  موقتەدا سەدر دەڵێت: "خاوەن دۆسیەکان و ئەوانەی بانگەشەی ئیمامەتی بۆ من دەکەن (نەفرەتی خوا و مەلائیکەتەکان و خەڵکیان بە گشتی لێ بێت)، وەکو چۆن پێشتریش بێبەری بوونی خۆمم لێیان راگەیاند، لەم  مانگە پیرۆزەشدا دووبارەی دەکەمەوە.  هەروەها دەڵێت: "هەندێک لەوانەی بە پەیڕەوی سەر بە"سەرخی"ن و نازانم ئەو ئاگاداری ئەوەیە یان نا؟!!، لەوانەی هەوڵدەدن هەندێک بیروباوەڕی لادەر بهێننە نێو مەزهەبی پیرۆز و بیروباوەڕی جەعفەرییەوە، دوایینیان ئەوەیە کە لە پێشنوێژێکی هەینییان لە پارێزگای بابلەوە دەرچووە، ئەوەش بە رووخاندنی گۆڕەکان: گۆڕی پیاوچاکان و ئەوانەی مەعسومن سڵاوی خودا لەسەر هەموویان بێت".  سەدر هۆشداری دەداتە سەرخی و دەڵێت: "لێرەوە من چاوەڕوانم لە سەرخی لەماوەیەک کە لە سێ رۆژ زیاتر نەبێت خۆی لەو تاوانبارە بێبەری بکات، ئەگەر نا ئەوا من خۆم بە بەرپرس دەزانم لە مامەڵەکردن لەگەڵیاندا و لەگەڵ ئەوانەشی هاوشێوەی ئەون بەو شێوەیەی ویژدان و ئاین و مەزهەبەکەم داوام لێدەکات و بەپێی شەرع و یاسا و نەریتە کۆمەڵایەتییە گونجاوەکان.  هەینی رابردوو، عەلی مەسعودی وتارخوێنی مزگەوتی قەزای حەمزەی رۆژئاوا لە باشووری پارێزگای بابل کە یەکێکە لە پەیڕەوان و شوێنکەوتووانی مەحموود سەرخی حەسەنی  یەکێک لە مەرجەعەکانی شیعە، بە پانتۆڵ و بۆینباغەوە گوتاری هەینیی پێشکەشکرد و  لە گرتەیەکی ڤیدیۆییدا دەڵێت زۆر شت هەیە کراوەتە ئاین و بیروباوەڕ، لەنێویاندا بونیادنانی گۆڕ و دروستکردنی مەزارگە و بەڕێوەبردنی رێوڕەسمەکانی تایبەت بە خۆیان"، داواشی کرد کە گۆڕەکان و مەزارگەکان بڕوخێنرێن، ئەمەش لایەنگرانی مەرجەعەکانی دیکەی نیگەرانکرد.  دەزگای ئاسایشی نیشتمانی عێراق لەراگەیێنراوێکدا، ئەمڕۆ دووشەممە، ١١ی نیسانی ٢٠٢٢، رایگەیاند "دوای بڵاوبوونەوەی گرتەیەکی ڤیدیۆیی لە تۆڕە کۆمەڵایەتییەکان و لەسەر داوایەکی یاسایی، هێزێکی دەزگای نیشتمانی عێراق لە پارێزگای بابل ئەو کەسەیان دەستگیرکرد، کە سەر بە جووڵانەوە ئاینیی تووندڕەوەکانە و بانگەشە بۆ سوکایەتیکردن بە هێما ئاینییەکان و سرووتە ئاینییەکان دەکات و داوای رووخاندنی مەزارگە پیرۆزەکان دەکات. "  هەروەها لە راگەیێنراوەکەیدا، دەزگای نیشتمانی عێراق دەڵێت: "گوتەکانی ئەو تۆمەتبارە وەرگیرا و رەوانەی لایەنە یاساییە تایبەتەکان کرا بۆ وەرگرتنی رێوشوێنی پێویستی دەرهەق بەو کەسە. "  سەرخی یەکێکە لەو مەرجەعانەی کە رەخنە لە حیزبە شیعەکان دەگرێت و رەخنەی لە عەلی سیستانی، مەرجەعی شیعەکانیشی گرتووە بەتایبەت لە داگیرکردنی عێراق و فەتوای سیستانی تایبەت بە جیهاد لەساڵی ٢٠١٤ رەتکردەوە.