جێگری سەرۆكی ئەنجوومەنی نوێنەرانی عێراق، پێداگری لە سیاسی بوونی بڕیارەكەی دادگەی فیدڕاڵی دەكات و دەشڵێت "بڕیارەكە سیاسییە و باشترین بەڵگە بۆ ئەمە كە سیاسییە، كاتەكەی بڕیارەكەیە كە لە ٢٠١٢ ـەوە بڕیاری لەسەر نەدراوە كەچی لەم كاتەدا دەستی بۆ براوە و كراوەتە بڕیار. لایەنی ناكۆك كە وەزارەتی نەوتی عێراقە، خۆی داوای دواخستنی ئەم بابەتەی كردووە چونكە گفتوگۆكان بەردەوامە لەگەڵ حكومەتی فیدراڵی. سەرباری وەزارەتی نەوت، ئەوان هاتوون بڕیارەكەیان داوە. وەزارەتی نەوت دەڵێت دۆسیەكەیان داخستووە، كەچی دادگای فیدراڵی دەستیان بۆ بردووە و بڕیاریان لەسەرداوە".   شاخەوان عەبدوڵڵا، جێگری دووەمی سەرۆكی ئەنجوومەنی نوێنەرانی عێراق بەشداری بەرنامەی رووداوی ئەمڕۆی کرد و هەڵسەنگاندنی لەبارەی دوایین بڕیاری دادگەی فیدڕاڵی عێراقی كرد.  سەبارەت بە نادەستووری ناساندنی یاسای نەوت و گازی هەرێمی كوردستان و گوتی "لەو بڕیارانەی دادگای فیدڕاڵی عێراق ئەگەر نادادپەروەرانە بێت، لایەنێك زەرەرمەند دەبێت. ئێمە لەسەرەتاوە تێبینییمان لە هەر سێ بڕیارەكەی بەمدواییانەی دادگەی فیدڕاڵی عێراق هەبووە كە یەكەمیان لەبارەی دیاریكردنی قەبارەی پەكخستنی كارەكانی پەرلەمانە و بڕیاری دووەمیش كە تایبەت بوو بە دوورخستنەوەی هۆشیار زێباری لە مافی بەربژێربوون بۆ پۆستی سەرۆككۆماری عێراق و دوایین بڕیاریشی كە تایبەتە بە نادەستووری بوونی یاسای نەوت و گازی هەرێمی كوردستان. ئەم دوو بڕیارەی كە لە دادگەی فیدڕاڵی عێراقەوە دراوە، بەجۆرێك لە جۆرەكان بابەتەكە خوێندنەوە نییە هێندەی دەستوەردانە لە كاروباری دەسەڵاتی یاسادانان. ئێمە لەگەڵ هەردوو بەڕێزان لە سەرۆكایەتیی ئەنجوومەنی نوێنەرانی گفتوگۆمان لەبارەی ئەم بابەتەوە كردووە. بڕیارەكانی دادگەی فیدڕاڵی كاتێك رێزی لێدەگیری كە بێلایەنانە بێت. "  دەشڵێت "دادگەكە دوایین وێستگەیە كە ئەگەر گرفتێك هەبێت لە بابەتێكی دەستووری لە نێوان هەرێمی کوردستان و پارێزگاكان یاخود هەرێمی کوردستان و دامەزراوە فیدڕاڵییەكان دروست ببێت ئەوان بتوانن یەكلاكەرەوە بن و لە بوونی نادادپەروەرییەكدا ئەوان بتوانن نادادپەروەرییەكە راست بكەنەوە، بەڵام بەداخەوە، بۆ نموونە لە بابەتی بێبەشكردنی هۆشیار زێباری بۆ بەربژێربوونی بۆ پۆستی سەرۆكایەتیی كۆمار، كە بەپێی میكانیزمی دیاریكردنی بەربژێرەكان بەپێی یاسای ژمارە ٨ی ساڵی ٢٠١٢ لە دەسەڵاتی پەرلەمانی عێراقە و ئەو تانەیەی كە ئێمە كردبوومان زیاتر بۆ ئەوانە بوون كە دوورخراونەتەوە لە هەڵبژاردنەكە. بڕیاری پەكخستنی دوو لەسەر سێی دادگەكەش لەم كاتەدا پێمانوابوو بۆ پەكخستنی پەرلەمان بوو. هەندێك پێیان وابوو بۆ زیاتر رەخساندنی دەرفەتە".  شاخەوان عەبدوڵڵا لە بەشێکی دیکەی قسەکانیدا ئاماژە بەوە دەدات "بڕیارەكەی دادگەی فیدڕاڵیی عێراق بەپێی ئەو دەسەڵاتەی پێی دراوە لە دەستووری عێراقی كە خوێندنەوەی ماددەكان دەكات و دەستوەردەدات لە كاتی بوونی ناكۆكیدا. ناكۆكییەك هەیە و داوایەكی یاسایی دروستبووە لە ساڵی ٢٠١٢ ـەوە هاتووە و بەردەوامە و هەندێك گرفت لە نێوان حكومەتی هەرێمی كوردستان و حكومەتی ناوەندیی بەغدا دروستبووە. هەڵبەتە حكومەتی هەرێمی كوردستان بەمافی خۆی زانیووە بەپێی دەستووری عێراقی ئەو بیرە نەوتانەی كە دەدۆزرێنەوە زیاتر مافی بە هەرێمەكان داوە كە گەڕان و دۆزینەوە و تەنانەت بەرهەمهێنان و هەناردەكردنی بۆ ئەوان مافی پێدراوە بەپێی دەستووری عێراق. هەروەها حكومەتی عێراق خۆی رێگەی بە حكومەتی هەرێمی كوردستانداوە سیاسەتی نەوتی خۆی بەمشێوەیە بێت و رێككەوتنیش لەمبارەیەوە هەیە. بۆ زانیاریتان ئەو رێككەوتنەی هەیە بەشێكە لە دانپێنانی حكومەتی عێراقی لە بودجەی ٢٠٢١ دا جێی كراوەتەوە. ئەمە مانای ئەوەیە كە حكومەتی فیدڕاڵی رازی بووە بەم سیاسەتە".   لەبارەی سیاسیی بوون و نەبوونی بڕیارەكە، جێگری سەرۆكی ئەنجوومەنی نوێنەرانی عێراق گوتی "نەك تەنیا من بەڵكو رەنگە زۆربەی یاساناسان لەسەر ئەم بڕیارە و بڕیارەكانی دیكەش باسیان لەوە كردووە كە ئەمە بڕیارێكی سیاسییە و تویتەكەی موقتەدا سەدریش لەسەر ئەم بابەتە روون بوو كە پەرلەمان كارەكەی خۆی بكات بەدەر لەو بڕیارەی كە دەسەڵاتی دادوەرییەوە دەدرێت ئەمەش ئاماژەیەك بوو بۆ ئەم بابەتە. بڕیارەكان سیاسین و باشترین بەڵگە بۆ ئەمە كە سیاسیین، كاتەكەی بڕیارەكەیە كە لە ٢٠١٢ ـەوە بڕیاری لەسەر نەدراوە كەچی لەم كاتەدا دەستی بۆ براوە و كراوەتە بڕیار. هەر بۆ زانیاریشتان لایەنی ناكۆك كە وەزارەتی نەوتی عێراقە، خۆی داوای دواخستنی ئەم بابەتەی كردووە چونكە گفتوگۆكان بەردەوامە لەگەڵ حكومەتی فیدڕاڵی. سەرباری وەزارەتی نەوت، ئەوان هاتوون بڕیارەكەیان داوە. وەزارەتی نەوت دەڵێت دۆسیەكەیان داخستووە، كەچی دادگەی فیدڕاڵی دەستیان بۆ بردووە و بڕیاریان لەسەرداوە. "  سەبارەت بەوەی كێ لە پشتی بڕیارەكەوەیە، شاخەوان عەبدوڵڵا گوتی "پێكهاتەی دادگەی فیدڕاڵی عێراقی دەتوانم بڵێم بێلایەن نین و بەشی زۆرینەی واتە ٥٠+١ی كاریگەری سیاسییان لەسەرە لە دەرەوەی دادگە و لە دەرەوەی دامەزراوە دادپەروەرییەكان. وەك باسم كرد چەندین بڕیار هەن كە دراون، داوای یاسایی كۆنن و لە كاتێكدا دەستیان بۆ براوە كە ناكۆكی سیاسیی لەنێوان فراكسیۆنەكان هەیە بەتایبەتی زۆرینەی شیعی و ئەو هاوپەیمانییە سێیانەیەی كە دروستبووە ئامانج لێی رێگرتنە لەو هاوپەیمانییە كە پێیانوایە دوای پێكهێنانی حكومەت دەست بۆ چەند كەیسێك دەبات كە تایبەتن بە گەندەڵییەكان. ئەم بابەتە كۆمەڵێك لایەن تێیاندا زەرەرمەند دەبن و پێیانوایە ئەم حكومەت و پەرلەمانە پەكبخەن بۆ ئەوەی كە دەست بۆ ئەم كەیسانە نەبرێت كە لە ئایندەیەكی نزیكدا دەستیان بۆ دەبرێت".   جەختی لەسەر ئەوەش كردەوە، "ئەم بابەتە كۆمەڵێك خوێندنەوەی بۆ دەكرێت. بۆ نموونە بڕیارەكەی دادگەی فیدڕاڵی بۆنی شۆڤینییەت و رۆیشتن بەرەو مەركەزییەت و تاكڕەوی لە دەسەڵات دەڕوات كە ئەمەش پێچەوانەی دەستوورە. دەبێ دادگەی فیدڕاڵی عێراق رێز لە دامەزراوەكانی هەرێمی كوردستان بگرێت. لە دەستووردا زۆر بە روون و ئاشكرا باسكراوە كە لە چوارچێوەی عێراقی فیدڕاڵدا دەژین بۆیە بڕیارەكانی دادگەی فیدڕاڵی عێراقی و ئەم بڕیارە سەرباری ئەوەی بە ئاراستەی مەركەزیەت و تاكڕەوی بوون دەچێت و لە بەرامبەردا فەرامۆشكردنی مافە دەستوورییەكانی هەرێمی كوردستان و پارێزگاكان هەنگاو دەنێت. ئەمە دیاردەیەكی یەكجار مەترسیدارە. نەك هەرێمی كوردستان رەنگە بەیانی لە ئەگەری دروستبوونی ناكۆكییەك لەنێوان پارێزگاكاندا لەگەڵ حكومەتی فیدڕاڵیدا دووبارە روو لەم دادگەیە بكرێت كە ئەركی سەرەكیی چارەسەركردن و یەكلاییكردنەوەی پرسەكانە دیسان لەوێش هەمان كار بكرێت و بڕیار بدرێت و ئەمەش دەبێتە هۆكار بۆ ئەوەی خەڵك متمانەی بەم دادگەیە نەمێنێت كە بڕیارێكی دادپەروەرانە بدات. باشتروایە بۆ پاراستنی شكۆی خۆیان دادپەروەرانە بڕیار بدەن".    روونیشیكردەوە "هەرێمی كوردستان باش دەزانێت ئەو لایەنە سیاسییانە كێن لە پشت ئەم بابەتەوەن ئێمەش دركمان پێكردووە. دەبوو ئەوان رێگە چارەی دیكە بگرنەبەر بۆ ئەوەی خۆیان بهێننەوە نێو گۆڕەپانی سیاسیی بۆ ئەوەی ببنە بەشێك لە هاوكێشەی سیاسیی نەك بەمشێوەیە دەست بۆ ئەم جۆرە رەفتارە ببەن و لایەنێكی سەرەكیی هاوپەیمانییە سێ قۆڵییەكە بكەنە ئامانج. بابەتی نەوت بەپێی دەستووری عێراق نەخشەی سیاسیی و ستراتیژییەتی نەوتی بەهاوئاهەنگیی لەنێوان حكومەتی هەرێمی کوردستان و حكومەتی ناوەندیی. هەروەها حكومەتی فیدڕاڵی تاوەكو ئێستا یاسای نەوت و گازی دەرنەكردووە بۆ ئەوەی بێت و بڵێت ئەم یاسایە پێچەوانەی یاساكەی حكومەتی فیدڕاڵی عێراقە. بۆیە دووپاتی دەكەمەوە بڕیارەكە، بڕیارێكی سیاسییە".   لەبارەی هەمواركردنەوەی دەسەڵات و ئەركی دادگەی فیدڕاڵی عێراق گوتی "بابەتی هەمواركردنەوە یاخود دەرچوواندنی یاسا كۆمەڵێك رێكار و رێسای تایبەتی بەخۆیەوە هەیە لە رێگەی ناردنی رەشنووسی پڕۆژەیاسا یان كۆكردنەوەی واژۆی پەرلەمانتاران بۆ ئەوەی ئەم بابەتە بخرێتە بەرنامەی كارەوە، ئەو كاتە دەستەی سەرۆكایەتیی بەپێی پەیڕەوی ناوخۆ پابەند دەبێت كە بیخاتە بەرنامەی كارەوە و كاری لەسەر بكات. پێموایە ئەم بابەتە نەك تەنیا بۆ هەرێمی كوردستان بەڵكو گرنگە بۆ پەرلەمان و دەستەی سەرۆكایەتیی پەرلەمانیش بۆ رێگریكردن لە هەندێك دەستوەردانی نێو كاروباری دامەزراوەی یاسادانان و ئەم هەموارە بكرێت و چەند بڕگەیەكی دیكەشی بۆ زیادبكرێت، بەهۆی ئەوەی بڕیارەكانی ئێستای دادگەی فیدڕاڵی لە شیكردنەوە و خوێندنەوە دەرچووە".    لە بەشێكی دیكەی قسەكانی شاخەوان عەبدوڵڵا گوتی "ئەو گوشارەی بەسەر دادگەی فیدڕاڵییەوە هەیە پەیوەستە بەم دۆخە هەنووكەییەی كە روودەدات، بەڵام مانای ئەوەنییە مەترسییەكەمان لەبیر بچێت. دوای پێكهێنانی حكومەت پێموایە ئەم گوشارانە كەم دەبێتەوە. ئەمە بۆ ئەو كاتە پێویستە كار بكەین بۆ داهاتوو كە رەنگە بڕیارێكی دیكە بدرێت لە دژی جومگەیەكی دەسەڵاتی هەرێمی كوردستان كە بەگیانی تاكڕەوی و دیكتاتۆریانە و باڵادەستییەی تا ئێستا ماوە لەلای بەشێك لە دەسەڵاتدارانی عێراق. سبەی لە نەتەوە یەكگرتووەكان یەكێك لە رۆژەڤەكانمان باسكردن دەبێت لەبارەی پاراستنی مافەكانی پێكهاتەكان لەنێو ئەو حكومەتانەی كە فرەپێكهاتە و فرە نەتەوەن. لە عێراق كێشەكە ئەوە نەبووە كە بابەتەكە دەستووری بێت، لە دەستوور ماف و ئازادییەكان هەیە بەڵام لەلایەن عەقلییەتی دەسەڵات و بەڕێوەبردنی دەوڵەتەوە یان ئەو كەسانەی وڵات بەڕێوەدەبەن زۆرجار دەستوور پێشێل كراوە. لە خولی سێیەمدا ئێمە راپۆرتێكمان پێشكێشی فراكسیۆنە جیاوازەكانی نێو پەرلەمان كرد كە ٥٥ ماددەی جۆراوجۆری دەستوور پێشێلكراوە لە دژی حكومەتی هەرێمی كوردستان".