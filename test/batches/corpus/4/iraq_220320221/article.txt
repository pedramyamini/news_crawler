ئەمڕۆ سێشەممە ٢٢ی ئاداری ٢٠٢٢، جێنین پلاسخارت، نوێنەری گشتیی نەتەوەیەکگرتووەکان لە عێراق، لە رۆژی جیهانی ئاودا پەیامێکی بڵاوکردەوە و گوتی: "فەراهەمبوونی و بەڕێوەبردنی سەرچاوەکانی ئاو لە عێراق بەشێوەیەکی دروست گرنگی تایبەتی هەیە، مانگی رابردوو لە باشوور سەردانی زەنگاوەکانی میزۆپۆتامیام کرد ئەو ئاڵنگارییانەم بینی، کە دووچاری عێراق دەبێتەوە".   پلاسخارت گوتیشی: "کەمی بارانبارین، کەمبوونەوەی ئاو، سوێربوونی خاوک و ئاو، بەڕێوەبردنی ناکارای سەرچاوەکان و گەشەسەندنی ژمارەی دانیشتووان"، ئەمانە کاریگەرییان لە سەرتاسەری جیهان بە جێهێشتووە، سەرەڕای گۆڕانی کەشوهەواش.  بە بڕوای بەرپرسە باڵاکەی یوئێن لە عێراق: "کەمکردنەوەی بەردانەوەی ئاویش لە لایەن وڵاتانی دروسێ یەکێکە لە هەڕەشە مەترسیدارەکان".  لە رۆژی جیهانی ئاو، پلاسخارت پەیامێکی ئاراستەی لایەنە پەیوەندیدارەکان لە هەموو پارتە سیاسییەکانی عێراق کردووە و دەڵێت: "لایەنە پەیوەندیدارەکان لە هەموو پارتە سیاسییەکان پێویستە ئەم بابەتە بکەنە سەرلیست بەوپێیەی بەرپرسیارێتییەکی هاوبەشە و دۆسییەکی گرنگە و پێویستە بە پەلە و بە جدی چارەسەر بکرێت و ناکۆکییە سیاسییەکان بە لاوەبنرێن، لەمانە گرنگتر پێویستە وڵاتانی دراوسێ بەشداربن لە گفتوگۆ ئامانجدارەکان دەربارەی بەشکردنی ئاو و بەڕێوەبردنی سەرچاوەکان. "  لە سەرەتای ئەم مانگەدا دووەمین کۆنفرانسی نێودەوڵەتیی بەغدا بۆ ئاو لە عێراق سازکرا، لەو بارەوە پلاسخارت گوتی: "لە کۆنفرانسەکەدا چەندین راسپاردەی گرنگ و جۆراوجۆر خرانەڕوو، ئەمەش بە دڵنیاییەوە دەستپێکێکی باشە و دەبێت لە ئێستا بەدواوە بە کرداری پەیڕەو بکرێت".  سەرباسی ئەمساڵی رۆژی جیهانیی ئاو بریتیە لە "ئاوی ژێرزەوی، شاراوەکان بخرێنە بەرچاو". پلاسخارت دەڵێت: "بە جەختکردنەوە لەسەر سەرچاوەیەکی ژیانی زۆر گرنگ کە زۆربەی جار پشتگوێ دەخرێت. وەکو سەرچاوەیەکی سەرەکی ئاوی سازگار، پێویستە پارێزگاری لە ئاوی ژێرزەوی بکرێت و بە فیڕۆنەدرێت".