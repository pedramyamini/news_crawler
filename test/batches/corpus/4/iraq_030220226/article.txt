رێبەری رەوتی سەدر، ئەمڕۆ پێنجشەممە ٠٣ - ٠٢ - ٢٠٢٢ لە تویتێکدا رایگەیاند: "بەهەموو شێوەیەک رەتیدەکەمەوە عێراق بخزێندرێتە نێو ئەمجۆرە ململانێیانە، دەنگی خۆم دەخەمە پاڵ ئەوانەی داوای راگرتنی شەڕی یەمەن دەکەن و دژی ئاساییکردنەوە پەیوەندییەکانن".  موقتەدا سەدر ئەو گرووپانە بە "تیرۆریست" ناو دەبات، کە گوایە هێرشیان کردووەتە سەر ئیمارات و دەڵێت: "دوای ئەوەی گروپە چەکدارەکان بارودۆخی عێراقیان ئاڵۆزکرد، لە دژی بەرژەوەندیی عێراق و هێزە سیاسییەکان، هەندێك لە تیرۆریستەکان لە دەرەوەی یاسا دەیانەوێت عێڕاق بخزێننە ناو شەڕی هەرێمی، دەیانەوێت بە پاساوی ئاساییکردنەوەی پەیوەندییەکانیان یان جەنگی یەمەن یان هەندێك کێشەی دیکە وڵاتێكی کەنداو بکەنە ئامانج".  سەدر پێیوایە کێشەی یەمەن و ئاساییکردنەوەی پەیوەندیی لەگەڵ ئیسرائیل "بە تووندوتیژی و شەڕکردن چارەسەر ناکرێن، بەڵکو بە گفتوگۆ و لێکتێگەیشتن لەگەڵ وڵاتانی هەرێمی، بەبێ ئەوەی پیرۆزییەکان عێراق یاخود هاووڵاتییانی بکاتە ئامانج، عێراق پێویستی بە ئاشتی و سەقامگیری هەیە".  موقتەدا سەدر لە تویتەکەیدا داوا دەکات عێراق نەبێتە شوێنێک لەوێوە هێرش بکرێتە سەر وڵاتانی دراوسێ، حکومەتیش دەبێت بەتووندی بە رەنگاری ئەوانە ببێتەوە و ئەگەر وانەکات کەمتەرخەمە و بێدەنگبوونی پەشیمانیی بەدواوە دەبێت.  ئەو تویتەی موقتەدا سەدر دوای بەیاننامەیەکی گرووپێک بە ناوی "لیواکانی وەعدی حەق - رۆڵەکانی جەزیرەی عەرەبی" هات، کە رۆژی ٢ - ٢ - ٢٠٢٢ لە بەیاننامەیەکدا رایگەیاند ئەم بەیانییە لە رێگەی چوار درۆنەوە، هێرشێکیان لە دژی "دەوڵەتۆکە"ی ئیمارات ئەنجامداوە.