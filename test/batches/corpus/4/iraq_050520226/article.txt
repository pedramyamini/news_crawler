ئێستا حکومەتی عێراق دەستی بە بودجە ناگات، ئەگەر ئەو هەنگاوە سەربگرێ ئەتوانێت لەڕووی داراییەوە ئیدارەی وڵات و حکومەت بدا، دۆخی ئابووری و بارگرانی دارایی خەڵک کەمبکاتەوە.  تاوەکو ئێستا دیار نییە کەی ئەو دۆخە چەقبەستووەی عێراقی تێکەوتووە کۆتایی دێت. ئەوە وایکردووە عێراق بەبێ یاسای بودجە بەڕێوەبچێت، بەمەش حکومەت تەنیا توانای خەرجکردنی یەک لەسەر دوانزەی بودجەی ھەیە.   حکومەتی عێراق دەیەوێت بە ھەموارکردنەوەی پەیڕەوی ناوخۆی ئەنجوومەنی وەزیران کە تاکە دەرچەی یاساییە رێگری لە ناردنی پڕۆژەیاسای بودجە بۆ پەرلەمان دەکات خۆی لە بێ بودجەیی دەربازبکات، بۆ ئەوەش ھاوپەیمانی رزگاکردنی نیشتمان کە لە سەدر و زۆرینەی سونە و پارتی پێکدێن پشتیوانی ئەو ھەنگاوە دەکەن.   بورھان مەعموری، پەرلەمانتاری رەوتی سەدر دەڵێت، "ناکرێت ئەنجوومەنی نوێنەران بەرامبەر ئەو پرسە دەست بەستراو بێت، ئەمە بابەتێکە پەیوەندی راستەوخۆی بە ژیانی خەڵکەوە ھەیە و دەبێت بەرژەوەندیی عێراق لەبەرچاو بگیرێت و دووربێت لە ململانێی سیاسی، ئەو پڕۆژەیاسایە یەکێکە لە یاسا زۆر گرنگەکان ناکرێت پەلە نەکرێت لە پەسندکردنی، لانی کەم چارەسەرێکی ئەو دۆخە بکات خەڵک پێیدا تێدەپەڕێت لەڕووی ئاسایش خۆراکەوە، چونکە عێراق بە دۆخێکی خراپی ئابووری تێدەپەرێت".   تاوەکو پرسی پڕۆژەیاسای بودجەی ٢٠٢٢ یەکلایی دەکرێتەوە حکومەت و پەرلەمان دەیانەوێت بە پەسندکردنی پڕۆژەیاسای ئاسایشی خۆراک دۆخی ئابووری و باری گرانی سەر شانی خەڵک سووک بکەن، بەڵام چوارچێوەی ھاوئاھەنگی ھەر لە ئێستاوە دژی ئەو بابەتە وەستاونەتەوە و رازی نین، چونکە دەڵێن حکومەتی کاربەرێکەر ناتوانێت ئەو پڕۆژەیاسایانە بنێرێتە پەرلەمان.   زەھرە بەجاری، پەرلەمانتاری کوتلەی سادیقون دەڵێت، "حکومەتی کاربەرێکەر لەڕووی یاسایی و دەستووریەوە مافی ئەوە نییە ھیچ پڕۆژەیاسایەک بنێرێتە پەرلەمان، تەنانەت ناردنی پڕۆژەیاسای ھاوکاری بەپەلە و ئاسایشی خۆراک کە ئێستا نێردراوە بۆ پەرلەمان، ئەمانە دەستووری نییە، باشە گەر دەسەڵاتی ھەیە بۆچی پڕۆژەیاسای بودجە نانێرێت، بۆچی تائێستا ئەوپرسەی دواخستووە، پێویست بوو ١٥ - ١٠ - ٢٠٢١ بودجەی پێشکەش بکردایە، چونکە ئەوە دوا وادەی ناردنی پڕۆژەیاسای بودجەی ٢٠٢٢. "  زیاتر لە پێنج مانگە ئەنجامی هەڵبژاردنی عێراق راگەیێندراوە، بەڵام تا ئەم ساتە ھیچ جۆرە رێککەوتن و لێکتێگەیشتنێک لەنێوان لایەنەکان نییە تا کابینەی نوێی حکومەتی عێراق، پێکبهێنرێت زیاتر لە چوار مانگیشە عێراق بەبێ یاسای بودجەی ٢٠٢٢.