بزووتنەوەی ئیمتیداد، کە خاوەنی ٩ کورسییە لە پەرلەمانی عێراق، خۆی بە هەڵقوڵاوی ناڕەزایەتی و خۆپێشاندانەکانی تشرینی ساڵی ٢٠١٩ لە عێراق ناودەبات و هاوپەیماینی جوڵانەوەی نەوەی نوێیە، کە ئەویش خاوەنی ٩ کورسییە لە پەرلەمانی عێراق.  مەنار عوبەیدی، ئەندامی مەکتەبی سیاسیی بزووتنەوەی ئیمتیداد، کە هاوکات گوتەبێژی بزووتنەوەکەیە، بە تۆڕی میدیایی رووداوی راگەیاند: "لەگەڵ جوڵانەوەی نەوەی نوێ لێکتێگەیشتنمان لەگەڵ ٣٤ ئەندامی سەربەخۆی ئەنجوومەنی نوێنەرانی عێراق هەیە، کە هاودیدن لەگەڵ بزووتنەوەکەمان سەبارەت بە دوورکەوتنەوە لە سازان لە پرۆسەی سیاسیدا".  گوتەبێژی بزووتنەوەی ئیمتیداد گوتیشی: "بزووتنەوەی ئیمتیداد هێشتا بڕیاری خۆی نەداوە سەبارەت بە بەشداریکردن لە دانیشتنی داهاتووی پەرلەمانی عێراق، کە بڕیارە لە ٢٦ی ئەم مانگەدا بەڕێوەبچێت و تایبەت دەبێت بە هەڵبژاردنی سەرۆککۆماری نوێی عێراق، بۆیە چاوەڕوانی پێشهاتەکان دەکەین و دواتر بڕیار دەدەین ئامادەی دانیشتنەکە بین یان نا".  مەنار عوبەیدی ئاماژەی بەوەدا ئەوەی بەلای ئەوانەوە گرنگە بەردەوامبوونی پرۆسەی سیاسییە، چونکە هەرەسهێنانی پرۆسەی سیاسی بە واتای هەرەسهێنانی عێراقە، لەم رووانگەوە هەموو ئەگەرەکان کراوەن.  بەپێی بڕیاری دادگەی فیدراڵیی عێراق پێویستە لانیکەم ٢٢٠ پەرلەمانتار لە دانیشتنی ئەنجوومەنی نوێنەرانی عێراق تایبەت بە هەڵبژاردنی سەرۆککۆمار ئامادەبن، لە کاتێکدا هاوپەیمانیی سێقۆڵیی نێوان پارتی دیموکراتی کوردستان و رەوتی سەدر و هاوپەیمانی سەروەریی سوننەکان، کەمتر لە ١٨٠ کورسیان لە پەرلەماندا هەیە، هەروەها چوارچێوەی هاوئاهەنگی، کە لە هاوپەیمانیی دەوڵەتی یاسا و هاوپەیمانیی فەتح و چەند لایەنێکی دیکە پێکهاتووە دەڵێت؛ ١٣٠ پەرلەمانتاری لەگەڵدایە و دەتوانێت رێگر بێت لە بەڕێوەچوونی دانیشتنی هەڵبژاردنی سەرۆککۆمار.  لەم سەروبەندە وەکو پەرلەمانتاران و سیاسەتڤانانی هاوپەیمانیی سێقۆڵی و چوارچێوەی هاوئاهەنگی دەڵێن هەردوولا هێشتا نەگەیشتوونەتە رێککەوتن سەبارەت بە پێکهێنانی گەورەترین فراکسیۆن و هەڵبژاردنی سەرۆککۆمار و سەرۆکوەزیران و چۆنێتیی پێکهێنانی حکومەتی نوێ.  بۆ یەکەمجار پەرلەمانتارێکی چوارچێوەی ھاوئاھەنگی لەرێگەی رووداوەو ئاشکرای دەکات بەشداریی کۆبوونەوەی ٢٦ ـی مانگ ناکەن کە تایبەتە بە ھەڵبژاردنی سەرۆککۆمار، چونکە ھیچ رێککەوتنێک نەکراوە لەسەر پێکهێنانی حکومەت.   دکتۆر جواد غەزالی، پەرلەمانتاری دەوڵەتی یاسا دەڵێت، "چوارچێوەی ھاوئاھەنگی ئامادە نابێت لە دانیشتنی پەرلەمان، ئەمە واتەی پەکخستنی یەک لەسەر سێ دێت، ئێستا بەپێی ئەو واژۆیانەی کۆکراونەتەوە لەنێوان ١٣٣ بۆ ١٤٠ پەرلەمانتار دەبین، بێگومان یەک لەسەر سێی پەکخستنیش بە ١١٠ پەرلەمانتار دەبێت، بەڵام چوارچێوەی ھاوئاھەنگی زۆر لەو ژمارە زیاترە، بۆیە بەدڵنیاییەوە دانیشتنەکە ناکرێت، ھەروەھا  سەرۆککۆماریش هەڵنابژێردرێت".