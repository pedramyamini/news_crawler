عەبدولزەهرە هینداوى، گوتەبێژى وەزارەتى پلاندانانى عێراق بە تۆڕى میدیایی رووداوى راگەیاند، بڕیاردرا بودجەى تایبەت بە سەرژمێرى گشتیى دانیشتووان لە بودجەى وەبەرهێنانى وەزارەت خەرجبکرێت، کە پێشتر بەشێک بوو لە بودجەى بەکاربردن و بۆ ئەو مەبەستە ئەو خەرجییە لە بودجەى بەکاربردنى وەزارەتەوە دەگوێزرێتەوە بۆ بودجەى وەبەرهێنان.  عەبدولزەهرە هینداوى گوتى: "بەگوێرەى ئەو بڕیارە هەنگاوە ئامادەکارییەکانى ئەنجامدانى سەرژمێرى گشتیى دانیشتووان دەستپێدەکەن، کە پێویستى بە ١٢٠ ملیار دینارە. "  ٢٥ ى ئایارى ٢٠٢٢، خالید بەتال، وەزیرى پلاندانانى عێراق لە بەغدا سەرۆکایەتى کۆبوونەوەى ژوورى ئۆپەراسیۆنى سەرژمێرى گشتیى دانیشتووانى کرد بە ئامادەبوونى نوێنەرانى دەستەى ئامارى هەرێمى کوردستان.  بەگوێرەى راگەیێندراوێکى وەزارەتى پلاندانان لەو کۆبوونەوەیەدا بڕیادراوە بودجەى جێبەجێکردنى ئەو سەرژمێرییە تەرخان بکرێت، کە پێشتر بەهۆى پەسندنەکردنى پڕۆژەیاساى بودجەى ٢٠٢٢ ئامادەکارییەکانى سەرژمێرى گشتیى دانیشتووان پەکى کەوتبوو.  بەگوێرەى بڕیارى پێشووى وەزارەتى پلاندانانى عێراق دەبوو لەساڵى ٢٠٢٠ سەرژمێرى گشتیى دانیشتووان بکرێت، بەڵام بەهۆى بڵاوبوونەوەى پەتاى کۆرۆنا، دواخرا بۆ ساڵى ٢٠٢١، لەو ساڵەدا بەهۆى نەبوونى بودجەى پێویست و هاوکاتبوونى لەگەڵ هەڵبژاردنەکانى پەرلەمانى عێراق بۆ جارى دووەم ئەو پرسە دواخرا بۆ ساڵى ٢٠٢٢، ئەمساڵیش بەهۆى پەسندنەکردنى پڕۆژەیاساى بودجەى گشتى لە پەرلەمان پرۆسەکە پەکیکەوت.  عەبدولزەهرە هینداوى رایگەیاند؛ لەمانگى تشرینى یەکەمى ٢٠٢٢ سەرژمێرى ئەزموونى لە سەرجەم پارێزگاکانى عێراق دەکرێت، کە لە هەر پارێزگایەک ناوچەیەکى گوندنشین و ناوەندیى شارەکان دیاریدەکرێن، بۆ ئەوەى کێشەى کەموکورتییەکانى ئەو سەرژمێرییە بزانرێت بۆ ئەوەى چارەسەر بکرێت. گوتیشى: "لەپاش ئەوەى کە بودجەى ئەنجامدانى سەرژمێرى گشتى دیاریکرا، لە مانگى تشرینى دووەمى ٢٠٢٣ ئەو سەرژمێرییە ئەنجامدەدەین".  ژمارەى دانیشتووانى عێراق بەگوێرەى ئامارەکانى وەزارەتى پلاندانانى عێراق زیاتر لە ٤٠ ملیۆن کەسە، ئەو ئامارە پشتبەستووە بە زانیارییەکانى وەزارەتى بازرگانی  کە لە کۆبۆنى خۆراک تۆمارکراون.    دوایین سەرژمێرى گشتیى دانیشتووان، کە لە عێراق کرابێت لە ساڵى ١٩٩٧ بوو، بەڵام ئەو سەرژمێرییە پارێزگاکانى هەرێمى کوردستانى نەگرتەوە.