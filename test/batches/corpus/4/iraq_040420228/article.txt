ئەمڕۆ دووشەممە ٠٤ - ٠٤ - ٢٠٢٢، محەممەد حەلبووسی، سەرۆکی پەرلەمانی عێراق نووسراوێکی ئاراستەی پەرلەمانتاران کردووە، ئاماژەی بەوەکردووە پاڵپشت بە ماددەکانی ٤٨ و ٥٣ی یاسای ژمارە ١٣ی ساڵی ٢٠١٨ی یاسای پەرلەمانی عێراق، بەبێ واژۆی سەرۆکی پەرلەمان هیچ فەرمانێکی پەرلەمانیی دەرناکرێت و ئەو دەسەڵاتە بەهیچ کەسێکی دیکە نادرێت.  هاوکات سەرۆکی پەرلەمانی عێراق نووسراوێکی دیکەی ئاراستەی ئەمینداری گشتیی پەرلەمان و سەرجەم فەرمانگە و پێکهاتەکانی پەرلەمان کردووە  تێیدا دووپاتیکردووەتەوە لەسەر ناوەڕۆکی گشتاندنەکەی ئەمینداری گشتی پەرلەمان، کە لە رۆژی ٢٧/٣/٢٠٢٢ ئاراستەی سەرجەم فەرمانگە و پێکهاتەکانی پەرلەمانی کردووە.   هەروەها حەلبووسی لە نووسراوەکەدا دەڵێت، بەبێ واژۆی سەرۆکی پەرلەمان، بەهیچ شێوەیەک، هیچ رێکارێکی لێکۆڵینەوە، یاخود سزای هیچ فەرمانبەرێکی پەرلەمان نادرێت.  ئەو نووسراوەی حەلبووسی لە کاتێکدایە، لەسەر دەستەواژەی سەرۆکایەتی پەرلەمان، ناکۆکی کەوتووەتە نێوان ئەو و حاکم زاملی، جێگری سەرۆکی پەرلەمانی عێراق. حەلبووسی دەڵێت، دەستەواژەی سەرۆکایەتیی پەرلەمان هەڵوەشاوەتەوە و بەهیچ شێوەیەک مامەڵەی لەگەڵدا ناکرێت. زاملیش پێداگیرە لەسەر ئەوەی بەشێکە لە دەستەی سەرۆکایەتیی پەرلەمان. پەرلەمانتارێکی سوننەکان دەڵێت، ئەمە هەڕەشە بۆ سەر هاوپەیمانیی رزگارکردنی نیشتمان دروستدەکات.  رۆژی دووشەممە ٠٤ - ٠٤ - ٢٠٢٢، محەممەد حەلبووسی، سەرۆکی پەرلەمانی عێراق، لە نووسراوێکدا گشتاندنی بۆ پەرلەمانتاران کردووە و تێیدا ئاماژەی بەوەکردووە، دەستەواژەی سەرۆکایەتی هەڵوەشاوەتەوە و بەهیچ شێوەیەک مامەڵەی لەگەڵدا ناکرێت، ئەمەش پاڵپشت بە ماددەکانی ٥٤ و ٥٦ی دەستوور و بەپێی بڕیارەکانی دادگای فیدراڵی بە ژمارەکانی (٧٨ / فیدراڵی / ٢٠١٠) و ژمارە (٦٠٥ / فیدراڵی / ٢٠٢٢). کە هەمووان جەخت لە نادەستووریبوونی  دەستەواژەی "دەستەی سەرۆکایەتی پەرلەمان" دەکەنەوە.   سەرۆکی پەرلەمانی عێراق داوا لە پەرلەمانتاران دەکات لە نووسراوەکاندا پشت بە دەستوور ببەستن، کە ئاماژە بەوەدەکات، پەرلەمان سەرۆک و دوو جێگری هەیە (جێگری یەکەمی سەرۆک و جێگری دووەمی سەرۆکی پەرلەمان)  ئەم هەڵوێستەی سەرۆکی پەرلەمان دوای ئەوە دێت، د. سیروان عەبدوڵڵا ئیسماعیل سیرینی، ئەمینداری گشتی پەرلەمانی عێراق رۆژی ٢٧ - ٠٣ - ٢٠٢٢ گشتاندنێکی بۆ سەرجەم فەرمانگە و بەشەکانی ئەنجوومەنی نوێنەران کردووە، تێیدا ئاماژە بەوەکردووە، لەسەر بنەمای کۆبوونەوەی سەرۆکایەتی پەرلەمان بڕیاردرا؛ یەکەم:  دەستەواژەی دەستەی سەرۆکایەتی بوونی نییە. دووەم: نووسراوە فەرمییەکان بۆ سەرۆک و جێگرانی دەبێت.  لە بەرامبەردا، رۆژی ٠٣ - ٠٤ - ٢٠٢٢، عەلی محەممەد حەسەن، بەڕێوەبەری نووسینگەی حاکم زاملی، جێگری یەکەمی سەرۆکی پەرلەمان، نووسراوێکی بۆ ئەمینداری گشتیی پەرلەمانی عێراق کردووە،  تێیدا ئاماژەی بەوەکردووە، ئەو گشتاندنەی کردوویانە سەرپێچییەکی روونی ماددەی ١٣٠ی دەستوور و پەیڕەوی ناوخۆی پەرلەمان و ژمارەیەک یاسای کارپێکراوە، کە دەستەواژەی (دەستەی سەرۆکایەتی) بەکارهێنراوە، هەڵنەوەشاوەتەوە و هەمواریش نەکراوەتەوە هەر لەو کاتەی پەسندکراوە تاوەکو ئێستا.   لە نووسراوەکەدا داوا لە ئەمینداریی پەرلەمان عێراق دەکات، نووسراوەکەی بکێشنێتەوە، چونکە پێچەوانەی پەیڕەوی ناوخۆی پەرلەمان و یاسا کارپێکراوەکان و پێویستە وردبێت لە دەرکردنی گشتاندنە گرنگەکان و رەزامەندیی ئەندامانی دەستەی سەرۆکایەتی وەربگرێت، کە لەسەری کۆبوونەتەوە، بەپێچەوانەی ئەمە رووبەڕووی لێپرسینەوەی یاسایی دەبێتەوە.   کەریم هیلال کەربوولی، یەکێک لە سەرکردەکانی پارتی تەقەدووم بە سەرۆکایەتیی محەممەد حەلبووسی، کە هاوکات راوێژکاریی یاساییە بە (تۆڕی میدیایی رووداو)ی راگەیاند، ئەو لێکدانەوەی حاکم زاملی، جێگری سەرۆکی پەرلەمان کردووەیەتی: "هەڵەیە و لە شوێنی خۆیدا نییە و نەیپێکاوە"، چونکە لە رووی یاساییەوە هیچ شتێک نییە بەناوی دەستەی سەرۆکایەتیی پەرلەمان، بەڵکو سەرۆک و دوو جێگری هەیە. دادگای فیدراڵی و یاسای عێراقی قسەی یەکلاکەرەوەی خۆیان کردووە.   کەریم هیلال کەربوولی، دەشڵێ، هیوادارن، حاکم زاملی لەو هەڵوێستەی پاشگەزبێتەوە و کێشە و گرفت دروست نەکات، چونکە داوایەکی بەتاڵە. هاوکات داواش لە موقتەدا سەدر، رابەری رەوتی سەدر دەکەن، هەڵوێستی هەبێت، بۆ کۆتاییهێنان بەم هەڵایە و داوایە بەتاڵە.  رۆژی دووشەممە ٠٤ - ٠٤ - ٢٠٢٢، مەشعان جبووری، پەرلەمانتاری سەروەریی سوننەکان لە تویتێکدا رایگەیاند، ململانێکردنی حاکم زاملی، جێگری سەرۆکی پەرلەمان لەگەڵ محەممەد حەلبووسی سەرۆکی پەرلەمان و سووربوونی لەسەر ئەوەی بەشێکە  لە دەستەی سەرۆکایەتی، نەک جێگری سەرۆکی پەرلەمان، هەڕەشە لە هاوپەیمانیی رزگارکردنی نیشتمان دەکات، ئەگەر موقتەدا سەدر دەستوەردان نەکات.  جبووری دەڵێت، دەستەی سەرۆکایەتیی پەرلەمان بەهیچ شێوەیەک لە دەستوور نەهاتووە، دادگەی فیدراڵی دووپاتیکردووەتەوە، شتێک نییە بەناوی دەستەی سەرۆکایەتیی پەرلەمان، بەڵکو سەرۆک و جێگرانی هەیە.