لە کاتێکدا نێوەندە سیاسیی و جەماوەرییەکان باوەڕیانوایە، هێشتا رێگە کراوەیە لە پێش لایەنەکان و حیزبەکان بۆ دووبارە یەکگرتن و بەڕێوەبردنی پرۆسەیەکی سیاسی هاوسەنگ. شرۆڤەکارێکی سیاسیش دەڵێت، "حکومەتی زۆرینە هەر پێکدەهێنرێت. "  هیشام شەمماع، شرۆڤەکارێکی سیاسی نزیک لە رەوتی سەدرە و گوتی، "هەر دەگەینە دەرچەیەک و حکومەتێکی زۆرینە پێکدەهێندرێت، لەگەڵ رازیکردنی چوارچێوەی هاوئاهەنگی بە چەند وەزارەتێک و چەند پۆستێک لە خوار وەزیر، ئەو کات کێشەکە چارەسەر دەبێت. "  بە گەڕانەوە بۆ بڕیاری دادگەی فیدراڵی سەبارەت بە شێوازی گەورەترین فراکسیۆن لە رووی ژمارەوە، چاودێرانی دۆخی سیاسی پێیانوایە هەڵێکە بۆ حیزبەکان بۆ هەوڵدان بۆ نەهێشتنی درزی نێوانیان و هەنگاونان بەشێوەیەکی ژیرانە بۆ جێگیرکردنی دۆخەکە بەشێوەیەکی گشتی.  موحسین بەهادلی، شرۆڤەکارێکی دیکەی سیاسییە و باسی لەوە کرد، "ئەو لایەن و حیزبە سیاسییانە ئێمەیان راهێناوە بەوەی لە چارەکی کۆتایی دەجووڵێنەوە، بەدڵنیاییەوە کە پابەندی وادە دەستوورییەکان دەبن دەبینین رێککەوتن لە ساتە کۆتاییەکان بەدیدێت لەنێوان چوارچێوەی هاوئاهەنگی، پارتی، یەکێتی و رەوتی سەدر، دەبێت ئەوان لەسەر یەک مێزی بازنەیی دابنیشن. "  لە چەند ئاستێک هەوڵە سیاسییەکان بەردەوامن بۆ یەکخستنی هەڵوێستەکان لەنێوان چوارچێوەی هاوئاهەنگی و رەوتی سەدر، بۆ کۆکردنەوەی ماڵی شیعە و کۆتاییهێنان بە ململانێی نێوانیان، ئەوەش دوای ئەوەی ناکۆکییەکانی نێوان ئەو دوولایەنە سەبارەت بە شێوازی پێکهێنانی حکومەتی داهاتوو زیاتر بوون.  لەگەڵ نزیکبوونەوەی کۆتاییهاتنی وادەی دەستووری بۆ راگەیاندنی گەورەترین فراکسیۆن لە رووی ژمارەوە، چاوەکانیش دەڕواننە ئەو رێککەوتنانەی کە دەکرێت لە رۆژانی داهاتوودا سەبارەت بە پێکهێنانی حکومەتی نوێ بەدیبێن.