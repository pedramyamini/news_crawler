ئەو ئەندامەی چوارچێوەی هاوئاهەنگی گوتیشی، "نامانەوێت هیچ لایەنێک پەراوێز بخرێت، چونکە عێراق بە قۆناخێکی هەستیاردا تێدەپەڕێت. ئاڵنگاریی زۆر لەبەردەم عێراقدا هەیە، بۆیە دەبێت چوار ساڵی داهاتوو حکومەتێکی بەهێزمان هەبێت، نەوەکو حکومەتێکی لاواز. داواش لە بەڕێز موقتەدا سەدر دەکەین بەشدار بێت لە پێکهێنانی حکومەتی داهاتوودا. ئێمە رەوتی سەدر بە بەشێکی گرنگ لە پێکهێنانی حکومەتی داهاتوو دەبینین. دوورکەوتنەوە چارەسەر نییە. "   باس لەوەش دەکات، "دەستپێشخەرییەکەی ئێمە وا دەکات گفتوگۆکان دەستپێبکەنەوە، نامانەوێت فراکسیۆنی سەدر دووربکەونەوە، بۆ ئەوەی حکومەتی داهاتوو گوزارشت لە پێداویستییەکانی خەڵک بکات و حکومەتێکی بەهێز بێت. ئاڵنگاریی نێودەوڵەتی و ئابووری گەورە هەن، وەک هەبوونی هێزی تورکیا لە باکووری عێراق، کێشەی هاتنی ماددەی هۆشبەر، کێشەی گرێبەستەکانی پێشووی سەرۆکوەزیران کە کردوویەتی، کێشەی ئاو لە باشووری عێراق، ئەوە وا دەکات بیر لەوەبکەینەوە حکومەتێکی بەهێز دروست بکرێت بۆ تێپەڕاندنی ئەو ئاڵنگارییانە".   راشیدەگەیێنێت، "بەڕێز سەدر دەڵێت، هاوپەیمانیی رزگارکردنی نیشتمان فراکسیۆنی گەورەیە، بەڵام ئێمە داوا دەکەین فراکسیۆنی گەورە شیعی بێت. چۆن کورد و سوننە لەنێو خۆیان سەرۆککۆمار و سەرۆکی پەرلەمان هەڵدەبژێرن، دەبێت شیعەکانیش خۆیان سەرۆکوەزیران هەڵبژێرن. ئەمە خاڵی سەرەکی ناکۆکییەکانی نێوانمانە، پۆستەکان کێشە نین لە نێوان ئێمەدا، کێشە سەرەکییەکە فراکسیۆنی گەورەیە، کە ئێمە دەمانەوێت شیعی بێت. "   رۆژی هەینى، ١ ـی نیسانى ٢٠٢٢، پارتی دیموکراتى کوردستان و هاوپەیمانیی سەروەریى سوننەکان راگەیێندراوێکی هاوبەشیان بڵاوکردەوە و جەختیان کردەوە، کە پابەندن بە هاوبەشییان لەگەڵ رەوتی سەدر بەهۆى ئەوەى کە حکومەتێکى بەهێز بەبێ بەشداریی ئەو رەوتە پێکناهێندرێت.   لەبارەی نێوەڕۆکی راگەیێندراوی پارتی دیموکراتی کوردستان و هاوپەیمانیی سەروەری سوننەکان، ئەو ئەندامەی چوارچێوەی هاوئاهەنگی گوتی، "راگەیێندراوەکەی پارتی و سوننەکان دەردەیخات کە ئەوان بە رێککەوتنەکەیانەوە پابەندن، بەڵام دەبێت دواجار هەموومان رێکبکەوین. لە ساڵانی رابردووشدا لە دوایین ساتەکاندا رێککەوتن کراوە، پێشتر رێککەوتنمان لەگەڵ پارتی و بەڕێز حەلبووسی هەبوو، ئەمە سیاسەتە گۆڕانکاری بەسەر رێککەوتنەکاندا دێت. "   حەیدەر لامی گوتیشی، "دەستوەردانی دەرەکی هەیە لە پێکهێنانی حکومەتی عێراق، بەراشکاری ئەگەر دەستوەردان نەبووایە ئێستا نەدەگەیشتینە ئەو چەقبەستووییە سیاسییە. بۆ نموونە برایانی سوننە چوون لە تورکیا و لەگەڵ بەڕێز ئەردۆغان کۆبوونەوە و رێککەوتنیان کرد. لایەنیش هەیە دەچێتە ئێران، هەموو ئەو دەستوەردانانە بوونەتە هۆی دروستکردنی قەیران. ئێمە بەهەموو شێوەیەک دژی دەستوەردانین، دوورکەوتنەوە لە دەستی دەرەکی باشترین رێگەیە بۆ دەربازبوون لەو بنبەستە سیاسییەی هەیە. "   لەبارەی بژارەکانی بەردەم پرۆسەی سیاسیی عێراق لە ئەگەری رێکنەکەوتنی لایەنەکان، حەیدەر لامی باس لەوە دەکات، " ئەگەر لایەنەکان نەگەنە رێککەوتن دەبێت حکومەتی کاربەڕێکەر دروستبکرێت. حکومەتی کاربەڕێکەریش بۆ خەڵکی عێراق باش نابێت، چونکە ناتوانێت وەک پێویست خزمەتی عێراقییەکان بکات، بۆیە داوا دەکەین بە خێرایی رێککەوتن بکرێت و نەگەینە ئەو قۆناخە. "  بەگوێرەی ئەو ئەندامەی چوارچێوەی هاوئاهەنگی، "دروستکردنی حکومەتی نائاسایی ناکۆکی لەسەرە، ئەمە زیاتر لەکاتی جەنگدایە و دەبێت سێ لەسەر چواری پەرلەمانیش دەنگی پێبدات، ئەمەش ئێستا ئەستەمە رووبدات. هەڵوەشاندنەوەی پەرلەمانیش بژاردەیەکی قورسە، چونکە جارێکی دیکە پێویستی بە سێ لەسەر چواری پەرلەمانەوە و دەبێت سەرۆککۆمار و سەرۆکوەزیران داوای بکەن، ئەمەش زۆر قورسە رووبدات. هەردوو بژارەی حکومەتی نائاسایی و هەڵوەشاندنەوەی پەرلەمان ئەستەمن، تەنیا دەتواندرێت تاوەکو لایەنەکان دەگەنە رێککەوتن حکومەتی کاڕبەرێکەر بەردەوام بێت. "