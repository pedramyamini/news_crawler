ئەمڕۆ هەینی ٢٥ی ئایاری ٢٠٢٢ هەڵکەوت عەزیز، پەیامنێری رووداو لە بەغدا رایگەیاند، پەیامەکەی شەوی رابردووی موقتەدا سەدر کە داوای کردبوو پەرلەمانتارانی سەربەخۆ بەشداری لە دانیشتنەکەی پەرلەمان بکەن، ترسێکی لەناو پەرلەمانتارە سەربەخۆکان دروستکردووە، لەو پەیامەدا سەدر هەڕەشەی کردووە ئەگەر دانیشتنی پەرلەمان بەڕێوەنەچێت، رەنگە ئەوە دواساتەکانی پەرلەمان بێت و ئەوەش بەو واتایەیە هەنگاو بۆ هەڵوەشاندنەوەی پەرلەمان دەنرێت. ئەو پەیامە ترسی ئەوەی لای پەرلەمانتارە سەربەخۆکان دروستکردووە، رەنگە هیچ گەرەنتییەک نەبێت بۆ ئەوەی جارێکی دیکە لە هەڵبژاردنی پێشوەختەدا دەنگ بهێننەوە.  جگە لەو پەیامەی سەدر، پەرلەمانتارانی سەربەخۆ لە ژێر هەڕەشەی بەرەی بایکۆتی دانیشتنەکەی پەرلەمانن، کە چوارچێوەی هاوئاهەنگین و نایانەوێت رێژەی یاسایی ئامادەبوون بۆ دانیشتنەکەی سبەی پەرلەمان تەواو ببێت.  ئەو لایەنانەی تاوەکو ئێستا یەکلایی بوونەتەوە بەشداری دانیشتنەکەی ٢٦ی ئادار دەکەن بریتین لە رەوتی سەدری ٧٣ کورسی، پارتی دیموکراتی کوردستان ٣١ کورسی و سوننەکان ٦٢ کورسی. ئیمتیداد نۆ کورسی، نەوەی نوێ نۆ کورسی، کە دوو فراکیسیۆنەکەی دوایی تەنیا بەشداری گەڕی یەکەمی کۆبوونەوەکە دەکەن و بەربژێریان بۆ پۆستی سەرۆککۆمار هەیە و دەنگ بە بەربژێرەکەی خۆیان دەدەن.  بەرەی بایکۆت، کە بە پلە یەک بریتییە لە چوارچێوەی هاوئانگی، دەڵێن لەگەڵ یەکێتی خاوەنی زیاتر لە ١٣٠ کورسین و دەتوانن شکست بە کۆبوونەوەکەی ٢٦ی ئادار بهێنن.  لەبارەی پێشنیازی دواخستنی کۆبوونەوەی پەرلەمان، هەڵکەوت عەزیز دەڵێت، چوارچێوەی هاوئاهەنگی پەیامێکیان بۆ موقتەدا سەدر ناردووە و داوایان کردووە کۆبوونەوەی رۆژی شەممە ٢٦ی ئادار دوابخرێت و هەفتەیەک مۆڵەت بدرێت بۆ ئەوەی گفتوگۆ بکرێت و گەورەترین کوتلەی پەرلەمانی شیعە پێکبهێنرێت و لەسەر بەربژێرکردنی کەسێک بۆ پۆستی سەرۆکوەزیران یەکلاببنەوە.  پەیامنێری رووداو لە بەغدا دەڵێت تا ئەو ساتە ژمارەی ئەو پەرلەمانتارانەی ئامادەن بچنە ناو کۆبوونەوەی سبەی پەرلەمانی عێراق ژمارەیان لە ٢٢٧ پەرلەمانتار زیاترە و ئەگەری هەر گۆڕانکارییەکیش کراوەیە و رەنگە هەڵوێستەکان لە دواساتی بەر لە کۆبوونەوەکە گۆڕانیان بەسەردا بێت.  بەگوتەی پەیامنێری رووداو لە سەردانەکەی دوێنێی رێبەر ئەحمەد، بەربژێری پارتی دیموکراتی کوردستان بۆ پۆستی سەرۆککۆماری عێراق بۆ لای تورکمانەکان، بەپێی زانیارییەکان لە نۆ پەرلەمانتاری تورکمان، حەوتیان بەڵێنیان داوە ئامادەی کۆبوونەوەکە بن.  بڕیارە سبەی پەرلەمانی عێراق بۆ دەنگدان بە بەربژێرەکانی پۆستی سەرۆککۆماری کۆ ببێتەوە و تائێستا ٤١ کەس خۆیان بۆ ئەو پۆستە بەربژێر کردووە،  رێبەر ئەحمەد، بەربژێری پارتی و بەرهەم ساڵح، بەربژێری یەکێتییە بۆ ئەو پۆستە.