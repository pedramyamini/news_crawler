رۆژی دووشەممە ١٨ ـی نیسانی ٢٠٢٢، د. خەلیل غازی، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، وەک لیژنەی دارایی هەموو هەوڵەکانی خۆیان خستووەتەگەڕ، تاوەکو پێش جەژنی رەمەزان پڕۆژەیاساکە تەواو بکەن و رەوانەی دەستەی سەرۆکایەتی پەرلەمان بکرێت، بۆ ئەوەی وادەیەک دیاری بکرێت و بخرێتە دەنگدانەوە.   ئەندامەکەی لیژنەی دارایی گوتیشی، بۆ درێژەدان بە گفتوگۆکانیان لەسەر پرۆژەیاساکە بڕیارە سبەی کاژێر ١٢ی نیوەڕۆ، لیژنەکەیان جارێکی دیکە کۆبێتەوە.   بەپێی راگەیێندراوێکی لیژنەی دارایی لە پەرلەمانی عێراق، رۆژی دووشەممە لیژنەی دارایی پەرلەمانی عێراق بە سەرۆکایەتی حەسەن کەعبی و ئامادەبوونی ئەندامانی لیژنەکە کۆبوونەوە، بەمەبەستی تەواوکردنی گفتوگۆکان لەبارەی پرۆژەیاسای پاڵپشتی خێرای ئاسایشی خۆراک و پەرەپێدان و چارەسەرکردنی هەندێک لە دەقەکانی و گەیشتن بە شێوەیەک، بۆ ئەوەی بۆ دەنگدان بەرزبکرێتەوە.   لیژنەکە دووپاتیکردەوە، پێویستە داڕشتنی کۆتایی بۆ بڕگەکانی پرۆژەکە بکرێت و شایستەی پارێزگا بەرهەمهێنەرەکانی نەوت بدرێت، پارەی زیادە بۆ چاودێری کۆمەڵایەتی تەرخان بکرێت، لەگەڵ بەدواداچوون بۆ چۆنیەتی خەرجکردنیان، هەروەها هەلیکار و پرۆژەکان بەهێز بکرێن لەگەڵ دۆسیەکانی پسولەی خۆراک و دۆسیەی کڕینی وزە و  شایستەکانی گاز و  جووتیاران و کەرتەکانی کشتوکاڵ و پیشەسازیی.   پڕۆژەیاسای پاڵپشتیی خێرا بۆ ئاسایشی خۆراک لە ١٠ ماددە پێکهاتووە، ئەو پڕۆژەیاسایە بە پێشنیازی وەزارەتی دارایی لەلایەن حکومەتی عێراقەوە لە رۆژی ٩ ـی ئاداری ٢٠٢٢، رەوانەی پەرلەمانی عێراق کرا.