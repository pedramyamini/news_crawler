بەپێی دەستووری عێراق لەماوەی ٣٠ رۆژ دوای یەکەم کۆبوونەوەی پەرلەمانی نوێ دەبێت سەرۆککۆمار هەڵبژێردرێت. سەرۆککۆماری هەڵبژێردراویش لەماوەی ١٥ رۆژدا بەربژێری گەورەترین بلۆکی پەرلەمانی بۆ پێکهێنانی حکومەت رادەسپێرێت، ئەویش پێویستە لە ماوەی ٣٠ رۆژ کابینەکەی پێشکێشی پەرلەمان بکات.  تاوەکو ئێستا ناکۆکییەکانی نێوان رەوتی سەدر و چوارچێوەی هاوئاهەنگی لەبارەی پێکهێنانی حکومەتی نوێی عێراق کۆتاییان نەهاتووە؛ موقتەدا سەدر جەخت لەسەر حکومەتێکی زۆرینەی نیشتمانی دەکاتەوە و چوارچێوەی هاوئاهەنگیش لەگەڵ حکومەتێکی سازانە کە هەمووان تێیدا بەشداربن.   عەلی کەریم، چالاکڤانی مەدەنی دەڵێت: "پێویستە پێکهێنانی حکومەت پەلەی تێدا بکرێت. پەلە بکرێت لە پێشکێشکردنی خزمەتگوزاریی بە هاووڵاتیان و کردنەوەی کارگەکان و مووچەی خانەنشینان زیادبکرێت؛ نابێت مووچەی فەرمانبەران و خانەنشینان دوا بکەوێت؛ پێویستە لایەنە پەیوەندیدارەکان بەدواداچوون بۆ کاری ئەوانە بکەن کە سەرۆکوەزیران و سەرۆکی پەرلەمان و سەرۆککۆمارە؛ دەبێت خزمەتی هاووڵاتی عێراقی بکرێت؛ هاووڵاتی عێراقی دووژمنداری لەگەڵ هیچ کەسێک نییە، بەڵام خزمەتگوزاریی و کارەبا و فەراهەمکردنی کەشێکی گونجاوی دەوێت".  رۆژی پێنجشەممەی رابردوو دەستەی سەرۆکایەتیی پەرلەمانی عێراق کۆبووەوە و رۆژی ٧ی شوباتی ٢٠٢٢ی بۆ کۆبوونەوەی پەرلەمان بۆ هەڵبژاردنی سەرۆککۆمار دیاریکرد.  نزیکەی ٣٠ کەس خۆیان بۆ پۆستی سەرۆککۆمار بەربژێر کردووە و ١١ یان کوردن، لەنێویاندا هۆشیار زێباری، بەربژێری پارتی دیموکراتی کوردستان و بەرهەم ساڵح، بەربژێری یەکێتیی نیشتمانیی کوردستان، کە چانسی بەدەستهێنانی پۆستەکە لەلای ئەمانە زیاترە تاوەکو بەربژێرەکانی دیکە.   کەریم حەسەن، هاووڵاتی دەڵێت "حکومەت سێ مانگ درێژ ناکێشێت؛ پێم بڵێ بۆچی؟ دەزانی بۆچی؟ چونکە هەمان دەموچاوەکانن، مەرجەعییەت کە گەرەنتییە دەڵێ تاقیکراو تاقیناکرێتەوە، ئەمانە بە گەندەڵی تاقیکراونەتەوە؛ هەرکەسێک بانگەشە ئەوەی دەکات وڵات لە گەندەڵی پاک دەکاتەوە، با سەرەتا ماڵەکەی خۆی و فراکسیۆنەکەی پاک بکاتەوە، دواتر دەست بە ئەوانی دیکە بکات و ئەوکات هەموومان لەگەڵی دەبین، بەڵام نەک خۆی لە گەندەڵی رۆچووبێت و بڵێت وڵات لە گەندەڵی پاک دەکەمەوە".   بەپێی دەستووری عێراق لەماوەی ٣٠ رۆژ دوای یەکەم کۆبوونەوەی پەرلەمانی نوێ دەبێت سەرۆککۆمار هەڵبژێردرێت. سەرۆککۆماری هەڵبژێردراویش لەماوەی ١٥ رۆژدا بەربژێری گەورەترین بلۆکی پەرلەمانی بۆ پێکهێنانی حکومەت رادەسپێرێت، ئەویش پێویستە لە ماوەی ٣٠ رۆژ کابینەکەی پێشکێشی پەرلەمان بکات.