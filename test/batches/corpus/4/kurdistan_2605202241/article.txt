لەڕێگەی سۆشیاڵمیدیاوە جوو جوو توانیویەتی ڤیدیۆیان تۆماربکات و پاشان ھەڕەشەی بڵاوکردنەوەی لێکردوون، ئەگەر پارەی پێ نەدەن. جوو جوو ھێندەی دیکە دەنگی دایەوە کاتێک پێش دوو ھەفتە گەڕایەوە بەغدا و لەلایەن ھێزە ئەمنییەکانەوە دەستگیرکرا.   ژمارەیەک لە بەرپرسانی باڵای ئەمنی و ئەو کەسانەی سکاڵایان لە دژی ھەبوو، چوونە بنکەی پۆلیسی ساڵحییە کاتێک بۆ یەکەمجارە برایە ئەو بنکەیە، ئێستا ھیچ شتێک لەسەر کەیسی جوو جوو ناگوترێت، تەنانەت ھێزە ئەمنییەکانیش بێدەنگییان ھەڵبژاردووە، ھەندێک زانیاری باس لەوە دەکەن، بەنھێنی ئازاد کرابێت.   دادوەر محەممەد سەلمان، سەرۆکی دادگەی تاوانی کەرخ  دەڵێت، "ناتوانین قسە لەسەر بابەتێک بکەین کە ھێشتا لەبەردەم دادگەیە تاوەکو ئەوکاتەی یەکلایی نەکرێتەوە، ئێمە بەشێوەیەکی گشتی لەسەر گێچەڵی ئەلکترۆنی قسە دەکەین، بابەتی ئازادکردنی یان ئازادنەکردنی پێویستە لەسەر ئەو بابەتە لێکۆڵینەوە بکرێت، پرسی تاوانی ئەلیکترۆنی یان گێچەڵی ئەلیکترۆنی تاوانێکە ئێستا لە عێراق زۆر بەربڵاوە. "   زانیارییەکان ئەوە دەردەخەن جوو جوو سەرپەرشتی تیمێکی فروانی کردووە و توانیویەتی پارەیەکی زۆر لەو رێگەیەوە بەدەستبهێنێت.  دادوەر ئەیاد موحسین، دادوەری دادگەی لێکۆڵینەوەی رەسافە باسی لەوە کرد، "ئەو تاوانە بووەتە ھەڕەشەیەکی گەورە و ترسناک لەسەر خێزانەکانی عێراق، زۆرێک لە خێزانەکان ھەڵوەشاونەتەوە بەو ھۆیەوە، دەرکردنی یاسای رووبەڕووبوونەوەی تاوانی رێکخراوەیی و ئەلیکترۆنی، ھیچ تاوانبارێک نییە لە سزا دەربچێت، زۆربەی تاوانبارانی گێچەڵی ئەلیکترۆنی دەستگیرکراون لەلایەن دامەزراوە یاساییەکانەوە، پاشان دادگایی کراون و زیندانیکراون. "  زۆرن ئەوانەی لەڕێگەی گێچەڵی ئەلیکترۆنییەوە دووچاری کێشەی گەورە بوونەتەوە، بەپێی ئامارێکی فەرمیی کۆمەڵەی دادوەری عێراق، تەنیا لەماوەی دوو مانگی رابردوودا دوو هەزار و ٤٥٢ حاڵەت تۆمارکراون، بەغدا لە پلەی یەکەمدایە و پاشان دیالە و زیقار.