محەممەد قەدرى، ئەندامى پەرلەمانى عێراق لە هاوپەیمانى چوارچێوەى هاوئاهەنگى بە تۆڕى میدیایی رووداوى راگەیاند؛ بڕیارە بەم نزیکانە هاوپەیمانێتییەکەى دەستپێشخەرییەکى نوێ بخاتە بەردەم رەوتى سەدر بۆ رێککەوتن لەبارەى پێکهێنانى حکومەتى نوێى عێراق و دروستکردنى گەورەترین فراکسیۆن لە پەرلەمان.  محەممەد قەدرى، کە سەر بە فراکسیۆنى دەوڵەتى یاسایە گوتى، "بیرۆکەى پێشکێشکردنى ئەو دەستپێشخەرییە هەیە، بەڵام وردەکارییەکەى دیار نییە و بڕیارە لایەنەکانى پێکهێنەرى چوارچێوەى هاوئاهەنگى گفتوگۆی لەسەر بکەن".  ئەو هەنگاوەى چوارچێوەى هاوئاهەنگى لەکاتێکدایە لە ٢٢ ى ئایارى ٢٠٢٢، نێچیرڤان بارزانى، سەرۆکى هەرێمى کوردستان سەردانى یەکێتیی نیشتمانیى کوردستانى کرد لە پارێزگاى سلێمانى و بەدوایدا کۆبوونەوەى مەکتەبی سیاسیی هەردوولا لە ٢٥ ى ئایار لە هەولێرى پایتەختى هەرێمى کوردستان بەڕێوەچوو، یەکێک لە پرسەکان تاوتوێکردنى ناکۆکییان بوو لەبارەى بەربژێرى پۆستى سەرۆککۆمارەوە کە هەردوو لایەن بەربژێری جیاوازیان بۆ ئەو پۆستە هەیە.     ئەندامەکەى چوارچێوەى هاوئاهەنگى ئاماژەى بەوەدا، "نزیکبوونەوەى دوو پارتە کوردییەکە بەشێکە لە دەستپێشخەریی مەسعود بارزانى، سەرۆکى پارتى دیموکراتى کوردستان بۆ رێککەوتنى لایەنە عێراقیەکان لەسەر پرسی پێکهێنانى حکومەت و، نزیکبوونەوەى ئەو دوو لایەنە دەرگاى یەکەمى چارەسەرى قەیرانى سیاسى عێراق بکرێتەوە و چوارچێوەى هاوئاهەنگى و رەوتى سەدریش ناچار دەکات کە رێکبکەون".  لە ١٠ ى تشرینى یەکەمى ٢٠٢١ هەڵبژاردنى پەرلەمانى عێراق ئەنجامدراوە، بەڵام دواى هەشت مانگ لەو هەڵبژاردنە لایەنەکان لەسەر پێکهێنانى حکومەت رێکنەکەوتوون، چوارچێوەى هاوئاهەنگى و رەوتى سەدر لەسەر گەورەترین فراکسیۆن و بەربژێرى پۆستى سەرۆکوەزیران و شێوازى حکومەتى داهاتوو، ناکۆکن.   لە ٤ ى ئايار چوارچێوەى هاوئاهەنگى دەستپێشخەرییەکى ١٨ خاڵى راگەیاند بۆ چارەسەرى چەقبەستوویی سیاسی، بەبێ ئەوەى ئەنجامى هەبێت.  موقتەدا سەدر، رێبەرى رەوتى سەدر لە ٥ ى ئايارى ٢٠٢٢ دەستپێخەرییەکى دیکەى راگەیاند بۆ ئەوەى سەربەخۆکان حکومەت پێکبهێنن، دواتر لە ١٥ ى ئايار رایگەیاند کە دەچێتە بەرەى ئۆپۆزسیۆنەوە تاوەکو لایەنەکانى دیکە حکومەت پێکبهێنن.