ئەمڕۆ یەکشەممە، ١٧ی نیسانی ٢٠٢٢، عامر جابری، گوتەبێژی دەستەی کەشناسی و بوومەلەرزەزانیی عێراق بە تۆڕی میدیایی رووداوی گوت: "گۆڕانکارییە خێراکانی کەشوهەوا لە جیهان و کەمی رێژەی باران و ئەو بە بیابانبوونەوەی عێراق بەدەستییەوە دەناڵێنێت، لەگەڵ دیاردەی خوێواویبوونی زیاتری خاکی عێراق و وشکەساڵی و نەبوونی پشتێنەی سەوز بەدەوری شارەکانی عێراقدا، وایکردووە رێژەی خۆڵبارین لە ئەمساڵ زیاتر پێشبینی و چاوەڕوانکراو بێت، جگە لەوە هاوینی ئەمساڵ گەرمتر دەبێت و عێراق زیاتر کاریگەر دەبێت بە نزم و بەرزە پاڵەپەستۆکان و بارستە هەواییەکان".  هەر سەبارەت بە خۆڵبارین، جابری گوتی: "بەهۆی ئەوەی خاکی عێراق شل بووەتەوە و کەمتر خۆڕاگرە بەتایبەت لەناوچەکانی بیابان و سنوورەکاندا، ئەوەش وا دەکات کاریگەریی لەسەر ناوچەکانی دیکە هەبێت، چونکە هەڵکردنی هەر بایەکی کەمێک خێرا لە ئاستی سرووشتی، دەبێتە هۆی ئەوەی خۆڵبارین و تۆز و خۆڵ دروست ببێت، ئەمەش لە ناوچەکانی رۆژئاوای عێراق زیاتر هەستی پێدەکرێت، بەڵام کاریگەرییەکەی لەسەر ناوچەکانی هەرێمی کوردستان کەمتر دەبێت. "  بۆ چارەسەکردن و رووبەڕووبوونەوەی ئەو کاریگەرییانەی لە کەشوهەوای عێراق بەدی هاتوون، عامر جابری، گوتەبێژی دەستەی کەشناسی و بوومەلەرزەزانیی عێراق، دەڵێت: "دەبووایە عێراق کار لەسەر پشتێنەی سەوز بەتایبەت بە دەوری بەغدا و هەموو شارەکانی عێراق بکات و کار لەسەر رواندنی داری زیاتر بکات، هەروەها پێویستە دەست بە ئاوەوە بگیرێت و ئاو بە فێڕۆ نەدرێت. "  روونیشیکردەوە بەدرێژایی هاوینی ئەمساڵ پلەکانی گەرما لە هەموو عێراق بەرزدەبن، بە جیاوازی ناوچەکان و پارێزگاکانی هەرێمی کوردستان بەردەوام ٣ بۆ ٥ پلە لەهەموو ناوچەکانی دیکەی عێراق جیاواز دەبێت.  دەستەی گشتیی کەشناسی و بوومەلەرزەزانیی عێراق ئەمڕۆ یەکشەممە ١٧ - ٠٤ - ٢٠٢٢ لە نوێترین پێشبینیدا سەبارەت بە کەشوهەوا رایگەیاند: "ئێوارەی رۆژی سێشەممە با لە ناوچەکانی باکوور و ناوەڕاست و باشووری عێراق لە باشوورەوە بەرەو رۆژهەڵات هەڵدەکات و خێرایی دەگاتە ٣٠ بۆ ٤٠ کیلۆمەتر لە کاژێرێکدا؛ ئەوەش دەبێتە هۆی خۆڵبارین لەو ناوچانە؛ بۆیە مەودای بینین لەگەڵ دەستپێکردنی خۆڵبارینەکە کەمدەبێتەوە بۆ ٢ تاوەکو ٤ کیلۆمەتر".