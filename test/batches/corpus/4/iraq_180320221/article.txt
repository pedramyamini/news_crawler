لەماوەى دوو رۆژى رابردوودا، خۆپێشاندەرانى ناسریە رێگە سەرەکییەکانى ئەو شارەى باشوورى بەغداى پایتەختیان داخست و چوونە بەردەم باڵەخانەى ژوورى بازرگانیی ناسریە لەناوەندى شارەکە، کە بڕیارە ئەو هاوپێچەى کۆنسوڵخانەکەى لێبکرێتەوە.  فیراس جلیباوى، ئەندامى لیژنەى ناوەنديى رێکخستنى خۆپێشاندانەکانى عێراق بە تۆڕى میدیایی رووداوى راگەیاند؛ خۆپیشاندەران لەدژى کردنەوەى ئەو نووسینگەیەن و بە بەرپرسانیان راگەیاندووە، تەنیا دوو رۆژی چاوەڕێ دەکەن، ئەگەر بڕیارەکە هەڵنەوەشێندرێتەوە گوشار و خۆپێشاندانەکان زیاتر دەکەن.  پێشتر ژوورى بازرگانیی ناسریە لەبەیاننامەیەکدا رایگەیاند لایەنى ئێرانى پێشنیازى کردووە فەرمانبەرێکیان لە باڵەخانەکەیان بۆ دابنێن بۆ ئەوەى مامەڵەى ئەو هاووڵاتیانە رایی بکات، کە دەیانەوێت ڤیزاى ئێران وەربگرن، بەڵام بەگوێرەى بەیاننامەکە رێکەوتنى کۆتایی لەسەر ئەو پرسە نەکراوە.  کۆماری ئیسلامیی ئێران لە شارەکانی نەجەف و کەربەلا و بەسڕە لە باشووری عێراق کونسوڵخانەی هەیە، لە خۆپێشاندانەکانى دوو ساڵى رابردوودا خۆپیشاندەران بەشێک لە ناڕەزاییەکانیان بردە بەردەم ئەو کۆنسوڵخانانە. فیراس جلیباوى گوتى: "ئێران رۆڵى خراپى هەیە لە عێراق و دەست لەکاروبارى ناوخۆى عێراق وەردەدات".  لە یەکى تشرینى یەکەمى ٢٠١٩ خۆپێشاندان لە شارى ناسڕیە لەدژى نەبوونى خزمەتگوزاریى دەستیپێکرد، ئەو کات خۆپێشاندەران دروشمیان لە دژ دەستوەردان لەکاروبارى ناوخۆى عێراق لەلایەن وڵاتانى دەرەوە بەزردەکردەوە.