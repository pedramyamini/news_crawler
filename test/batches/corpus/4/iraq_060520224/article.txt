رۆژی هەینی، ٦ - ٥ - ٢٠٢٢، سەرچاوەیەکی بەرپرس لە بەڕێوەبەرایەتیی پۆلیسی میسان بە رووداوی راگەیاند: "بەهۆی رووداوێکی هاتووچۆ و وەرگەڕانی ئۆتۆمبێلەکەیەوە لە ناوچەی عەلی شەرقی کە نزیکەی ٦٠ کیلۆمەتر لە عەمارەوە دوورە، چەند کەسێک گیانیان لەدەستدا، لەوانەش ئەبوو مەریەم ئەنساری، یاریدەدەری هادی عامری، ئەمینداری گشتیی رێکخراوی بەدر و دوو لە پاسەوانەکانی هەن. "  لەو بارەوە هادی عامری، ئەمینداری گشتی رێکخراوی بەدر راگەیێندراوێکی بڵاوکردەوە و تێیدا دەڵێت، "ئەمڕۆ یەکێک لە پایەکانی جیهاد و بەخشین و خاوەن مێژووی بەرز و ژیاننامەی باش، یاریدەدەری ئەمینداری گشتی رێکخراوی بەدر، حاجی عەبدولکەریم ئەنسارییمان لە رووداوێکی نەخوازراوی هاتوچۆ و لەکاتی بەجێگەیاندنی ئەرکەکانی لەدەستدا. "     ئەبو مەریەم ئەنساری ناوی تەواوی عەبدولکەریم یونس عیلانە، لە ساڵی ١٩٥٩ لە پارێزگای بەسرە لەدایکبووە. لە ماوەی نێوان ٨ی ئەیلوولی ٢٠١٤ تاوەکو ١٦ی ی ئابی ٢٠١٥ لە حکومەتەکەی حەیدەر عەبادی، وەزیری شارەوانییەکان بووە.  ئەندامی خولی سێیەمی ئەنجوومەنی نوێنەرانی عێراق بووە لە ساڵانی ٢٠١٤ تاوەکو ٢٠١٨.  ئەنساری بڕوانامەی بەکالۆریۆسی بیرکاریی لە زانکۆی بەسرە لەساڵی ١٩٨٠ بەدەستهێنابووە، رۆڵی لە دامەزراندنی چەندین رێکخراو هەبووە لەنێویاندا رێکخراوی بەدر. لە ساڵی ٢٠٠٧ بووەتە یاریدەدەری گشتیی رێکخراوی بەدر.