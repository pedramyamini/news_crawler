دایکی روقییە کە لە چلەکانی تەمەنیدایە، لەو وێرانەیەدا ژیان بەسەردەبات. کرێچییە و خانووەکەی لەژێر هێڵەکانی گواستنەوەی کارەبادا دروستکراوە و دەورووبەریشی زبڵ و خاشاک و داروپەردووی خانووە کۆنەکان تەنیویەتی.   مەریەم علێوی (دایکی روقییە) دانیشتوویەکی شاری بەغدایە و دەڵێت، "هەموو سەرەمانگێک هاوکاریمان پێشکێش دەکەن، دوای ١٠ - ١٥ رۆژ هاوکاری کۆتاییدێت و هیچ شتێکمان نامێنێت کە بیخۆین و بیخۆینەوە. خێرخوازان بەردەوام هاوکاریمان دەکەن، بەڵام زۆر ماندووم بەدەست ئەم کەلوپەلە رزیوانە، تەنانەت شوێنێکم نییە بۆ ئەوەی کەرەستەکانمی تێدا بشۆم. سەرەڕای ئەوەش، رۆماتیزم و داخورانم هەیە و بەردەوام تا دەمگرێت و بەهۆی هەژارییەوە ناتوانم سەردانی پزیشک بکەم".   هەر یەکێک لەو گەڕەکە کۆنانەی بەغدا چیرۆکێکی تایبەت بە خۆی هەیە، بەڵام چیرۆکی هاوبەشییان هەژاری و کەمدەرامەتی و نەخۆشییە. ئەوان بەدوای چارەسەردا دەگەڕێن و باس لە پشتگوێخرانیان لە لایەن حکومەتەوە دەکەن.   عەلی عاکول حوسێن، هاووڵاتی باسی لەوە کرد، "داوا لە حیزبە سیاسییەکان دەکەین حکومەت پێکبهێنن. کەی حکومەت پێکدێت؟ گرنگ نییە کێ دەبێتە سەرۆک؛ جوو بێت یان موسڵمان؛ گرنگ ئەوەیە کەسێکی بەویژدان بێت و ئاوڕێک لە هەژاران بداتەوە. بەهۆی ئەم حیزبە سیاسییانەوە، خۆزگە بە سەدام حوسێن دەخوازین. ٥٠٠ دینار لە گیرفانمدایە و خێزانێکی گەورە لە ئەستۆمدایە و هەر ئەو بڕەش لە گیرفانمە. "  بەپێی دوایین ئاماری وەزارەتی پلاندانانی عێراق، رێژەی هەژاری لە عێراق ٢٥ % ـە. وەزارەتی پلاندانان رووپێوێکی نوێی مەیدانی دەستپێکردووە بۆ بوارەکانی تەندروستی، پەروەردە و فێرکردن، نیشتەجێبوون و بێکاری لە شەش پارێزگای عێراق و بڕیارە ساڵی داهاتوو ئەنجامەکەی رابگەیێنێت.