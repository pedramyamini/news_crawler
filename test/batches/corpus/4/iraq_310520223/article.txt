ئەو ئاگرکەوتنەوانە لە رۆژانى ٢٩ و ٣٠ ى ئایاری ٢٠٢٢ لە باخەکانى خورما لە قەزاى مەدینە کەوتوونەتەوە، کە دەکەوێتە باکوورى خۆرئاواى پارێزگاى بەسرە.  هادى حوسێن، بەڕێوەبەرى کشتوکاڵى پارێزگاى بەسرە بە تۆڕى میدیایی رووداوى راگەیاند؛ دوو ئاگرى گەورە لە رۆژانى یەکشەممە و دووشەممە لە باخەکانى خورماى قەزاى مەدینە کەوتوونەتەوە.  بەڕێوەبەرى کشتوکاڵى پارێزگاى بەسرە گوتی ئەو دوو ئاگرکەوتنەوەیە رووبەرى ٥٠ دۆنم باخ و نزیکەى هەزار دارخورماى سووتاندووە، بەهۆى سەختى ناوچەکە، تیمەکانى ئاگرکوژێنەوە بە ئەستەم گەیشتوونەتە شوێنى رووداوەکە.  پارێزگاى بەسرە ساڵانێکی زۆر بوو بە بەرهەمهێنانى خورماى فرە جۆر ناسرابوو، بەر لە دەستێپکردنى جەنگى عێراق و ئێران لەساڵى ١٩٨٠، لە کۆى ٣٣ ملیۆن دارخورما لەعێراق، ١٢ ملیۆنیان لە بەسڕە بوون.   ئەو بەرپرسەى کەرتى کشتوکاڵى بەسڕە ئاماژەى بەوەدا کە هۆکار و زیانەکانى ئەو  دوو ئاگرکەوتنەوەیە نەزانراون.  بەگوێرەى ئامارە فەرمییەکانى بەرگریی شارستانیی عێراق، لەماوەى دوو مانگى رابردوودا سێ هەزار رووداوی ئاگرکەوتنەوە تۆمارکراون، لە ساڵى ٢٠٢١ دا ٣١ هەزار رووداوى ئاگر کەوتنەوە لەعێراق تۆمارکرابوون.