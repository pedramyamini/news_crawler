عەتوان عەتوانی، پەرلەمانتاری دەوڵەتی یاسا دەڵێت، "ئێستا لێکنزیکبوونەوە ھەیە لە ئەنجامی ئەو دەستپێشخەرییەی پێشکێش کرا، نزیکبوونەوەکە لەنێوان چوارچێوەی ھاوئاھەنگی و رەوتی سەدرە لەپێناو جێبەجێکردنی داواکارییەکانی گەلی عێراق، گفتوگۆ و لێکتێگەیشتن دەستیپێکردووە و بەردەوامە، ھیوادارین بگاتە ئەنجامێک بۆ پێکهێنانی حکومەتێکی تەوافوقی بە بەشداری ھەموو لایەک".  دوو کۆبوونەوەی سەرکردەکانی چوارچێوەی ھاوئاھەنگی لە ماڵی ھادی عامری و حەیدەر عەبادی ئەنجامدراون، سەدرییەکان و سەرکردەکانی چوارچێوەی ھاوئاھەنگی دەستپێشخەریی سەرۆک بارزانی بە جیا تاوتوێ دەکەن و بڕیارە بەر لە کۆبوونەوەی حەوتی مانگی پەرلەمانی عێراق موقتەدا سەدر و ھادی عامری دوایین کۆبوونەوە بکەن و رێککەون.  مەحما خەلیل، پەرلەمانتاری پارتی دەڵێت، "دەیانگوت کورد دەیەوێت ماڵی شیعی لەت بکات، ئەمڕۆ بۆ ھەمووان سەلمێندرا کە جەنابی سەرۆک بارزانی پێشتر و ئێستا و سبەینێش بەھێز کار دەکات بۆ چارەسەری کێشەکان و ناکۆکیی نێو ماڵی شیعەکان وەڵامی ئەو دەستپێشخەرییەش دراوەتەوە کە دوێنێ کۆبوونەوەیەک لە ماڵی حەیدەر عەبادی و کۆبوونەوەیەکیش لە ماڵی ھادی عامری ئەنجامدراوە لەنێوان سەرکردەکانی چوارچێوەی ھاوئاھەنگی.  پرسی سەرۆککۆمار و سەرۆکوەزیران بووە بە یەک پاکێج و سەرکردەکانی یەکێتیش چوونەتە بەغدا و دوایین گەڕی گفتوگۆکان لەگەڵ لایەنە سیاسییەکان دەستپێدەکەنەوە بۆ کۆکردنەوەی دەنگ بۆ بەرھەم ساڵح، پارتیش بە ھەمان شێوە بەردەوامە لە دیدار و کۆبوونەوە لەگەڵ لایەنە سیاسییەکان و تاوەکو ئەم ساتەش دەڵێن، ھۆشیار زێباری سەرۆکە بەپێی ئەو رێککەوتنانەی کردوویانە.