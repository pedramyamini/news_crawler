گفتوگۆکان بۆ پێکهێنانی حکومەتی نوێی عێراق بەردەوامە، تاوەکو ئێستا لایەنە شیعەکان لەسەر چۆنێتیی پێکهێنانی حکومەتەکە و دەستنیشانکردنی سەرۆکوەزیران نەگەیشتوونەتە رێککەوتن.  گوتەبێژێک بە ناوی وەزارەتی دەرەوەی ئەمریکا لە ئیمەیڵێکدا لەبارەی بۆچوونیان لەسەر پێکهێنانی حکومەتی عێراقەوە رایگەیاند، هیوادارن کە حکومەتی نوێی عێراق "ژیانێکی باشتر بۆ خەڵک دابینبکات".  ئەمڕۆ نێچیرڤان بارزانی، سەرۆکی هەرێمی کوردستان کە هاوکات جێگری سەرۆکی پارتییە چووە نەجەف و لەگەڵ محەممەد حەلبووسی، سەرۆکی پەرلەمانی عێراق، خەمیس خەنجەر، سەرۆکی هاوپەیمانیی سەروەریی سوننە و موقتەدا سەدر، رێبەری رەوتی سەدر لەبارەی پێکهێنانی حکومەتی نوێی عێراق کۆبووەوە.  جگە لە دەستنیشانکردنی سەرۆکوەزیران، تاوەکو ئێستا لایەنە کوردییەکانیش لەسەر سەرۆککۆمارێکی هاوبەش نەگەیشتوونەتە رێککەوتن. پارتی و یەکێتی کە دوو لایەنی بەهێزی هەرێمی کوردستانن، دوو بەربژێریان بۆ ئەو پۆستە دیاریکردووە کە هەریەکە لە هۆشیار زێباری و د. بەرهەم ساڵحن.  لەبارەی پرسی هەڵبژاردنی سەرۆککۆماری عێراق و ململانێکانی پارتی و یەکێتی بۆ بەدەستهێنانی ئەو پۆستە، گوتەبێژەکەی وەزارەتی دەرەوەی دەرەوەی ئەمریکا ئاماژەی بەوە دا کە هیچ لێدوانێکیان لەو بارەوە نییە.