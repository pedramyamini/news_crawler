سائیر عەبدولکازم میخف جبووری، پەرلەمانتاری هاوپەیمانیی دەوڵەتی یاسا بە سەرۆکایەتیی نووری مالیکی و یەکێک لە هێزە سەرەکییەکانی نێو چوارچێوەی هاوئاهەنگی بە (تۆڕی میدیایی رووداو)ی راگەیاند، چوارچێوەی هاوئاهەنگی لە یەکێتی نیشتمانی کوردستانەوە نزیکە و پشتگیری لە بەربژێری یەکێتی دەکات بۆ پۆستی سەرۆککۆماری عێراق، جا بەربژێرەکە د. بەرهەم ساڵح، یان بەربژێرێکی دیکە بێت.   ئەو پەرلەمانتارە ئاماژەی بەوەکرد، دوای دیدار و کۆبوونەوەکانی نێوان چوارچێوەی هاوئاهەنگی و رەوتی سەدر هەموو لایەن هەستیان بەوە کردووە، دەبێت پێکەوە کاربکەن و سازان بکرێت لەسەر پۆستی سەرۆکوەزیران و پێکهێنانی حکومەت، چونکە هیچ کام لە رەوتی سەدر و چوارچێوەی هاوئاهەنگی بە تەنیا ناتوانن، حکومەت پێکبهێنن.   سەبارەت بە سەرۆکوەزیرانی داهاتووی عێراق، ئەو پەرلەمانتارەی دەوڵەتی یاسا گوتی: "چەند ناوێک هەن بۆ پۆستی سەرۆکوەزیران، یەکێکیان جەعفەر سەدرە کە باڵیۆزی عێراقە لە بەریتانیا. جەعفەر سەدر لە بەریتانیاوە گەڕاوەتەوە و گەیشتووەتە بەیرووت، ئەگەری هەیە گەیشبێتەوە عێراقیش".   سەرۆکایەتیی پەرلەمانی عێراق لە راگەیێندراوێکدا رایگەیاند رۆژی ٢٦ ـی ئەم مانگە بۆ هەڵبژاردنی سەرۆککۆماری نوێی عێراق کۆدەبێتەوە.   یەکەمجار دەستەی سەرۆکایەتیی پەرلەمانی عێراق رۆژی ٧ ـی شوباتی ٢٠٢٢ ـی بۆ کۆبوونەوەی پەرلەمان دیاریکردبوو بۆ هەڵبژاردنی سەرۆککۆمار، بەڵام بەهۆی ئامادەنەبوونی زۆربەی فراکسیۆنەکان و تەواونەبوونی رێژەی یاسایی کۆبوونەوەکە نەکرا.   بەپێی دەستووری عێراق، سەرۆککۆماری هەڵبژێردراو لە ماوەی ١٥ رۆژدا دەبێت بەربژێری گەورەترین بلۆکی پەرلەمانی بۆ پێکهێنانی حکومەت رابسپێرێت، ئەویش پێویستە لە ماوەی ٣٠ رۆژدا کابینەکەی پێشکێشی پەرلەمان بکات.  ئێوارەی رۆژی سێشەممە ١٥ - ٠٣ - ٢٠٢٢ پەرلەمانی عێراق رایگەیاند، لەو ٤٥ کەسەی کە وەکو بەربژێر خۆیان بۆ پۆستی سەرۆککۆمار ناونووس کردووە، چوار کەس بەهۆی نەبوونی بڕوانامە و کەسێکیش بەهۆی تێبینی یاسایی لەسەری رەتکراونەتەوە، بۆیە ٤٠ کەس وەکو بەربژێر کە مەرجەکانیان تێدا بووە لەو کێبڕکێیەدا دەمێننەوە.  ناوی ئەو بەربژێرانەی کە مەرجەکانیان تێدایە:  ٣. رزگار محەممەد ئەمین حەمە سەعید  ٤. رێبوار ئەوڕەحمان وەستا ساڵح  ١٣. لوئەی عبدالساحب عەبدولوەهاب  ١٦. عەبدولەتیف محەممەد جەمال  ١٨. سائیر غانم محەممەد عەلی  ٢٢. هادی عەبدولموحسین جاسم  ٢٤. ئومێد عەبدولسەلام قادر  ٢٥. حەیدەر رەشید عەبدولڕەزاق  ٢٦. کەمال عەزیز محەممەد رەحیم  ٢٩. زافر عەبدولئەمیر جەبار  ٣٧. تەها حەمە رەشید عبدولڕەحمان  ٤٠. عەبدولعەزیز ئەحمەد محەممەد