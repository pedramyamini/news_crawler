ئەمڕۆ سێشەممە، ١٩ی نیسانی ٢٠٢٢ گوتەبێژێک بەناوی سەرۆکایەتی کۆماری عێراقەوە راگەێیندراوێکی لەبارەی هێرش و ئۆپەراسیۆنی چڕنووک - قوفڵ کە رۆژی ١٨ی نیسانی ٢٠٢٢ دەستیپێکردووە بڵاوکردەوە، کە تێیدا هاتووە: "سەرۆکایەتی کۆمار بە نیگەرانییەکی زۆرەوە چاودێریی ئۆپەراسیۆنە سەربازییەکانی تورکیا لەنێو سنووری عێراق لە هەرێمی کوردستان دەکات و بە پێشێلکردنی سەرەوەیی عێراق و هەڕەشە بۆ ئاسایشی نەتەوەیی دەزانێت. "  گوتەبێژەکە هۆشداری دەداتە تورکیا و دەڵێت: "دووبارەبوونەوەی ئۆپەراسیۆنە سەربازییەکانی تورکیا لە نێو سنووری عێراق لە هەرێمی کوردستان و بەبێ هاوئاهەنگی لەگەڵ حکومەتی ناوەندیی عێراق سەرباری بانگەوازەکانی پێشتر بۆ راگرتنیان و گفتوگۆکردن لەبارەیانەوە و هاوئاهەنگی لەسەریان شتێکی قبوڵنەکراوە. "  لە راگەیێنراوەکەی سەرۆکایەتی کۆماردا ئاماژە بۆ پەیوەندییەکانی تورکیا و عێراقیش کراوە و تێیدا روونکراوەتەوە: "لە کاتێکدا جەخت لەسەر بەهێزکردنی پەیوەندییە پۆزەتیڤەکان لەگەڵ تورکیا لەسەر بنەمای بەرژەوەندیی هاوبەش و چارەسەرکردنی دۆسیە ئەمنییەکان لەرێگەی هاوئاهەنگی هاوبەشی پێشوەختە دەکەینەوە، ئەوا ئەو کارە ئەمنییە تاکلایەنانەش لە چارەسەکردنی  دۆسییە هەڵپەسێردراوەکانی ئەمنی بە کارێکی ناڕەوا دەزانین و پێویستە رێز لە سەرەوەیی عێراق بگیرێت. "  لە کۆتایی راگەیێنراوەکەی سەرۆکایەتی کۆماری عێراق تیشکخراوەتە سەر بڕیاری دەوڵەتی عێراق سەبارەت بە بەکارهێنانی خاکەکەی بۆ هێرشکردنە سەر وڵاتانی دراوسێ و تێیدا هاتووە: "بڕیاری فەرمی دەوڵەتی عێراق و سیاسەتەکانی دەرەوەی جەخت لەسەر رەتکردنەوەی بەردەوامی عێراق دەکاتەوە لەوەی خاکەکەی ببێتە گۆڕەپانی ململانێیەکان و یەکلاییکردنەوەی ناکۆکییەکانی ئەوانی دیکە و پێشێلکردنی سەرەوەرییەکەی و هەڕەشەکردن لە ئاسایش و سەقامگیریی نێوخۆیی، هەروەها رەتیدەکاتنەوە ببێتە دەرچەیەک بۆ هێرشکردن و هەڕەشە بۆ سەر دراوسێیەکانی. "  راگەیێنراوەکەی سەرۆکایەتی کۆماری عێراق رۆژێک دوای ئۆپەراسیۆنێکی نوێی سوپای تورکیا لە هەرێمی کوردستان دێت، کە تێیدا لە چەندین ناوەندی عێراقییەوە ئۆپەراسیۆنەکە رەتکرایەوە.  بەرەبەیانی رۆژی ١٨ی نیسانی ٢٠٢٢ سوپای تورکیا ئۆپەراسیۆنێکی نوێی بۆ سەر گەریلاکانی پارتی کرێکارانی کوردستان بە ناوی چڕنووک - قوفڵ لە باشووری کوردستان دەستپێکرد.