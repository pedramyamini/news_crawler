عەبدولزەهرە هینداوی، گوتەبێژی وەزارەتی پلاندانانی عێراق لە کاتی بەشداریکردن لە بوولتەنی کاژێر ١٧: ٠٠ ـی تەلەڤزیۆنی رووداو کە شەهیان تەحسین پێکێشیکرد رایگەیاند، "لە سەرجەم یاساکانی بودجەی ساڵانی رابردوودا کاتێک بڕگەی تایبەت بە پشکی هەرێمی کوردستان خراوەتەڕوو، لە یاساکەدا ئاماژە بەوە کراوە، کە دەبێ پشکی هەرێمی کوردستان دوای سەرژمێری گشتیی دیاری بکرێت. هەروەها دەشڵێت، "بەدڵنیاییەوە، سەرژمێری گشتی بابەتی پشکی بودجەی هەرێمی کوردستان یەکلادەکاتەوە، بەپشت بەستن بەداتاکانی سەرژمێری گشتی".  هینداوی لەبارەی رێژەی هەژاریش قسەی کرد و گوتی، لە پارێزگاکانی هەرێمی کوردستان رێژەکە بەر لە سەرهەڵدانی ڤایرۆسی کۆرۆنا ٣.٥ % بوو، بەڵام بەهۆی کۆرۆناوە رێژەکە بەرزبووەوە بۆ ١٢.٥ % و ئێستاش بۆ ٦ - ٨ % دابەزیووە.  دەقی هەڤپەیڤینی گوتەبێژی وەزارەتی پلاندانانی عێراق لەگەڵ رووداو:  رووداو: لە رووپێوی هەژارییدا بۆچی شەش پارێزگای عێراق دەستنیشانکراون وەک نموونە؟  هینداوی: ئەمە ئەزموونێکی بچووکە؛ چەند ناوچەیەک دەستنیشانکراون وەک بەغدا و چەند پارێزگایەکی دیکە بۆ دەرخستنی تواناکانمان لە رووی تەکنیکی و هونەرییەوە. هەروەها بۆ زانینی ئاستی وەڵامدانەوەی خێزانە عێراقییەکان بۆ هاوئاهەنگیکردن لەم بوارەدا. ئەمە تاقیکردنەوەی یەکەم بوو کە پێش رووپێوە گشتییەکە دەکرێت لە بوارەکانی ئابووری و کۆمەڵایەتی لە عێراق کە بڕیارە لە مانگی تەممووزی داهاتوو ئەنجامبدرێت و هەموو پارێزگاکان بە قەزا و ناحییەکانیشەوە دەگرێتەوە. ١٧١ قەزا و نزیکەی ٤٢٦ ناحیەمان لە سەرجەم پارێزگاکان بە پارێزگاکانی هەرێمی کوردستانیشەوە هەن. رووپێوەکە گشتی دەبێت بۆ سەرجەم پارێزگاکان. ئەم رووپێوە زۆر گرنگە بۆ ئێمە، بەهۆی ئەوەی داتایەکی زانیاریمان دەستبکەوێت کە زۆر زۆر گرنگە لەبارەی هەژاری و دۆخی گوزەرانیان، خزمەتگوزارییەکان، تەندروستی و نیشتەجێبوون، پەروەردە و فێرکردن؛ تەنانەت خۆراک و بێبەشبوونیان لە بەشەخۆراک دەستنیشان دەکرێت. هاوکات ئەو هەنگاوە هێڵێکی گشتیمان بۆ فەراهەم دەکات لەبارەی دیاریکردنی هێڵی هەژاری و داتایەکمان دەستدەکەوێت لەبارەی بێکاری و هەڵاوسان. سەرەنجام ئەم داتایە ماددەیەکی بەرجەستەکراوی گرنگ و سەرەکی دەبێت بۆ ئامادەکردنی ستراتیژییەتێکی نوێ بۆ کەمکردنەوەی هەژاری لە عێراق لە نێوان ساڵانی ٢٠٢٣ - ٢٠٢٧. هەروەها دەبێتە دەروازەیەکی گرنگ بۆ داڕشتنی پلانی گەشەپێدان بۆ پێنج ساڵی داهاتوو.   رووداو: کەی دەستبەکار دەبن و کەی ئەنجامەکەی رادەگەیێنن؟  هینداوی: ئەم رووپێوە گشتییە لە سەرەتای مانگی تەممووزی ئەمساڵ دەستپێدەکات، واتە نزیکەی دوو مانگی دیکە. رووپێوەکە بۆ ماوەی زیاتر لە ساڵێک دەخایێنێت. بەپێی پلانەکە، ١٤ مانگ دەخایێنێت و بە چوار قۆناخدا تێدەپەڕێت. دوای کۆتاییهاتنی هەر قۆناخێک داتای نوێمان دەستدەکەوێت، کە ئەنجامی بەرایی دەبن تا دەگەینە قۆناخی کۆتایی و ئەنجامی کۆتایی رادەگەیێندرێت. هەروەها دەمەوێ ئەوە باس بکەم کە رووپێوەکە بەهاوئاهەنگی لەگەڵ بانکی نێوەدەوڵەتی ئەنجام دەدرێت، بە بەکارهێنانی تەکنەلۆژیای سەردەم. واتە پشت بە نووسین و کاخەز نابەسترێت، بەڵکو تەکنەلۆژیا رۆڵی خۆی دەبینێت. کارمەندەکان لە رێگەی تابلێتی تایبەتەوە کاردەکەن و توێژەری مەشق و راهێنانپێکراو کاری تێدا دەکەن و ئەنجامی دەدەن.   رووداو: میکانیزمی رووپێوەکە چۆن دەبێت؟   هینداوی: داوا لە هاووڵاتییان ناکرێت سەردانی ناوەند و فەرمانگەکان بکەن، بەڵکو توێژەر خۆی سەردانی ماڵی هاووڵاتییان دەکات. توێژەرەکە لەو ماوە دیاریکراوەدا زیاتر لە پێنج جار سەردانی ماڵی هاووڵاتییان دەکات بۆ ئاگاداربوون لە وردەکاریی ژیانی ئەو خێزانە؛ سەردانەکە پەیوەندیدارە بە بابەتەکانی خەرجی رۆژانە و مانگانە و خەرجییە جۆراوجۆرەکانی، ئینجا بۆ خۆراک بێت یان بۆ پەروەردە و فێرکردن، تەندروستی، گواستنەوە و گەیاندن، نیشتەجێبوون، کارەبا و تەنانەت فڕێدانی زبڵ بە هەموو وردەکارییەکانییەوە بەشێوەیەکی راستەوخۆ لە خێزانەکە وەردەگیرێت و دەخرێتە نێو داتاکانەوە. توێژەر سەردانی ماڵی هاووڵاتییان دەکات و بۆ ماوەیەکی دیاریکراو لەگەڵیان دەبێت و ناوە ناوە لە کاتی جیاوازدا سەردانی ئەو خێزانە دەکات بۆ ئاگاداربوون لە هەر جۆرە گۆڕانکارییەک لە ژیانی رۆژانەیدا.    رووداو: مەرجەکانی دەستنیشانکردنی هەژاریی خێزانێک چییە؟  هینداوی: بەپێی ئەو رووپێوە گشتییەی ئەنجامیدەدەین، لەسەر ئاستی عێراق هێڵی هەژاریی دادەڕێژین بۆ ئەوەی لەسەر ئەو بنەمایە خێزانە هەژارەکان دیاری بکەین. بەپێی پێوەرەکان، دۆخی هەژاریش دیاری دەکەین کە ئایا تا چ ئاستێک هەژارە. هاوکات خێزانی هەژار و تاکی هەژاریش دەستنیشان دەکەین. ئێمە لەسەر بنەمای پێوەرەکان هێڵی هەژاری دیاری دەکەین و داهاتی مانگانەی تاکە کەسێک نزیکەی ١١٥ هەزار دینار بێت، ئەو کەسە لەژێر هێڵی هەژاریدا دەبێت.    رووداو: ئێوە پشت بە پێوەرە جیهانییەکان دەبەستن یان بە دیاریکردنی داهاتی تاکەکەسی و خێزان لە عێراق؟   هینداوی: بەدڵنیاییەوە، ئەمە پێوەری جیهانییە. پێوەرە جیهانییەکان دەڵێن، داهاتی کەسی هەژار رۆژانە دۆلارێک و نیو بێت، ئەو کەسە بە هەژار هەژمار دەکرێت. ئەگەر بێتو لەو بڕە زیاتر بێت، ئەوە لە چینی سەروو هەژارییەوەیە. پێوەری هەژاری لە عێراق لەم بڕە زیاترە؛ لە عێراق دوو دۆلارە یان زیاترە لە دوو دۆلار. واتە لە پێوەرە جیهانییەکان زیاترە. واتە ئەگەر داهاتی هەر تاکێک ١١٥ هەزار دینار بێت جارانی ئەندامانی خێزانەکە بکەیت ئەمە لە کاتێکدایە تێکڕای ئەندامانی خێزانی عێراقی ٥ - ٦ ئەندامن، ئەمەش دەری دەخات کە هێڵی هەژاریی خێزانێکی عێراقی دەگاتە ٦٠٠ هەزار دینار. بەمەش هەر خێزانێکی عێراقی داهاتی مانگانەی ٦٠٠ هەزار دینار بێت، بە خێزانێکی هەژار دەناسرێت و لە هێڵی هەژارییدا هەژمار دەکرێت و بەپێچەوانەشەوە داهاتی خێزانێک لەو بڕە زیاتر بێت لە سەرووی هێڵی هەژارییەوە هەژمار دەکرێت.   رووداو: مەزهەر ساڵح، راوێژکاری ئابووریی مستەفا کازمی گوتبووی رێژەی هەژاری لە عێراق لەنێوان ٢٥ % تا ٣٠ % ە و ئێوەش دەڵێن ٢٣ % ە، بەدیاریکراویی رێژەی هەژاریی لە عێراق چەندە؟  هینداوی: ئێمە دەڵێین لێکدانەوەکانمان بەو جۆرەیە کە هێڵی هەژاری ٢٣ % و کەمێک زیاد و کەمە. ئەوەی بەڕێز راوێژکاری سەرۆکوەزیران رایگەیاند، هەمان شتە. بەڕێزیان باس لە رێژەی ٢٣ % دەکات. لە کاتێکدا خوێندنەوەی ئێمە لە نێوان ٢٣ - ٢٥ % ە. ئەمەش تەنیا پێشبینییە و ژمارەی تەواو دروست نییە، بەهۆی ئەوەی رووپێومان نییە جگە لەو توێژینەوەی ساڵی ٢٠٢٠ ئەنجامماندا دوای لێکەوتەکانی ڤایرۆسی کۆرۆنا کە پێشبینی ئەوەمان کرد، رێژەی هەژاری لە ئاستی خۆی زیاتر بەرز بێتەوە، بەڵام دوای نەمانی پەتاکە و کۆتاییهاتن بە رێوشوێنەکان و قەدەخەکردنەکان، ژیان قۆناخ بەقۆناخ ئاسایی بووەوە و چالاکییە ئابوورییەکان باشتر بوون. ئەو کات رامانگەیاند کە رێژەی هەژاری لە سەرووی ٢٥ %. ئێستاش لەو رێژەیە کەمترە و بۆ ٢٣ % دابەزیوە. دووپاتی دەکەمەوە، تا ئەو کاتەی ئەنجامی رووپێوەکە رانەگەیێندرێت، ناتوانین رێژەی تەواو رابگەیێنین.  رووداو: لە ئاستی عێراق و هەرێمی کوردستان، رێژەی هەژاری لە کام پارێزگا زۆرترینە و لە کام پارێزگا کەمترینە؟  هینداوی: هەژارترین پارێزگاکانی عێراق، پارێزگاکانی باشوورن. بەتێکڕای گشتی، ئاستی هەژاری لە پارێزگاکانی باشوور دەگاتە ٣٥ % بەڵام لەسەر ئاستی یەک پارێزگا بۆ نموونە پارێزگای موسەننا کە هەژارترینە لە عێراق، رێژەی هەژاریی لەو پارێزگایە ٥٢ % ـە و دواتر پارێزگاکانی زیقار، دیوانییە و میسان دێن بە رێژەی ٤٧ %- ٤٩ %. هەروەها ئەو پارێزگایانەی لەژێر دەسەڵاتی داعشدابوون وەک نەینەوا، ئەنبار، سەڵاحەددین، رێژەی هەژاری تێیاندا بەرزە و دەگاتە ٤٠ %. لە پارێزگاکانی هەرێمی کوردستان رێژەکە بەر لە سەرهەڵدانی ڤایرۆسی کۆرۆنا ٣.٥ % بوو، بەڵام بەهۆی کۆرۆناوە رێژەکە بەرزبووەوە بۆ ١٢.٥ % و ئێستاش بۆ ٦ - ٨ % دابەزیووە. رێژەی هەژاری لە بەغدای پایتەخت ١٢ % و پارێزگاکانی ناوەڕاستیش ١٨ % ـە.   رووداو: لە کۆی ئەو پرسیارانەی لە رووپێوەکاندا دەیکەن، پرسیاری ئایین لە خەڵک دەکەن؟   هینداوی: لەبارەی پرسیارە سەرەکییەکانەوە فۆڕمێکی تایبەت هەیە ژمارەیەک پرسیار لەخۆدەگرێت کە سەرجەمیان پەیوەندیدارن بە ژیانی رۆژانەی خەڵکەوە. پرسیار لەبارەی دۆخی تەندروستی و خزمەتگوزارییە تەندروستییەکان دەکرێت. پرسیار دەکرێت کە هاووڵاتی چۆن خزمەتگوزاریی تەندروستی بە دەستدەگات؟ ئایا بە سەردانیکردنی بنکەی تەندرووستی و نەخۆشخانە دەبێت یان سەردانی نۆرینگەی تایبەتی پزیشک دەبێت یان شێوازی دیکە؟ هەروەها پرسیار لە خەرجی خزمەتگوزارییە تەندرووستییەکان دەکرێت بۆئەوەی بزانین رۆژانە و مانگانە چەند بۆ خزمەتگوزاریی تەندرووستی دابیندەکرێت. بەهەمانشێوە پرسیار لەبارەی پەروەردە و فێرکردن هەیە؛ لەبارەی ئاستەکانی خوێندن بۆ خێزانێک چەندە و چۆنە. هەروەها چۆن خزمەتگوزاریی خوێندن بە ئەندامانی خێزانەکان دەگات؟ بۆ قۆناخە سەرەتاییەکان، ئایا منداڵەکانی خێزانێک دەچنە قوتابخانەی حکومی یان تایبەت؟ هەروەها پرسیار لە شوێن و سرووشتیی نیشتەجێبوونی خێزان دەکرێت. پرسیار دەکرێت کە ئایا خانووەکەی هی خۆیەتی یان کرێچییە؟ ئایا لە گەڕەکێکی هەژارنشینە یان شوێنێکی باشترە؟ تەنانەت پرسیار لە جۆری دروستکردنی خانووەکەش دەکرێت، بە بلۆکە یان بە چییە؟ پرسیار لەبارەی خۆراک دەکرێت بۆئەوەی بزانرێت هاووڵاتیی رۆژانە چی دەخوات و خەرجی رۆژانەی خواردن چەندە بۆ خێزانێک و لە چ جۆرە خۆراکێک بێبەشە و دەستی پێناگات یان بە کەمی دەیخوات؟ هەروەها پرسیار لەبارەی فڕێدانی زبڵ دەکرێت؛ هاووڵاتیی چۆن زبڵەکانی فڕێدەدات؟ کێن ئەو لایەنانەی زبڵ کۆدەکەنەوە؟ لەڕێگەی شارەوانییەکانەوەیە یان سێکتەری تایبەت؟ پرسیارێکی دیکە لەبارەی کارەبا دەکرێت: هاووڵاتیی چۆن کارەبای پێدەدرێت؟ ئایا کارەبای نیشتمانی چۆنە؟ موەلیدەی گەڕەک بەکاردەهێنێت یان موەلیدەی تایبەتی خۆی؟ یان تەنیا پشت بەکارەبای نیشتمانی دەبەستێت؟   رووداو: بڕیارە لە مانگی تشرینی ساڵی داهاتوودا سەرژمێری گشتیی ئەنجام بدرێت، ئایا پرسیار لەبارەی نەتەوە و ئایین دەکەن؟   هینداوی: ئەم پرسیارە پەیوەندیدارە بە سەرژمێری گشتی. ئەو فۆڕمە تایبەتەی سەرژمێری گشتیی دوو پرسیار لەخۆناگرێت، کە هاووڵاتییان پێشبینی ئەوەیان دەکرد کە ئەو دوو پرسیارە بکرێن و هەبن. پرسیارێکی لەبارەی نەتەوەیە. لە راپرسیی گشتیدا پرسیار لەبارەی نەتەوە ناکرێت. هەروەها پرسیار لەبارەی ئاینزا (مەزهەب) ناکرێت. تەنیا پرسیار لەبارەی ئایینەوە دەکرێت کە ئاخۆ ئایینی ئەو کەسە چییە، موسڵمانە، کریستیانە یان ئایینی دیکەیە؟ بەڵام بەهیچ شێوەیەک پرسیار لەبارەی نەتەوە و ئایینزا ناکرێت. لەبارەی پرسیارەکانی دیکەی سەرژمێری گشتیی کە لە فۆڕمەکەدا هاتووە، پەیوەندیدارە بە سروشتیی مرۆڤەوە لە رووی تەندرووستی و پەروەردە و فێرکردن و نیشتەجێبوون و کۆمەڵایەتی و دەیان پرسیاری دیکەی تایبەت بەژیانی هاووڵاتی لە هەر شوێنێک بێت.   رووداو: چەند بودجەتان پێویستە بۆ ئەنجامدانی ئەو سەرژمێرییە؟   هینداوی: لەبارەی بودجەی تایبەت بۆ سەرژمێری گشتی، داوامانکردووە ١٢٠ ملیار دینار بودجە بۆ پرۆسەی سەرژمێری گشتیی فەراهەمبکرێت. رەزامەندیی دراوە بۆ خەرجکردنی ئەم بودجەیە و تەنیا چاوەڕێین بودجەی گشتی پەسند بکرێت بۆ ساڵی ٢٠٢٢ بۆ ئەوەی لەڕێگەی پاڵپشتییە داراییەکانەوە دەست بە رێکار و کارەکانمان بکەین بۆ جێبەجێکردن و کارکردن بۆ پرۆسەی سەرژمێری گشتی.   رووداو: بەدیاریکراوی کەی دەست بەسەرژمێرییەکە دەکرێت؟ ئایا راهێنانتان بە کارمەندەکان کردووە؟   هینداوی: بەڵێ، بەدڵنیاییەوە راهێنانکردن بە کارمەندان، یەکێکە لە بنەما و فاکتەرە هەرە سەرەکییەکانی سەرخستنی پرۆسەی سەرژمێری گشتی. ئێمە باس لە ١٢٠ هەزار کارمەند دەکەین، رەنگە ژمارەکە بگاتە ١٥٠ هەزار کارمەندی سەرژمێری لەسەر ئاستی عێراق. ئەو کارمەندانە لە هەموو پارێزگاکان دەبن و کاریان تایبەت دەبێت بەسەرژمێریکردن بۆ تەواوی عێراق. هەر بۆیە ژمارەیەکی زۆر خولی راهێنانی تایبەتیان دەبێت. بۆ ماوەیەکی دیاریکراو ئەو هەموو کارمەندانە بەشدار دەبن لەو خوولانە بۆ ئەوەی راهێنان بکەن. جگە لەوە، خوولی تایبەتی ئەتەکێت و مامەڵەی باش دەکرێت بەهۆی ئەوەی کارمەندەکە دەچێتە ماڵی هاووڵاتییان و لەگەڵ ئەندامانی خێزانەکە کۆدەبێتەوە. ئەم هەموو زانیارییانە لەڕێگەی ئەم خوولانەوە بە کارمەندەکان دەدرێت. خوولەکان لەو کاتە دەست پێدەکەن کە دوای ئەوەی سەرجەم رێکارەکان کۆتاییان دێت و رۆژی سەرژمێری گشتی دیاری دەکرێت. ئێمە رۆژێکمان دەستنیشانکردووە کە سەرەتای مانگی تشرینی یەکەمی ٢٠٢٣ دەبێت. رەنگە کۆمیسیۆنی باڵای سەرژمێری لە چەند هەفتەی داهاتوودا کۆبوونەوەیەکی گرنگ ئەنجامبدات. کۆبوونەوەکە بەسەرۆکایەتی وەزیری پلاندانان و سەرۆکی کۆمیسیۆنی باڵای سەرژمێریکردن دەبێت. بەدڵنیاییەوە لەو کۆبوونەوەیەدا وادەی کۆتایی دەستنیشاندەکرێت بۆ دیاریکردنی رۆژێک بۆ ئەنجامدانی سەرژمێرییەکە.  رووداو: نەتەوە یەکگرتووەکان و بانکی نێوەدەوڵەتی چۆن هاوکاریتان دەکات؟   هینداوی: بانکی نێودەوڵەتی هاوبەشمانە لە جێبەجێکردنی پرۆسەی سەرژمێریکردنی دۆخی ئابووری و کۆمەڵایەتی بۆ خێزانی عێراقی. رێکخراوەکانی نەتەوە یەکگرتووەکانیش بەهەمانشێوە هاوبەشی کارەکانمانن لە چالاکییەکانی دیکەماندا وەک سەرژمێریی گشتی. هاوبەشیمان لەگەڵ سندووقی نەتەوە یەکگرتووەکان هەیە بۆ پاڵپشتیکردنمان لە جێبەجێکردنی پرۆسەکە لە رێگەی پاڵپشتیی تەکنیکی و لۆجیستی و گەشەپێدانی تواناکان بۆ کارمەندانی سەرژمێری.     رووداو: بەو سەرژمێرییەی کە پلانتان هەیە بیکەن، دەتوانن کێشەی بودجەی هەرێمی کوردستان چارەسەر بکەن؟   هینداوی: لە سەرجەم یاساکانی بودجەی ساڵانی رابردوودا کاتێک بڕگەی تایبەت بە پشکی هەرێمی کوردستان خراوەتەڕوو، لە یاساکەدا ئاماژە بەوە کراوە، کە دەبێ پشکی هەرێمی کوردستان دوای سەرژمێری گشتیی دیاری بکرێت. بۆیە بەدڵنیاییەوە، سەرژمێری گشتی بابەتی پشکی بودجەی هەرێمی کوردستان یەکلادەکاتەوە، بەپشت بەستن بەداتاکانی سەرژمێری گشتی. یەکلاکردنەوەی ئەم بابەتەش بەندە بە ئەنجامدانی سەرژمێرییەکە؛ نەک تەنیا پشکی هەرێمی کوردستان، بەڵکو پشکی سەرجەم پارێزگاکانی دیکەش دیاری دەکرێت. کاتێک سەرژمێرییەکە دەکرێت و ئەنجامەکانی رووندەبێتەوە، داتایەکی فراوان لەبەر دەستمان دەبێت. ئەو داتایە ژمارەی ورد ئاشکرا دەکات و بەپشتبەستن بەو ژمارە وردانە سەرجەم کێشەکان چارەسەریان بۆ دەدۆزرێتەوە، بەتایبەتی کێشەکانی تایبەت بە بودجەی هەرێمی کوردستان چارەسەر دەکرێن.    رووداو: چەند ساڵ جارێک سەرژمێری ئەنجامدەدرێت؟   هینداوی: بڕیاربوو سەرژمێرییەک لە ساڵی ٢٠١٠ ئەنجامبدرێت، بەڵام بەهۆی بوونی کێشەی سیاسی لەسەر ناوچە جێناکۆکەکان، نەتوانرا ئەنجامبدرێت. دواتر بڕیاربوو سەرژمێرییەکە ساڵی ٢٠٢٠ ئەنجامبدرێت، بەڵام بەداخەوە بەهۆی سەرهەڵدانی پەتای کۆرۆنا و نەبوونی بودجەی ٢٠٢٠ نەتوانرا ئەو سەرژمێرییە ئەنجامبدرێت. بڕیاردرا لە ساڵی ٢٠٢١ ئەنجامبدرێت، بەڵام بەهۆی نەبوونی بودجەیەکی تایبەت بۆ سەرژمێری نەتوانرا ئەنجامبدرێت. لە ساڵی ٢٠٢١ هەڵبژاردنی پێشوەختەش بەڕێوەچوو و ئەوەش هۆکارێکی دیکە بوو و بۆیە نەدەکرا لە ساڵێکدا هەڵبژاردن و سەرژمێری بکرێت.   رووداو: ساڵی داهاتوو سەرژمێری دەکرێت، ئەنجامەکەی تا چەند ساڵ کارا دەبێت؟   هینداوی: بەشێوەیەکی سەرەکی بڕیارمانداوە سەرژمێرییەکە لە مانگی تشرینی یەکەمی ٢٠٢٣ ئەنجامبدرێت و هیوادارین بڕە بودجەکە دابینبکرێت، چونکە رێکار و رێوشوێن و هەنگاو و قۆناخی سەرەکیی زۆر هەن ئەنجامیان بدەین بۆ ئەوەی بەر لە ئەنجامدانی پرۆسەکە، جێبەجێیان بکەین. باس لە خوولی راهێنانی کارمەندان دەکەین. هەروەها دابینکردنی ژینگە و ژێرخانی ئەلیکترۆنی لەسەرووی هەموویانەوە کڕینی تابلێتەکان بە تایبەتمەندیی جیاواز لەڕێگەی گرێبەستی تایبەت لەگەڵ کۆمپانیا جیهانییەکان و دابینکردنی بنکە و ناوەندی کۆکردنەوەی داتاکان و تاقیکردنەوەی ئەزموونی دەکەین.   رووداو: ئەگەر بێتو ساڵی ٢٠٢٣ سەرژمێری بکرێت، سەرژمێری دواتر لە ساڵی ٢٠٣٣ دەکرێت؟   هینداوی: بەگوێرەی پێوەرە جیهانییەکان، سەرژمێری هەر ١٠ ساڵ جارێک دەکرێت. ئەگەر بێتوو سەرژمێرییەکە لە ساڵی ٢٠٢٣ ئەنجامبدەین، کەواتە دەبێ دوای ١٠ ساڵی واتە لە ساڵی ٢٠٣٣ ئەنجامی بدەینەوە، بەڵام بەڕاشکاوی دەڵێم ئەگەر بێتوو ئەم سەرژمێرییە ئەنجامبدەین لەسەر ئاستی عێراق بەپشتبەستن بە تەکنۆلۆژیا و داتا و زانیارییە ئەلیکترۆنییەکان، ئەو کات پێموایە پێویستمان بە سەرژمێری دیکە نابێت بۆ ساڵانی داهاتوو؛ واتا زانیارییەکان بەشێوەیەکی ساڵانە ئەپدەیت دەکرێنەوە و پێویستمان بەئەنجامدانی سەرژمێریی نوێ نابێتەوە.