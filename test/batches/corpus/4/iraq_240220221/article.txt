بەگوێرەی نووسراوێكی سەرۆكایەتی داواكاری گشتیی عیراق، كە كۆپیەكی دەست تۆڕی میدیایی رووداو كەوتووە، لە ٢١ی شوبات داوای لە دەستەی دەستپاکی كردووە لە ئەنجامی لێكۆڵینەوەیان ئاگاداریان بكەنەوە، كە لەبارەی دۆسیەی گەندەڵی لە نێو گرێبەستی دابینكردنی خواردن بۆ سەربازانی وەزارەتی بەرگری عێراق کراوە.  ئەو دۆسێیە لە ١٤ی شوبات لەلایەن هادی سەلامی، ئەندامی ئەنجوومەنی نوێنەرانەوە جوڵێندراوە و هاوپێچ لەگەڵ چەند بەڵگەیەكدا ئاڕاستەی سەرۆكایەتیی داواكاری گشتی كراوە.  هادی سەلامی، ئەندامی ئەنجوومەنی نوێنەران بە تۆڕی میدیایی رووداوی راگەیاند: "خراپی دابەشكردنی خۆراك و دزینی پارە لە گرێبەستی دابینكردنی خواردنی سوپا هەبووە، تەنانەت خواردنی وایان پێدراوە كە شیاوی بەكارهێنان نەبووە بۆ مرۆڤ، بەتایبەت لە ناوچە دوورەدەست و سنوورییەكان".  هادی سەلامی گوتیشی: "سەرجەم ئەو گەندەڵیانە بە ڤیدیۆ و وێنە تۆماركراون و ئاڕاستەی داواكاری گشتی كران و ئێستا لەلایەن دەستەی دەستپاکییەوە لێكۆڵینەوە لەو دۆسێیە دەكرێت".  لە یاسای بودجەی ساڵی ٢٠٢١ دا، ٢٧ ترلیۆن و ٦١٧ ملیار دینار بۆ هەردوو وەزارەتی بەرگری و ناوخۆی عێراق تەرخانكرابوو، كە بودجەی بەكاربردن و پڕچەككردن بوو.