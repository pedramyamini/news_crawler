مەنار عوبەیدى، ئەندامى مەکتەبی سیاسیی بزووتنەوەى ئیمتیداد بە تۆڕى میدیایی رووداوى راگەیاند؛ تاوەکو ئێستا ١٢٨ سکاڵا لە دژى خۆپێشاندەران تۆمارکراون، کە تایبەتن بە  هێرشکردنە سەر کارمەندانى دەزگا ئەمنییەکان و شکاندنى سنوورى ئەمنى.  ٢٥ ى نیسانى ٢٠٢٢، ژمارەیەک لە پەرلەمانتارانى فراکسیۆنى ئیمتیداد لە بەغدا لەگەڵ فائیق زێدان، سەرۆکى ئەنجوومەنى دادوەریى عێراق کۆبوونەوە، یەکێک لەو پرسانەى باسکرا ئەو سکاڵایانە بوو، کە لەسەر خۆپیشاندەران تۆمارکراون.  مەنار عوبێدى گوتى: "سەرۆکى ئەنجوومەنى دادوەریی لەو کۆبوونەوەیەدا بڕیاری دا، خۆى چاودێرى بەڕێوەچوونى دۆسیەى سکاڵاکان بکات، بۆ ئەوەى رێگرى بکات لەوەى بە نایاسایی بەڕێوەبچن. "  بزووتنەوەى ئیمتیداد خاوەنى نۆ کورسى پەرلەمانە، لە نوێنەرى ئەو خۆپیشاندەرانە پێکهێندران کە لەساڵى ٢٠١٩ لە عێراق دەستیپێکرد و عادل عەبدولمەهدی، سەرۆکوەزیرانی عێراقیان ناچارکرد دەستلەکاربکێشێتەوە.   دیارترین ئەو سکاڵایانەى لە دژى خۆپیشاندەران تۆمارکراون لە پارێزگاى واست بوو کە چوار خۆپیشاندەر تۆمەتبارکران بە کوشتنى ئەفسەرێکى پۆلیس لەکاتى خۆپیشاندانەکاندا. لە ١٠ ى ئازارى ٢٠٢٢ دادگاى کوت لە پارێزگاى واست سزاى لەسێدارەدانى لەدژى ئەو چوار خۆپێشاندەرە دەرکرد.