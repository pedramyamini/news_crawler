غەریب تورکمانى، بڕیاردەرى ئەنجوومەنى نوێنەرانى عێراق ئەمڕۆ پێنجشەممە ٣ - ٣ - ٢٠٢٢ بە تۆڕى میدیایی رووداوى راگەیاند: "ژمارەیەک لە ئەندامانى ئەنجوومەنى نوێنەران بە جیا نووسراویان ناردووە بۆ ئەنجوومەنى وەزیران و وەزارەتى داراییی و تێیدا داوایانکردووە رەشنووسی بودجەى ٢٠٢٢ بنێرن بۆ ئەنجوومەنى نوێنەران".  غەریب تورکمانى گوتى: "لە کاتى میوانداریکردنى عەلی عەللاوى، وەزیرى دارایی عێراق ئەو داواکارییە بە شێوەى زارەکیش لەو وەزیرە کرا، بەڵام تاوەکو ئێستاش هیچکام لە ئەنجوومەنى وەزیران و وەزارەتى دارایی وڵات بە فەرمیی وەڵامى ئەو داواکارییەیان نەداوەتەوە".  ئەو داواکارییەى پەرلەمانتاران بۆ بینین و خوێندنەوە و هەڵسەنگاندنى بەرایی پرۆژەیاسای بودجەیە، نەوەک بە مەبەستى تاوتوێکردنى لە لیژنە پەیوەندیدارەکان و دواتر دەنگدان لەسەرى، بەوپێیەى بەشێک لە پەرلەمانتاران بڕوایان وایە دەبێت ناردنى ئەو پرۆژەیاسایە بە مەبەستى دەنگدان لەسەرى بخرێتە پاش پێکهێنانى حکومەتى نوێى عێراق.  بڕیاردەرەکەى ئەنجومەنى نوێنەرانى عێراق باس لەوەش دەکات، ئەگەر پرۆژەیاسایەکە نێردرایە ئەنجوومەنى نوێنەران، ئەوکاتە فراکسیۆنەکان رێکدەکەون لەسەر ئەوەى چۆن مامەڵەى لەگەڵ بکەن.