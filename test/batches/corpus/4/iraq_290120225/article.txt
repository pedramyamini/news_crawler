کاژێر ١٠: ١٠ خولەکی شەوی شەممە ٢٩ - ١ - ٢٠٢٢ هەڵکەوت عەزیز، پەیامنێری تۆڕی میدیایی رووداو لە بەغدا رایگەیاند، هێزێکی ئەمنیی لە نزیک خورماتوو هێرشبەرەکەیان دەستگیرکردووە ناوی (ئەکرەم قەیسی)یە.  پەیامنێری تۆڕی میدیایی رووداو لە بەغدا دەشڵێت، دەستگیرکراوەکە ھێنراوەتە بەغدا و لێکۆڵینەوە دەستیپێکردووە، بەڵام ھێشتا دانی بەوەدا نەناوە سەر بە چ گرووپ و لایەنێکە.  کاژێر ٥ی بەیانی رۆژی هەینی، ٢٨ی کانوونی دووەمی ٢٠٢٢، بە شەش مووشەک هێرشکرایە سەر بنکەی ڤیکتۆریا کە هێزەکانی ئەمریکای تێدایە لە نزیک فڕۆکەخانەی نێودەوڵەتیی بەغدا.  یەکێک لەو مووشەکانەی ئاراستەی سەربازگەی ڤیکتۆریا لەنزیک فڕۆکەخانەی بەغدا کران، بەر یەکێک لە فڕۆکە مەدەنییەکانی نێو فڕۆکەخانەی بەغدا کەوت.  یەکەمجار نییە ئەو شوێنانە لەلایەن گرووپە چەکدارەکانەوە دەکرێنە ئامانج. لەدوای رێککەوتنی بەشێک لە لایەنە سیاسییەکان و پشتگوێخستنی گرووپە چەکدارەکانی نزیک لە ئێران ئەم جۆرە هێرشانە زیادیانکردووە، بەشێوەیەک کە هێرش دەکرێتە سەر پێگە و شوێنی مانەوەی حیزب و بەرپرسە سیاسییەکانیش.