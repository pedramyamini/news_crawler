رۆژی ٣ ى ئاداری ٢٠٢٢ نووسراوێکى بەڕێوەبەرى نووسینگەى حاکم زاملی، جێگرى یەکەمى سەرۆکى پەرلەمانی عێراق بڵاوبووەوە، کە ئاراستەى ئەمیندارێتیی گشتیى پەرلەمانى کردووە و رەخنە لە نووسراوێکى ئەمیندارێتییەکە دەگرێت لەبارەى بەکارهێنانى دەستەواژەى سەرۆکى پەرلەمان و دوو جێگرەکەى لەبرى سەرۆکایەتى پەرلەمان.  ئەو نووسراوەى نووسینگەى حاکم زاملى دوای ئەوە هات، کە لە ٢٤ ى ئادارى ٢٠٢٢ ئەمیندارێتیی گشتى ئەنجوومەنی نوێنەرانی عێراق گشتاندنێکى بۆ سەرجەم فەرمانگە و بەشەکانى پەرلەمان کرد و تێیدا ئاماژەى بەوەداوە، کە دەستەواژەى سەرۆکایەتیى پەرلەمان بوونى نییە و نووسراوە فەرمییەکان بۆ سەرۆکى پەرلەمان و دوو جێگرەکەى دەبێت.  سەرچاوەیەکى بەرپرس لە پەرلەمانى عێراق، کە لەبەر هەستیاریى پۆستەکەى، نەویست ناوى بڵاوبکرێتەوە، بە تۆڕى میدیایی رووداوى گوت: "بەشێک لەو نووسراوانە لە نووسینگەى بەرپرسەکانەوە دزەیان پێدەکرێت و دەدرێتە میدیاکان".  رۆژی دووشەممە ٤ ى ئاداری ٢٠٢٢ شاخەوان عەبدوڵڵا، جێگرى دووەمى سەرۆکى پەرلەمان لە بەیاننامەیەکدا رایگەیاند؛ پەرلەمان رێوشوێنى یاسایی لەدژى ئەوانە دەگیرێتەبەر کە نووسراوى نێوخۆی پەرلەمانیان دزەپێکردووە و بڵاوکردووەتەوە کە تایبەتن بە هەندێک دەستەواژەى یاسایی لەبارەی دیاریکردنى ئەرک و دەسەڵاتەکاندا.  شێروان دووبەردانى، ئەندامى پەرلەمانى عێراق لە فراکسیۆنى پارتى دیموکراتى کوردستان بە تۆڕى میدیایی روداوى گوت: "بەگوێرەى یاسا ئەگەر نووسراوەکە گشتاندنى بۆ کرابێت پابەندبوونى یاسایی نابێت، چونکە دەچێتە سندوقى پۆستەى ٣٢٩ پەرلەمانتارەوە".