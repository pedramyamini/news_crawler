١٥ ى ئایارى ٢٠٢٢، مستەفا کازمى، سەرۆکوەزیرانى عێراق لە راگەیێندراوێکدا هەڵوێستى خۆى لەبارەى بڕیارەکەى ئەمڕۆى دادگەى باڵاى فیدراڵیی عێراق راگەیاند؛ کە بووە هۆى هەڵوەشاندنەوەى پڕۆژەیاسای پاڵپشتیی خێراى ئاسایشى خۆراک و پەرەپێدان کە لە قۆناخى کۆتایی ئامادەکردنیدا بوو بۆ دەنگدان لەبارەیەوە لە پەرلەمان.  مستەفا کازمى رایگەیاند، حکومەت بۆ چارەسەرى ئاڵنگارییە ئابوریيەکان پڕۆژەیاساى پاڵپشتیى خێراى ئاسایشى خۆراک پێشکێشی پەرلەمان کرد لەپێناو و پاڵپشتیى کەرتى کارەبا و کشتوکاڵ و هاوکاریکردنى هەژاران و رووبەڕووبوونەوەى قەیرانى ئابوورى.  سەرۆکوەزیرانى عێراق جەختیکردەوە کە رێزى تەواو لە وادە دەستورییەکان و یاساکان و بڕیارەکانى دادگەى فیدراڵیى عێراق دەگرێت بۆ شرۆڤەى ئەو یاساییانە، بەڵام نەهێنانەدى پێویستییە گرنگەکان هۆکارێک دەبن بۆ پەکخستنى رۆڵى حکومەت لە بەرێکردنى کاروبارى رۆژانەى کە لەسەر شانیەتى.  کازمى گوتى، "داوا لە هەموو لایەنەکان دەکەم بەرپرسیارێتیی خۆیان بخەنەگەڕ بۆ چارەسەکردنى دەرهاویشتەکانى ئەو ئاڵنگارییانەى وڵاتى گرتووەتەوە".