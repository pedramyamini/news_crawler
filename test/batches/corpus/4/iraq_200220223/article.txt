بەهۆی ئەوەی ناکۆکییەکی گەورە لەنێوان لایەنە سیاسییەکاندا هەیە، دانوستاندنەکانی نێوانیان وەستاون و تاوەکو ئێستا نە سەرۆککۆمار هەڵبژێردراوە، نە حکومەتیش پێکهێندراوە.  عائید هیلالی، ئەندامی چوارچێوەی هاوئاهەنگی بە رادیۆی رووداوی راگەیاند، "ئێستا چەقبەستووییەکی زۆر هەیە و پێویستی بەوەیە هەندێک لایەن لە دانوستاندنەکاندا جۆرێک سازش بکەن، بەتایبەتی چوارچێوەی هاوئاهەنگی و هاوپەیمانێتییەکەی رەوتی سەدر - سەروەری - پارتی، بۆئەوەی بگەینە جۆرێک چارەسەر و حکومەت پێکبهێنین".  سەدر جەخت لەوە دەکاتەوە کە دەبێت حکومەتێکی زۆرینەی نیشتمانی پێکبهێندرێت نە رۆژئاوایی بێت و نە رۆژهەڵاتی.  ئەو ئەندامەی چوارچێوەی هاوئاهەنگی ئاماژەی بەوەش کرد، "راستە سەدر باس لە پێکهێنانی حکومەتی زۆرینەی نیشتمانی دەکات، بەڵام خۆ ناتوانێت ٢/٣ی ئەندامانی پەرلەمان کۆبکاتەوە تاوەکو پەرلەمان دابنیشێت. ئەو ٢/٣ یە بۆ ئەوەیە کەس نەتوانێت بە دیکتاتۆرییانە حکومەت پێکبهێنێت، تاکڕەوی بکات و خۆی بەسەر لایەنەکانی دیکەدا بسەپێنێت".  ئەم چەقبەستووییە رەنگدانەوەی زۆر خراپی دەبێت و دەبێتە هۆی دواکەوتنی پێکهێنانی حکومەت و، باس لەوە دەکرێت کە سەدر نایەوێت نووری مالیکی لە حکومەتدا بەشداربێت.  عائید هیلالی گوتیشی، "ناکۆکییەکە لەسەر نووری مالیکی نییە و زۆر لەوە گەورەترە. رەوتی سەدر دەوڵەتی یاسا بەوە تۆمەتبار دەکات کە لە ماوەی رابردوودا گەندەڵییەکی زۆری کردووە و بوونەتە مایەی کێشە و شکۆی وڵاتیان شکاندووە".  لەناو کودیشدا یەکێتی و پارتی بۆ بەدەستهێنانی پۆستی سەرۆککۆمار لە ململانێدان و هەریەکەیان بەربژێری خۆی هەیە کە پارتی دووەم جارە بەربژێر پێشکێش دەکات و ئەوەی یەکەمیان کە هۆشیار زێباری بوو، لەلایەن دادگەی باڵای فیدراڵیی عێراقەوە شیاوێتیی رەتکرایەوە.  عائید هیلالی ئەوەشی خستووەتەڕوو، "بەگوێرەی ئەو سیڤییەی بینیمان، بەربژێرە تازەکەی پارتی بۆ پۆستی سەرۆککۆمار کەسێکی خەباتگێڕە و بۆ دۆزی گەلی خۆی قوربانیی زۆری داوە، بەڵام ئەمە گرنگ نییە، بەڵکو گرنگ ئەوەیە کە ئاخۆ ئەمیش رێگەی لێناگیرێت. ئێمە چاوەڕوانی رۆژی چوارشەممەین".  ئەو ئەندامەی چوارچێوەی هاوئاهەنگی باسی لەوەش کرد، ئەگەر لایەنە کوردییەکان لەسەر کەسێک رێکبکەون، ئەوان هیچ کێشەیەکیان نابێت، گرنگ ئەوەیە یەکدەنگ بن، تاوەکو لە حکومەتی داهاتوودا بەهێز بن و گەلی کوردستان پێویستیان بەوەیە لایەنە سیاسییەکانیان یەکگرتوو بن.