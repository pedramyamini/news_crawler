رێبەر ئەحمەد، بەربژێری پارتی بۆ سەرۆککۆمار لە بەغدایە بۆ گفتوگۆکردن لەگەڵ لایەنەکان و شاندێکی دیکەی پارتیش رۆژی چوارشەممە ٢٣ - ٠٣ - ٢٠٢٢ سەردانی بەغدایان کرد بۆ بەدەستهێنانی پشتگیریی پەرلەمانتاران و سەرخستنی بەربژێرەکەیان. پارتی پێیوایە رێژەی یاسایی ئامادەبوون لە کۆبوونەوەکە دەبێت و بەربژێرەکەیان دەبێتە سەرۆککۆمار.  مەحما خەلیل، پەرلەمانتاری پارتی لە ئەنجوومەنی نوێنەرانی عێراق دەڵێت، "بەربژێری پارتی چانسی زیاترە لە بەربژێرانی دیکە کە دەنگی پێویست بەدەستبهێنێت و گفتوگۆش لەو بارەوە بەردەوامن. "  یەکێتی پۆستی سەرۆککۆمار بە ماف و بەرکەوتەی خۆی دەزانێت و دووبارەبوونەوەی سیناریۆی ساڵی ٢٠١٨ ش بە ئاسایی دەزانێت.   د. بڕیاری رەشید، پەرلەمانتاری یەکێتی بە رووداوی گوت، "هەموو هەوڵەکان بۆ ئەوەیە کە لەڕۆژی دەنگدانیش بێت بەیەک بەربژێر بچینە پەرلەمان، بەڵام ئەگەر ئەوە رووینەدا و نەگەیشتینە ئەو بڕوایە، ئەوە زۆر ئاساییە سیناریۆی ٢٠١٨ دووبارە ببێتەوە. "  حەسەن عزاری، سەرۆکی فراکسیۆنی سەدر لە پەرلەمانی عێراق دەڵێت، دوای کۆمەڵێک دیدار لەگەڵ پەرلەمانتارانی سەربەخۆ  هەموویان بە راشکاوانە گوتوویانە لەگەڵ "حکومەتی زۆرینەی نیشتمانیین". بەڵام نووری مالیکی، سەرۆکی هاوپەیمانیی دەوڵەتی یاسا دژی ئەو هەنگاوانەیە و پێیوایە دەبێت فراکسیۆنێکی هاوبەش لەنێوان چوارچێوەی هاوئاهەنگی و رەوتی سەدر پێکبهێنرێت بۆ پێکهێنانی حکومەت.  گوتەبێژی نووری مالیکی باسی لەوە کرد، "ئەو بابەتە پەیوەندی بە برایانی کوردەوە هەیە، مافی ئەوانە لەسەر یەک بەربژێر رێکبکەون، ئێمە هیوادارین برایانی کورد لەسەر ئەوە رێکبکەون بۆ ئەوەی لە کۆبوونەوەی پەرلەماندا دەنگی پێبدرێت، بەڵام بەداخەوە دۆخی نێو هێزە کوردییەکان وێنەیەکی روون بەدەستەوە نادات. "   ئەنجوومەنی باڵای دادوەریی عێراق لەبارەی ئەگەری هەڵوەشاندنەوەی پەرلەمان دەڵێت، کارێکی لەو جۆرە بە دەنگی زۆرینەی رەهای ئەندامانی پەرلەمان دەبێت و میکانیزمی هەڵوەشانەوەکەش لە ماددەی ٦٤ ـی دەستوور دیاریکراوە کە تەنیا لە دوو حاڵەتدا دەکرێت؛ یەکەم: یەک لەسەر سێی پەرلەمانتاران داوایەک بۆ ئەو مەبەستە پێشکێش بکەن. دووەم: سەرۆکوەزیران داوایەک پێشکێشبکات بە رەزامەندی سەرۆککۆمار.