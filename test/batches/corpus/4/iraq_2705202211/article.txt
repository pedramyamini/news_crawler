رۆژی هەینی ٢٧ ـی ئایاری ٢٠٢٢، عەرەفات کەرەم، بەرپرسی دۆسیەی عێراق لە بارەگای بارزانی لە هەژماری خۆی لە تویتەر رایگەیاند، "دەنگدانمان دژی دروستکردنی پەیوەندی لەگەڵ ئیسرائیل بەو واتایە نییە کە ئێمە لەگەڵ بەرەی بەرخودانداین، چونکە ئەو بەرەیە لە ناوەرۆکیدا پڕۆژەیەکی ئایینی و ئایدیۆلۆژیی دەرەکییە کە دژی هزری دەوڵەتی نیشتمانیی و شارستانی و دیموکراسییە. "    پەرلەمانى عێراق رۆژی پێنجشەممە ٢٦ - ٥ - ٢٠٢٢ بە زۆرینەى دەنگى ٢٧٦ پەرلەمانتار، پێشنیازەیاسای تایبەت بە قەدەخەکردنى دروستکردنی پەیوەندى لەگەڵ ئیسرائیل پەسندکرد.  سەبارەت بە هۆکاری دەنگدانی پەرلەمانتارانی فراکسیۆنی پارتی لە پەرلەمانی عێراق بۆ پەسندکردنی پێشنیازەیاسای قەدەخەکردنی دروستکردنی پەیوەندی لەگەڵ ئیسرائیل، شێروان دووبەردانی، ئەندامی فراکسیۆنەکە ئەمڕۆ هەینی بە تۆڕی میدیایی رووداوی راگەیاند: "دەنگدانی فراکسیۆنی پارتی بەو پێشنیازەیاسایە بۆ سەلماندنی ئەوە بوو کە هەرێمی کوردستان هیچ پەیوەندییەکی لەگەڵ ئیسرائیل نییە. هەروەها بۆ پووچەڵکردنی ئەو بیانوویانە بوو کە دەڵێن گوایە ئیسرائیل نووسینگەی لە هەرێمی کوردستان هەیە و هەواڵگریی ئیسرائیل لە کوردستان چالاکە. تەنانەت دەنگدانی پەرلەمانتارانی پارتی بە پێشنیازەیاساکە هەموو بیانووەکانی مووشەکبارانکردنی ئەو شوێنەی کە گوترا مۆسادی ئیسرائیلی لە هەولێر لێی کۆبووەتەوە بەدرۆخستەوە. "   دیارترین بڕگەکانی یاسای قەدەخەکردنی مامەڵەکردن و دروستکردنی پەیوەندی لەگەڵ ئیسرائیل ئەمانەن: قەدەخەکردنی هەر جۆرە پەیوەندییەکی دیپلۆماسی، سیاسی، سەربازی، ئابووری رۆشنبیری و هەر جۆرێکی دیکەی پەیوەندی لەگەڵ ئیسرائیل. ئەم قەدەخەیە هەموو هاووڵاتییانی عێراق لە نێوخۆ و دەرەوەی عێراق دەگرێتەوە، تەنانەت کەسانی بیانیش دەگرێتەوە کە نیشتەجێی عێراقن. ئەم قەدەخە هەموو دەزگەکان، دەسەڵاتە فیدراڵییەکان، دەستە سەربەخۆکانی عێراق و حکومەت و پەرلەمان و ئەنجوومەنەکان و دەزگاکانی هەرێمی کوردستانیش دەگرێتەوە.  هەروەها لە دەقی یاسای قەدەخەکردنی مامەڵەکردن و دروستکردنی پەیوەندی لەگەڵ ئیسرائیل هاتووە: سزای سەرپێچیکردنی بڕگەکانی ئەم یاسایە بۆ تاک زیندانیکردن یان لەسێدارەدان دەبێت. بۆ کۆمپانیا تایبەتەکانیش قەدەخەکردنی کارکردنیان دەبێت، بەڵام بۆ کۆمپانیا و وەبەرهێنەرە بیانییەکان دەرکردنیان لە خاکی عێراق دەبێت؛ لەپاڵ ئەمانەدا دەست بەسەر سامانی سەرپێچیکارانی ئەم یاسایە دەگیرێت.