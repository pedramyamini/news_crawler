فەیسەل نائیلی، ئەندامى ئەنجوومەنى نوێنەرانى عێراق لە هاوپەیمانیی دەوڵەتى یاسا ئەمڕۆ دووشەممە ١٤ - ٣ - ٢٠٢٢ بە تۆڕى میدیایی رووداوى راگەیاند: "کۆبوونەوە چاوەڕوانکراوەکەى ئەمڕۆی نێوان نوورى مالیکى و موقتەدا سەدر لە بەغدا دەبێت بۆ تاوتوێکردنى شێوازى پێکهێنانى حکومەت، بەڵام بەربژێرى سەرۆکوەزیرانى داهاتووى تێدا یەکلا ناکرێتەوە؛ ئەگەر هەردوولا لەسەر ئەو بەربژێرەش رێکبکەون، پێویستە دواتر راوێژ بە هاوپەیمانەکانیان بکەن".  دوای پەیوەندیی تەلەفۆنى نێوان سەدر و مالیکى کە پێنجشەممەى رابردوو ١٠ ى ئادار ئەنجامیاندا، جەعفەر سەدر وەک بەربژێری شیعەکان بۆ پۆستى سەرۆکوەزیران ناوی هێندرا کە زۆترین چانسی هەیە بۆ وەرگرتنى پۆستی سەرۆکوەزیران.  دوێنێ یەکشەممە ١٣ ى ئادار، سەرکردەکانى هاوپەیمانیى چوارچێوەى هاوئاهەنگى لە بەغدا کۆبوونەوە بۆ تاوتوێکردنى ئەو نزیکبوونەوەیەى کە بەمدواییە لەنێوان ئەوان و رەوتى سەدر هاتووەتە کایەوە.   فەیسەڵ نائیلی لەو بارەوە گوتی، لایەنەکانى چوارچێوەى هاوئاهەنگى سووربوونی خۆیان دەربڕیووە لە پێکهێنانى حکومەتێک بە بەشداریى "سەرجەم لایەنە براوەکان"، بەڵام تاوەکو ئێستا بە گوتەى ئەو، موقتەدا سەدر لەگەڵ ئەوەدایە حکومەتى زۆرینەى نیشتمانى پێکبهێندرێت و هەموو لایەنەکان بەشدار نەبن.  چوارچێوەى هاوئەهەنگى کە دەوڵەتى یاسا بەشێکی گرنگیەتی و خاوەنی ٣٣ کورسییە، خاوەنى ٧٨ کورسی ئەنجوومەنى نوێنەرانە؛ فراکسیۆنی سەدریش خاوەنى ٧٣ ئەندامى ئەو ئەنجوومەنەیە.  لەماوەى رابردوودا رەوتى سەدر و هاوپەیمانیى سەروەریى سوننەکان و پارتى دیموکراتى کوردستان پێکەوە هاوئاهەنگ بوون و رێبەر ئەحمەد بەربژێریانە بۆ پۆستى سەرۆککۆمار؛ لەکاتێکدا یەکێتیى نیشتیمانیى کوردستان زیاتر لە چوارچێوەى هاوئاهەنگى نزیکە.