قسەکانی شوان محەمەد تەها، بەرپرسی لقی پێنجی پارتی دیموکراتی کوردستان لەبەغدا، دوای ئەوە دێت ئەمڕۆ دووشەممە، لقی پێنج راگەیێنراوێکی لەبارەی ئەو هێرشەی ئەم بەیانییە کرایە سەر باڵەخانەکەی لەناوچەی کەڕادەی بەغدا بڵاوکردەوە و سەرکۆنەی ئەو هێرشەی کرد کە لەلایەن میلیشیاکانەوە کرایە سەر بارەگاکە.  لە راگەیێندراوەکەی لقی پێنجی پارتیدا هاتووە: "شەوی یەکشەممە ٢٧ی ئاداری  کۆمەڵە کەسێکی زۆر لە پێش بارەگای لقمان لەبەغدا کۆبوونەوە وەکو وەڵامی تویتی کەسێک بەناوی "نایف کوردستانی" کە گوزارشتی لە بۆچوونی خۆی کرد، دوای ئەوەی ئەو کەسانە دەستدرێژی و سووکایەتیکردن بە هێما نەتەوەییەکان ئاگریان لە باڵەخانەی لقی پێنجی حیزبمان بەردا و هەموو کەرەستە و تۆمارە تایبەتەکانی بارەگاکەیان سووتاند، جگە لە دزینی ئەو بەڵگەنامە و ناسنامانەی لە نووسینگەکە هەبوون. "  هەروەها هاتووە: "پێویستە جەخت لەوە بکەینەوە پارتی دیموکراتی کوردستان پارتێکی دێرینە لە عێراق و مێژوویەکی درێژی خەباتی شەرەفمەندانەی هەیە هاوشانی حیزبە نیشتیمانییەکانی دیکەی عێراق و رۆڵی پێشەنگی گێڕاوە و دەگێڕێت لە چەسپاندنی ئازادی و دیموکراسی و کردەی سیاسی لەعێراق و رێگە بەو دەستدرێژیی و سووکایەتی و پشێوییە دژ بەیاسایانە نادات کە سیستەمی گشتیی لاسەنگ دەکات".   لقی پێنجی پارتی دیموکراتی کوردستان لەبەغدا، پێشتریش لە ١٧ی تشرینی یەکەمی ٢٠٢٠ لەلایەن بەشێک لە لایەنگرانی حەشدی شەعبی پەلامار درا. پەلاماردەرەکان ئاڵای کوردستانیان سووتاند و ئاڵای حەشدی شەعبیان لەسەر بارەگاکە هەڵکرد.    لقی پێنجی پارتی لەراگەیێنراوەکەیدا دەڵێت: "بۆ جاری دووەمە بارەگای لقمان دەسووتێنرێت بەبێ گرتنەبەری  هیچ رێوشوێنێکی پاراستنی پێویست لەلایەن هێزە ئەمنییەکانەوە، بۆیە بڕیارماندا بە داخستنی بارەگاکەمان و هێشتنەوەی هەموو بەڵگەکانی دەستدرێژی و تێکدان کە لەلایەن گرووپەکانەوە کراون، لەگەڵ راگرتنی هەموو چالاکییە سیاسی و مەدەنییەکانی لق وەکو نیشاندانی ستەملێکراویی ئەندامان و کادیرەکانی حیزبمان و وەحشیگەرایی ئەو کەسانەی کە سیستەمی گشتی لاسەنگ دەکەن و دەستدرێژی دەکەنە سەر موڵکە مەدەنییەکان، تا ئەو کاتەی حکومەتی عێراق گەرەنتی تەواو دەدات بە دووبارە گەڕانەوەمان بۆ کاری رێکخستن و سیاسی تێیدا. "  بەرەبەیانی ئەمڕۆ لایەنگرانی حەشدی شەعبی هێرشیانکردە سەر بارەگای لقی پێنجی پارتی دیموکراتی کوردستان لە بەغدا و بەشێک لە باڵەخانەکەیان سووتاند.  ئەو لایەنگرانەی حەشدی شەعبی بە پاساوی هێرشی زارەکی بۆ سەر مەرجەعیەتی ئایینی شیعە لە نەجەف لەلایەن کەسێکەوە کە گوایە وەکو "کادیری پارتی" ناسێندراوە، هێرشیان کردە سەر بارەگای لقی پێنجی پارتی. لە کاتێکدا ئەمە یەکەمجار نییە بارەگای لقی پێنجی پارتی لە بەغدا لەلایەن لایەنگرانی حەشدی شەعبی و کەسانی نەناسراوەوە دەکرێتە ئامانج و دەسووتێنرێت.  لە کۆتایی راگەیێنراوەکەیدا لقی پێنجی پارتی دیموکراتی کوردستان لەبەغدا  لەو کاتەی سەرکۆنەی هێرشکردنە سەر بارەگاکانیان دەکەن، سەرکۆنەی هەر زێدەڕۆیی یان سووکایەتییەک بۆ سەر مەرجەعە ئاینییەکان  دووپاتدەکاتەوە و  داوا لە هەموو حیزب و لایەنە سیاسییە نیشتمانییەکانی عێراق دەکات سەرکۆنەی ئەو کارە بکەن کە دوورە لە بەها و رەوشتە مرۆییەکان لەپێناو رێگەگرتن لە دووبارەبوونەوەیان.  دوای رووداوی هێرشەکردنە سەر بارەگای لقی پێنجی پارتی دیموکراتی کوردستان لە بەغدا، مستەفا کازمی، سەرۆکی ئەنجوومەنی وەزیران رایگەیاند سەرۆکایەتیی کۆبوونەوەی ئەنجوومەنی وەزاری ئاسایشی نیشتمانیی عێراقی کرد، کە وەزیرانی بەرگری و ناوخۆ، لەگەڵ راوێژکاری ئاسایشی نەتەوەیی و چەند بەرپرسێکی باڵای ئەمنی دیکە تێیدا بەشداربوون.  نووسینگەی راگەیاندنی سەرۆکوەزیرانی عێراق، ئەمڕۆ دووشەممە ٢٨.٣.٢٠٢٢، لە راگەیێندراوێکدا سەبارەت بە گوتەکانی کازمی لە کۆبوونەوەکەدا رایگەیاند: ئەنجوومەنی وەزاری ئاسایشی نیشتمانی لە کۆبوونەوەکەیدا دڵنیایی دا، کە بە تووندی رووبەڕووی هەر هەڵسوکەوتێک دەبێتە هەوڵی تێکدانی ئاشتی کۆمەڵایەتی و بێڕێزیکردن بە سیمبوولە ئایینییەکان بدات، یان هێرش بکاتەسەر بارەگای حیزبەکان و سامانی گشتی و تایبەت.   هێرشەکە لەلایەن سەرۆک مەسعود بارزانییەوە سەرکۆنە کرا و لەراگەیێنراوێکدا دوای رووداوەکەئ ئەمڕۆ رایگەیاند: "زۆر بە تووندی سەرکۆنەی ئەو سووكایەتییە دەكەین كە شەوی رابردوو لە لایەن كەسێكەوە بە مەرجەعیەت كراوە. ئەو جۆرە هەڵسوكەوتە ناشیاوانە هیچ پەیوەندییان بە گەلی كوردستان و پارتی دیموكراتی كوردستانەوە نییە. "  هەروەها ئاماژە بەوەش دەکات، "زۆر بە تووندی سەرکۆنەی سووتاندنی بارەگای پارتی دیموكراتی كوردستان لە بەغدا دەكەین كە ئەوە بۆ دووەمجارە لە لایەن كۆمەڵێك تێكدەر و شكستخواردوو دەکرێت و ئەمە بەڵگەیە لەسەر بوونی پاشاگەردانی و نەبوونی سەقامگیری و ئاسایش".