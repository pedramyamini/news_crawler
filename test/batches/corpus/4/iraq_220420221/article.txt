موقەدەم جەلیل محەممەد، فەرماندەى فەوجى دووى لیواى سێى پیادەى هێزى پێشمەرگە لە سنوورى قەزاى خانەقین بە تۆڕى میدیایی رووداوى راگەیاند؛ شەوی رابردوو چەکدارانى داعش هێرشیان کردە سەر سەنگەرێکی سوپاى عێراق لە ناوچەى حەلوان لەنێوان جەلەولا و خانەقین، شەڕەکە تاوەکو کاژێر دووى بەرەبەیانى ئەمڕۆ (٢٢ ى نیسانى ٢٠٢٢) بەردەوام بووە.  ئەو فەرماندەیەى پێشمەرگە ئاماژەى بەوەدا، بەگوێرەى ئەو زانیاریانەى بەدەست ئەوان گەیشتوون لەو پێکدادانەدا سێ سەربازى سوپاى عێراق کوژراون و حەوت سەربازى دیکەش بریندار بوون.  لە مانگی رەمەزاندا چەکدارانی داعش دەستیان بە جموجۆڵ کردووەتەوە و تاوەکو ئێستا چەند جارێک پەلاماری حەشدی شەعبی و سوپای عێراقیان داوە.  لە سێ مانگى سەرەتاى ئەمساڵدا داعش ٣٣ هێرش و کردەوەى جۆراوجۆرى لە سنوورى ناوچە ناکۆکی لەسەرەکان کردووە. لە هەشت رۆژى یەکەمى مانگى نیسانیشدا ٢٠ هێرشی لە سەرانسەرى عێراق کردووە.  رۆژی ١٠ ـی نیسانى ٢٠٢٢، مستەفا کازمى، سەرۆکوەزیرانى عێراق لەگەڵ وەزیرانى بەرگرى و ناوخۆى عێراق و بەرپرسانى دیکەی سەربازی و ئەمنى کۆبووەوە بۆ تاوتوێکردنى رێوشوێنە ئەمنییەکان بۆ رێگرى لە جووڵەى پاشماوەى چەکدارانى داعش لە مانگى رەمەزاندا.   ساڵى ٢٠٢١ رێکخراوى داعش لە سەرانسەرى عێراق ٢٥٧ هێرشی کردبوو. لەوانە هێرشی خۆکوژى و دانانى خاڵى پشکنین و رفاندنى هاووڵاتیان و هێرشی مووشەکى، بەهۆیەوە ٣٨٧ کەس گیانیان لەدەستداوە و ٥١٨ کەس برینداربوون، ئەوە جگە لە رفاندنى ٣٧ کەسی دیکە.