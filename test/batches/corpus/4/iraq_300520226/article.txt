٣٠ ى ئایارى ٢٠٢٢، فەرمانگەى خۆپارێزى لە دەستەى دەستپاکیى عێراق لە راگەیێندراوێکدا کاردانەوەى بەرپرسانى وڵاتەکەی لەبارەى پڕکردنەوەى فۆڕمى ئاشکراکردنى سەروەت و سامانیان لەنێوان ٣ ى کانوونى دووەمى ٢٠٢٢ و ٢٤ ى ئایارى ٢٠٢٢ بڵاوکردەوە و دەڵێت، لەو ماوەیەدا ١٦ هەزار و ٩٠٠ فۆرمیان بۆ گەڕێندراوەتەوە.  ساڵانە دەستەى دەستپاکیی عێراق فۆڕمێک ئاڕاستەى بەرپرسانى باڵا دەکات بۆئەوەى وردەکاریى سەروەت و سامانیانى تێدا بنووسن و لە ماوەیەکى دیاریکراودا بیگەڕێننەوە بۆ دەستەکە؛ ئەو هەنگاوە بۆ رێگرییە لە دەوڵەمەندبوونى نائاسایی بەرپرسان.  بەپێی راگەیێندراوەکەی دەستەى دەستپاکى، گەڕاندنەوەى فۆڕم لەلایەن پەرلەمانتارانەوە بە رێژەى ٤٦ % بووە، لەنێو پارێزگارەکانیشدا رێژەى گەڕاندنەوەى فۆڕمەکانیان ٤٦.٧ % بووە، لە کاتێکدا رێژەى پڕکردنەوەى ئەو فۆڕمانە و گەڕاندنەوەیان لەلایەن ئەندامانى ئەنجوومەنى وەزیرانەوە ٧٥ % بووە؛ هاوکات ٨٥.٣ % ى سەرۆکى دەستەکان فۆرمى ئاشکراکردنى سەروەت و سامانیان پڕکردووەتەوە.  وەکو لە راگەیێندراوەکەدا خراوەتەڕوو، هەریەکە لە دەستەى سەرۆکایەتیى پەرلەمان، سەرۆککۆمار و سەرۆکوەزیران و سەرۆکى دادگەکان بە رێژەى ١٠٠ % فۆڕمەکانیان پڕکردووەتەوە.