شانەی راگەیاندنی ئەمنیی عێراق، ئەمڕۆ سێشەممە ٢٩ - ٠٣ - ٢٠٢٢، لە راگەیێندراوێکدا ئاشکرای کرد: ئامانجی ئۆپەراسیۆنی ویستی پۆڵایین پشکنین و راوەدوونانی چەکدارانی داعشە لە ناوچەکانی باشووری حەزەر و بیابانی جەزیرە لە باکووری رووباری فورات و رۆژئاوای سەرسار لە نێوان پارێزگاکانی سەڵاحەدین، نەینەوا و ئەنبار، بە پاڵپشتی هێزی ئاسمانیی سوپا و هێزی ئاسمانیی عێراق.  هاوکات لەگەڵ دەستپێکردنی ئۆپەراسیۆنی ' ویستی پۆڵایین '، فەرماندەیی ئۆپەراسیۆنەکانی حەشدی شەعبی لە پارێزگای ئەنبار لە رۆژئاوای عێراق، ئەمڕۆ ئۆپەراسیۆنی سەربازیی ' شێرەکانی بیابان ' ی دەستپێکرد، بۆ پشکنینی ناوچەکانی شارۆچکەی قایم و بیابانی جەزیرە لە پارێزگای نەینەوا، بۆ کۆنترۆڵکردنی ناوچەکانی سەر سنووری نێوان عێراق و سووریا.  سەبارەت بە وردەکاریی ئۆپەراسیۆنەکە، فەرماندەیی ئۆپەراسیۆنەکانی حەشدی شەعبی لە ئەنبار لە راگەیێندراوێکدا ئاشکرای کرد: ئۆپەراسیۆنی سەربازیی ' شێرەکانی بیابان ' لە سێ بەرەی سەرەکییەوە دەستیپێکرد، بە بەشداری لیواکانی (١٣، ١٧، ١٨ و ١٩)ی حەشدی شەعبی و فەوجی قەڵخانی قایم و حەشدی هۆزەکان.  لە سەرەتای ئەم هەفتەدا، عەمید رەحیم یونس، فەرماندەی لیوای ١٨ی پاسەوانی سنووری عێراق، بە تۆڕی میدیایی رووداوی راگەیاند: "لە ساڵی ٢٠٢١ ەوە دەستمان بە قایمکردنی سنوورەکانی نێوان عێراق و سووریا کردووە، بە هەڵکەندنی خەندەق بەقووڵی سێ مەتر و پانیی سێ مەتر، دواتر بە تەلبەندکردن و کامێرا، هەروەها دوای سەردانەکەی مستەفا کازمی، فەرماندەی گشتیی هێزە چەکدارەکان بۆ سنوورەکە؛ دەستکرا بە دروستکردنی شوورەی کۆنکرێتی بۆ قایمکردنی سنووری شارەدێی سنوونێ لە شنگال،  شوورەکە ٣ مەتر بەرزە و ٧٠ سانتیمەتر پانە و بۆ رێگرتن لە دزەکردنی ئەندامانی گرووپە تیرۆریستییەکان و  بەقاچاخبردن دروستکراوە".  عێراق نزیکەی ٦٠٠ کیلۆمەتر سنووری لەگەڵ سووریا هەیە، کە لە پارێزگای دهۆکەوە دەستپێدەکات تاوەکو دەگاتە پارێزگاکانی نەینەوا و ئەنبار، بەپێی حکومەتی عێراق، سنوورەکە لە دوای رووخانی دەسەڵاتی بەعس لە عێراق لە ساڵی ٢٠٠٣ وە بووەتە رێڕەوی دزەکردنی چەکدارانی گرووپە تووندڕەوەکان لە خاکی سووریاوە بۆ نێو خاکی عێراق.