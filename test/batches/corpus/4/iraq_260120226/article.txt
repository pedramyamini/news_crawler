مەحموود حەیانی، ئەندامی هاوپەیمانیی فەتح و چوارچێوەی هاوئاهەنگی رایدەگەیێنێت، "دادگەی فیدراڵی لەسەر بنەمای پێشینەیەکی یاسایی ئەو بڕیارەی داوە، بە رەوایەتیی سەرۆکی پەرلەمان، تەنانەت ئەگەر دووبارەش بکرێتەوە، ئەوا بەڕێز حەلبووسی و جێگرەکانی چانسیان زۆرترە جارێکی دیکە دەربچنەوە، دادگە رێگەکەی کردووە، وەکو فەتح و چوارچێوەی هاوئاهەنگی تێبینی لەسەر حەلبووسی نییە، بەڵکو تێبینی لەسەر ئەو رێکارانە هەبووە کە لە دانیشتنەکەدا گیراونەتەبەر. ئێمە چاوەڕێ بووین دادگە ئەم بڕیارە بدات".  رەحیم عبودی، ئەندامی دەستەی سیاسیی رەوتی حیکمە رایگەیاند، "ئەم بڕیارە هەمان شێوەی بڕیاری پەسندکردنی ئەنجامەکانی هەڵبژاردنە، ئێمە ئەو بڕیارانەی دادگەی باڵای فیدراڵی پەسند دەکەین، دەمانەوێت پارێزگاری لە شکۆ و دەستووریبوونی ئەم دامەزراوانە بکەین، کە دەسەڵاتدارە بۆ پاراستنی دەوڵەت و دەستوور و یاسا و سەروەرییەکەی. بۆ ئێمە وەکو رەوتی حیکمە بڕیارەکە شتێکی نوێ نییە و بەشداری لە حکومەتی داهاتوو ناکەین".  هەروەها مەحموود محەممەد، گوتەبێژی پارتی دیموکراتی کوردستان رایگەیاند، "ئەو بڕیارە دەبێتە هۆی خێراتربوونی هەنگاوە دەستوورییەكان و یارمەتیدەری پرۆسەی سیاسیی عێراق دەبێت بۆئەوەی لەسەر رێڕەوی سرووشتی و دروستی خۆی بڕوات".  مەسعود حەیدەر، راوێژکاری سەرۆک بارزانی رایگەیاند، "پۆستەکانی سەرۆکایەتیی پەرلەمان، سەرۆککۆمار و سەرۆکی حکومەت یەک سەلەیە و پێکەوە تێدەپەڕێندرێت و پەیوەستن بە یەکدییەوە، بە تێپەڕاندنی سەرۆکایەتیی پەرلەمان و سەرۆککۆمار بێگومان سەرۆکی حکومەتی داهاتووش، ئەم سیانە لەڕووی سیاسیشەوە پەیوەندییان بەیەکەوە هەیە و لەڕووی هەڵوێستەکانیشەوە لەناو پەرلەمان پەیوەندیی بەیەکەوە هەیە".  موقتەدا سەدر، رێبەری رەوتی سەدر دوای بڕیارەکەی دادگە زوو گوتارێکی پێشکێش کرد، ئەو لەسەر حکومەتی زۆرینەی نیشتمانی هێشتا سوورە و بۆ یەکەم جاریش بە ئاشکرا لە زاری خۆیەوە گوتی، حکومەتی بەبێ نووری مالیکی، سەرۆکی هاوپەیمانی دەوڵەتی یاسای دەوێت.  رێبەری رەوتی سەدر رایگەیاند، "شاندێک لە فەتح سەردانی کردین، حاجی عامری و شێخ قەیس هەروەها حاجی فەیازیان لەگەڵدا بوو، پێم گوتن ئێوە دەتوانن هەندێکتان ئێوە و فەیاز بەشداربن لە حکومەتی زۆرینەی نیشتمانی و بە ئاشکرا دەیڵێم، بەبێ بەشداریی نووری مالیکی، ئەوان رازی نەبوون و گوتیان یان پێکەوە دێین یان بەشدار نابین، بەڵام دواتر عامری بە تەنیا سەردانی کردم و رەزامەند بوو بەوەی بەشێک لە چوارچێوەی هاوئاهەنگی بەشداربێت لە حکومەت بەبێ مالیکی، ئێمە چەند رۆژێک چاوەڕوانی وەڵامی ئەوان بووین، بەڵام گوتی ئێمە پەشیمان بووینەوە لەو قسەیەمان".  بەپێی ماددەی ٧٢ی دەستووری عێراق، دەبێت سەرۆککۆماری نوێ لە ماوەی ٣٠ رۆژ لە رێککەوتی بەڕێوەچوونی یەکەم کۆبوونەوەی پەرلەمان هەڵبژێردرێت و دواتریش لە ماوەی ١٥ رۆژدا سەرۆککۆماری نوێ بەربژێری گەورەترین بلۆکی پەرلەمانی بۆ پێکهێنانی حکومەتی نوێ رابسپێرێت.