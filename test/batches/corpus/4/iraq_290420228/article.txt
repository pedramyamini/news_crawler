فەتحی سەعد دەڵێت، باوکی لە زیندانە و دایکیشی لە کارگەیەکی شیرینی کار دەکات، "من و براکانم کار دەکەین و مامەکانیشم لە زیندانن. باوکم لەسەر بوونی پەیوەندی بە داعشەوە زیندان کراوە. بارودۆخی ژیانمان زۆر زەحمەتە. "  تیمی رووداو چووە نێو گەڕەکی میللیی زەهرا بۆ بەدواداچوونی ژیانی خەڵک، تاوەکو بزانرێت دۆخی خێزانەکانی ئەو گەڕەکەی دوای شەڕی داعش چۆنە و چەند خێزان بێ باوک ماونەتەوە، لە ماوەیەک کەمدا خەڵکێکی زۆر لە تیمەکەی رووداو کۆبوونەوە.  زۆربەی ئەو ژنانەی کە لە دەوری تیمی رووداو کۆبوونەوە، حەزیان دەکرد تیمی رووداو بچێتە نێو ماڵەکانیان و رەوشیان ببینن. ژنێک ناوی نۆ خوشک و برای خۆی پیشانی تیمەکەی رووداو دا و کە بێ باوک ماونەتەوە، باسی لەوە کرد کە رەمەزانی ئەمساڵ نەیانتوانیوە کیلۆیەک میوەش بکڕن، تەنیا لە جەژنی قوربانیش گۆشت دەخۆن، چونکە لەو کاتەدا خێرخوازان پێیان دەدەن و خۆیان ناتوانن بیکڕن، لەبەر ئەوەیشە ناچارن منداڵەکانیان بنێرن بۆ کارکردن.  شاها جاسم، کابانی ماڵ دەڵێت، مانگێک بۆ دوو مانگ جارێک دەچێتە ماڵی براکەی و ١٠ بۆ ٢٥ هەزار دیناری پێدەدات ئەگەر کاری هەبێت، ئەگەرنا ٢٥٠ دیناریشیان نییە، "سوپاس بۆ خودا، بەڵام رەوشمان خراپە و گۆشتی سوور تەنیا جەژنی قوربان دێتە ماڵمان، ئێستا بەربانگی ئێمە پەتاتە، نیسک و باینجانە، ئێمە هەموومان بەڕۆژووین، سوێند بە خودا دەخۆم ئەم رەمەزانە کیلۆیەک میوە نەهاتووەتە ماڵەکەم، چونکە ناتوانم بیکڕم. "  بەپێی ئاماری بەڕێوەبەرایەتیی ئامار لە پارێزگای نەینەوا، ئەو منداڵانەی تەمەنیان لە خوارووی ٨ ساڵەوەیە و باوکیان نەماوە و لەسەر شەقامەکان کار دەکەن، ژمارەیان لانیکەم ١٩٧ هەزار منداڵە. ماڵی بێسەرپەرشتانیش لە موسڵ تەنیا ٥٧ منداڵی لەخۆگرتووە کە تەمەنیان لەنێوان شیرەخۆرە تاوەکو ١٨ ساڵە.