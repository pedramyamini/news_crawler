ئاژانسى دەنگوباسی نیمچە فەرمیی حکومەتى عێراق لەسەر زارى ئەحمەد موسا، گوتەبیژى وەزارەتى کارەباى عێراقەوە گواستوویەتیەوە، بەمنزیکانە ئەو سەردانە ئەنجامدەدەرێت و سەردانى ئەو شاندە لەسەر داواى مستەفا کازمى، سەرۆکوەزیرانە.  ئەحمەد موسا ئاماژەى بەوە داوە، ئامانج لەو سەردانە رێککەوتنە لەسەر میکانیزمێکى نوێ بۆ دووبارە هەناردەکردنەوەى گازى سرووشتى ئێران بۆ عێراق بە قەبارەیەکی زیاتر، ئەوەش بەمەبەستى پاڵپشتى تۆڕى نیشتمانیى عێراق لە بەرهەمهێنانى کارەبادا بۆ وەرزى هاوین.  بە گوێرەى رێکەوتنى پێشووى نێوان هەردوو حکومەتى عێراق و ئێران، پێویستبوو رۆژانە ئێران ٤٥ ملیۆن مەتر سێجا گازى سرووشتى هەناردەى عێراق بکات، بەڵام ئێستا تەنیا هەشت ملیۆن مەتر سێجا دەنێرێت.  ساڵى رابردوو ئێران بڕى گازى سرووشتى هەناردەى بۆ عێراق کەمکردەوە، ئەوەش بەهۆى رادەستنەکردنى پارەى ئەو بڕە گازە سرووشتییەى کە بۆ عێراقى هەناردە کردبوو کە بڕەکەى دەگاتە پێنج ملیار دۆلار و بەهۆى سزاکانى ئەمریکاوە لەسەر ئێران بەغدا ناتوانێت بیداتەوە بە تاران.