نەسیم عەبدوڵڵا، ئەندامی ھاوپەیمانیی فەتح بە رووداوی گوت، "بێگومان ئەمڕۆ وادەی دەستووری گوشار لەلایەنە سیاسییەکان دەکات بۆ رێککەوتن لەنێوانیاندا بە تایبەت لەم چەند رۆژەدا، چوارچێوەی ھاوئاھەنگی بۆچوونی خۆی ھەیە لەسەر ھەڵبژاردنی سەرۆککۆمار و سەرۆکوەزیران، بۆیە پێمان وایە دەبێت فراکسیۆنە سیاسییەکان نەک تەنیا لەسەر پرسی سەرۆککۆمار دانوستاندن بکەن، بەڵکو دەبێت لەسەر پرسی سەرۆکوەزیران و پشک و دەستکەوتەکانی دیکەش بکرێن. "   بەڕای پەرلەمانتارێکی ھاوپەیمانیی سەروەری سوننەکان، چوارچێوەی هاوئاهەنگی بەهیچ شێوەیەک ناتوانێت ببێتە گەورەترین فراکسیۆنی پەرلەمانی و سەرۆککۆمار هەڵبژێرێت. موقتەدا سەدر مەبەستیەتی بۆ گەلی عێراق دیاری بکات کە چوارچێوەی هاوئاهەنگی ئاستەنگی بۆ پرۆسەی سیاسیی دروستکردووە.  عەبدولکەریم عەبتان، پەرلەمانتاری ھاوپەیمانیی سەروەریی دەڵێت، "بێگومان ھاوپەیمانێتییەکەمان بەردەوام دەبێت، ئێمە رێککەوتنمان بۆ پێکھێنانی حکومەتی زۆرینە ئەنجامداوە و پرۆژە و بەرنامەشمان ھەیە، ئەمە واتای ئەوە نییە کە لایەنێک پشتگوێ بخەین، ھەموویان برامانن و ھاوبەشن لە وڵات و کورسییان بەدەستھێناوە، بەڵام ئەمە دیموکراسییە و با بزانن کە ئەوان شکستی سیاسییان خواردووە و ئێمەش دەبێت ئەو رێککەوتنە سیاسییەی لەنێوانماندایە تەواوی بکەین. "   هاوپەیمانیى رزگارکردنى نیشتمان کە لە رەوتى سەدر، پارتی دیموکراتى کوردستان و هاوپەیمانیى سەروەریى پێکدێت، دەیانەوێت حکومەتێکى زۆرینە پێکبهێنن و بەربژێریان بۆ پۆستى سەرۆککۆمار رێبەر ئەحمەدە، هەرچى هاوپەیمانیی چوارچێوەى هاوئاهەنگییە کە لە زۆرینەى لایەنە شیعەکان پێکدێت جگە لە رەوتى سەدر، لەگەڵ حکومەتى بنکە فراوانن.