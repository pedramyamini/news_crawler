خەڵكی ناسرییە دەڵێن لە ٢٤ کاژێردا تەنیا کاژێرێک کارەبای حکومییان هەیە، ئەو بێ کارەباییە سەری کێشاوە بۆ بێ ئاوی. خۆپیشاندەران هاواریان دەکرد: "داوای پارەمان لە حکومەت نەکردووە، تەنیا دەمانەوێت ئاو و کارەبامان بداتێ کە مافی بنچینەیی خۆمانە. "  ئەمە یەکەمجار نییە خەڵكی ناسرییە خۆپیشاندان دژی کەمی خزمەتگوزارییە حکومییەکان دەکەن لە کۆتاکانی ٢٠١٩ ش کاتێک خۆپیشاندانی سەرتاسەری لە ناوەڕاست و باشووری عێراق دەستپێکرد، لە ناسرییە خەڵک بارەگای چەندین پارتی سیاسیان سووتاند. ژمارەیەک خۆپیشاندان و چالاکڤان لە ئەنجامی رووبەڕووبوونەوە لەگەڵ هێز و گرووپە چەکدارەکان گیانیان لەدەستدا،  لە نیسانی ٢٠٢١ جارێکی دیکە خۆپیشاندانی خەڵک لە ناسرییە دەستیپێکردەوە، خەڵکێکی زۆر کۆبوونەوە، پردی حەدیدیان لە ناوەڕاستی شاردا گرت.  ئەمەی ئەمجارەش دووەم رۆژە لەسەر یەک خەڵک دژی کەمی خزمەتگوزارییە حکومییەکان خۆپیشاندان دەکەن، ئێستا هێزێکی ئەمنی زۆر لەناسرییە جێگیرکراون، خراونەتە ئامادەباشی بۆ ئەگەری خۆپیشاندانی گەورەتر.