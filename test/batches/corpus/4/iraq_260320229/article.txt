بەپێی راگەیێندراوێکی ئەنجوومەنی نوێنەرانی عێراق، کۆبوونەوەی پەرلەمانی عێراق بۆ رۆژی دووشەممەی داهاتوو ٢٨ - ٣ - ٢٠٢٢ دواخرا و رۆژی چوارشەممەش ٣٠ - ٣ - ٢٠٢٢ بڕیارە کۆبوونەوەی تایبەت بە هەڵبژاردنی سەرۆککۆمار بەڕێوەبچێت.  هەڵکەوت عەزیز، پەیامنێری تۆڕی میدیایی رووداو لە بەغدا گوتی، دەستەی سەرۆکایەتیی پەرلەمان و پەرلەمانتان هۆڵی کۆبوونەوەکەیان جێهێشت، ئەوەش بەهۆی تەواونەبوونی رێژەی یاسایی پەرلەمانتاران لە دانیشتنەکەدا.  لە دانیشتنەکەی ئەمڕۆدا ٢٠٢ پەرلەمانتار ئامادە بوون، هەروەها ١٢٧ پەرلەمانتاریش بایکۆتی دانیشتنەکەیان کرد.  ئەو فراکسیۆن و هاوپەیمانییانەی کە بایکۆتی دانیشتنەکەیان کرد ژمارەیان ١٢٦ پەرلەمانتار بووە کە لەچەند فراکسیۆن و هاوپەیمانیی جیاواز و چەند پەرلەمانتارێکی سەربەخۆ پێکهاتبوون، ئەوان نووسراوێکیان ئاراستەی سەرۆکایەتیی پەرلەمانی عێراق کرد و رایانگەیاند کە بەشداریی لە دانیشتنەکەی ئەمڕۆ ناکەن. هەروەها پەرلەمانتارێکی دیکەش کە ناوی بڵاونەکراوەتە بایکۆتی دانیشتنەکەی کرد.  بەپێی نووسراوەکەی ئەو لایەنانە کە وێنەیەکی دەست تۆڕی میدیایی رووداو کەوتووە، هەریەکە لە چوارچێوەی هاوئاهەنگی ٨١ کورسی، یەکێتی نیشتمانیی کوردستان ١٨ کورسی، هاوپەیمانی عەزم ١٢ کورسی، ئیشراقەی کانوون ٦ کورسی، یەکگرتووی ئیسلامی کوردستان ٤ کورسی، لەگەڵ چوار پەرلەمانتاری سەربەخۆ و پەرلەمانتارەکەی کۆمەڵی دادگەری بایکۆتی دانیشتنەکەیان کرد.  پەیامنێری رووداو باسی لەوە کرد، رۆژی دووشەممە کۆبوونەوەی ئاسایی پەرلەمانی عێراق بەڕێوەدەچێت و رۆژی چوارشەممەش کۆبوونەوەی پەرلەمانی عێراق تایبەت بە هەڵبژاردنی سەرۆککۆمار بەڕێوەدەچێت.