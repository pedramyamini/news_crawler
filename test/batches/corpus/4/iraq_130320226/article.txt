ئەحمەد سەحاف، گوتەبێژی وەزارەتی دەرەوەی عێراق لە کاتی بەشداریکردن لە بەرنامەی "بەرپرسیار"ی تەلەڤزیۆنی رووداو کە شەهیان تەحسین پێشکێشی دەکات رایگەیاند، جگە لە بانگهێشتکردنی باڵیۆزی ئێران "هەنگاوی دیکە دەنرێت، تا دەگاتە گفتوگۆکردن و هاوئاهەنگی و پەیوەندیکردن و گەیشتن بە ئاستی باڵا".  دەقی هەڤپەیڤینی گوتەبێژی وەزارەتی دەرەوەی عێراق:   رووداو: هەڵوێستی وەزارەتی دەرەوەی عێراق لەسەر بۆردوومانی هەولێر چییە، بە تایبەت دوای ئەوەی ئێران رایگەیاند کە ئەوان هێرشەکەیان ئەنجامداوە؟  ئەحمەد سەحاف: سەرەتا پێویستە ئاماژە بەوە بکەین کە وەزارەتی دەرەوەی عێراق سەرکۆنەی ئەو بۆردوومانە مووشەکییانە دەکات کە شوێنی نیشتەجێبوونی هاووڵاتییانی سڤیلی کردووەتەوە ئامانج، لە رۆڵەکانی گەلی خۆشەویستمان لە هەرێمی کوردستانی عێراق لە پارێزگای هەولێر. پێمانوایە ئەمە پەلامارێکی روون و ئاشکرایە بۆ سەر سەروەریی عێراق، ئەمە جۆرێکە لە ترساندنی خەڵکی سڤیل و پشێوی نانەوە و تێکدانی ئاسایش و سەقامگیریی هەرێمی کوردستانی عێراق، ئەمەش رەنگدانەوەی لەسەر تەواوی وڵات دەبێت لەو قۆناخەدا کە پێمانوایە قۆناخێکی زۆر گرنگ و مەترسیدارە. ئەم پەلاماردانە بە واتای بەئامانجکردنی ئاسایش و سەقامگیری و یەکێتیی عێراق و یەکێتی گەلەکەی دێت، پێویستمان بەوەیە هەڵوێستێکی یەکگرتوومان بۆ رووبەڕووبوونەوەی هەبێت. وەزارەتی دەرەوەی عێراق کە بە شێوەیەکی فەرمی هەڵوێستی حکومەتی عێراق وێنا دەکات، پابەندی رێکارە دیاریکراوەکانە سەبارەت بە پاراستنی یەکێتیی عێراق و پارێزگاریکردن لە ئاسایش و سەروەری و ئاسایشی خەڵکەکەی.  رووداو: عێراق بەنیازە چی بکات دوای ئەوەی کۆماری ئیسلامیی ئێران و بەرپرسیارێتیی هێرشەکەی لە ئەستۆ گرت؟  ئەحمەد سەحاف: سەرەتا ئێمە هەڵوێستی خۆمان بە زمانێکی تووند راگەیاند، لە رێگەی دەرکردنی بەیاننامەیەک لە وەزارەتی دەرەوەی عێراق، هەنگاوی دیکە هەن کە وەزارەتی دەرەوە پشتیان پێ دەبەستێت، ئەو هەنگاوانە هاوشان دەبن لەگەڵ ئاستی ئەو پێشێلکارییە روونەی کە خاکی عێراقی لە هەرێمی کوردستان لە پارێزگای هەولێر کردووەتە ئامانج. عێراق بە هیچ شێوەیەک رێگە بە هیچ پەلامارێک نادات کە بکرێتە سەر ئاسایشی خەڵک و گەلەکەی و یەکێتیی خاکەکەی و سەرەوەرییەکەی پێشێل بکات، لە هەر یەک لە خاڵەکانیدا. بۆیە تەواوی ئەو رێکارانە دەگرینەبەر کە پێویستە بگیرێنەبەر کە مافی عێراق گەرەنتی دەکات، جەخت لەسەر پرەنسیپی سەرکۆنەکردنی هەر دەستدرێژییەک دەکەینەوە بۆسەر خاکەکەی لە هەر لایەنێک لە لایەنەکانەوە بێت. بە دڵنیاییەوە رێگە بەوە نادەین و هەڵوێستیشمان هاوشان دەبێت لەگەڵ قەبارەی ئەو هەڕەشەیەی لەسەر خاکەکەمان دەکرێت.  رووداو: چۆن رەفتار لەگەڵ ئێران دەکەن بۆ ئەوەی رێگری لە دووبارەبوونەوەی ئەو هێرشانە بکەن؟  ئەحمەد سەحاف: هەموو ئەوەی کە لەبەردەست و گونجاوە لە چوارچێوەی رێکارەکانی وەزارەتی دەرەوەی عێراق کە کاری پێدەکات، ئەمە دەبێتە رێگەیەک بۆ ئێمە بۆ ئەوەی مافی عێراق دەستەبەر بکەین کە سەرکۆنەی هەر پەلامارێک بکات بۆ پارێزگاریکردن لە یەکێتیی خاکەکەی و ئاسایشی هاووڵاتییانی. لەسەر ئەمەش وەزارەتی دەرەوەی عێراق ئێستا بانگهێشتی باڵیۆزی کۆماری ئیسلامیی ئێرانی لە بەغدا کرد و یاداشتی ناڕەزایی رادەستکرد، کە هەڵوێستی عێراقی تێیدا روونکراوەتەوە. هەروەها رێکاری دیکە هەن کە وەزارەتی دەرەوەی عێراق دەیانگرێتەبەر لە بەرامبەر ئەو هەڕەشەیەی کە کراوەتە سەر خاکی عێراق.  رووداو: عێراق چۆن دەتوانێت رێگری لەو هێرشانە بکات؟ هەڵوێستی عێراق تەنیا لە چوارچێوەی سەرکۆنەکردایە؟  هەڵوێستی عێراق سەرەتا بە گوتار دەستپێدەکات، دواتر بە گرتنەبەری رێکار تێدەپەڕێت و بە ئەنجامیش کۆتایی پێدێت.  ئێمە وەزارەتی دەوڵەتێکی خاوەن سەروەرین، پشت بە رێکاری دیاریکراو دەبەستین، ئێستا هەڵوێستی فەرمی خۆمان راگەیاندووە، بانگهێشتی باڵیۆزی کۆماری ئیسلامیی ئێرانمان لە بەغدا کردووە و یاداشتی ناڕەزایەتیمان داوەتێ، هەروەها هەنگاوی دیکە دەنرێت، تا دەگاتە گفتوگۆکردن و هاوئاهەنگی و پەیوەندیکردن و گەیشتن بە ئاستی باڵا، کە وەزارەتی دەرەوەی عێراق بە هەنگاوەکانی لەگەڵ سەرۆکوەزیران و حکومەتی عێراق دەینێت. بەرژەوەندیی عێراق لەوەدا دەبینین کە سەقامگیر و ئارام بێت، لە چوارچێوەی چارەسەری هاوسەنگ و بە دەنگەوە هاتن، بەبێ ئەوەی رەنگدانەوەی خراپی لەسەر  ئەو پێشهانە هەبێت کە ئێستا هەن.  رووداو: ئەو هێرشانەی پێشتر ئەنجامدراون و ئێران بەرپرسیارێتیی خۆی راگەیاندووە، لەسەر ئەو هێرشانەی رابردوو چیتان کردووە و ئەنجامی لە لێکۆڵینەوەکانتان بەکوێ گەیشتوون؟  ئەحمەد سەحاف: وەزارەتی دەرەوەی عێراق بەوردی بەدواداچوون دەکات و بەیاننامەی دەرکردووە، بانگهێشتی باڵیۆزەکانی کردووە و یاداشتی ناڕەزایەتی رادەستکردوون بۆ هەر دەستوەردانێک کە کردبێتیان، هەروەها لە پەیوەندیدایە لەگەڵ هاوڕێ و دۆستەکانی، لەگەڵ ئەنجوومەنی ئاسایشی نەتەوە یەکگرتووەکانیش لەبارەی ئەو یاداشتە ناڕەزایەتییانە لە پەیوەندیدار بووە، هەروەها هەوڵدەدات لە رێگەی گفتوگۆکردن بۆ ئەوەی ئەو قەیرانە دووربخرێتەوە و ئاڵۆزییەکان کەم بکرێنەوە، عێراق دوور بخرێتەوە لە هەر ململانێیەک کە ئەگەری روودانی هەیە. ئێمە رەتیدەکەیەنەوە بەرژەوەندیی عێراق بخرێتە بازنەی هاوسەنگی، بە مەبەستی پاراستنی ئاسایش و سەقامگیرییەکەی و دوورخستنەوەی لە دەستدرێژیی چاوەڕوانکراو.  رووداو: دەتوانن لە ئەنجوومەنی ئاسایشی نێودەوڵەتی سکاڵا لەسەر ئێران تۆمار بکەن؟  ئەحمەد سەحاف: هەموو رێکارەکان کە گەرەنتیکراوە بۆ عێراق لەسەر ئاستی دیپلۆماسی دەکرێت پشتی پێ ببەسترێت، بە هاوئاهەنگی و راسپاردەی سەرۆکوەزیران و وەزیری دەرەوە، بە هیچ شێوەیەک سازش لەسەر پاراستنی سەروەریی عێراق و پارێزگاریکردن لە یەکێتیی خاکەکەی ناکەین، بەردەوامیش دەبین لە سەرکۆنەکردنی هەموو ئەو کارانەی کە ئاسایشی هاووڵاتییانی و سەقامگیرییان لە هەرێمی کوردستان و هەر بستێکی دیکە خاکی عێراق بکاتە ئامانج.