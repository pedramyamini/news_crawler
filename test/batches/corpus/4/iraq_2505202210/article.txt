بەگوێرەى نووسراوێکى فەرمى ئەمیندارێتى گشتیى ئەنجوومەنى وەزیرانى عێراق، کە لە ٢٤ ى ئایار بۆ  پارێزگاى سەڵاحەدین نێردراوە، تێیدا هاوپێچى بڕیارى پەرلەمانى عێراقى لەگەڵدایە بۆ لەسەرکارلادانى عەمار جبوورى، پارێزگارى پێشووى ئەو شارە بەمەبەستى جێبەجێکردنى.  بەڕێوەبەرى یەکێک لە یەکە کارگێڕییەکانى سنوورى پارێزگاى سەڵاحەدەین کە نەیویست ناوى بڵاوبکرێتەوە بە تۆڕى میدیایی رووداوى راگەیاند؛ ئەمڕۆ ٢٥ ى ئایارى ٢٠٢٢، ئیسماعیل هەلوب، جێگرى یەکەمى پارێزگارى سەڵاحەدین بە فەرمى جێگەى پارێزگارى پێشووى گرتەوە بەشێوەى وەکالەت و گوتى: "ئەمڕۆ مەراسیمێک لە باڵەخانەی پارێزگار رێکخرا بۆ وەرگرتنى ئەو پۆستە".  رۆژی ١٩ ى ئایارى ٢٠٢٢، پەرلەمانى عێراق بە زۆرینەى دەنگ عەمار جبوورى لە پۆستى پارێزگارى سەڵاحەدین دوورخستەوە، ٢٢ ى ئایار پەرلەمانی عێراق نووسراوێکى فەرمى ناردووە بۆ وەزارەتى دادی عێراق بۆ ئەوەى لە رۆژنامەى وەقائیعى عێراقى بڵاوبکرێتەوە بەمەبەستى جێبەجێکردنى.  عەمار جبوورى، پارێزگارى سەڵاحەدین ١٩ ى ئایارى ٢٠٢٢ کە هەمان رۆژى لەسەرکارلادانى بوو لە پۆستەکەى، فەرمانێکى کارگێڕى دەرکردووە، بە ئیفادکردنى خۆى بۆ بەشداریکردن لە کۆنگرەى بەهارەى ساڵانەى ئەنجوومەنى کارى بەریتانى - عێراقى لە لەندەنى پایتەختى بەریتانیا، لە ٢٤ تاوەکو ٢٩ ى ئایار و عەمار حیکمەت، جێگرى پارێزگارى بۆ کاروبارى هونەریى راسپارد بە وەکالەت پۆستى پارێزگار بەڕێوە ببات، تاوەکو ئەوکاتەى لەو گەشتە دەگەڕێتەوە.  بەگوێرەى یاسای ئەنجوومەنى پارێزگاکانى عێراق، لادان و دانانى پارێزگار لە دەسەڵاتى ئەنجوومەنى پارێزگادایە، بەڵام لەپاش هەڵوەشاندنەوەى ئەنجوومەنى پارێزگاکان لە ٢٦ ى تشرینى دووەمى ٢٠١٩، دەسەڵاتى لادانى پارێزگار و دانانى دراوەتە پەرلەمانى عێراق.