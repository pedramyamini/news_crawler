نەجم جبووری، پارێزگاری نەینەوا بە تۆڕی میدیایی رووداوی راگەیاند، بڕیاربوو ئەمڕۆ چوارشەممە ٢٠ ـی نیسانی ٢٠٢٢، محەممەد حەلبووسی، سەرۆکی پەرلەمانی عێراق سەردانی نەینەوا بکات، بەڵام بەهۆی خراپی کەشوهەوا و خۆڵبارین و نەفڕینی فڕۆکەوە، سەردانەکەی سەرۆکی پەرلەمانی عێراق دواخرا.   پێشتر، رەفعەت سمۆ، یاریدەدەری پارێزگاری نەینەوا بە تۆڕی میدیایی رووداوی راگەیاند، بڕیارە کاژێر ٢ ـی دوای نیوەڕۆی ئەمڕۆ چوارشەممە، محەممەد حەلبووسی بە سەرۆکایەتی شاندێک بگاتە شاری موسڵ، بەمەبەستی لە نزیکەوە ئاگاداربوون لە دۆخی موسڵ و پارێزگای نەینەوا بە گشتی.   یاریدەدەری پارێزگاری نەینەوا ئاماژەی بەوەکرد، پەرلەمانتارانی سەروەریی سوننەکان یاوەری شاندەکە دەبن و لە دوێنێوە ئامادەکاریی کراوە، بۆ ئەو سەردانە. ژمارەیەک دیدار و کۆبوونەوە دەکات. هاوکات ئەگەری هەیە لەمیانەی ئەو سەردانەدا ژمارەیەک گۆڕانکاریی ئیداری لە پارێزگاکەدا بکرێن.