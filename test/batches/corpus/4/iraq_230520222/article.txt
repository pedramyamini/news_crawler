رۆژی دووشەممە ٢٣ ـى ئایارى ٢٠٢٢، موقتەدا سەدر، رێبەرى رەوتى سەدر لە نووسراوێکدا داواى لە وتارخوێنى مزگەوتەکان کردووە کە بەر لە نوێژى هەینى سێ درووشم بڵێنەوە و ئەوەى بە بەرژەوەندى هەمووان لە قەڵەمداوە.   دروشمەکانی سەدر بریتین لە، "نەخێر، نەخێر بۆ ئیسرائیل. نەخێر، نەخێر بۆ ئاساییکردنەوە. نەخێر، نەخێر بۆ داگیرکار. " موقتەدا سەدر داوای لە گوتارخوێنانى نوێژى هەینى کردووە پابەندبن بەو رێنماییەوە.   ئەو رێنماییەى موقتەدا سەدر هاوکاتە لەگەڵ تاوتوێکردنى پێشنیازەیاساى قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل لە پەرلەمانى عێراق کە لەلایەن رەوتى سەدرەوە پێشکێشکراوە.   پێشنیازەیاساکە رێگریى لە هەموو جۆرە پەیوەندییەک دەکات کە عێراق و هاووڵاتییانى لەگەڵ دەوڵەتى ئیسرائیل و کۆمپانیاکانى ببەسترێت.