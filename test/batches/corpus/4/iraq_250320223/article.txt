رەفیق ساڵحى، ئەندامى پەرلەمانى عێراق لە فراکسیۆنى فەتح کە بەشێکە لە هاوپەیمانى چوارچێوەى هاوئاهەنگى، بە تۆڕى میدیایی رووداوى راگەیاند، بەشێکى کورد رێککەوتنى لەگەڵ بەشێکى شیعەدا کردووە، لەکاتێكدا پێشتر رێکكەوتنى ستراتیژيى لەنێوان هەردوو پێکهاتەدا هەبووە، ئەنجامدانى کۆبوونەوەى داهاتووى پەرلەمان بەو هاوکێشەیەى ئێستا ئاماژەیە بۆ ئەوەى رێککەوتنە ستراتیژییەکە هەڵوەشێندراوەتەوە.  بڕیارە رۆژی شەممە ٢٦ ى ئادارى ٢٠٢٢، پەرلەمانى عێراق بۆ هەڵبژاردنى سەرۆککۆمار کۆببێتەوە، کە ٤١ کەس خۆیان بۆ ئەو پۆستە بەربژێر کردووە، دیارترینیان بەرهەم ساڵح، بەربژێرى یەکێتى نیشتیمانى کوردستان و رێبەر ئەحمەد، بەربژێرى پارتى دیموکراتى کوردستانن.   رەفیق ساڵحى رایگەیاند؛ ئەگەر بەرهەم ساڵح تەنیا بەربژێرى کورد بێت بەشداری لە کۆبوونەوەکەی پەرلەماندا دەکەن، جەختیشیکردەوە کە هەوڵ هەیە بۆ رێککەوتن لەگەڵ رەوتى سەدر، دەشڵێت: "چوارچێوەى هاوئاهەنگى دەرگاى گفتوگۆى دانەخستووە. "  ٢٣ ى ئاداری ٢٠٢٢، هاوپەیمانى رزگارکردنى نیشتیمان کە لە رەوتى سەدر و هاوپەیمانى سەروەریى و پارتى دیموکراتى کوردستان پێکهاتوون، رێبەر ئەحمەدى وەک بەربژێرى هاوپەیمانێتیەکە بۆ پۆستى سەرۆککۆمار و محەممەد جەعفەر سەدرى وەک بەربژێرى پۆستى سەرۆکوەزیران ناساند.