موقتەدا سەدر، رێبەری رەوتی سەدر ڤیتۆی لەسەر بەشداریکردنی هاوپەیمانیی دەوڵەتی یاسا و نووری مالیکی، سەرۆکی هاوپەیمانییەکە لە حکومەتی نوێ و دەسەڵات لە عێراق داناوە. ئەو هەڵوێستەش ناکۆکیی زۆری لەنێوان رەوتی سەدر و چوارچێوەی هاوئاهەنگیدا دروست کردووە.  عەباس عەبوود، ئەندامی هاوپەیمانیی دەوڵەتی یاسا بە رادیۆی رووداوی راگەیاند: "دەوڵەتی یاسا پێیوایە نابێت هەوڵەکانی پێکهێنانی حکومەت لەگەڵ کێشە کەسییەکاندا تێکەڵ بکرێن. ئەم جارە دەوڵەتی یاسا دەیەوێت بەشداریی حکومەت بکات و پێکهاتەیەکی گرنگی عێراقە. "  رۆژی دووشەممە ٢٠٢٢/٠١/٣١ بە دەستپێشخەریی سەرۆک بارزانی هەریەکە لە نێچیرڤان بارزانی، سەرۆکی هەرێمی کوردستان و محەممەد حەلبووسی، سەرۆکی پەرلەمانی عێراق سەردانی موقتەدا سەدریان کرد بۆ ئەوەی دۆخی سیاسیی عێراق لەو چەقبەستووییە رزگار بکەن و لەسەر پێکهێنانی حکومەت بگەنە سازان.  ئەندامەکەی دەوڵەتی یاسا گوتی: "ئەو دەستپێشخەرییەی بەڕێز مەسعوود بارزانی بۆ چارەسەرکردنی پرۆسەی سیاسی زۆر باشە. ئەگەر حکومەت لەسەر حسابی لایەنێکی دیکە دروست بکرێت ئەوە سەرکەوتوو نابێت و ساڵێک درێژە ناکێشێت. ئەو دەستپێشخەرییە لە پێناوی پاراستنی پرۆسەی سیاسی و هێنانە ئارای حکومەتێکی بەهێزدایە. "  ئەو ئاماژەی بەوەش دا، بڕوای هەموو هێزە سیاسییە براوەکان وایە کە دەبێت لە حکومەتدا بەشدار بن. دەبێت سەرۆکوەزیران بە سازان لەناو پێکهاتەی شیعەدا دیاری بکرێت. ناکرێت لایەنێک بە تەنیا دیاریی بکات.   سەرۆک بارزانی دوای دەستپێشخەرییەکەی لە تویتەر هیوای خواست ئەو کارە ئەنجامی ئەرێنیی هەبێت و "لە بەرژەوەندیی عێراق و هەموو پێكهاتەكانیدا بێت. "  عەباس عەبوود گوتیشی: "ئەگەر لایەنێک بە تەنیا پۆستی سەرۆکوەزیران دیاری بکات، کارێکی مەترسیدارە و رەنگە وڵات بخاتە ئاژاوە و پشێوییەوە. ئێستا لەلایەن هەموو هێزە یاسییەکانەوە باوەڕێک دروست بووە کە دەبێت پۆستی سەرۆکوەزیران بە سازان کەسێکی بۆ دیاری بکرێت کە بەهێز بێت و بتوانێت وڵات بەم دۆخە سەخت و دژوارەدا تێبپەڕێنێت. "  لەبارەی وەزارەتەکانیشەوە جەختی لەوە کردەوە کە دابەشکردنی وەزارەتەکان و پۆستەکان بەپێی نەریتێکی سیاسییە کە لە ٢٠٠٥ ـەوە بەردەوامە و دەبێت ئەو لایەنانەی لە حکومەتدا بەشدار دەبن لەسەر دابەشکردنیان رێکبکەون.  دەوڵەتی یاسا بە بەدەستهێنانی ٣٤ کورسیی پەرلەمانی عێراق دووەم گەورەترین فراکسیۆنی شیعەیە و لەسەر ئاستی عێراقیشدا سێیەمە. عەبوود ئاماژەی بەوە کرد: "دەوڵەتی یاسا دەیەوێت لە حکومەت و حوکمڕانیدا بەشدار بێت؛ هێز و ئەزموونی هەیە و دەتوانێت سەرکەوتوو بێت. "  رۆژی پێنجشەممە ٢٠٢٢/٠٢/٠٣ دادگەی باڵای فیدراڵیی عێراق سکاڵای هەریەکە لە عالیە نوسێف و عەتوان عەتوانی لەبارەی گەورەترین فراکسیۆنی پەرلەمانەوە رەتکردەوە کە ئەو دوو پەرلەمانتارە سەر بە دەوڵەتی یاسا بوون و پێیانوابوو فراکسیۆنەکەی خۆیان گەورەترینە و دەبێت بۆ پێکهێنانی حکومەت رابسپێردرێت.  ئەندامەکەی دەوڵەتی یاسا باسی لەوەشکرد: "ئەمە وڵاتێکی دیموکراسییە و هەر شتێک دادگە بیڵێت و بڕیاری لەسەر بدات ئێمە رێزی لێدەگرین. "  موقتەدا سەدر نایەوێت نووری مالیکی بە هیچ شێوەیەک لە پۆستە حکومییە باڵاکانی عێراقدا بێت و بەشداریی ئەو و هاوپەیمانێتییەکەی لە حکومەتدا بە هەموو جۆرێک رەت دەکاتەوە.  عەباس عەبدوودی ئەوەشی خستەڕوو: "مالیکی باسی ئەوەی نەکردووە کە خۆی بۆ پۆستی سەرۆکوەزیران یان هەر پۆستێکی دیکە بەربژێر بکات. ئەو دیدگایەکی تایبەتی خۆی هەیە کە نوێنەرایەتی دەیان هەزار کەس دەکات. بابەتی سەرۆکوەزیران لە دانیشتنی پەرلەماندا یەکلایی  دەبێتەوە. "  هاوکات مژارێکی دیکەی گەرمی سیاسی لە عێراقدا هەڵبژاردنی سەرۆککۆمارە لە پەرلەمان کە ٢٥ بەربژێری هەیە و ململانێکە زیاتر لە نێوان هۆشیار زێباری، بەربژێری پارتی دیموکراتی کوردستان و د. بەرهەم ساڵح، بەربژێری یەکێتیی نیشتمانیی کوردستاندایە.  عەبوودی لەو بارەیەوە گوتی: "چوارچێوەی هاوئاهەنگی ڤیتۆی لەسەر هیچ بەربژێرێکی پۆستی سەرۆککۆمار نییە. کێبڕکێی نێوان د. بەرهەم ساڵح و هۆشیار زێباری زۆر سەخت دەبێت، چونکە هەردوو لا هاوپەیمان و لایەنگریان هەیە. زێباری نوێنەرایەتیی هاوپەیمانێتییەکی بەهێز دەکات، بەڵام ئەمە بە مانای ئەوە نایەت کە رێگەکەی سادە و ئاسان بێت بۆ ئەوەی ببێتە سەرۆککۆمار. یەکەم جارە سەرۆککۆمار بەم سەختییە هەڵبژێردرێت. "