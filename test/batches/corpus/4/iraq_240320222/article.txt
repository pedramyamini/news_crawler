سکاڵاکەی سەر بەرهەم ساڵح، لەلایەن هەرسێ پەرلەمانتاری پارتی لە پەرلەمانی عێراق (ڤیان سەبری، شێروان دووبەردانی و رێبوار هادی) تۆمارکراوە، بە تۆمەتی ئەوەی دەسەڵاتەکانی سەرۆککۆماری پێشێل کردووە و دەسەڵاتەکانی بۆ ئازادکردنی تاوانبارێکی ماددەی هۆشبەر بەکارهێناوە.  هەروەها سکاڵاکەی سەر رێبەر ئەحمەدیش لەلایەن عالیە نسەیف، پەرلەمانتاری دەوڵەتی یاسا بە سەرۆکایەتی نووری مالیکی تۆمارکراوە، بە تۆمەتی ئەوەی رێبەر ئەحمەد بەشداری لە گشتپرسییەکەی ساڵی ٢٠١٧ دا کردووە و هەوڵی جیابوونەوەی لە عێراق داوە.  د. سەباح سوبحی، پەرلەمانتاری فراکسیۆنی پارتی دیموکراتی کوردستان لە پەرلەمانی عێراق بە (تۆڕی میدیایی رووداو)ی راگەیاند، ئەمڕۆ دادگەی باڵای فیدراڵی عێراق لەبارەی سکاڵاکەی ئەوان کۆدەبێتەوە، کە لەسەر بەرهەم ساڵح سەرۆککۆماری عێراق تۆماریان کردووە، بەهۆی ئەوەی نەیتوانیووە پارێزگاری لە دەستوور بکات و  مەرسوومی کۆماریی بۆ ئازادکردنی گەورە بازرگانێکی ماددەی هۆشبەر دەرکردووە، کە کوڕی پارێزگاری پێشووی نەجەفە، بۆیە سکاڵایان لەسەر شیاویەتی بەرهەم ساڵح بۆ خۆبەربژێرکردن بۆ پۆستی سەرۆککۆمار تۆمارکردووە.   پەرلەمانتارەکەی پارتی ئاماژەی بەوەدا  لە سکاڵاکە پشتیان بە دوو ماددەی دەستوور بەستووە؛ ماددەی ٦٧ی دەستوور کە دەڵی دەبێت سەرۆککۆمار دەستوور بپارێزێت نابێت دەستوور پێشلبکات. هەروەها بەرهەم ساڵح لە ماددەی ٧٣ی دەستووردا، دەسەڵاتی خۆی بەکارهێناوە بۆ لێدان لە ماددەی ٦٧ی دەستوور، ئەمەش بەهیچ شێوەیەک نابێت. بەربژێربوون کۆمەڵێک خاسیەتی خۆی هەیە و نابێت پێشێل بکرێن.  سەبارەت بە سکاڵاکەی عالیە نسەیف، پەرلەمانتاری دەوڵەتی یاسا لەسەر  رێبەری ئەحمەد، بەربژێری پارتی بۆ پۆستی سەرۆککۆمار، د. سەباح سوبحی گوتی: "داوایەکی زۆر لاوازە و هیچ بەهایەکی نییە، کاری ئەویش نییە".    رۆژی دووشەممە، ٢٨ی شوباتی ٢٠٢٢ سەرۆککۆماری عێراق دوای کۆبوونەوەی لەگەڵ لیژنەی لێکۆڵینەوە لەو پرسە کە لە سەرۆکایەتیی کۆمار پێکهێنرا، بڕیاریدا هەردوو مەرسومی کۆماریی ژمارە ١ و ٢ی تایبەت بە داواکردنی ئازادکردنی لوئەی جەواد یاسری، کوڕی پارێزگاری پێشووتری نەجەف بکشێنێتەوە کە لە ساڵی ٢٠١٨ بە تاوانی بازرگانیکردن بە ماددەی هۆشبەرەوە بڕیاری زیندانیکردنی هەتاهەتایی بۆ دەرچوو.  بەپێی مەرسومی کۆماریی ژمارە یەک، بەرهەم ساڵح بڕیاری لێخۆشبوونی بۆ تاوانبار جەواد لوئەی یاسری دەرکردووە، کە دادگەی کەرخ لە ساڵی ٢٠١٨ سزای داوە و لە مەرسوومەکەدا هاتووە پێویستە وەزیری داد لە رۆژی دەرچوونییەوە جێبەجێی بکات، بەڵام بەپێی زانیارییەکانی رووداو. ئەو تاوانبارە بۆ دەرەوەی عێراق هەڵاتووە و تاوەکو ئێستاش دەستگیرنەکراوە.  جەواد لوئەی یاسری، کوڕی پارێزگاری پێشووتری نەجەف، لە ساڵی ٢٠١٨ لەلایەن پۆلیسەوە دەستگیرکرا، لەکاتی دەستگیرکردنی خۆی و دوو کەسی دیکە ٥ کیلۆ و ٦٠٠ گرام ماددەی هۆشبەریان پێبوو لەگەڵ دەمانچەیەک و ٧٠٠٠ حەبی هۆشبەر،   لە ١٠ ـی کانوونی دووەمی ئەمساڵ د. بەرهەم ساڵح بە مەرسومێکی کۆماری بڕیاری لێبووردنی تایبەتی بۆ جەواد و ھاوڕێکانی دەرکرد، ئەو کارەی سەرۆککۆمار کاردانەوەی زۆری بەدوای خۆیدا ھێنا زۆربەی لایەنە سیاسییەکان سەرکۆنەی بڕیارەکەیان کرد.  دوای رووداوەکە، پارێزەرێک بەناوی ئەحمەد ئەلشەھید، سکاڵای یاسایی لەسەر سەرۆککۆمار و سەرۆکوەزیران تۆمارکرد و بە تۆڕی میدیایی رووداوی گوت بە پشتبەستن بە ماددەی ١٠٤ی یاسای سزادانی عێراقی و بە تۆمەتی خراپ بەکارهێنانی پلە و پۆستیان لە دادگەی کەرخ لە بەغدا سکاڵاکەی تۆمارکردووە و گوتەکانی لێ وەرگیراوە.  ئەوە جاری دووەمە دادگای باڵای فیدراڵیی عێراق لەبارەی سکاڵای بەربژێرانی پۆستی سەرۆککۆمار کۆدەبێتەوە، پێشتر دادگەکە لە رۆژی ١٣ - ٠٢ - ٢٠٢٢ بەربژێربوونی هۆشیار زێباری، بەربژێری پارتی رەتکردەوە.