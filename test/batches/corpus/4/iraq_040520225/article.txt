ئەو شەڕە ئەمڕۆ ٤ ى ئایارى ٢٠٢٢ لە ناحیەى عزێر لە باشوورى پارێزگاى میسان روویداوە، کە ١٠٠ کیلۆمەتر لە شاری عەممارەى ناوەندى پارێزگاکەوە دوورە.  سەرچاوەیەکى بەرپرس لە پۆلیسی میسان، بەهۆی ئەوەی رێگەپێدراو نییە قسە بۆ میدیا بکات، بۆیە نەیویست ناوی بڵاوبکرێتەوە، بە تۆڕى میدیایی رووداوى گوت: "شەڕەکە لە نێوان دوو خێزانى عەشیرەتى بوبخیت بووە و دوو کەس کوژراون کە هەریەکەیان سەر بە یەکێک لەو دوو خێزانە بوون، ئەو رووداوە پەیوەندیى بە ناکۆکى کۆنى نێوانیانەوە هەبووە".  ئەو سەرچاوەیە ئاشکرایکرد کە هێزى ئەمنى رەوانەى ناحیەى عزێر کراوە و گەماڕۆی ناوچەى رووداوەکەیان داوە بەمەبەستى کۆنتڕۆڵکردنى، هەروەها دەستیانکردووە بەگەڕان بەدواى ئەوانەى بەشداربوون لەو شەڕەدا، بەڵام تائێستا دەستگیرنەکراون.  ئەو ناکۆکییە خێڵەکییە لە دوای دوو رۆژ دێت  لە کوژرانى محەممەد ریسان محەممەداوى، شێخى تیرەى بێت فەیسەڵ لە عەشیرەتى بومحەممەد لە قەزاى قەلعە ساڵح  لە میسان، کە ئەویش هەر بەهۆى کێشەیەکى خێڵەکییەوە کوژرا. ناکۆکییەکە لەنێوان هەردوو تیرەى نەوافل و بێت فەیسەڵدا بوو، کە هەردووکیان سەر بە عەشیرەتى بومحەممەدن و ساڵێکە کێشە لەنێوانیاندا هەیە.