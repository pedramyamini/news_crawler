ئەمڕۆ هەینی ٤ - ٢ - ٢٠٢٢ عەمار حەکیم، سەرۆکی رەوتی حیکمەی نیشتمانی لە رۆژی "شەهیدی نیشتمانی" رەوتەکەی چەندین تەوەری باسکرد و جگە لە پرسە نێوخۆییەکان، باسی لە پرسەکانی عێراق و فەلەستینیش کرد و دژایەتی خۆی بۆ هەبوونی پەیوەندی لە نێوان عێراق و ئیسرائیل نیشاندا.  عەممار حەکیم لەبارەی بەشداری رەوتەکەی لە حکومەتی داهاتوو گوتی: "پێشتر رامانگەیاندبوو و جارێکی دیکە رایدەگەیەنینەوە کە تەنها رۆڵی پەرلەمانی، کۆمەڵایەتی و سیاسییمان لە خزمەتکردنی رۆڵەکانی ناوچەکانمان و هەموو رۆڵەکانی گەلەکەمان دەبێت و بەشداری لە حکومەتی داهاتوودا ناکەین، بەڵام پشتیوانی ئەو برایانەمان دەکەین کە بەرپرسیارێتی لە ئەستۆدەگرن؛ ئومێدی دەستکەوت و سەرکەوتنە گەورەکان لەسەر دەستیان دەخوازین؛ پاڵپشتی و پشتیوانیکاریان دەبین بۆ هەر خزمەتکردنێک کە بتوانێت ناوچەکانمان لە قەیران رزگاربکات".  سەبارەت بە هێزە سەربازییەکان و سیستمی بەرگریی عێراق، عەممار حەکیم لەبەردەم سەتان لایەنگری رەوتەکەیدا گوتی: "سەروەریی نیشتمانی لە هەموو دۆخەکاندا لەپێشترێتییەکی باڵایە؛ ئەمڕۆ ئەوەندە ئەزموونی ئەمنی و سەربازییمان هەیە کە بتوانین پشت بەخۆمان ببەستین بێ ئەوەی پێویستمان بە هیچ هێزێکی بیانی هەبێت؛ ئەوەی پێویستمانە چالاککردنی ئەندامانی ئەو هێزە بەردەستەیە بۆ بونیادنانی سیستمێکی سەربازیی تەواو و پیشەگەر؛ پێویستە حکومەتی داهاتوو جیدی بێت لەبونیادنانی ئەو سیستمە و سوود لە هەمەجۆریی جومگەکانی ئەو هێزە سەربازییە وەربگرێت لە سوپا و پۆلیس و دژە تیرۆر و حەشدی شەعبی و پێشمەرگە بۆ دروستکردنی بیروباوەڕێکی سەربازیی نیشتمانیی یەکگرتوو  و گشتگیر؛ هۆشداری لە کەمکردنەوەی دامەزراوەی حەشدی شەعبی دەدەین؛ ئەو دامەزراوەیەی هەموو گرانبەهاییەکی لەپێناو بەدەمەوەچوونی بانگەوازی نیشتمان و بەرگریکردن لە گەلەکەی بەخشی".  عەممار حەکیم لەبارەی ئەرکەکانی حکومەتی داهاتووش قسەی کرد و رایگەیاند: "دژایەتیکردنی ئەجێندا تێکدەرەکان کە کۆمەڵگەکەمان دەکەنە ئامانج، لەسەروویانەوە مافیاکانی ماددەی هۆشبەر، گەندەڵی، تووندوتیژیی خێزانی و دیاردە کۆمەڵایەتییە نامۆکانی دیکە، پێویستە ببنە لەپێشترێتییەکانی حکومەتی داهاتوو، لەگەڵ هەڵمەتەکانی بونیادنان و ئاوەدانکردنەوە، نەهێشتنی بێکاریی گەنجان لە خاوەن بڕوانامەکان و خێزانە هەژار و پەراوێزخراوەکان و گەشەپێدانی ئابووریی وڵات و رزگاربوون لە دواکەوتوویی ئابووری".  سەبارەت بە نیو ماڵی شیعە، سەرۆکی رەوتی حیکمەی نیشتمانی گوتی: "یەکگوتارییمان و یەکخستنی ریزەکانمان وبەدیهێنانی ئومێد و ئامانجەکانمان پێویستە لێرەوە دەستپێبکات؛ دەبێت لە گەورەترین پێکهاتەی کۆمەڵایەتییەوە لەوڵات دەستپێبکات وەکو سەرەتایەک بۆ یەکگرتووییمان لەسەر ئاستی هەموو نیشتمان؛ نابێت چاوەڕوانی بەدیهێنانی یەکێتی نیشتمانیی بکەین ئەگەر پێکهاتەی گەورە پەرتەوازە و دەستە دەستە و ناکۆک و دژبەیەکبن".  عەممار حەکیم کورد و سوننەی لە گوتارەکەیدا لەبیرنەکرد و رەخنەی ناڕاستەوخۆی گرت و گوتی، نابێت ببننە هۆکار بۆ تێکدانی نێوماڵی شیعە و رایگەیاند: "ئێمە یەکەم پشتیوانیکاری یەکخستنی ریزی سیاسیی کورد و ریزی سیاسیی سوننە دەبین لەوڵات و رێز لە تایبەتمەندێتییە کۆمەڵایەتییەکان دەگرین، بەڵام دەمانەوێت یەکڕیزییەک بێت سەرەتا بێت بۆ یەکڕیزیی نیشتمانیی گەورەتر و لەسەر حسابی یەکێتی پێکهاتەی گەورەترین و مافەکانی و بوون و رۆڵ و درێژکراوەی نەبێت؛ نابێت یەکڕیزیی پێکهاتەکانی دیکە لەسەر حسابی پێکهاتەی گەورەترین بێت؛ روو دەکەمە حیزبە سیاسییەکانی کورد و سوننەی بەڕێز لە عێراق و داوایان لێدەکەم کار بۆ ئەوە بکەن کە پێکەوە کارمان بۆ کرد بۆ رزگارکردنی وڵات لە دووبەرەکی و پەرتەوازەیی بەرەو سەقامگیریی و ئاسایش و گەشەپێدان. پێویستە ئەوان پەیامی هەڵە نەنێرن کە هەستی هاوبەشەکانیان لە وڵات بریندار بکات".  سەبارەت بە حکومەتی زۆرینە کە موقتەدا سەدر، رێبەری رەوتی سەدر دەیەوێت پێکیبهێنێت، سەرۆکی رەوتی حیکمەی نیشتمانی گوتی: "دووپاتی دەکەمەوە هیچ مانایەک بۆ زۆرینەی نیشتمانی چ بەرتەسک بێت یان فراوان نییە بێ ئەوەی حکومەتێکی خزمەتگوزاری سەرکەوتوو بەرهەم نەهێنێت؛ زۆرینەی تەسک یان فراوان ئامانج نییە بۆ خۆی، بەڵکو ئامرازێکە بۆ بەڕێوەبردن لەپێناو دابینکردنی مافەکانی گەل و بەرژەوەندییەکانی. "