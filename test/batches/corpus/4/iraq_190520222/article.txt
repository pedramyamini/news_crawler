بەپێی کارنامەکەی، کۆبوونەوەکە کاژێر ١١ی پێش نیوەڕۆ دەستپێدەکات و تێیدا خوێندنەوەی یەکەم بۆ پڕۆژەیاسایەک دەکرێت کە بە "پێشنیازە یاسای پشتیوانی خێرای ئاسایشی خۆراک و گەشەپێدان" ناسراوە؛ پەرلەمان خوێندنەوەی دووەمیش بۆ پێشنیازەیاسای قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل دەکات.   رۆژی ١٧/٥/٢٠٢٢ حاکم زاملی، جێگرى یەکەمى سەرۆکى پەرلەمانى عێراق لەکاتی سەرۆکایەتیکردنی کۆبوونەوەی لیژنەی یاسایی پەرلەمانی عێراق گوتی، پڕۆژە نوێیەکەی "پشتیوانی خێرای ئاسایشی خۆراک و گەشەپێدان" لە لایەن لیژنەی دارایی پەرلەمانەوە ئامادەکراوە و زیاتر لە ٥٠ واژۆی پەرلەمانتارانی بۆ کۆکراوەتەوە و  لە دانیشتنی داهاتووی پەرلەماندا دەخرێتەبەرنامەی کارەوە.  رۆژی ١٥ ى ئایارى ٢٠٢٢ دادگاى باڵاى فیدراڵیى عێراق لە وەڵامی پرسیارێکی د. بەرهەم ساڵح، شرۆڤەى بۆ دەستەواژەى حکومەتى کاربەرێکەر کرد و رایگەیاند حکومەتی ئێستای عێراق بەهۆی ئەوەی کاربەڕێکەرە، ناتوانێت پرۆژەیاسا پێشکەش بکات، لەسەر ئەو بنەمایە پڕۆژەیاسای پشتیوانی خێرای ئاسایشی خۆراک و گەشەپێدانی رەتکردەوە، کە حکومەت بۆ پەرلەمانی ناردبوو.   لەلایەکی دیکەوە هەر ئەمڕۆ پەرلەمانی عێراق خوێندنەوەی دووەم بۆ پێشنیازەیاسای قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل دەکات، کە لەلایەن فراکسیۆنی سەدری پێشکەشکراوە و لە ١١ ى ئایارى ٢٠٢٢ خوێندنەوەى یەکەمى بۆ کراوە.  پێشنیازەیاسای قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل لە نۆ ماددە پێکدێت، بەگوێرەى یاساکە هەر جۆرە پەیوەندییەکی فەرمی و نافەرمی لەسەر ئاستی تاک و بەکۆمەڵیش لەگەڵ ئیسرائیل لە ناوەوە یان دەرەوەی عێراق، سزاکەی لە سێدارەدان یان زیندانی هەتاهەتایی دەبێت.  هەروەها بڕگەیەکی دیکە بۆ دانیشتنەکەی ئەمڕۆی پەرلەمانی عێراق زیادکراوە، ئەویش سوێندخواردنی چەند پەرلەمانتارێکە کە تازە دەستبەکاردەبن، یان شوێنی پەرلەمانتاری دیکەیان گرتووەتەوە.