٢٥ ى ئایارى ٢٠٢٢، دەسەڵاتى فڕۆکەوانیى مەدەنیى عێراق روونکردنەوەیەکى بڵاوکردەوە و تێیدا ئاشکرایکردووە لیژنەى لێکۆڵینەوەیان لەبارەى ئەو رووداوەى ٢٤ ى ئایارى فڕۆکەخانەى نەجەف پێکهێناوە.  ئەو دەسەڵاتە ئاماژەى بەوەشداوە کە لەپاش لێکۆڵینەوەى راستییەکان و کامێراکانى چاودێرى و کۆبوونەوە لەگەڵ لیژنەى ئەمنى فڕۆکەخانەى نەجەف، دەرکەوتووە کە کۆمپانیای بەرپرس لە ئاسایش و پاراستنى فڕۆکەخانەى نەجەف، بەرپرس بووە لەو رووداوە.  ٢٤ ى ئایارى ٢٠٢٢ منداڵێکی خوار تەمەن ١٠ ساڵ هەموو بەربەستە ئەمنییەکانی بڕی و چووە نێو فڕۆکەیەک لە فڕۆکەخانەی نێودەوڵەتیی نەجەف، فڕۆکەکە خەریک بووە بفڕێت، کاتێک ئاسایشی فڕۆکەکە پرسیاری پاسینگ بۆردی لێدەکات، منداڵەکە دەڵێت، نایەوێت گەشت بکات، بەڵکو دەیەوێت بچێتەوە ماڵەوە کە لە ناوچەی براکییەیە لە نەجەف.   دەسەڵاتى فڕۆکەوانیى مەدەنیى عێراق ئاماژەى بەوەداوە لە ساڵى ٢٠١٩ ئیدارەى فڕۆکەخانەى نەجەف گرێبەستى لەگەڵ ئەو کۆمپانیا ئەمنییە واژۆکردووە و داوا لە ئیدارەى فڕۆکەخانەى نەجەف دەکرێت کە رێوشوێنى یاسایی بەرانبەر بەو کۆمپانیا ئەمنییە و ئەو کەسانە بگرنەبەر کە هۆکاربوون بۆ ئەو رووداوە، لەپاش ئەوەى کە لیژنەى  لێکۆڵینەوە لەو رووداوە کارەکانى تەواو دەکات و راسپاردەکانى دەداتە سەرۆکایەتى دەسەڵاتیى فڕۆکەوانیى مەدەنى.  ئەو دەسەڵاتە رەتیکردووەتەوە کە بەنیازبن گرێبەست لەگەڵ ئەو کۆمپانیا ئەمنییەى فڕۆکەخانەى نەجەف واژۆبکەن بۆ ئەوەى ئەرکى ئاسایشى فڕۆکەخانەى نێودەوڵەتیى بەغداى پێ بسپێرن وەک ئەوەى لە بەشێک لە میدیاکانى عێراق بڵاوکراوەتەوە.