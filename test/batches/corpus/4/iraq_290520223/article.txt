ئەو جووتیارە عێراقییە کە لە ناوچەی یوسفیەی پارێزگای بەغدا ٤٠ دۆنم زەویی هەیە، بەهۆی کەمبوونەوەی سەرچاوەکانی ئاوەوە بە رێژەی ٥٠ % تەنیا توانیویەتی چارەکێکی ئاو بدات؛ ئێستا ئەو نازانێت خەم لە رەنج و ماندووبوونی ئەمساڵی بخوات یاخود بێ بەرنامەیی بۆ وەرزی داهاتوو.  سەلاح چەلاب، جووتیار دەڵێت، "پێشبینی دەکەین ساڵی داهاتوو کشتوکاڵ لە عێراق هەر نەمێنێت. ئاو کەمی کردووە و بە فەرمییش لەلایەن دەوڵەتەوە ئاگادارکراینەوە کە هیچ پلانێکی کشتوکاڵی بۆ وەرزی زستان نییە. تاوەکو ئێستا هیچ ئاوێک بۆ داهاتوو گلنەدراوەتەوە. "  بەگوێرەی وەزارەتی بازرگانیی عێراق، بەرهەمی گەنمی جووتیارانی عێراق لە ساڵی ٢٠٢١ دا زیاتر لە سێ ملیۆن و ٣٦٥ هەزار تۆن بووە؛ لە کاتێکدا لە ساڵانی پێش ٢٠٢١ دەگەیشتە نزیکەی پێنج ملیۆن تۆن.  هۆکاری ئەو کەمبوونەش وەکو وەزارەتی بازرگانیی عێراق دەڵێت، گۆڕانی کەشوهەوا، وشکەساڵی و گلدانەوەی ئاوی رووبارەکانە لەلایەن تورکیا و ئێرانەوە، کە وەزارەتی کشتوکاڵی عێراقی ناچارکرد رووبەری چاندن لە هەموو عێراق لە پێنج ملیۆن دۆنمەوە بۆ دوو ملیۆن و ٥٠٠ هەزار دۆنم کەمبکاتەوە.  دکتۆر حەمید نایف، گوتەبێژی وەزارەتی کشتوکاڵی عێراق رایگەیاند، "داوا لە هەموو جووتیاران دەکەین گەنمەکانیان رادەستی حکومەت بکەن بۆئەوەی وەزارەتی بازرگانی پلانی ستراتیژی هەبێت و لەپاڵ ئەمەشدا دەست بە هاوردەکردنی گەنم بکات؛ ئەمساڵ گەنم بە رێژەی ٥٠ % کەمیکردووە، واتە چاوەڕوان دەکەین ئەمساڵ دەستمان بە دوو ملیۆن و نیو تۆن گەنمی باش بگات. ئەگەر ئەو بڕە کۆبکەینەوە، ئەوا تاوەکو کۆتایی وەرزەکە بەشی هەموو عێراق دەکات. "  محەممەد حەنوون، بەڕێوەبەری کۆمپانیای گشتیی دانەوێڵە و گوتەبێژی وەزارەتی بازرگانیی عێراق دەڵێت، لەم وەرزەدا تاوەکو ئێستا یەک ملیۆن و ٣٠٠ هەزار تۆن گەنمیان لە جووتیاران کڕیوە؛ حکومەتیش هەر تۆنێک گەنمی خۆماڵیی بە ٨٥٠ هەزار دینار لە جووتیاران دەکڕێت.