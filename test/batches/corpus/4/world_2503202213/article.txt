هاوپەیمانی "رزگارکردنی نیشتمان" کە لە پارتی، سەدرییەکان و سوننەکان پێکهاتوون بەربژێری خۆیان راگەیاندووە کە رێبەر ئەحمەدە و بانگەشەی ئەوە دەکەن کە لە دانیشتنی رۆژی شەممە ٢٦ ـی ئەم مانگەی پەرلەمان رێژەی یاسایی پەرلەمانتاران ئامادە دەبن. هەرچی لایەنەکانی چوارچێوەی هاوئاهەنگییە دەڵێن، رێژەی یاسایی تەواو نابێت و دانیشتنەکە ئەنجامنادرێت.  بۆئەوەی رێژەی یاسایی پەرلەمانتاران تەواوبێت، پێویستە ٢٢٠ پەرلەمانتار لە هۆڵی کۆبوونەوەکە ئامادەبن، ئینجا پرۆسەی ئەنجامدانی هەڵبژاردن بۆ سەرۆککۆمار دەستپێبکات.  شەش فراکسیۆن و هاوپەیمانی کە خاوەنی ١٩٤ کورسین خۆیان یەکلایی کردووەتەوە و بەشداریی دانیشتنەکە دەکەن، پێنج فراکسیۆنیش کە خاوەنی ١٠٩ کورسین دەڵێن، بەشداری ناکەن. هەروەها سێ فراکسیۆنیش خۆیان یەکلانەکردووەتەوە کە ژمارەی کورسیەکانیان ٢٣ کورسییە.  درەنگانی شەوى هەینی ٢٥ ى ئادارى ٢٠٢٢، موقتەدا سەدر لە تویتێکدا رایگەیاند؛ شەممە چاوەڕوانی پەرلەمانتارە سەربەخۆکانن و ئۆپۆزیسیۆنى نیشتیمانين کە هەڵوێستێکى "شەرەفمەندانەیان" هەبێت لەپێناو گەلەکەیان کە بە ئەوپەڕى ئارامگرتنەوە چاوەڕێى پێکهێنانى حکومەتێکى زۆرینەى چاکسازیخواز دەکەن.   سەدر نووسیوێتى: "لەنگییەکی گەورەیە عێراق و گەلەکەى بەبێ حکومەت بەجێبهێڵدرێت، ئەگەر کەسێک سەربەخۆبێت، دەستناخاتە ناو دەستى گەندەڵکاران، لەنگییە سەربەخۆ نیشتمانەکەى بەبێ حکومەتێکى زۆرینەى چاکسازخواز بەجێبهێڵێت، لەنگییە حکومەتى زۆرینەى نیشتیمانى و حکومەتى پشکپشکێنە لە تاى یەک تەرازوودا دابندرێن. "  ئەو فراکسیۆنانەی کە تاوەکو ئێستا خۆیان یەکلاکردووەتەوە و بەشداری دانیشتنەکە دەکەن بەمشێوەیەن؛  - فراکسیۆنی سەدری ٧٣ کورسی  - هاوپەیمانیى سەروەرى ٦٢ کورسی   ئەو فراکسیۆنانەی کە بەشداریی ناکەن بەمشێوەیەن؛   - چوارچێوەى هاوئاهەنگى ٧٣ کورسی  ئەو فراکسیۆنانەشی کە تاوەکو ئێستا خۆیان یەکلانەکردووەتەوە بەمشێوەیەن؛  - ١٨ پەرلەمانتارى سەربەخۆ   - ٤ پەرلەمانتاری یەکگرتووى ئیسلامى کوردستان  - پەرلەمانتارەکەى کۆمەڵى دادگەرى   ٤١ کەس خۆیان بۆ پۆستی سەرۆککۆماری عێراق بەربژێر کردووە، دیارترین بەربژێرەکان بەرهەم ساڵح، بەربژێرى یەکێتى و رێبەر ئەحمەد، بەربژێرى پارتییە.  پەرلەمانی عێراق ٣٢٩ کورسی هەیە؛ ئەو پەرلەمانتارانەی رایانگەیاندووە کە بەشداری دەکەن یان بڕیاریانداوە بایکۆت بکەن، ژمارەیان ٣٢٦ پەرلەمانتارە، بەڵام تاوەکو ئێستا سێ پەرلەمانتارەکەی دیکە هیچ روونکردنەوەیەکیان نەداوە و نازاندرێ بەشداریی دەکەن یاخود نا؛ سەرەڕای ئەوەش، دەکرێت گفتوگۆ و دانیشتنەکانی ئەمڕۆ و سبەیش کاریگەری لەسەر ژمارەکان هەبێت.