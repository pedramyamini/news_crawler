بەگوێرەی فەرمانگەى راگەیاندنى پەرلەمانى عێراق لە راگەیەندراوێکدا بڵاویکردەوە، حوسێن کەعبى، سەرۆکى لیژنەى دارایی پەرلەمانی عێراق پەیامێکى ئاراستەى ئەو پەرلەمانتار و لایەنە سیاسیانە کردووە کە بە پەکخەرى پڕۆژەیاساى پاڵپشتى خێراى ئاسایشى خۆراک و پەرەپێدان ناویان دەبات و دەڵێت، "ئەوان بەرپرسن لەبەردەم خودا و هاووڵاتییانیى عێراق کە لە چەندین دەستکەوت و پێویستى بێبەشیان کردن. "   حوسێن کەعبى ئاماژەى بەوە داوە کە ئەو کەس و لایەنانە بەرپرسن لە بێبەشکردنى گەلى عێراق لە وەرگرتنى ١١ بەشەخۆراکى شەش مانگ کە لە پڕۆژەیاساکەدا دیاریکرابوو بۆ رێگرى لە بەرزبوونەوەى نرخى خۆراک، ئەوە جگە لە رێگرى لە بەرهەمهێنانى هەشت هەزار مێگاوات کارەبا لە وەرزى هاوین و زیادکردنى ١٠٠ هەزار دینار بۆ نرخى یەک تۆن گەنمى جووتیاران کە لە پڕۆژەیاساکەدا هاتبوو.  رۆژی ١٥ ـى ئایارى ٢٠٢٢، دادگەى فیدراڵیى عێراق بە شرۆڤەکردنى دەستەواژەى حکومەتى کاربەڕێکەر رێگریکرد لە تێپەڕاندنى پڕۆژەیاساکە کە لە قۆناخى کۆتایی پەسندکردنیدا بوو لە پەرلەمانى عێراق.   سەرۆکى لیژنەى دارایی پەرلەمانى عێراق باس لەوە دەکات کە بەهۆى ئەو بڕیارەوە هەزاران هاووڵاتیی بێکار لە ٧٣٣ ملیار دینار بێبەش دەبن کە لە پڕۆژەیاساکەدا بۆیان دیارکرابوو، ئەوە جگە لە بێبەشکردنى ١٥ پارێزگا لە ١٠ ترلیۆن دینار کە بۆ هاووڵاتییانیى ئەو پارێزگایانە خەرج دەکرا، لەگەڵ رێگرى لە دروستکردن و ئامادەکردنى سەتان نەخۆشخانە لە سەرجەم پارێزگاکان.  پڕۆژەیاساى پاڵپشتى خێراى ئاسایشى خۆراک و پەرەپێدان لە ١٠ ماددە پێکهاتبوو، بودجەکەى ٢٥ ترلیۆن دینار بوو، ئامانج لە دەرکرنى رێگرى بوو لە قەیرانى ئابوورى و دەرکەوتنی کاریگەری بەزربوونەوەى نرخى خۆراک.    حوسێن کەعبی لەو پەیامەیدا ئەو پەرلەمانتارە لایەنە سیاسییەکان بە هۆکار دەزانێت بۆ پەکخستنى پڕۆسەى خەرجکردنى بڕى ٥٠٠ ملیار دینار بۆ چاککردنەوەى رێگەی دەرەوەی شارەکان و بێبەشکردنى پارێزگا بەرهەمهێنەرەکانى نەوت لە ترلیۆنێک دینار کە بۆیان تەرخانکرابوو.