دوای ئەوەی کە بەشێکی زۆری لایەنەکان بایکۆتی دانیشتنی ئەمڕۆی پەرلەمانی عێراقیان کرد، کۆبوونەوە لەبارەی هەڵبژاردنی سەرۆککۆمار بەڕێوەنەچوو. بەپێی دەستووری عێراق دوای هەڵبژاردنی دەستەی سەرۆکایەتیی پەرلەمان، مانگێك دەرفەت بە لایەنەکان دەدرێت کە سەرۆککۆمار دیاری بکەن.  رۆژی سێشەممە ٠٨ - ٠٢ - ٢٠٢٢ دوایین وادەی دیاریکردنی سەرۆککۆمارە، دوای ئەوە عێراق دەچێتە قۆناخی بۆشایی دەستوورییەوە. فەرهاد عەلائەدین، سەرۆکی ئەنجوومەنی راوێژکارانی عێراق لە بەرنامەی "گفتوگۆی رۆژنامەنووس"ـی رادیۆی رووداو ئاماژەی بەوە دا، تەنیا رێگەیەک کە ئێستا هەیە، دەستپێشخەرییەکەی پارتی و سەرۆک مەسعود بارزانییە کە نێچیرڤان بارزانی، سەرۆکی هەرێمی کوردستان بە هیمەتێکی زۆرترەوە بچێتەوە بەغدا.  بەهۆی ململانێکانی دیاریکردنی سەرۆککۆمار و پێکهێنانی حکومەتی نوێ، دۆخی عێراق تووشی چەقبەستوویی بوو، رۆژی دووشەممە ٣١ - ٠١ - ٢٠٢٢ نێچیرڤان بارزانی، سەرۆکی هەرێمی کوردستان کە هاوکات جێگری سەرۆکی پارتییە بەدەستپێشخەریی سەرۆک مەسعود بارزانی بۆ کۆبوونەوە لەگەڵ موقتەدا سەدر گەیشتە نەجەف. لە کۆبوونەوەکە دۆخى سياسيى عێراق و هه‌وڵ و هه‌نگاوه‌كانى داهاتووى پرۆسه‌ى سياسى و كێشه و گرفته‌كانى به‌رده‌مى تاوتوێكران.  فەرهاد عەلائەدین لە بەرنامەکەدا گوتی، "بۆ زانیاریتان هەموو لایەنەکان چاویان لێیە و پێیان خۆشە کە کاک نێچیرڤان بێتەوە بەغدا دووبارە دەست بکاتەوە بە گفتوگۆکان و لایەنەکان پێکبهێنێتەوە".  لە سەرەتای دەستپێکردنی دانوستاندنەکان، پارتی و یەکێتی بە شاندێکی هاوبەش چوونە بەغدا و لەگەڵ لایەنە عێراقییەکان کۆبوونەوەیان کرد، بەڵام ململانێکانی وەرگرتنی پۆستی سەرۆککۆمار ئەو دوو حیزبەی لە یەکدی جودا کردەوە. فەرهاد عەلائەدین دەڵێت، یەکێک لە کێشەکان ئەوەیە کە لایەنێکی بێلایەن لە گۆڕەپانی سیاسی نییە، پێشتر زۆربەی کات لە کاتی گەیشتن بە بنبەست سەرۆککۆمار رۆڵی نێوەندگیری دەگێڕا، بەڵام ئێستا سەرۆککۆمار ناتوانێت ئەو رۆڵە بگێڕێت، چونکە "خۆی بەشێکە لە کێشەکە".  دوای دیاریکردنی سەرۆککۆمار، ١٥ رۆژ دەدرێتە لایەنەکان بۆ ئەوەی گەورەترین کوتلەی پەرلەمانی سەرۆکوەزیرانێک دەستنیشان بکات و سەرۆککۆماری نوێش رایدەسپێرێت بۆ پێکهێنانی حکومەت، لە دوای ٢٠٠٥ ـەوە پۆستی سەرۆکوەزیران وەکو نەریتێکی سیاسی دەدرێتە لایەنە شیعەکان.  فەرهاد عەلائەدین دەڵێت، کێشەکان زۆرتر لەسەر دیاریکردنی سەرۆکوەزیران و پێکهێنانی حکومەتی نوێیە، نەوەک هەڵبژاردنی سەرۆککۆمار. هەروەها پێشبینیش دەکات کە مانگێک تاوەکو دوو مانگی دیکە دۆخەکەوە وەکو خۆی دەمێنێتەوە.  هیوا مەحموود عوسمان، رۆژنامەڤان یەکێک بوو لە بەشداربووانی بەرنامەکە و ئاماژەی بەوە دا، لە دۆخی سیاسیی ئێستای عێراق دوو گرێ هەن، یەکێکیان لە نێوان لایەنە کورستانییەکانە، ئەوەی دیکەشیان لە نێوان لایەنە شیعەکانە، چارەسەرکردنی ئەو دووانەش بە یەکدییەوە گرێدراون، هەر یەکێکیان چارەسەر بکرێت، رێگەخۆشکەر دەبێت بۆ ئەوەی دیکەیان.  لە بەشێکی دیکەی قسەکانیدا هیوا مەحموود رایگەیاند، تەنیا کەس کە دەتوانێت لە نێوان هەموو لایەنەکان هاتووچۆ بکات، ئیسماعیل قائانی، فەرماندەی فەیلەقی قودسی سوپای پاسدارانی ئێرانە، تاوەکو کێشەکانیش زیاتر بن رۆڵی ئێران زیاتر دەبێت.  لەبارەی کاریگەریی لایەنە دەرەکییەکان سەرۆکی ئەنجوومەنی راوێژکارانی عێراق ئاماژەی بەوە دا، هیچ هۆکارێک نییە بۆ ئەوەی ئەمریکا دەستوەردان بکات، چونکە ئەوان رازین بە ئەنجامەکان، رازین بەو هاوپەیمانییە سێقۆڵییەی پارتی، سەدر و سوننە. دەشڵێت، لایەنەکەی دیکە کە دۆڕاوە هەندێکیان نەیارن لەگەڵ ئەمریکا، بۆیە ئەمریکا دڕدۆنگی نییە لەو دۆخەی ئێستا روویداوە.   هەروەها لەبارەی ئێرانیشەوە فەرهاد عەلائەدین دەڵێت، کاتێک ئێران هەستی بە گوشار و مەترسییەک کرد، بە تایبەتی کە ئەو هاوپەیمانییە سیانییە بچن حکومەتێک پێکبهێنن دوور لە چوارچێوەی هاوئاهەنگی، ئەوکات ئەوان بە "مەترسییەکی گەورەی" سەر خۆیانی دەزانن بۆیەش هاتوونە سەر خەت و هەوڵیاندا و بە چوارچێوەی هاوئاهەنگیان گوت نابێت پارچە پارچە ببن و بەشێکتان بچنە نێو سێ لایەنەکە و بەشێکتان بمێننەوە.  موقتەدا سەدر، رێبەری رەوتی سەدر دوو رۆژ پێش دانیشتنی پەرلەمان لە بڕیارێکی لەناکاودا رایگەیاند، بەشداریی دانیشتنەکە ناکەن، ئەوەش لەمپەرێکی گەورەی بۆ کۆبوونەوەکە دروستکرد، بەو پێیەی کە رەوتی سەدر خاوەنی ٧٣ کورسییە، جگە لەوەش لێکتێگەیشتنی لەگەڵ پارتی و سوننەکان هەیە.  فەرهاد عەلائەدین لەو بارەوە ئاماژەی بەوە دا، "موقتەدا سەدر خۆی هاتووەتە مەیدان، خۆی دانوستاندنەکان بەڕێوە دەبات، ئەویش هەروەک دیارە زۆر حەوسەڵەی نییە، تاقەتی ئەو هەموو کێشە و کێشمەکێشەی نییە، بۆیە زوو شتەکان لای ئەو دەبڕێتەوە بە ئا یان نا، ئەو نەرمییە لە کاتی گفتوگۆ پێویستە ئەو ناینوێنێ، ئەوەش وایکردووە کە دانیشتنەکان زۆر کەم تا کورت و کتوپڕن و زۆر ناخایەنن، هەردەمیش بە تێکنەگەیشتن و نەگەیشتن بە رێککەوتن کۆتایی دێت".  لەبارەی رێککەوتنی لایەنە شیعەکان، سەرۆکی ئەنجوومەنی راوێژکارانی عێراق دەڵێت، "ئەو لایەنە سیاسییانە توانای بەیەکگەیشتن و لێکتێگەیشتنیان نەماوە، چونکە هەموو لایەک بوونەتە لایەنگر، بەڵام جاران وانەبوو. ئەو کەسانەی کە نێوەندگیرییان دەکرد و زیاتر دەبوونە میحوەری لێکتێگەیشتن، ئێستا ئەوانەش رۆڵیان نەماوە".   هەروەها فەرهاد عەلائەدین دەشڵێت، "لە رابردوو سێ کەس زۆر گرنگ بوون بە تایبەتی لەنێو ماڵی شیعە کە دەیانتوانی بیانگەیێنێتە ئەنجام، بە پلەی سەرەکیی قاسم سولەیمانی رۆڵێکی زۆر گرنگی هەبوو، کە دەیتوانی قسە لەگەڵ هەموو لایەنەکان بکات و بتوانێت لێکتێگەیشتن دروست بکات لەنێوانیان، نەک دەستوەردان بکات فەرمانیان پێ بکات، بەڵام لەبەر ئەوەی زۆر شارەزابوو لە کەسایەتییەکانی عێراق، دەیزانی چۆن مامەڵە لەگەڵ هەر یەکێکیان بکات و خاڵی بەهێز و لاوازی هەر لایەکیان چییە و ئارەزوو و دیدیان چییە".  یەکێکی دیکە لەو کەسانەی کە کاریگەرییەکی بەرچاوی لە گۆڕەپانی سیاسیی عێراق هەبوو، فەرهاد عەلائەدین دەڵێت، عەممار حەکیم، سەرۆکی رەوتی حیکمە لە ساڵی ٢٠١٤ و ٢٠١٨ رۆڵێکی یەکجار زۆری هەبوو لەو کاتانە بۆ دروستکردنی لێکتێگەیشتن و زۆربەی هەرە زۆری کۆبوونەوەکان لەلای ئەو بوون، خۆی زۆر چالاک بوو بەسەر هەموو حیزبەکاندا دەگەڕا، "بە تایبەتیش ئەو پەیوەندیی زۆر تایبەتی لەگەڵ هەموو لایەنە سیاسییەکان هەبووە بە کورد و سوننەو شیعەوە".  یەکێک لە کەسایەتییە دیار و کاریگەرەکانی عێراق ئایەتوڵڵا عەلی سیستانی، مەرجەعی باڵای شیعەکانی عێراقە، بەڵام ماوەیەکی زۆرە کە دەستوەردانی سیاسی ناکات، فەرهاد عەلائەدین دەڵێت، ئەگەری دەستوەردانی ئایەتوڵڵا عەلی سیستانی زۆر دوورە لەوەی کە رووبدات. دەشڵێت، "بەڕێز سیستانی دەمێکە دەرگەی لەسەر ئەو سیاسییانە داخستووە بە تایبەتی ئەو گرووپەی ئێستا، بە هیچ شێوەیەک نیازی نییە بێتە سەر خەت، لە حاڵەتێک نەبێت ئەگەر بێت و ببێتە شەڕ و خوێن بڕژێت".