ئەمڕۆ سێشەممە، ٣ ـى ئایارى ٢٠٢٢، شانەى راگەیاندنى ئەمنیى عێراق لە راگەیێندراوێکدا دەستگیرکردنى ئەو هاووڵاتییەى زیقارى بڵاوکردەوە، ئەوەش لە پاش وەرگرتنى فەرمانى دادوەر بەهۆى بڵاوکردنەوى گرتەیەکى ڤیدیۆیی کە تیایدا بە چەک نیشانە لە جگەرەیەک دەگرێتەوە کە کردوویەتى بە دەمى منداڵێکەوە.   بەگوێرەى راگەیێندراوەکە، ئەو کەسە بەتۆمەتى تەقەکردنى نایاسایی و زیانگەیاندن بە ئاشتیى کۆمەڵایەتى و هەڕەشە دروستکردن لەسەر منداڵى خوار تەمەن ١٥ ساڵ، دەستگیرکراوە.  بەگوێرەى ماددەى ٤٩٥ ى یاسایى سزادانى عێراقى، هەر کەسێک لە بۆنە گشتى و تایبەتەکاندا بەبێ مۆڵەت تەقە بکات، سزاى بەندکردنە کە لە ساڵیک کەمتر نەبێت و لە سێ ساڵ زیاتر نەبێت.  هەروەها وەکو لە ڤیدیۆکەشدا دەردەکەوێت، ئەو کەسە چەکی جۆری کڵاشنیکۆڤی پێیە. دوای تەقەکردنەکەش جگەرەکە پیشانی کامێرا دەدات وەکو ئاماژەیەک بۆ ئەوەی کە بیسەلمێنێت جگەرەکەی پێکاوە.