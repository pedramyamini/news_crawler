بڕیارە رۆژی ٦ ى حوزەیرانى ٢٠٢٢، هەریەک لە ڤۆڵکار وڵدمان، ٦٠ ساڵ، بە رەگەز ئەڵمانی، جێمس فیتۆن، ٦٦ ساڵ، بە رەگەز بەریتانی، لە دادگەى تاوان لە بەغدا دادگایی بکرێن، ئەوان کە لە ٢٠ی ئاداری ئەمساڵ لە فڕۆکەخانەی نێودەوڵەتیی بەغدا دەستگیرکراون، تۆمەتی بردنی شوێنەواریان دراوەتە پاڵ.  فوئاد کوببە، ئەندامی تیمى پارێزەرانى ڤۆڵکار وڵدمان بە (تۆڕى میدیایی رووداو)ى راگەیاند؛ دادگە بە تانەکەیان رازی بووە بەوەى وردبینی زیاتر لە پڕۆسەى لێکۆڵینەوەى ئەو دۆسیەیە بکرێت، کە پێشتر لە دادگاى لێکۆڵینەوە کراوە.  فوئاد کوببە گوتى: "زۆر پرس هەیە پێویستە روونبکرێنەوە کە ئایا ئەو پارچە شوێنەوارانە بە رێکەوت دۆزراونەتەوە؟ ئەو ناوچەیەى لێیان هەڵگرتووەتەوە پەرژینکراوە و ناونیشانى تایبەتى شوێنەواری لێدراوە؟ تەمەن و بەهاى ئەو پارچانە چەندن؟ ".  ٢٢ ى ئایار یەکەم دانیشتنی دادگە لەسەر ئەو دۆسیەیە لە دادگاى تاوانى بەغدا بەڕێوەچوو، لەوێ بڕیاردرا دانیشتنی دووەمی دۆسیەکە لە شەشی حوزەیران بەڕێوەبچێت.  فوئاد کوببە ئاماژەى بەوەدا ڤۆڵکار وڵدمان وەک گەشتیار هاتووەتە عێراق، کاتێک سەردانى ئەو ناوچانەى کردووە و هێزى ئەمنى و رێبەرى گەشتوگوزاریی لەگەڵدا بووە و دوایانکردووە ئەو رێبەرە ببێردرێتە بەردەم دادگە و گوتەى لێ وەربگیرێت.    ئەو پارێزەرە گوتى: "جێمس فیتۆن لە دادگا دانى بەوەداناوە، کە ئەو  شوێنەوارانە هى ئەو بوون و داویەتییە دەست ڤۆڵکار وڵدمان".  شەشی ئادار ئەو دوو گەشتیارە سەردانی عێراقیان کردووە، بەر لەوەى لە فڕۆکەخانەى بەغدا و لەکاتى گەڕاندنەوەیاندا ١٢ پارچە شوێنەواریان پێ بگیرێت، کە دروستکراوى سیرامیکە.  ئەو دوو گەشتیارە بەگوێرەى یاساى شوێنەوار و کولتوورى عێراق دادگایی دەکرێن، کە بەگوێرەى مادەى ٤١ ى یاساکە هەر کەسێک بەمەبەست پارچە شوێنەوارێک بباتە دەرەوەى عێراق یان هەوڵبدات بیباتە دەرەوە، سزاکەى لەسێدارەدانە.