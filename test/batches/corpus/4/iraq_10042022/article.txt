سوها ئەلنەجار، سەرۆکی دەستەی نیشتمانیی وەبەرهێنان لە عێراق، لە هەڤپەیڤینێکی تەلەڤزیۆنیدا رایگەیاند، "لە کۆی دوو هەزار و ٤٠٠ مۆڵەتی وەبەرهێنان کە پێشتر لە عێراق دراون، رێژەی جێبەجێکردنی نزیکەی ٩٠٠ یان سفرە، واتە وەهمین، هەروەها ٩٠٠ مۆڵەتی دیکەشیان بە رێژەی ٢٠ % تاوەکو ٣٠ % جێبەجێ کراون، بۆیە تاوەکو ئێستا ١٤٠ مۆڵەتی وەبەرهێنانمان لە خاوەنەکانیان وەرگرتووەتەوە، تەنانەت ئەو ٦٠٠ مۆڵەتەشی کە ماون لەڕاستیدا شتێکی ئەوتۆ ناگۆڕن، چونکە یان پرۆژەی بچووکن یان مۆڵی بچووکن، بەڵام ئێمە پرۆژەی ئەوتۆمان دەوێت کە ئابووریی عێراق پێشبخات".  سەرۆکی دەستەی نیشتمانیی وەبەرهێنان لە عێراق گوتیشی، "عێراق پێویستی بە سێ تاوەکو چوار ملیۆن یەکەی نوێی نیشتەجێبوونە بۆ چارەسەرکردنی قەیرانی یەکەی نیشتەجێبوون، کە قەیرانێکی زۆر قووڵە".  لە مانگی نیسانی ساڵی ٢٠٢١ دا مستەفا کازمی، سەرۆکوەزیرانی عێراق فەرمانی بە دەستەی وەبەرهێنان کرد هەموو مۆڵەتەکانی وەبەرهێنانی تایبەت بە پرۆژە وەهمییەکان و دواکەوتووەکان کە بە رێژەی ٣٥ % یان کەمتر جێبەجێ کراون، هەڵبوەشێنێتەوە. لەژێر رۆشنایی ئەو بڕیارەدا دەستەی وەبەرهێنانی عێراق رایگەیاندووە، "ئەم هەنگاوە دەبێتە هۆی گەڕانەوەی زیاتر لە ٤٠٠ هەزار دۆنم زەوی بۆ دەوڵەت؛ کە بەهایان بە نزیکەی ٩٠ تریلیۆن دیناری عێراقی دەخەمڵێندرێت".