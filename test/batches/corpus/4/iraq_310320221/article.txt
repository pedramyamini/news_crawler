عەبدلزەهرە هینداوی، گوتەبێژی وەزارەتی پلادانانی عێراق رایگەیاند، بەپێی ئاماری وەزارەتی پلادانان، ژمارەی دانیشتووانی عێراق لە ساڵی ٢٠٢١ دا گەیشتووەتە ٤١ ملیۆن و ١٩٠ هەزار کەس. پێشبینیدەکرێت تاوەکو ساڵی ٢٠٥٠ ژمارەی دانیشتووانی عێراق بگاتە ٨٠ ملیۆن کەس.   گوتەبێژی وەزارەتی پلادانانی عێراق راشیگەیاند، ژمارەی دانیشتووانی پارێزگای بەغدا، بووەتە ٨ ملیۆن و ٧٥٠ هەزار کەس، نەینەوا ٤ ملیۆن و بەسرە ٣ ملیۆن کەس. هەروەها لە دوو ساڵی رابردوودا، دوو ملیۆن و ٦٠٠ هەزار منداڵ لە دایکبوونە.  سیروان محەممەد، بەڕێوەبەری دەستەی ئاماری هەرێمی کوردستان بە تۆڕی میدیایی رووداوی راگەیاند، ئەو ئامارانەی وەزارەتی پلادانان کە بڵاویکردووەتەوە، بەپێی خەمڵاندنە، چونکە تاوەکو ئێستا لە عێراق سەرژمێری نەکراوە تاوەکو ژمارەیەکی دروست هەبێت. ئەمە تەنیا بۆ کاروباری پلادانان بەکاردەهێنرێت و ژمارەی راستەقینە نییە.  سەبارەت بە ژمارەی دانیشتووانی هەرێمی کوردستان، بەڕێوەبەری دەستەی ئاماری هەرێمی کوردستان گوتی، بەپێی خەمڵاندن، ژمارەی دانیشتووانی هەرێمی کوردستان ئێستا نزیکەی ٦ ملیۆن و ٢٥٠ هەزار کەسە، بەڵام ئەمە هێشتا بە فەرمی رانەگەیێندراوە. ساڵانەش لە هەرێمی کوردستان نزیکەی ١٤٠ هەزار کەس زیاد دەکات.   هەر لەوبارەوە، جاسم فەلاحی، وەزیری ژینگەی عێراق بە تۆڕی میدیایی رووداوی راگەیاند، رێژەی وەچە خستنەوە لە عێراق ٣ % ە، واتا ساڵانە زیاتر لە ملیۆنێک و ٣٠٠ هەزار کەس لەدایک دەبن، "ئەمەش بارگرانییەکی دیکەیە، چونکە ئەمانە پێویستیان بە خزمەتگوزاری زیاتر و ژێرخانی زیاترە. دوای ساڵانێکی زۆر لە جەنگ و ناسەقامگیریی، رووبەڕبوونەوەی ئاڵەنگارییە تیرۆریستییەکان، پێویستمان بە هەوڵی زیاتر هەیە بۆ چاککردنی ژێرخانمان".