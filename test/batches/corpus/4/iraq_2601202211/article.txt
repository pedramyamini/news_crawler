ئەمڕۆ چوارشەممە ٢٦ی کانوونی دووەمی ٢٠٢٢، جەمال کۆچەر، سەرۆکی فراکسیۆنی یەکگرتووی ئیسلامی لە ئەنجوومەنی نوێنەرانی عێراق بە تۆڕی میدیایی رووداوی راگەیاند: "دەنگدان بۆ هەڵبژاردنی سەرۆککۆماری عێراق نهێنییە و جارێ دیار نییە ئێمە دەنگ بەکام بەربژێر  دەدەین، ئەوە بڕیاری سەرکردایەتیی حیزب دەبێت، کە دەنگ بەکامیان بدەین، هێشتا لەو بارەیەوە شتێکی وامان تاوتوێ نەکردووە".  سەبارەت بە بوونی دوو بەربژێری کورد بۆ پۆستی سەرۆککۆمار، جەمال کۆچەر گوتی: "بوونی دوو بەربژێر لەلایەن پارتی دیموکراتی کوردستان و یەکێتی نیشتیمانی کوردستان بۆ پۆستی سەرۆککۆمار خراپە، چونکە ئێستا نێو ماڵی سوننەکان رێکخراوە، نێو ماڵی شیعەکانیش هەرچەندە پەرتەوازەیە، بەڵام رێکدەخرێتەوە، دەمێنێتەوە نێو ماڵی کورد کە ئەگەر بەم پەرتەوازەییەوە بچنە بەغدا ئەوا بۆ پرسی کورد کێشەکانمان و مافەکانی کورد زۆر خراپ دەبێت".  جەمال کۆچەر پێیوایە لەم خولەدا کورد زیاتر پەرتەوازە بووە و دەڵێت: "جاران لە بەغدا یەکێتی و پارتی و ئۆپۆزیسیۆن بووین، ئێستا یەکێتی بە جیا و پارتی بەجیا و لایەنەکانی دیکەش هەریەکەیان بەجیان، ئەمە رەنگدانەوەی نێگەتیڤی زۆری دەبێت لەسەر مافەکانی گەلی کوردستان".  رۆژی ١٠ی ئۆکتۆبەری ٢٠٢١، هەڵبژاردنی ئەنجوومەنی نوێنەرانی عێراق کرا و لایەنە کوردستانییەکان توانییان ٦٣ کورسی بەدەستبهێنن، پارتی دیموکراتی کوردستان ٣١ کورسی یەکێتی نیشتمانی کوردستان ١٨ کورسی، نەوەی نوێ ٩ کورسی و یەکگرتووی ئیسلامی ٤ کورسی و کۆمەڵ یەک کورسی بەدەستهێنا.  رۆژی ٩ی کانوونی دووەمی ٢٠٢٢، لەدانیشتنی یەکەمیدا، ئەنجوومەنی نوێنەرانی عێراق دەستەی سەرۆکایەتی پەرلەمان هەڵبژارد، هەریەک لە محەممەد حەلبووسی لە پێکهاتەی  سونە بە سەرۆک و حاکم زاملی لە رەوتی سەدر بە جێگری یەکەم و شاخەوان عەبدوڵڵا لەپارتی دیموکراتی کوردستان بەجێگری دووەم هەڵبژێردران.  دوای هەڵبژاردنی دەستەی سەرۆکایەتی ئەنجوومەنی نوێنەرانی عێراق، بەپێی دەستوور دەبێت رۆژی ٠٨ - ٠٢ - ٢٠٢٢ سەرۆککۆماری عێراق لە پەرلەمان هەڵبژێردرێت.   دوای ئەوەی پارتی و یەکێتی نەگەیشتنە رێککەوتن، هۆشیار زێباری لەلایەن پارتی و بەرهەم ساڵحیش لەلایەن یەکێتییەوە بۆ پۆستی سەرۆککۆمار بەربژێرکراون.