پڕۆژەیاساکە لە ١٠ ماددە پێکهاتووە، کە تێیدا حکومەتی عێراق داوادەکات هەژمارێک دروست بکرێت خۆی سەرپەرشتیی بکات بۆ کۆکردنەوەی نزیکەی ٤٥ تریلیۆن دینار لە پارەی زیاد لە بودجەی ساڵانە و قەرزی نێوخۆیی و دەرەکی، کە حکومەت بەنیازە ٣٥ % ـی ئەو پارەیە بۆ مسۆگەرکردنی ئاسایشی خۆراک و کەمکردنەوەی هەژاری بەکار بهێنێت. ٣٥ % بۆ جێبەجێکردنی پڕۆژەکان، ١٠ % بۆ زیادکردنی یەدەگی گەنجینە و ٥ % بۆ تێچووی بەرهەمهێنانی نەوت و ٥ % بۆ خەرجی لەناکاو.  لە بەرنامەی "لەگەڵ رەنج"ـی تەلەڤزیۆنی رووداو ئەو پرسە تاوتوێکرا. د. فازڵ نەبی، بریكاری پێشووی وەزارەتی دارایی عێراق، د. فەرهاد عەلائەدین، سەرۆكی ئەنجوومەنی راوێژكارانی عێراق، ئەحمەد روبێعی، سەرۆكی فراكسیۆنی نەهجی وەتەنی، د. نەرمین مەعرووف، ئەندامی فراکسیۆنی یەکێتی لە پەرلەمانی عێراق، ئەرشەد تەها، راوێژكار لە پەرلەمانی كوردستان  میوانانی بەرنامەکە بوون.  لە بەرنامەکەشدا گفتوگۆ لەبارەی سوود و زیانی هەرێمی کوردستان لە پڕۆژەیاساکە کرا.   بریكاری پێشووی وەزارەتی دارایی عێراق کە میوانێکی بەرنامەکە بوو پێیوایە، ناونیشانی پڕۆژەکە لەگەڵ ناوەکەی "زۆر جیاوازی هەیە" و دەڵێت: "پڕۆژە یاسایەکە بەناوی پشتیوانی بەپەلەی ئاسایشی خۆراکە، بەڵام تەنیا ماددەی ٣ بڕگەی یەکەمی پەیوەستە بە ئاسایشی خۆراک، ئەوەی دیکە هیچ پەیوەندییەکی بە ئاسایشی خۆراکەوە نییە".  بە بڕوای فازڵ نەبی، ئەو پڕۆژە یاسایە "فێڵێکی یاساییە لە حکومەتی عێراقەوە بۆ ئەوەی بەپێی یاسا بڕە پارەیەکیان دەستکەوێت، واتە دەسەڵاتیان پێبدرێت، بۆ ئەوەی بتوانن ئەو پارەیە بە ئارەزووی خۆیان چۆنیان بووێت بەکاریبهێنن".  فازڵ نەبی پێشیوایە لە پڕۆژەکە "باس لە ٢٥ ترلیۆن دینار دەکرێت، ٣٥ % ی پارەکە بۆ بەشەخۆراک کڕینەوەی گەنمی جووتیارانە، ئەوەی دیکە هەمووی بۆ ئەوەیە هەندێک خەڵک لە ماوەی تەمەنی ئەو کابینەیە تەخشان و پەخشانی پێ بکات".  سەبارەت بە هەڵوێستی فراکسیۆنە کودییەکان بەرامبەر ئەو پڕۆژەیاسایە، بە بڕوای فازڵ نەبی بۆ پرسێکی لەو شێوەیە "دەبێت کورد دەست لەناو دەست بێت، چونکە بەپێی هەموو ئەو نەریتە یاساییەی هەبووە، هەر پارەیەک لە دەرەوەی بودجە خەرج بکرێت، دەبێت ١٢.٦٧ پشکی کوردی لێبدرێت، کە لە بنەڕەتدا بەپێی وەزارەتی پلاندانانی عێراق رێژەی کورد ١٣.٩ یە".  د. فەرهاد عەلائەدین، سەرۆكی ئەنجوومەنی راوێژكارانی عێراق، کە میوانێکی دیکەی بەرنامەکە بوو، ئەویش هەمان بۆچوونی بریکارەکەی پێشووی وەزارەتی دارایی عێراقی هەبوو کە ناونیشانی پڕۆژەیاساکە شتێکە و نێوەڕۆکەکەی شتێکی دیکەیە.  فەرهاد عەلائەدین دەڵێت: "ئێستا لە بەغدا رەوتێک پەیدا بووە، لە هەر کوێیەک دڕا پینەی دەکەن، ئەوەش پینەیە. پینەیەکە بۆ ئەو دۆخەی ئێستا هاتووەتە پێشەوە، کە شڵەژانێکی سیاسیی زۆر هەیە. لە هەمان کاتیش دەسەڵاتدارانی بەغدا لەناو حکومەت و دەرەوەی حکومەت هەلێکیان قۆستووەتەوە کە لایەنە سیاسییەکان لەنێو یەکدا دژ بە یەکەن، شڵەژانێکی گشتی سیاسی هەیە، دەیانەوێت ئەو یاسایە تێپەڕێنن".  فەرهاد عەلائەدین دەشڵێت: "ئەگەر لە پڕۆژەیاساکە وردببینەوە، زۆر روونە. ناونیشانەکەی شتێکە، ناوەرۆکەکەی شتێکی دیکەیە، ئامانجەکەش لێی پارەیە، گەندەڵییە. گەندەڵییەکەش زۆر بە ئاسانی دیارە، بۆ نموونە سادەترین شت ٣٥ % ی ئەو پارەیە بۆ دوو جۆر پڕۆژە تەرخان بکرێت، پڕۆژە دواکەوتووەکان، کۆمەڵێک پڕۆژەی نوێ کە بڕەکەی لە ٢٠ ملیار زیاتر نەبێت".  بە بڕوای فەرهاد عەلائەدین بەشێکی پڕۆژەیاساکە هیچ پەیوەندییەکی بە ئاسایشی خۆراکەوە نییە و دەڵێت: "لە بەشێکی دیکەدا دەڵێت ئەو پڕۆژە و کۆمپانیایانەی ئەو یاسایە دەیانگرێتەوە، لە باج و گومرگ دەبەخشرێن، باشە ئەمە چ پەیوەندییەکی بە ئاسایشی خۆراکەوە هەیە؟ ".  بە بڕوای سەرۆكی ئەنجوومەنی راوێژكارانی عێراق چەند لایەنێک سوود لەو یاسایە دەبینی و دەڵێت: "من دڵنیام لەوەی کۆمەڵێک لایەنی جێبەجێکار هەیە لە بەغدا قازانجێکی زۆر لەو یاسایە دەکەن، بۆیەش زۆر بەتووندی بەرگریی لێدەکەن".  بە گوتەی فەرهاد عەلائەدین لایەنە کوردستانییەکان لەو بابەتە بێدەنگن و دەشڵێت: "رەنگە بڵێم هەموویان تێی نەگەیشتوون و نەگەیشتوونەتە سەری، لایەنە سیاسییەکانی کورد ئەوەندە خەریکی خۆیانن و کێشەکانی نێوخۆی خۆیانن، ئاگایان لە پانایی نییە لە دەرەوە چی روودەدات".  فەرهاد عەلائەدین ئاماژە بەوەش دەدات، بەپێی بڕگە ٤٢ی پەیڕەوی نێوخۆی ئەنجوومەنی وەزیران "حکومەتی کار بەڕێکەر ناتوانێت هیچ پڕۆژەیاسایەک بۆ پەرلەمان بنێرێت، پێشتر کاتێک حکومەتی کار بەڕێکەر پڕۆژەیاسای بۆ پەرلەمان ناردووە، پەرلەمان رەتیکردووەتەوە، بەڵام ئەمجارە لایەنی جێبەجێکار هەیە کە سوودمەندە لەو یاسایە، بۆیە چاوپۆشی دەکات".  سەرۆكی ئەنجوومەنی راوێژكارانی عێراق بە پێویستی دەزانێت فراکسیۆنە کوردستانییەکان لە بەغدا "هەڵوێستێکی زۆر روونیان هەبێت لەوەی ئەو یاسایە بەو شێوەیەی ئێستا تێپەڕ ببێت هەدەردانی ماڵی گشتییە و پێویستە رەتبکرێتەوە، کە لەلایەن هاوپەیمانیی سیانی (رزگارکردنی نیشتمان) پاڵپشتی لەو پڕۆژەیە دەکرێت، سەرۆکوەزیرانیش پشتی بەوان بەستووە بۆ ئەوەی ئەو یاسایە تێپەڕێنن".  فەرهاد عەلائەدین ئاماژە بەوەش دەدات کە "تاوەکو ئێستا هیچ لایەنێکی کوردی بە فەرمی هەڵوێستی خۆی لەسەر ئەو پڕۆژەیاسایە بڵاو نەکردووەتەوە".  ئەحمەد روبێعی، سەرۆكی فراكسیۆنی نەهجی وەتەنی، میوانی لەگەڵ رەنج بوو، ئەو لەبارەی پڕۆژەیاساکە گوتی: "پێموایە بابەتی پڕۆژەیاسای پاڵپشتیی فریاگوزاری بۆ ئاسایشی خۆراک، بابەتێکی زۆر مەترسیدارە، کە دەسەڵات لە پەرلەمان وەردەگرێتەوە و دەیدات بە حکومەت، جگە لەوە نێوەڕۆکی بودجە بەتاڵ دەکاتەوە، هەروەها ئەو پڕۆژەیاسایە لەلایەن حکومەتی کاربەڕێکەرەوە نێردراوە، کە لە دەسەڵاتی حکومەت نییە پڕۆژەیاسا پێشکەش بکات و رێککەوتنە نێودەوڵەتییەکان واژۆ بکات و بڕیار لەو بابەتانە بدات کە پەیوەستە بە چارەنووسی وڵات".  سەرۆكی فراكسیۆنی نەهجی وەتەنی دەشڵێت، "لە ئەگەری تێپەڕاندنی ئەو یاسایەش، زۆر لە ئەندامانی پەرلەمان لێدوانیان داوە بە روون و راشکاوانە گوتوویانە ئەگەر هاتوو ئەو یاسایە پەسند بکرێت، ئەوا پەنا بۆ دادگەی باڵای فیدراڵیی عێراق دەبەن، چونکە پێچەوانەی پەیڕەوی ناوخۆی ئەنجوومەنی وەزیرانە. "  هەروەها ئەرشەد تەها، راوێژكار لە پەرلەمانی كوردستان  دەڵێت، "ئەو پڕۆژەیاسایە هیچی بەسەر هیچەوە نییە، لە ساڵی ٢٠٠٣ وە تاوەکو ئێستا زیاتر لە یەک ترلیۆن و ٣٧٠ ملیار دۆلار بودجەی عێراق بووە، جگە لە مووچەی مووچەخۆرانی عێراق، ١٥ % ی بودجەکە دیار بووە، ٨٥ % ی هەر دیار نییە لە چیدا خەرجکراوە".  ئەرشەد تەها دەڵێت، "بە یەک ترلیۆن و ٣٧٠ ملیار دۆلار ئیمپراتۆریەتێکی پێ دروست دەکرێت لە عێراق، کەچی رێژەی هەژاری پێش دابەزاندنی بەهای دراوی عێراقی، بەپێی ئامارە نافەرمییەکان ٣٧ - ٤٠ % ی عێراق لە ژێر هێڵی هەژاری بووە. لە دوای دابەزاندنی بەهای دراوی عێراقی بەرامبەر بە دۆلاری ئەمریکی ئێستا رێژەی هەژاری ٥٠ % زیاتر بووە".  لەلایەکی دیکەوە د. نەرمین مەعرووف، ئەندامی فراکسیۆنی یەکێتی لە پەرلەمانی عێراق دەڵێت، "ئێمە تەنانەت دەنگمان نەداوە بۆ لیژنە داراییەکەی کە ئەو ئەرکەی پێ سپێردراوە، کە یەکەم لیژنە بووە لە پەرلەمان پێکهێندراوە.. ئەم پڕۆژەیاسایە سوودی بۆ هەرێمی کوردستان تێدا نییە، هەروەها ئەو پڕۆژەیاسایە لە دەسەڵاتی حکومەتی کاربەڕێکەر نییە".