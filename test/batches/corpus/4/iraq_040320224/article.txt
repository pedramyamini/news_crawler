ئەو گوتانەى موقتەدا سەدر، رێبەری رەوتى سەدر لە میانى گوتارى ناوەندیى هەینى خۆیدا بوو، کە رۆژی هەینی ٤ی ئاداری ٢٠٢٢ بڵاوی کردەوە.  موقتەدا سەدر ئاماژەى بەوەداوە ئۆکراینا بەدەست چەکى وێرانکارى رووسیا و نەهامەتى سیاسەتى ئەمریکاوە دەناڵێنێت.  سەدر، خاوەنى گەورەترین فراکسیۆنى ئەنجوومەنى نوێنەرانى عێراقە بە ٧٣ کورسی، ئەو لە بەشێکى دیکەى گوتارەکەیدا داوای کردووە ئاگربەست لە ئۆکراینا رابگەیێندرێت و کوژراو و بریندارى هەردوولا بگوێزرێنەوە.  لەوەتەی رووسیا هێرشی بۆ سەر ئۆکراینا دەستپێکردووە، موقتەدا سەدر ئەوە دووەمجارە قسە لەسەر ئەو جەنگە بکات.  سەدر رۆژی ٢٤ - ٠٢ - ٢٠٢٢ لە تویتێکدا رایگەیاند: "جەنگی رووسیا و ئۆكراینا جیهان بەرەو جەنگێكی بێهودە دەبات" سەرسوڕمانی خۆی دەربڕی لەوەی هەموو لایەك بۆ ئەو جەنگە "تەماشاكارن".  موقتەدا سەدر لە تویتەکەیدا ئاماژەی بەوەدابوو، كە رووسیا، ئۆكراینا بە سەرچاوەی دڵەڕاوكێی رۆژئاوا دەزانێت لە دژی بەرژەوەندییەكانی، بەڵام ئەوە پاساو نییە بۆ جەنگ.  بەیانی رۆژی پێنجشەممە ٢٤ - ٢ - ٢٠٢٢ ڤلادیمیر پووتین، سەرۆکی رووسیا لە گوتارێکی تەلەڤزیۆنیدا رایگەیاند، بەرپرسیارییەتی خوێنڕشتن دەکەوێتە ئەستۆی "رژێمی" ئۆکراینا و دەڵێت؛ ئەم ئۆپەراسیۆنەشی لە وەڵامی ئەم هەڕەشانە راگەیاندووە، کە لە ئۆکرایناوە دێن.  سەرۆکی رووسیا، ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتبارکرد کە داوای دەکرد نابێت ئۆکراینا ببێتە ئەندام لە ناتۆ و هاوکات گەرەنتی هەڕەشە ئەمنییەکانی مۆسکۆ بکات.  لە دوای راگەیاندنی شەڕ لەلایەن رووسیاوە، ڤۆلۆدیمیر زیلینسکی، سەرۆکی ئۆکراینا باری نائاسایی لە وڵات راگەیاند و داوای لە خەڵکەکەی کرد نەترسن و جەختی لەوە کردەوە کە "سەردەکەون".