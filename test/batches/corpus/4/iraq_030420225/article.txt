فاتن حەلەفی، ئەندامى ئەنجوومەنى کۆمیسیۆنى باڵاى سەربەخۆى مافى مرۆڤى عێراق بە تۆڕى میدیایی رووداوى راگەیاند، "بۆ رێگرییکردن لە زۆربوونى ئالودەبووانى ماددەی هۆشبەر، پێشنیازێکى پێشکێش بە لایەنە پەیوەندیدارەکان کردووە تاوەکو ئەو کوڕانەى ئالودەى هۆشبەرن، نە رێگەیان پێبدرێت هاوسەرگیریی بکەن، نە لە دامەزراوە فەرمییەکانى حکومەت دابمەزرێندرێن، تەنانەت مامەڵەکانیشیان لە فەرمانگەکان رابگیرێن. "   فاتن حەلەفى گوتى، "بە گوێرەى پێشنیازەکە، پشکنین بۆ هەموو کەسێک بکرێت کە دەیەوێت هاوسەرگیریی بکات، یان دابمەزرێت و ئەو پرسەش بدرێتە دەست وەزارەتى ناوخۆ. "   بە گوتەى ئەو ئەندامەى کۆمسیۆنى باڵاى مافى مرۆڤى عێراق، وەزارەتى داد پەیوەندییان پێوەکردووە و بڕیاریان داوە کە پێشنیازەکە تێکەڵ بە پڕۆژەیەکى ئەو وەزارەتە بکەن و دواتر بدرێتە ئەنجوومەنى وەزیران.   مانگى ئایارى ساڵى ٢٠٢١، ئەنجوومەنى باڵاى دادوەریى عێراق رایگەیاند، ٥٠ % ـی گەنجانى عێراق بەکارهێنەرى ماددەی هۆشبەرن و ٧٠ % یان لە ناوچە هەژار نشینەکانن.  ماوەى حەوت مانگە کۆمیسیۆنى باڵاى مافەکانى مرۆڤ لە عێراق پەکخراوە، بەهۆى کۆتایی هاتنى ماوەى یاسایی ئەندامەکانى کە چوار ساڵ بووە، فاتن حەلەفى ئاماژە بەوە دەکات کە پێشتر لەو کۆمیسیۆنە کاریان لەسەر ئەو پرسە کردووە وەک پرسێکى "مەترسیدار. "   رۆژی ٢١ ـی مانگى ئادارى رابردوو، دەزگاى ئاسایشى نیشتیمانى عێراق ئاشکرایکرد، لە مانگى کانوونى دووەم تاوەکو راگەیاندنى ئەو ئامارە، ١٣ باندى مەترسیدارى بازرگانی هۆشبەریان هەڵوەشاندووەتەوە و ٢٥٨ کەسیان بەتۆمەتى بەکارهێنان و بازرگانیکردن بە هۆشبەر دەستگیرکردووە.