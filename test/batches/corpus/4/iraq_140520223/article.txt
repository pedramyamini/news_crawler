د. عەبیر چەلەبی، بریکاری وەزارەتی کار و کاروباری کۆمەڵایەتیی عێراق بە رادیۆی رووداوی راگەیاند: "هەژاری لە عێراقدا بەهۆی خراپیی بەڕێوەبردنەوەیە. پێشتر هەژاری لە عێراقدا جۆرێک بوو لە کێشە، بەڵام ئێستا بووەتە قەیرانێکی زۆر قووڵ. "  بریکاری وەزارەتی کار و کاروباری کۆمەڵایەتیی عێراق ئاماژەی بەوە دا، زیاتر لە پێنج ملیۆن و ٤٠٠ هەزار کەس بەهۆی هەژارییەوە بیمەی کۆمەڵایەتی وەردەگرن کە ئەمەیش ژمارەیەکی زۆر زۆرە.   بە گوێرەی ئەو ئامارەی وەزارەتی پلاندانان رایگەیاندووە، پارێزگای مووسەنا زۆرترین رێژەی هەژاریی تێدایە، دوای ئەویش دیوانییە و زیقار و پارێزگاکانی دیکە.  د. عەبیر چەلەبی گوتی: "نەتوانراوە نەوت و ئاو و کشتوکاڵ بە باشی بەڕێوەببرێن کە ئەمەیش هۆکارێکی سەرەکیی هەژارییە و خەڵکێکی زۆریش لەژێر هێڵی هەژاریدان. "  بریکاری وەزارەتی کار و کاروباری کۆمەڵایەتی باسی لەوە کرد، ئەم هەژارییە دوای تەواوبوونی جەنگی عێراق - ئێران و لە دەستپێکی جەنگی کەنداوەوە سەری هەڵداوە.  بریکاری وەزارەتی کار ئەوەی خستەڕوو، کەسێک رۆژانە سێ دۆلاری هەبێت لەژێر هێڵی هەژاریدایە و، لە عێراقدا خێزان هەیە رۆژانە ژەمێک دەخوات.   د. عەبیر چەلەبی گوتی: "گەندەڵی زۆربەی جومگەکانی حکومەتی گرتووەتەوە کە هۆکارێکی سەرەکیی هەژارییە و دەبێت بە زووترین کات چارەسەر بکرێت. ئەو چارەسەرانەی بۆ هەژاری دانراون کاتین و ئێمە پێویستمان بە بەرنامەیەکە کە چارەسەرێکی ریشەیی و هەمیشەیی بۆ هەژاری بدۆزێتەوە. "  بریکاری وەزارەتی کار لەبارەی گەندەڵی لە فەرمانگەکانی حکومەتدا باسی لەوە کرد: "چوومە بەسرە لە یەکێک لە فەرمانگەکاندا لە یەک بەش کە هەموو کارەکانی بە ١٠ فەرمانبەر بەڕێوەدەچوون، ٢٥٠ فەرمانبەری هەبوو. ئەمە گەندەڵی دروست دەکات، چونکە ئەو فەرمانبەرە زیادانە دەبنە بێکار و بارگرانی بۆ حکومەت. "  د. عەبیر باسی لەوەش کرد، وەک چۆن هەژاری لە پارێزگاکانی دیکەی عێراق هەیە، لە هەرێمی کوردستانیش هەیە، بەڵام رەنگە بەهۆی هەبوونی وەبەرهێنان لە هەرێمی کوردستان دەرفەتی کار باشتر بێت.  ئەو بریکارەی وەزارەتی کار ئاماژەی بەوەش کرد: "کاتێک ئێمە بۆ گەشت، سەیران و کار دێینە هەولێر و پارێزگاکانی هەرێمی کوردستان دەبینین زۆر ئاوەدانکراوەتەوە و وەبەرهێنانی زۆر هەیە و دەرفەت و هەلی کار زۆر لە پارێزگاکانی دیکە باشترە. رەنگە لەوێ رێژەی کار زیاتر بێت و هەژاری کەمتر بێت. "