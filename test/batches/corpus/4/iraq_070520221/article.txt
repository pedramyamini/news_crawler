د. سەیف بەدر، گوتەبێژی وەزارەتی تەندروستیی عێراق بە رادیۆی رووداوی راگەیاند، ژمارەیەکی زۆری هاووڵاتییان بەهۆی خۆڵبارینەوە سەردانی نەخۆشخانەکانیان کردووە کە زۆرترین کەس لە بەغدا بوونە، تەنیا دوێنێ زیاتر لە دوو هەزار کەس لە سێ نەخۆشخانەی بەغدا بەهۆی ئەو خۆڵبارینەوە سەردانی نەخۆشخانەیان کردووە، لە ئەنبار و زیقار و کەربەلاش بەسەتان کەس لە نەخۆشخانەکان خەوێندراون، تاوەکو ئێستا کەسێکیش بەو هۆیەوە گیانی لەدەستداوە.  گوتەبێژی وەزارەتی تەندروستیی عێراق گوتی: "رۆژی پێنجشەممە یەکەم کەیسی تای خوێنبەربوون لە نەینەوا تۆمارکراوە، ئەم نەخۆشییە لە ئاژەڵەوە دەگوازرێتەوە بۆ مرۆڤ، بۆیە پەیوەندی بە وەزارەتی کشتوکاڵیشەوە هەیە، پێویستە زۆرترین زانیاری بدەنە هاووڵاتییان بۆ ئەوەی خۆیان بپارێزن، تاوەکو ئێستا پێنج کەس لە عێراق بەهۆی ئەو نەخۆشییەوە گیانیان لەدەستداوە و ٣٠ کەسیش تووشبوونە، لەنێو عێراقیش زۆرترین کەس لە زیقار تووشبوونە. تاوەکو ئێستا هیچ ڤاکسینێکی راستەوخۆی کاریگەر بۆ ئەو نەخۆشییە نییە، بەڵام دەبێت ئەو کەسەی تووشبووە دوانەکەوێت لە وەرگرتنی چارەسەر، ئەو کەسەی تووشبووە ئەگەر زوو چارەسەر وەرنەگرێت کێشەی دیکەی بۆ دروست دەبێت".  د. سەیف بەدر ئەوەشی خستەڕوو، ئەو کەسانەی مامەڵەیان لەگەڵ گۆشت هەیە لە ماڵەکانیش دەبێت چەقۆی تایبەت بەکاربهێنن و لە پلەی گەرمی گونجاو گۆشت هەڵبگیرێت، دەبێت گۆشتیش لە شوێنە مۆڵەتپێدراوەکان بکڕدرێت و باش بکوڵێندرێت.   لەبارەی ناردنی دەرمان بۆ هەرێمی کوردستان، گوتەبێژی وەزارەتی تەندروستیی عێراق گوتی: "هەموو پارێزگاکان بەپێی چڕی دانیشتووان دەرمانیان بۆ دەنێردرێت، بەشێکی زۆری دەرمانەکان لەلایەن وەزارەتی تەندروستیی عێراق دابەشدەکرێن، بەڵام هەموو دەرمانەکان لە ناوەندەوە دابەشناکرێن، ئێمە وەکو بەرپرسیارییەتیمان دەرمان بۆ هەموو پارێزگاکان دابەشدەکەین، ٥٠٠ بۆ ٦٠٠ جۆری دەرمان وەزارەتی تەندروستی عێراق دابینی دەکات".  هەروەها د. سەیف بەدر لەبارەی ڤایرۆسی کۆرۆناوە دەڵێت: "تووشبوون بە کۆرۆنا زۆر کەمبووەتەوە، ئێمە ئەو شەپۆلەمان تێپەڕاندووە، بەڵام مەترسی کۆرۆنا هەر ماوە لە هەموو جیهان، ئەگەری سەرهەڵدانی شەپۆلێکی دیکە هەیە، بەڵام چەند خەڵک زیاتر ڤاکسین وەربگرن، باشترەو تووشبوون کەمتردەبێت، بەڵام بەداخەوە ئەو خەڵکانەی ڤاکسین وەردەگرن زۆر کەمن و داوا لە هاووڵاتییان دەکەین ڤاکسین وەربگرن، بۆئەوەی ژمارەی تووشبووان کەمتر بکرێتەوە، هەموو هاووڵاتییەکی عێراق دەتوانێت سێ قورچک ڤاکسین وەربگرێت. ئەوەی زۆر گرنگە ئۆمیکرۆن مەترسی کەمتربوو لەو گۆڕاوی پێش خۆی، بەڵام رەنگە گۆڕاوێکی دیکە پەیداببێت مەترسیدارتربێت".  لەبارەی ئاماری ئەو کەسانەی لە هەرێمی کوردستان ڤاکسینیان وەرگرتووە، د. سەیف بەدر گوتی: "ڤاکسین لە ناوەندەوە کۆنترۆڵدەکرێت و هێنانی تەنیا لەڕێگەی وەزارەتی تەندروستی عێراقەوە دەبێت، ئەو جۆرە ڤاکسینانەی لە عێراق بەکاردێن لە هەموو عێراق یەکن بە هەرێمی کوردستانیشەوە تاوەکو ئێستاش لە پارێزگای هەولێر ٥١١٤٨٣ کەس ڤاکسینیان وەرگرتووە، لە پارێزگای دهۆکیش ٥٠١٠٠٠ کەس لە ڤاکسینیان وەرگرتووە، هەروەها لە پارێزگای سلێمانی ٢٨٠٠٠٠ ڤاکسینیان وەرگرتووە، نیوەی ئەو ژمارانە ڤاکسینی دووەمیشیان وەرگرتووەو هەشیانە ڤاکسینی سێیەمی وەرگرتووە".