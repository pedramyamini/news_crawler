بەگوتەی ژمارەیەک ئەندامی بەشێک لە گرووپە چەکدارەکانی عێراق کە لە ئێرانەوە نزیکن و بەگوێرەی سەرچاوەیەک لە ئاژانسی هەواڵگریی ناوچەکە، رووسیا چەک و تەقەمەنی و کەرەستەی سەربازی لەڕێگەی تۆڕی بەقاچاخبردنی چەک - ی ئێرانییەوە لە عێراقەوە دەگوازێتەوە وڵاتەکەی بۆ ئەوەی "لە جەنگی دژی ئۆکراینا بەکاریبهێنێت".   بەگوێرەی میدیای بەریتانی (رۆژنامەی گاردیان)، چەک و کەرەستەی سەربازیی وەکو ئاڕ پی جی، مووشەکی دژە تانک و سیستەمی هاوێشتنی مووشەکیی بەرازیلی لە عێراقەوە گوازراونەتەوە رووسیا.   هاوکات، بەگوێرەی سەرچاوەیەکی ئاگادار لە پرسەکە، یەکێک لە سیستەمی مووشەکیی باڤار ٣٧٣ ـی دروستکراوی ئێران کە هاوشێوەی سیستەمی ئێس ٣٠٠ ـی رووسییە لەلایەن بەرپرسانی تارانەوە بەخشراوەتە رووسیا و لەگەڵیشیدا سیستەمێکی ئێس ٣٠٠ ـی بۆ رووسیا گەڕاندووەتەوە.  ئەوەش لەکاتێکدایە کە لەدوای لادانی دەسەڵاتی سەدام حوسێن، سەرۆکی پێشووی عێراق لە ساڵی ٢٠٠٣، ئەمریکا بەردەوام مەشق و راهێنانی بە سوپای عێراق کردووە و پڕچەکی کردووە.  بەشێکی زۆری ئەو چەک و کەلوپەلی سەربازییەش، کەوتووەنەتە دەستی ئەو گرووپە چەکدارانەی عێراق کە لە ئێرانەوە نزیکن و لە ساڵی ٢٠١٦ ـەوە وەکو بەشێک لە شەڕی دژی داعش، خراونەتە سەر سوپای عێراق.   فەرماندەیەکی حەشدی شەعبی کە کۆنتڕۆڵی دەروازەی سنووریی شەلامچەی بەدەستەوەیە بە میدیای بەریتانی گوتووە کە لە ٢٦ ـی مانگی ئاداردا، ئاڕ پی جی و مووشەکی دژە تانکی حەشدی شەعبی، کە بەهێزترین گرووپی چەکداری شیعەیە، لەرێگەی دەروازەی سنووری شەلامچەوە گوازراونەتە نێو ئێران و لەوێشەوە لەلایەن سوپای ئێرانەوە وەرگیراون لە رێگەی دەریاوە بەرەو رووسیا نێردراون.   بەگوێرەی میدیای بەریتانی، حەشدی شەعبی دوو سەکۆی مووشەکهاوێژی ئاترۆس ٢ ـی بەرازیلی پارچەکردووە و لە ١ ـی نیسانی ئەمساڵدا گواستوویانەتەوە بۆ ئێران.   ئەوەش لەکاتێکدایە کە بەگوێرەی میدیای بەریتانی، لە ماوەی ئەو کاتەی کە ئاماژەی پێکراوە، سێ کەشتیی بارهەڵگر کە دووانیان ئاڵای رووسیایان پێوەبووە و یەکێکیشیان ئاڵای ئێرانی پێوەبووە لە بەندەری ئەنزەلییەوە بەنێو دەریای خەزەرەوە چوونەتە شاری ئەستراخانی رووسیا.