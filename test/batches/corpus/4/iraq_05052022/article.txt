مستەفا گۆران، پەیامنێری رووداو لە بەغدا رایگەیاند، مەودای بینین لە بەغدا کەمترە لە ٥٠ مەتر، تاوەکو لە بەغداوە بەرەو خوارووی عێراق بڕۆیت مەودای بینین کەمتر دەبێتەوە، بەشێوەیەک لە هەندێک شوێن خێرایی لێخوڕینی ئۆتۆمبێل ٢٠ بۆ ٣٠ کیلۆمەترە لە کاژێرێکدا، ئەوەش بەهۆی کەمبوونەوەی مەودای بینینەوە.  هەریەک لە بەڕێوەبەرایەتیی هاتووچۆی بەغدا و پارێزگاکانی دیکەی عێراق و بەڕێوەبەرایەتییەکانی تەندروستی هۆشدارییان داوە لەوەی کە دەبێت خەڵک زۆر ئاگادار و هۆشیاربن. بەپێی ئەو زانیارییانەی دەست پەیامنێری رووداو کەوتوون، تەنیا لە بەغدا تاوەکو ئێستا زیاتر لە ١٠٠ کەس بەهۆی تەنگەنەفەسییەوە براونەتە نەخۆشخانە.  بەپێی ئەو زانیارییانەی مستەفا گۆران لە کەشناسیی عێراقەوە دەستیکەوتووە، ئەو شەپۆلە خۆڵبارینەی ئێستا رووی لە عێراق کردووە، لە ماوەی ئەمساڵ و ساڵی ٢٠٢١ دا "بەهێزترین شەپۆلی خۆڵبارین"ە.  عامر جابری، گوتەبێژی دەستەی کەشوهەوای عێراق بە تۆڕی میدیایی رووداوی راگەیاند، بەهۆی ناسەقامگیری لە کەشوهەوا، خۆڵبارین لە وڵات زیادیکردووە، هۆکارەکەشی دەگەڕێتەوە بۆ ئەو نزمەپاڵەپەستۆیەی کە لە باکووری ئەفریقاوە رووی لە عێراق کردووە، لە رۆژی شەممەی رابردووەوە کاریگەرییەکانی بەسەر عێراق دەرکەوتوون، ئەمە تەوژمێکی هەوای وشک لەگەڵ خۆی دەهێنێت لە بای باشووری رۆژهەڵات کە خێراییەکەی لە کاژێرێکدا ٢٠ بۆ ٣٠ کیلۆمەتر دەبێت، سەرەتا دوێنێ ئەم خۆڵبارینە کاریگەری بەسەر ناوچەکانی باشووری عێراق دروستکرد، دواتر ناوچەکانی ناوەڕاست و باکووریشی گرتەوە.  گوتەبێژی دەستەی کەشوهەوای عێراق ئاماژەی بەوەش کرد، پێشبینی دەکرێت ئەو شەپۆلە بەرەبەرە ئێوارەی ئەمڕۆ پێنجشەممە کەمبێتەوە، پلەی گەرما دادەبەزێت، بەڵام ئەو شەپۆلە خۆڵبارینە زیاتر لە وەرزی بەهاران دەبێت و ئەم مانگەش بەردەوام دەبێت.   لەبارەی سەرچاوەکانی ئەو خۆڵباراینەوە، عامر جابری گوتی، دوو سەرچاوەی سەرەکی خۆڵبارین هەن، یەکەم: دەرەکی بە تایبەتی لە باکووری ئەفریقا لە بیابانی گەورە، ئەو تەوژمە گەرم و وشکە لەگەڵ خۆی دەهێنێت بە تایبەتی کاتێک بە دوورگەی عەرەبی تێدەپەڕێت و تایبەتمەندی ئەوێ لەگەڵ خۆی هەڵدەگرێت لە خۆڵبارین و پلەی گەرما. دووەم سەرچاوە: لە ناوخۆی وڵاتە لە رۆژئاوای عێراق.   سەبارەت بە هۆکارەکانی ئەو خۆڵبارینانە، گوتەبێژی دەستەی کەشوهەوای عێراق روونیکردەوە، عێراق یەکێکە لەو پێنج وڵاتەی لە ژێر کاریگەری گۆڕانکاری کەشوهەوادان، ئەمە وێڕای بەبیابانبوون و کەمبارانی و کەم ئاوی بەهۆی وشکەساڵییەوە، هەندێک لە رووبارەکان وشکیان کردووە و نەبوونی پشتێنەی سەوز، کەمبوونەوەی زەویی کشتوکاڵی و دروستکردنی کۆمەڵگەی نیشتەجێبوون کە ئەمە گەورەترین هەڵە و کارەساتە، چونکە ناوچە کشتوکاڵی و درەختەکان دەبنە بەربەستێک لەبەردەم خێرایی با و کەمی دەکەنەوە، بۆیە ئێستا خاک فشۆڵ بووە و لەگەڵ هەربایەک تۆز و خۆڵ دروست دەکات.