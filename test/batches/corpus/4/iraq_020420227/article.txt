د. جەواد عەزیز غەزالی، ئەندامی پەرلەمانی عێراق لە فراکسیۆنی دەوڵەتی یاسا کە بەشێکە لە هاوپەیمانیی چوارچێوەی هاوئاهەنگی بە رادیۆی رووداوی راگەیاند، "دانوستاندنی نهێنی لە نێوان لایەنەکاندا هەیە، لەسەر ئاستی سەرۆکی فراکسیۆنەکان و رانەگەیێندراون، پێموابێت لەنێو ماڵی شیعە رێککەوتنێک دەبێت، بەڵام جارێ تا فراکسیۆنی گەورە دیاری نەکرێت ناتواندرێت ئەو چەقبەستووییە تێپەڕێندرێت. "  ئەو پەرلەمانتارەی چوارچێوەی هاوئاهەنگی باس لەوەش دەکات، "راستە هەموو لایەنەکان بۆ بەرژەوەندی خۆیان کاردەکەن، بەڵام بەرپرسیاریێتیشیان هەیە، ئەو دەستپێشخەرییەی هەیە بۆئەوەیە رێککەوتن لە نێوان ئێمە و رەوتی سەدردا بکرێت. "   ئاماژە بەوەش دەکات، "لە هەموو وڵاتێکی دیموکراسی هەر لایەنێک زۆرترین کورسی هەبێت و فراکسیۆنی گەورە بێت، حکومەت پێکدەهێنێت و پۆستەکان دابەشدەکات، بەڵام ئەگەر ئێمە داوامان لێبکرێت بەشداری بکەین و هیچ رۆڵمان نەبێت چۆن بتوانین بەشداری بکەین. دەمانەوێت لێکتێگەیشتن هەبێت و فراکسیۆنی گەورە لە شیعە بێت، ئەگەر ئەوەش روونەدات، ئێمە بەردەوام دەبین لە سێیەکی پەکخەر و رێگەنادەین کۆبوونەوەی پەرلەمان بکرێت، ئەمەش وا دەکات هیچ کەس نەتوانێت کۆبوونەوە بۆ هەڵبژاردنی سەرۆککۆمار بکات. "   راشیدەگەیێنێت، "ئەگەر لایەنەکان نەگەنە رێککەوتن دەبێت بەپێی دەستوور و یاسا کارپێکراوەکان بڕیار بدرێت، بەڵام هەڵوەشانەوەی پەرلەمان ئاسان نییە و ئەم کارە ناکرێت، چونکە ئەمە جارێکی دیکە پێویستی بە سێ لەسەر چواری پەرلەمانتاران هەیە، بەڵام ناشبێت پەرلەمان بەو شێوەیە بمێنێتەوە و نەتوانێت هیچ کارێک بکات، چونکە خەڵک و دەنگدەری عێراقی چاوەڕێی کار و خزمەت لە براوەکانی هەڵبژاردن دەکات. "   لەبارەی بەربژێری سەرۆککۆمار، پەرلەمانتارەکەی چوارچێوەی هاوئاهەنگی گوتیشی، "پێمانوایە دەبێت کەسێکی لێهاتوو و شایستە بێت، ئێمە بە سازان دەنگ بە بەربژێری سەرۆککۆمار دەدەین، هەر کاتێک رێککەوتن کرا لەسەر کەسێک ئێمەش دەنگی پێدەدەین، بەڵام ئەگەر تۆ لەگەڵ من رێکنەکەویت، ئێمەش ناتوانین دەنگ بە بەربژێری تۆ بدەین. "  رۆژانی ٢٦ و ٣٠ ـى ئاداری ٢٠٢٢، پەرلەمانى عێراق نەیتوانى سەرۆککۆمارى نوێ هەڵبژێرێت لەنێو ٤١ بەربژێردا. ئەوەش بەهۆى بایکۆتکردنى کۆبوونەوەکە لەلایەن هاوپەیمانیی چوارچێوەى هاوئاهەنگى و چەند فراکسیۆنێکى دیکەوە کە زیاتر لە سێیەکى تێکڕاى ژمارەى ئەندامانى پەرلەمان پێکدەهێنن.  رۆژی پێنجشەممە ٣١ ـى ئادارى ٢٠٢٢، موقتەدا سەدر، رێبەری رەوتی سەدر لە تویتێکدا ماوەى ٤٠ رۆژى دایە چوارچێوەى هاوئاهەنگى کە بە "سێیەکى پەکخەر" ناویبردن بۆ پێکهێنانى حکومەتى نوێ بەبێ بەشداریى رەوتەکەى.