١٥ ى ئایارى ٢٠٢٢، لە راگەیێندراوێکدا شاخەوان عەبدوڵڵا، جێگرى دووەمى سەرۆکى پەرلەمانى عێراق رەخنەى لە سیاسەتى وەزارەتى نەوتى حکومەتى فیدراڵى و خودى وەزیرەکەى گرت و تۆمەتباریکرد بەوەى گوشار دەکات بۆ دروستکردنى کێشە لەنێوان هەرێمى کوردستان و حکومەتى فیدراڵى و "هەڵبەستنى تۆمەتى پوچەڵ لەدژى هێزەکانى پێشمەرگە و بڵاوکردنەوەى درۆ" لە رێگەى کۆمپانیاى نەوتى باکوور و بانگەشەکردنى ئەوەى هێزەکانى پێشمەرگە هەردوو کێڵگەى نەوتى باى حەسەن و داود کۆرکەى لە کەرکووک کۆنترۆڵکردووە.  جێگرى دووەمى سەرۆکى پەرلەمانى عێراق ئاماژەى بەوەداوە کە بە وردى چاودێریی ئەو پرسەیان کردووە و بۆیان دەرکەوتووە کە گوشار لەلایەن وەزیرى نەوتەوە هەیە لەسەر کۆمپانیاى نەوتى باکوور بۆ بڵاوکردنەوەى ئەو بانگەشانە بۆ ئامانجى سیاسى بۆ ماوەنەوە لە پۆستەکەى و شاردنەوەى "دۆسیەکانى گەندەڵى" لە وەزارەتەکەى لەپاش ئەوەى زانیویەتى کە پەرلەمان رێوشوێنەکانى تەواوکردووە بۆ لێپرسینەوەى لە دانیشتنەکانى داهاتوودا.  رۆژی شەممە ١٤ی ئایاری ٢٠٢٢ کۆمپانیای نەوتی باکووری عێراق لە راگەیێندراوێکدا ئاماژەی بەوە دا، هێزەکانی حکومەتی هەرێمی کوردستان دەستیان بەسەر بیرەنەوتەکانی خورمەڵە، ئاڤانا، سەفیە و کۆرمۆر لە کێڵگەی نەوتی بای حەسەندا گرتووە، کە لەژێر دەسەڵاتی کۆمپانیای نەوتی باکووری عێراق بووە، بەڵام ئاماژەی بە کاتی هاتنی هێزەکە یاخود مانەوە و نەمانەوەیان تاوەکو ئێستا نەکردووە.