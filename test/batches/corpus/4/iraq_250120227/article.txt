رۆژی سێشەممە ٢٥ - ١ - ٢٠٢٢ باڵیۆزخانەی ئەمریکا لە بەغدا لە پۆستێکی فەیسبووکدا گوتی، لەو ٦٠ ملیۆن دۆلارە، چوار ملیۆنی بۆ نوێکردنەوە و دابینکردنی کەلوپەل بۆ تاقیگە پزیشکییەکان بووە. باڵیۆزخانەکە دەڵێت، دەستکەوتنی ڤاکسین، "بەشێکە لە مافی مرۆڤ. "  عێراق لە ئاداری ٢٠٢١ ەوە دەستی بە هەڵمەتی دابەشکردنی ڤاکسینی دژی کۆرۆنا کرد. تاوەکو ئێستا زیاتر لە ١٤ ملیۆن و ٧٠٠ هەزار قورچکە ڤاکسین دابەشکراون.   ٢١.٢١ % ی دانیشتووانی عێراق و هەرێمی کوردستان لانیکەم یەک قورچکە ڤاکسینیان وەرگرتووە و ٤١.٤٥ % یان دوو قورچکە ڤاکسینیان پێدراوە.   تووشبوون بە کۆرۆنا لە هەرێمی کوردستان و عێراق لە حەوت رۆژی رابردوودا ١٠٧ % و رێژەی گیانلەدەستدانیش ٢٠ % زیادیکردووە.   باڵیۆزخانەی ئەمریکا لە بەغدا دەڵێت، بەرزبوونەوەی تووشبوون و گیانلەدەستدان بە واتای ئەوە دێت کە پێویستە یارمەتیی زیاتر بۆ پڕۆگرامەکانی رێگریکردن و چارەسەرکردنی سەر بە رێکخراوی نێودەوڵەتیی کۆچ، چ لە ناوەوە و چ لە دەرەوەی کەمپەکانی ئاوارە و پەنابەران، لە عێراق دابینبکرێت.   رۆژی دووشەممە باڵیۆزخانەکە لە پۆستێکی دیکەی فەیسبووکدا ئاماژەی بەوە کردبوو کە لە ساڵی ٢٠٠٤ ـەوە زیاتر لە ١٠٠ ملیۆن دۆلاریان بۆ پاڵپشتیکردن و پەرەدان بە کەرتی خوێندنی عێراق دابینکردووە.  لە رێگەی ئەو بڕە پارەیەوە "پەیوەندی و هاوبەشیی نوێ پێکهێندراوە، پاڵپشتی لە گەشەپێدانی عێراق کراوە و هیوای و دەرفەتیی ئابووری بۆ خەڵکی عێراق فەراهەمکراوە".  ئاماژە بەوەش دەکات، ئەو پڕۆگرامانەی ئەمریکا بۆ ئاڵۆگۆڕکردنی خوێندکارانی لەگەڵ عێراق رێکیخستوون، بوونەتە هۆی گەشەدان بە تواناکانی لێکۆڵینەوە و دەستکەوتنی کار بۆ هەزاران خوێندکاری عێراقی.