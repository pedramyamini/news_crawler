رۆژی سێشەممە ٢٤/٥/٢٠٢٢ منداڵێکی خوار تەمەن ١٠ ساڵ بەهەڵە چووە فڕۆکەخانەی نەجەف و هەموو بەربەستە ئەمنییەکانی بڕی و چووە نێو فڕۆکەیەک؛ فڕۆکەکە خەریک بووە بفڕێت، کاتێک ئاسایشی فڕۆکەکە پرسیاری پاسینگ بۆردی لێدەکات، منداڵەکە دەڵێت، نایەوێت گەشت بکات، بەڵکو دەیەوێت بچێتەوە ماڵەوە کە لە ناوچەی براکییەیە لە نەجەف.   دوای زانینی ئەوە، کاپتنی فڕۆکەکە سەرجەم گەشتیارانی دابەزاندووە بۆ دڵنیابوون لەوەی کەسی دیکە بەمشێوەیە سەرکەوتووەتە نێو فڕۆکەکە، یاخود نا، بەهۆیەوە زیاتر لە دوو کاژێر گەشتەکە دواکەوتووە. ئەم رووداوە دەنگدانەوەی زۆری لە میدیاکانی عێراق و نێو تۆڕە کۆمەڵایەتییەکان لێکەوتووەتەوە.  لەوبارەوە، ئیدارەی فڕۆکەخانەی نەجەف روونکردنەوەیەکی بڵاوکردەوە و دەڵێت، ئەوەی لەنێو فڕۆکەخانە روویداوە، راستەوخۆ لە ئەستۆی لایەنە ئەمنییەکانی نێو فڕۆکەخانەن، بەوپێیەی ئاسایشی شار و پاراستنی سەلامەتی گەشتیاران لە گرنگترین ئەرکی ئیدارە و سەرجەم کارمەندانی فڕۆکەخانەیە.   ئیدارەی فڕۆکەخانەی نەجەف ئاماژە بەوە کردووە، بەپێی پێداچوونەوە بە یاساکانی فڕۆکەوانیی مەدەنیی جیهانی و خۆجێی، لەگەڵ ئەوەی منداڵەکە هێڵی ئەمنی تێپەڕاندووە، بەڵام نەبووەتە هۆی دروستکردنی هەڕەشە، چونکە لە خاڵەکاندا پشکنینی بۆ کراوە، بۆیە گەیشتووەتە نێو فڕۆکەکە، چونکە منداڵ بووە و تێکەڵ بە قەرەباڵخیی گەشتیاران بووە.  ئیدارەی فڕۆکەخانەکە دووپاتیدەکاتەوە، لیژنەی هاوبەشی پسپۆڕیان پێکهێناوە، ئەمەش بڕیار و راسپاردەی  لێکەوتووەوە بۆ راستکردنەوەی ئەمنییەتی فڕۆکەخانەکە لە هەموو روویەکەوە، دەستبەجێ بڕیاری پێویست دراوە، بۆ ئەوەی لە داهاتوودا رووداوی لەمشێوەیە دووبارە نەبێتەوە، هاوکات لێکۆڵینەوە لەگەڵ هەموو لایەنە بەرپرسەکان کراوە و رێکاری یاسایی لە بەرامبەریان گیراوەتەبەر.