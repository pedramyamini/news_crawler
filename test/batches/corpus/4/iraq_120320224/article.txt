زوڕغام مالیکی، ئەندامی هاوپەیمانێتیی دەوڵەتی یاسا بە رادیۆی رووداوی راگەیاند: "لە چوارچێوەی هەستکردن بە بەرپرسیارێتی و یەکخستنی ماڵی شیعەدا جۆرێک لە بەرەوپێشچوون و وەلانانی ناکۆکییەکان لەپێناو بەرژەوەندییەکانی هەیە. پێم وانییە پەیوەندییە تەلەفۆنییەکەی سەدر بۆ مالیکی دەستی دەرەکیی لەپشتەوە بێت. چارەسەری قەیرانی سیاسیی شیعە بە دەستی خودی شیعەکان خۆیانە نەک هیچ لایەنێکی دیکە. "  ئەو ئەندامەی دەوڵەتی یاسا ئاماژەی بەوە دا، بۆ پڕکردنەوەی وێنەی سیاسیی عێراق دەبێت هەموو لایەنەکان تێیدا بەشدار بن. بۆیە موقتەدا سەدر گەیشتە ئەو بڕوایەی دەبێت بەشداری بە چوارچێوەی هاوئاهەنگی بکرێت.   زوڕغام مالیکی جەختی لەوە کردەوە کە بۆ سەرخستنی حکومەت دەبێت چوارچێوەی هاوئاهەنگی تێیدا بەشدار بن، ئەگینا لە داهاتوودا دەبووە کێشە. هەروەها نابێت بەشێکی گەورەی پەرلەمانتارە شیعەکان وەلا بنرێن و کەسایەتییەکی گەورەی سیاسییش پەراوێز بخرێت.  باس لەوە دەکرێت کە رەوتی سەدر جەعفەر سەدریان بۆ پۆستی سەرۆکایەتیی وەزیرانی عێراق بەربژێر کردووە.  زوڕغام مالیکی گوتی، "ئێمە بۆ پۆستی سەرۆکوەزیران ڤیتۆمان لەسەر هیچ کەسێک نەبووە. رەنگە نیگەرانیمان لەسەر کردار و کارەکان هەبێت. کەسانی لێهاتوو و شیاو زۆرن بۆ ئەو پۆستە. جەعفەر سەدر کەسایەتییەکی بەناوبانگە و ئەندامی خێزانێکی تێکۆشەرە و دیپلۆماتە و لە رووی کۆمەڵایەتی و رەوشتەوە پەسندکراوە. "  زوڕغام مالیکی گوتیشی: "چاوەڕێ دەکەین بەم نزیکانە کۆبوونەوەیەک بە ئامادەبوونی سەرکردەی لایەنە سیاسییەکان بکرێت کە هەریەکە لە موقتەدا سەدر، مەسعود بارزانی، نووری مالیکی و محەممەد حەلبووسی تێیدا بەشدار بن بۆ ئەوەی لەبارەی پێکهێنانی حکومەتەوە بڕیاری کۆتایی بدەن. ناکرێت بەڕێز بارزانی بەشدار نەبێت، بەڵکو دەبێت خاوەن بڕیاریش بێت. "