فەیسەڵ نائیلی، ئەندامى پەرلەمانى عێراق لە فراکسیۆنى دەوڵەتى یاسا کە بەشێکە لە هاوپەیمانیی چوارچێوەى هاوئاهەنگى، رۆژی پێنجشەممە ٣١ - ٣ - ٢٠٢٢ بە تۆڕى میدیایی رووداوى گوت، ئەمڕۆ و سبەی، دوايین گفتوگۆ لەنێو سەرکردەکانى چواچێوەى هاوئاهەنگى لەبارەی ئەو پڕۆژەیە دەکرێت کە بڕیارە نوورى مالیکى پێشکێشی بکات بۆ چارەسەرى کێشەى هەڵبژاردنى سەرۆککۆمار و رۆژى شەممە ٢ ـى نیسانیش بە فەرمى رادەستى سەرکردەکانى هاوپەیمانیی سێقۆڵى "رزگارکردنى نیشتمان" دەکرێت".  رۆژانى ٢٦ و ٣٠ ى ئادارى ٢٠٢٢ سەرۆکایەتیی پەرلەمانی عێراق نەیتوانى رێژەی یاسایی پەرلەمانتاران کۆبکاتەوە کە ٢٢٠ پەرلەمانتارن بۆ هەڵبژاردنى سەرۆککۆمارى نوێى عێراق.   بایکۆتکردنى هەردوو کۆبوونەوەکە لەلایەن هاوپەیمانیی چوارچێوەى هاوئاهەنگى و یەکێتیی نیشتیمانیی کوردستان و چەند فراکسیۆنێکى دیکەوە وایکرد، ژمارەى یاسایی ئامادەبوون فەراهەم نەبێت.  فەیسەڵ نائیلی ئامادە نەبوو وردەکاریى دەستپێخشەرییەکەى نوورى مالیکى ئاشکرابکات بە پاساوى ئەوەى هێشتا هەندێک ماددەى جێگەى مشتومڕن لەنێو هاوپەیمانیى چوارچێوەى هاوئاهەنگى، بەڵام گوتی پڕۆژەکە زیاتر لەبارەى پرسی هەڵبژاردنى سەرۆککۆمار و پێکهێنانى گەورەترین فراکسیۆنە.  هاوپەیمانیى رزگارکردنى نیشتمان لە فراکسیۆنەکانی سەدر، پارتى دیموکراتى کوردستان و هاوپەیمانى سەروەریى سوننەکان پێکهاتووە؛ ئەوان لەگەڵ ئەوەدان حکومەتى زۆرینە پێکبهێندرێت و بەربژێریان بۆ پۆستى سەرۆککۆمار رێبەر ئەحمەد و بۆ پۆستى سەرۆکوەزیران محەمەد جەعفەر سەدرە، بەڵام هاوپەیمانیى چوارچێوەى هاوئاهەنگى لەگەڵ حکومەتى سازانى نیشتیمانییدایە بە بەشداريى زۆرینەى لایەنەکان.  فەیسەڵ نائیلى رایگەیاند، دیاریکردنى ئەو کەسەى پۆستى سەرۆکوەزیران وەردەگرێت لەو دەستپێشخەرییەدا باسناکرێت و هەڵدەگیرێت بۆ قۆناخى دواى رێککەوتن لەبارەی پرسی سەرۆککۆمار و گەورەترین فراکسیۆن لە پەرلەمان.  رۆژی چوارشەممە ٣٠ ى ئادارى ٢٠٢٢ پەرلەمانى عێراق لەدوای دیاریکردنى ئەندامانى چەند لیژنەیەکى هەمیشەیی کۆبوونەوەکەى بۆ کاتێکى نادیار هەڵگرت. هەمان رۆژ موقتەدا سەدر، رێبەری رەوتى سەدر لە تویتێکدا حکومەتى سازانى رەتکردەوە و گوتى: "ئەو داخرانە سیاسییەى باسی دەکەن لەوە باشترە کە لەگەڵتان بسازێم و کێکەکەتان لەگەڵ بەشبکەم".  ئامانج هەرکى، ئەندامى پەرلەمانى عێراق لە فراکسیۆنى پارتى دیموکراتى کوردستان ئەمڕۆ پێنجشەممە بە تۆڕى میدیایی رووداوى گوت: "تویتەکەى موقتەدا سەدر و کەشە گشتییەکە ئاماژەیە بۆ ئەوەى کە ئەو دەستپێشخەرییە لەلایەن هاوپەیمانیی رزگارکردنى نیشتمانەوە رەتدەکرێتەوە".  ئامانج هەرکى ئاماژەى بەوە دا، هاوپەیمانێتییەکەى دەستبەردارى حکومەتى زۆرینەى سیاسى نابێت، بەڵام دەکرێت چەند پێکهاتەیەکى هاوپەیمانیی چوارچێوەى هاوئاهەنگى لەو حکومەتەدا بەشداربن.