ئەمڕۆ پێنجشەممە ٢٤ ـى ئادار، حەیدەر عەبادى کە سەرکردەیەکە لە هاوپەیمانیی "هێزەکانی دەوڵەت" و ئەویش بەشێکە لە چوارچێوەى هاوئاهەنگى لە توێتیکدا پیرۆزبایی لە هەریەکە لە سەرۆک بارزانی، موقتەدا سەدر، محەممەد حەلبووسی و خەمیس خەنجەر کرد بە بۆنەى راگەیاندنى هاوپەیمانیی رزگارکردنی نیشتمان.   دوێنێ چوارشەممە ٢٣ ـى ئادارى ٢٠٢٢، حەسەن عەزاري، سەرۆکى فراکسیۆنی سەدر لە پەرلەمانى عێراق لە کۆنگرەیەکى رۆژنامەڤانیدا لە بەغدا، هاوپەیمانیی رزگارکردنى نیشتمانى راگەیاند کە لە نێوان رەوتى سەدر، پارتى دیموکراتى کوردستان و هاوپەیمانى سەروەریى سوننەکان پێکهێندرا.  حەیدەر عەبادى نووسیویەتی: "راستگۆیانە هیواخوازم ئەو هاوپەیمانێتییە هەنگاوى یەکەم بنێت بەرەو رزگارکردنى نیشتمان لەڕێگەى ئەنجامدانى گفتوگۆ لەگەڵ چوارچێوەى هاوئاهەنگیى نیشتیمانى بۆ دۆزینەوەى دەرچەیەک بۆ قەیرانەکانى وڵات و چەقبەستوویی؛ وڵات ئاوەدان نابێت و خزمەت ناکرێت بەیەکڕیزی و هاوکاریی دڵسۆزان نەبێت".  هاوپەیمانیی رزگارکردنى نیشتمان، رێبەر ئەحمەدى وەک بەربژێرى پۆستى سەرۆککۆمار و محەممەد جەعفەر سەدرى وەک بەربژێرى پۆستى سەرۆکوەزیران دیاریکردووە.  ئەمڕۆ لە راگەیێندراوێکدا هاوپەیمانیی چوارچێوەى هاوئاهەنگى رایگەیاند، کۆبوونەوەی رۆژی شەممەی داهاتووی پەرلەمان ئەنجامنادرێت، بەهۆی نەبوونی رێژەیی یاسایی ئامادەبوون و ئاماژەی بەوەش کرد، لە بەردەوامیی گفتوگۆی "بنیاتنەرانە" لەگەڵ هێزەکانی دیکە بۆ یەکخستنی بیروبۆچوون و دیدگەکان بەردەوام دەبێت.  بڕیارە شەممەى داهاتوو ٢٦ ـى ئادار، پەرلەمانى عێراق کۆببێتەوە بۆ هەڵبژاردنى سەرۆککۆمار؛ ٤١ کەس خۆیان بۆ پۆستەکە بەربژێر کردووە، بەڵام دیارترینیان رێبەر ئەحمەد و بەرهەم ساڵحن.