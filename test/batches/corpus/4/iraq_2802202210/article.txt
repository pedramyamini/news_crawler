رۆژی دووشەممە ٢٨ ى شوبات، لە بەیاننامەیەکدا کۆمیسیۆنى باڵاى سەربەخۆى هەڵبژاردنەکانى عێراق چەند بڕیارێکی دەرکرد، لەوانە بڕیاری دا بە دامەزراندنى پێگەیەکى ئەلیکترۆنى بۆ زانینى ژمارەى دەنگدەرانى دەرەوەى وڵات و شوێنى نیشتەجێبوونیان بەمەبەستى دانانى پلانێک بۆ تۆمارکردنیان لەرێگەى سیستمى بایۆمەترى، بۆ ئەوەى لە هەڵبژاردنەکانى داهاتوودا مافى دەنگدانیان هەبێت.  یەکێکى دیکە لە بڕیارەکانى ئەو کۆمسیۆنە تایبەتە بە ئەنجامدانى رووپێویى ئەلیکترۆنى بۆ کارتى بایۆمەترى دەنگدەرانى تایبەت و گشتى، بە مەبەستى رەوانەکردنەوەى بۆ نووسینگەکانى کۆمسیۆن و دواتر دابەشکردنیان لە رێگەى ١٠٧٩ ناوەندەوە لە سەرانسەرى عێراقدا.  بۆ پاراستنى ئامێرە ئەلیکترۆنیەکانى پرۆسەى هەڵبژاردن، کۆمیسیۆن لیژنەیەکى بەهاوکارى خەزنەدارى خەزێنەکانی پێکهێنا بۆ ئەنجامدانى پشکنین و چاککردنەوە و هەڵگرتنى بە هاوکارى کۆمپانیاى میرۆى کۆرى کە دابینکارى ئامێرەکان بووە.  ئەنجوومەنى کۆمیسیارانى کۆمیسیۆنى باڵاى سەربەخۆى هەڵبژاردنەکان هەروەها بڕیاریدا، سندوقەکانى دەنگدانى هەڵبژاردنى ساڵى رابردوو بکاتەوە و کارتى دەنگدانى ناو سندوقەکان بە هەماهەنگى لەگەڵ وەزارەتى پیشەسازیى و کانزاکان ریسایکلین بکات بە مەبەستى سوودبینینەوە لێی.