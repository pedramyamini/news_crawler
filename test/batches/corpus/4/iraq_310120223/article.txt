عەقیل ردینی، سەرکردەی هاوپەیمانیی نەسر رۆژی دووشەممە ٣١ - ١ - ٢٠٢٢ بە تۆڕی میدیایی رووداوی راگەیاند: "کۆبوونەوەکەی نێوان نێچیرڤان بارزانی و موقتەدا سەدر و محەممەد حەلبووسی لە نەجەف زۆر گرنگە بۆ چارەسەرکردنی ناکۆکییەکانی نێو ماڵی شیعە و کورد، چونکە هەردوو جەمسەری شیعە کە چوارچێوەی هاوئاهەنگی و فراکسیۆنی سەدرین سەبارەت بە پێکهێنانی حکومەتی نوێ ناکۆکن؛ هاوکات پارتی دیموکراتی کوردستان و یەکێتیی نیشتمانیی کوردستان سەبارەت بە پۆستی سەرۆککۆماری عێراق ناکۆکن".  عەقیل ردینی گوتیشی، دەکرێت ئەو کۆبوونەوەیە ئەنجامێکی وەهای هەبێت کە ببێتەهۆی یەکخستنی نێو ماڵی شیعە و کورد، بەڵام "چوارچێوەی هاوئاهەنگی سوورە لەسەر بەشداریکردنی هەموو لایەنەکانی بێ جیاوازی لە حکومەتی داهاتووی عێراق، ئەگەرنا دۆخی سیاسی ئاڵۆزتر دەبێت".  ئەمە لە کاتێکدایە چوارچێوەی هاوئاهەنگی کە لە هاوپەیمانیی دەوڵەتی یاسا بە سەرۆکایەتیی نووری مالیکی و هاوپەیمانیی فەتح بە سەرۆکایەتیی هادی عامری و چەند لایەنێکی دیکەی شیعە پێکهاتووە، لە زاری هادی عامری، سەرۆکی هاوپەیمانیی فەتح و لە کۆتایی هەفتەی رابردوودا وەڵامی مەرجی رێبەری رەوتی سەدری دایەوە تایبەت بە ڤیتۆی موقتەدا سەدر لەسەر بەشدارینەکردنی هاوپەیمانیی دەوڵەتی یاسا لە حکومەت؛ هادی عامری لەوبارەوە رایگەیاند: چوارچێوەی هاوئاهەنگی هیچکات قبووڵ ناکات لایەنێکی شیعە بە تەنیا پەراوێز بخرێت؛ ئەگەر حکومەتی زۆرینەی نیشتمانیتان دەوێ ئێمەش پێشوازی لێدەکەین".