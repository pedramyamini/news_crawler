عەلا جبووری، وەزیری بازرگانیی عێراق لە راگەیێندراوێکدا سەبارەت بە دابینکردنی گەنم و خۆراک رایگەیاند، "ئەنجوومەنی وەزاریی ئابووریی عێراق لە رۆشنایی قەیرانی نێوان رووسیا و ئۆکراینا کۆبووەوە بۆ تاوتوێکردنی پێشهاتەکان و بەرزبوونی نرخی خۆراک لە جیهان، بۆیە ئەنجوومەنەکە چەند بڕیارێکی دەرکرد بۆ دابینکردنی گەنمی پێویست بۆ کۆگاکردن و دابینکردنی ماددەکانی بەشە خۆراکی مانگانە".  وەزیری بازرگانیی عێراق ئاماژەی بەوەش کرد، "ئەنجوومەنی وەزاریی ئابووریی عێراق بڕیاریدا نرخی کڕینی گەنم لە جووتیاران بۆ وەرزی داهاتوو بەرزبکاتەوە بۆ ٧٢٥ هەزار دینار بۆ هەر تۆنێک، ئەنجوومەنەکە هەروەها بڕیاریدا لە ١٠ رۆژی داهاتوودا شایستەی ساڵی ٢٠٢١ی گەنمی جووتیاران بدرێت، شایستەی گەنمی جووتیارانیش لە وەرزی داهاتوودا تاوەکو سەرەتای مانگی شەشی ساڵی ٢٠٢٢ دەدرێت، لەپاڵ ئەوەش ئەنجوومەنەکە رەزامەندیی دا ١٠٠ ملیۆن دۆلار بۆ وەزارەتی بازرگانی دابین بکات بۆ کڕینی ٣ ملیۆن تۆن گەنمی هاوردە، بە تێکڕاش هەموو ئەم بڕیارانە لە کۆبوونەوەی داهاتووی ئەنجوومەنی وەزیران دەخرێنەڕوو بۆ پەسندکردنیان".  سەبارەت بەوەی چەندی شایستەی گەنمی ساڵی ٢٠٢١ی جووتیاران لەلای وەزارەتی بازرگانی ماوە، محەممەد حەنوون، گوتەبێژی وەزارەتی بازرگانیی عێراق رۆژی سێشەممە ٠٨ - ٠٣ - ٢٠٢٢ لە هەڤپەیڤینێک لەگەڵ تەلەڤزیۆنی فەرمیی عێراق رایگەیاند، "تەنیا ٥ % ی ئەو شایستە لەلای وەزارەتی بازرگانی ماوە، کە بە بڕیاری ئەنجوومەنی وەزاریی ئابووریی عێراق و دوای پەسندکردنی لەلایەن ئەنجوومەنی وەزیرانەوە لە ١٠ رۆژی داهاتوودا دەدرێتەوە جووتیاران".  لە ساڵی ٢٠٢١ دا حکومەتی عێراق هەر تۆنێک گەنمی پلە یەکی بە ٦٤٠ هەزار دینار لە جووتیاران کڕی، گەنمی پلە دووشی بە ٥٣٠ هەزار دینار و گەنمی پلە سێشی بە ٤٧٠ هەزار دینار کڕی.