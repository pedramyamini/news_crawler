ئەمڕۆ سێشەممە، ٢٩ ـی ئاداری ٢٠٢٢، عەبدولڕەحیم شەمەری، ئەندامی ئەنجوومەنی نوێنەران لە هاوپەیمانیی عەزم، لەبارەی هەڵوێستیان لەسەر کۆبوونەوەکەی رۆژی چوارشەممەی ئەنجوومەنی نوێنەرانی عێراق بە تۆڕی میدیایی رووداوی گوت: "بڕیارە کاژێر هەشتی ئێوارەی ئەمڕۆ، سەرکردەکانی هاوپەیمانیی عەزم لە بەغدا کۆبوونەوەیەکی یەکلاکەرەوە بۆ بەشداریکردن یان بەشدارینەکردن لە کۆبوونەوەی رۆژی چوارشەممە تایبەت بە هەڵبژاردنی سەرۆککۆمار بکەین، بەڵام ئەگەری زۆرە بەشداری ئەو کۆبوونەوەیەی بەیانی نەکەین و بایکۆتی بکەین".  هاوپەیمانی عەزم خاوەنی نۆ کورسییە و بەشێکی جیابووەوەیە لە هاوپەیمانیی سەروەرەی؛ عەبدولڕەحیم شەمەری باسی لەوە کرد: "بەڕێز موقتەدا سەدر هیچ پەیوەندییەکی پێوە نەکردووین بۆ بەشداریکردنمان لە کۆبوونەوەی رۆژی چوارشەممە ٣٠ ـی ئاداری ٢٠٢٢ و ئەو هەواڵانەی باس لەوە دەکەن رازی کردبین بە بەشداریکردن لەو کۆبوونەوەیە، نادروستن".   ئەگەرچی کۆبوونەوەی رۆژی ٣٠ ـی ئادار دوای سێجار لە دواخستن و دروستنەبوونی رێژەی یاسایی بۆ کۆبوونەوەی هەڵبژاردنی سەرۆککۆمار دێت، بەڵام هێشتا دیار نییە لە کۆبوونەوەی رۆژی چوارشەممە رێژەی یاسایی ئامادەبوون دروستدەبێت یان نا.  رۆژی شەممەی رابردوو، ٢٦ ـی ئادار بڕیاربوو پەرلەمانی عێراق بەربژێرێک لەنێو ئەو ٤١ کەسەی خۆیان بۆ پۆستی سەرۆککۆمار بەربژێرکردووە، هەڵبژێرێت، بەڵام ٢٠٢ پەرلەمانتار ئامادەی کۆبوونەوەکە بوون؛ هەڵبژاردنی سەرۆککۆمار پێویستی بە ١٨ پەرلەمانتاری دیکە بوو بۆ ئەوەی رێژەی یاسایی تەواوبێت؛ بۆیە کۆبوونەوەکە بەهۆی ناکۆکییەکان لەبارەی پێکهێنانی حکومەت و بەشداریی لایەنەکان تێیدا بۆ رۆژی چوارشەممە ٣٠ ـی ئاداری ٢٠٢٢ دواخرا.