ئێوارەی رۆژی سێشەممە ١٢ ـی نیسانی ٢٠٢٢، جیهاد دیوان، گوتەبێژی دەسەڵاتی فڕۆکەوانیی عێراق بە تۆڕی میدیایی رووداوی راگەیاند، دوای چەند کاژێرێک لە راگرتنیان بەهۆی خراپی کەشوهەواوە، دوای نیوەڕۆی ئەمڕۆ جارێکی دیکە گەشتە ئاسمانییەکانی فڕۆکەخانەی نێودەوڵەتیی بەغدا دەستیان پێکردەوە.  گوتەبێژی دەسەڵاتی فڕۆکەوانیی عێراق ئاماژە بەوەش دەکات، ئێستا گەشتە ئاسمانییەکانی فڕۆکەخانەی بەغدا بێ هیچ گرفتێک و بەشێوەیەکی ئاسایی ئەنجامدەدرێن.  نیوەڕۆی ئەمڕۆ سێشەممە، گوتەبێژی دەسەڵاتی فڕۆکەوانیی عێراق بە میدیای فەرمیی عێراقی گوت، بەهۆی خراپی کەشوهەواوە بڕیاردراوە سەرجەم گشتە ئاسمانییەکان لە فڕۆکەخانەی بەغدا رابگیرێن تاوەکو کەشوهەوا باش دەبێت.  سەرەتای ئەم هەفتەیە، عیسا فەییاز، بەڕێوەبەری گشتیی فەرمانگەی تەکنیکی لە وەزارەتی ژینگەی عێراق گوتی، "گۆڕانی کەشوهەوا فاکتەرێکی سەرەکییە لە زیادبوونی شەپۆلی خۆڵبارین. بەپێی ئەو ئامارانەی لەلایەن دەستەی گشتیی تۆمارکردنی کەشوهەواوە تۆمارکراون، لە ماوەی دوو دەیەی رابردوودا خۆڵبارینی رۆژانە لە ناوچە جیاوازەکان تێکڕا لە ٢٤٣ رۆژەوە بۆ ٢٧٢ رۆژ لە ساڵێکدا زیادیکردووە و پێشبینی دەکرێت تاوەکو ساڵی ٢٠٢٥ بگاتە ٣٠٠ رۆژ لە ساڵێکدا. "  عیسا فەییاز باسی لەوەشکرد، "بەهۆی گۆڕانکاریی کەشوهەواوە نزیکەی ٧٠ % ـی زەوییە کشتوکاڵییەکان تێکچوون یان لەژێر هەڕەشەی تێکچووندان. شەپۆلی خۆڵبارینیش کاریگەریی بۆ سەر تەندروستیی مرۆڤ هەیە، لەوانەش کۆئەندامی هەناسەدان و دروستکردنی تەنگەنەفەسی. "