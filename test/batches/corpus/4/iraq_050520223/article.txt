رۆژی پێنجشەممە ٥ی ئایاری ٢٠٢٢ جیهاد ئەلدیوان، گوتەبێژی دەسەڵاتی فڕۆکەوانیی مەدەنیی عێراق بە تۆڕی میدیایی رووداوی راگەیاند، بەهۆی خراپیی کەشوهەوا و خۆڵبارینەوە گەشتە ئاسمانییەکان لە فڕۆکەخانەی نێودەوڵەتیی بەغدا و نەجەف رانەگیراون.  گوتەبێژی دەسەڵاتی فڕۆکەوانیی مەدەنیی عێراق ئاگاداری گەشتیاران و کۆمپانیاکانی فڕۆکەوانی دەکاتەوە، تاوەکو ئێستا گەشتە ئاسمانییەکان لە هەردوو فڕۆکەخانەکە بەردەوامن و رانەگیراون، ئەوەی لەبارەی راگیرانی گەشتە ئاسمانییەکان لە بەشێک لە تۆڕە کۆمەڵایەتییەکان و میدیاکانەوە باسیان لێوەدەکرێت دوورە لە راستییەوە.  ئەمەش لە کاتێکدا کە بەهۆی خراپیی کەشوهەوا و خۆڵبارینەوە گەشتە ئاسمانییەکان لە فڕۆکەخانەی نێودەوڵەتیی سلێمانی بۆ ماوەی شەش کاژێر راگیران.  لە کاژێر ٠٢: ٠٠ی بەرەبەیانی ئەمڕۆوە شەپۆلێکی خۆڵبارین شارەکانی ناوەڕاست و خوارووی عێراقی گرتووەتەوە، کەشناسیی بەغدا و عێراق هۆشدارییان دابوو لە شەپۆلی خۆڵبارینەکە، بەڵام چاوەڕوانیان نەدەکرد بەو شێوەیەی ئێستا بێت. کەشناسیی عێراق بە "بەهێزترین شەپۆلی خۆڵبارین" ناوی بردووە لە ماوەی ئەمساڵ و ساڵی رابردوودا.  عامر جابری، گوتەبێژی دەستەی کەشوهەوای عێراق بە تۆڕی میدیایی رووداوی راگەیاند، بەهۆی ناسەقامگیری لە کەشوهەوا، خۆڵبارین لە وڵات زیادیکردووە؛ هۆکارەکەشی دەگەڕێتەوە بۆ ئەو نزمە پاڵەپەستۆیەی کە لە باکووری ئەفریقاوە رووی لە عێراق کردووە، لە رۆژی شەممەی رابردووەوە کاریگەرییەکانی بەسەر عێراق دەرکەوتوون، ئەمەش تەوژمێکی هەوای وشک لەگەڵ خۆی دەهێنێت لە بای باشووری رۆژهەڵات، کە خێراییەکەی لە کاژێرێکدا ٢٠ بۆ ٣٠ کیلۆمەتر دەبێت؛ سەرەتا دوێنێ ئەم خۆڵبارینە کاریگەریی بەسەر ناوچەکانی باشووری عێراق دروستکرد، دواتر ناوچەکانی ناوەڕاستی عێراق و هەرێمی کوردستانیشی گرتەوە.  گوتەبێژی دەستەی کەشوهەوای عێراق ئاماژەی بەوەش کرد، پێشبینی دەکرێت ئەو شەپۆلی خۆڵبارینە وردە وردە لە ئێوارەی ئەمڕۆ پێنجشەممەوە کەم ببێتەوە و پلەی گەرماش داببەزێت.  لەبارەی سەرچاوەکانی ئەو خۆڵبارینە، عامر جابری ئەوەی خستەڕوو، دوو سەرچاوەی سەرەکیی خۆڵبارین هەن، یەکەم: دەرەکی، بەتایبەتی لە باکووری ئەفریقا لە بیابانی گەورە، ئەو تەوژمە گەرم و وشکە لەگەڵ خۆی دەهێنێت، بەتایبەتی کاتێک بە دوورگەی عەرەبی تێدەپەڕێت و خاسیەتی ئەوێ لەگەڵ خۆی هەڵدەگرێت لە خۆڵبارین و پلەی گەرما. دووەم سەرچاوەش: لە ناوخۆی وڵاتە لە رۆژئاوای عێراق.  هەر سەبارەت بە هۆکارەکانی ئەو خۆڵبارینانە، گوتەبێژی دەستەی کەشوهەوای عێراق روونیکردەوە، عێراق یەکێکە لەو پێنج وڵاتەی لەژێر کاریگەریی گۆڕانکاریی کەشوهەوادان، ئەمەش وێڕای بەبیابانبوون و کەمبارانی و کەمئاوی، هەندێک لە رووبارەکان وشکیان کردووە و نەبوونی پشتێنەی سەوز، کەمبوونەوەی زەویی کشتوکاڵی و دروستکردنی کۆمەڵگەی نیشتەجێبوون، کە ئەمە گەورەترین هەڵە و کارەساتە، چونکە ناوچە کشتوکاڵی و درەختەکان دەبنە بەربەستێک لەبەردەم خێرایی با و کەمیدەکەنەوە، بۆیە ئێستا خاک فشۆڵ بووە و لەگەڵ هەر بایەک تۆز و خۆڵ دروستدەکات.