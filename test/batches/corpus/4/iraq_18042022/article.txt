زورغام مالیکى، ئەندامى پەرلەمانى عێراق لە دەوڵەتی یاسا کە بەشێکە لە چوارچێوەى هاوئاهەنگى رۆژی دووشەممە ١٨ - ٤ - ٢٠٢٢ بە تۆڕى میدیایی رووداوى راگەیاند، "گفتوگۆ و دانوستاندنى ئاشکرانەکراو هەیە و ئەو ٤٠ رۆژەى موقتەدا سەدر، رێبەرى رەوتى سەدر دیاریکردووە دەرفەتێکى باشە بۆ پێکهێنانى حکومەت".  ١ ى نیسانى ٢٠٢٢، چوارچێوەى هاوئاهەنگى کە بەشی زۆرى لایەنە شیعەکان لەخۆ دەگرێت، دەستپێشخەرییەکى بۆ چارەسەرکردنى چەقبەستوویی سیاسى لە عێراق راگەیاند؛ گرنگترین خاڵەکانى دەستپێشخەرییەکە پێکهێنانى گەورەترین فراکسیۆنی پەرلەمانە بە هاوبەشی لەگەڵ رەوتى سەدر بۆ پێکهێنانى حکومەتى نوێ؛ هەروەها دەستنیشانکردنى سەرۆکوەزیرانى داهاتووە لەرێگەى لیژنەیەکى تایبەتەوە.  رۆژێک بەر لە راگەیاندنى ئەو دەستپێشخەرییە و لە ٣١ ى ئادارى ٢٠٢٢، موقتەدا سەدر ماوەى ٤٠ رۆژى خستە بەردەم چوارچێوەى هاوئاهەنگى بۆ پێکهێنانى حکومەت بێ بەشدارى رەوتەکەى.  زورغام مالیکى دەڵێت: "بەر لە کۆتاییهاتنى ئەو وادەیە، هەنگاو و جووڵەى سیاسیمان دەبێت، بەڵام بێ رەوتى سەدر نە حکومەت پێکدەهێنین و نە حکومەت پێکدەهێندرێت".  رۆژانی ٢٦ و ٣٠ ى ئادارى ٢٠٢٢، پەرلەمانى عێراق نەیتوانى کۆبوونەوەى تایبەت بە هەڵبژاردنى سەرۆککۆمار ئەنجامبدات، بەهۆى ئامادەنەبوونى ژمارەى یاسایی پەرلەمانتاران، چونکە ٢٢٠ پەرلەمانتاری لە ٣٢٩ پەرلەمانتارەکە دەوێ.