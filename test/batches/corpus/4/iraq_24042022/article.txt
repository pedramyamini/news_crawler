ماجد شنگالی، ئەندامی فراکسیۆنی پارتی دیموکراتی کوردستان، رۆژی یەکشەممە، ٢٤ی نیسانی ٢٠٢٢ بە تۆڕی میدیایی رووداوی راگەیاند: "بڕیارە ئەمڕۆ یەکشەممە پەرلەمانی عێراق بە ئامادەبوونی لێژنەی پەیوەندییەکانی دەرەوە و هەر پەرلەمانتارێکی دیکە، کە بیەوێت دەتوانێت ئامادە بێت، میوانداری فوئاد حوسێن، وەزیری دەرەوەی عێراق بکات لەبارەی ئەو هێرشانەی هەریەک لە تورکیا و ئێران دەیکەنە سەر هەرێمی کوردستان و عێراق و سەرەوەریی ئەم وڵاتە پێشێل دەکەن. "  میوانداریکردنەکەی فوئاد حوسێن، لەسەر داوای حەسەن عەزاری، سەرۆکی فراکسیۆنی رەوتی سەدری و بە واژۆی ٥٠ پەرلەمانتار بووە. ماجد شنگالی، گوتی: "جگە لە باسکردنی هەڵوێستی حکومەتی عێراق و وەڵامی حکومەتی تورکیا لەبارەی یاداشتی ناڕەزایەتیی عێراق و هێرشەکانی ئێران و تۆپبارانکردنی هەردوولا بۆ خاکی هەرێمی کوردستان و هەڵوێستەکانی داهاتووی حکومەتی عێراق بۆ راگرتنی ئەو هێرش و هەڕەشانە، چەندین پرسیار لە وەزیری دەرەوە دەکرێت و داوای هەڵوێستی روونتر لە حکومەتی عێراق دەکرێت بۆ راگرتنی هێرشەکانی ئەو دوو وڵاتە. "  بەپێی راگەیێندراوێکی نووسینگەی حاکم زاملی، جێگری یەکەمی سەرۆکی ئەنجوومەنی نوێنەرانی عێراق، بڕیارە ئەمڕۆ کۆبوونەوەیەکی فراوان لە پەرلەمانی عێراق بە میواندارێتیی فوئاد حوسێن، وەزیری دەرەوە بکرێت و چەندین پرسیاری لەبارەی هێرش و ئۆپەراسیۆنەکانی تورکیا و تۆپبارانەکانی ئێران بۆ سەر هەرێمی کوردستانی لێ بکرێت.  رۆژی دووشەممە ١٨ ـی نیسانی ٢٠٢٢، وەزارەتی بەرگریی تورکیا ئۆپەراسیۆنێکی نوێی بەناوی "چنگ - قوفڵ" لە ناوچەکانی زاپ، ئاڤاشین و مەتین لە هەرێمی کوردستان دەستپێکرد و تائێستاش بەردەوامە.  هەرچەندە رەجەب تەیب ئەردۆغان، سەرۆککۆماری تورکیا رایگەیاند کە ئۆپەراسیۆنەکەیان بە هاوئاهەنگیی لەگەڵ حکومەتی عێراق بووە، بەڵام ئەحمەد سەحاف، گوتەبێژی وەزارەتی دەرەوەی عێراق رەتیکردەوە بۆ ئۆپەراسیۆنەکە هیچ هاوئاهەنگییەک لە نێوان هەردوو وڵات کرابێت.