رافع شامى، جێگرى پارێزگارى زیقار بە تۆڕى میدیایی رووداوی راگەیاند؛ بە فەرمانى پارێزگار بڕیاردراوە باڵەخانەیەکى هاوبەش بۆ هەردوو وەقفى سوننە و شیعە لە پارێزگاکە دروست بکرێت، ئەمەش بۆ سەلماندنى پێکەوەژیانە لەو شارەی، کە زۆرینەى دانیشتووانى شیعە مەزهەبن.   ئەوە یەکەمجارە لەدواى ساڵى ٢٠٠٣ هەردوو وەقفى شیعە و سوننە بچنە نێو یەک باڵەخانەوە، کە هەریەکەیان تایبەتمەندن بە بەڕێوەبردنى کاروبارى تایبەت بە مەزهەبەکەى خۆیان لە پارێزگاکانى عێراق.   جێگرى پارێزگارى زیقار گوتى: "بڕیارى دیاریکردنى زەوى تایبەت بە دروستکردنى ئەو باڵەخانە هاوبەشەى وەقفى سوننى و شیعە لە ٢٨ ى نیسان دەرکراوە، چاوەڕێى پەسندکردنى پڕۆژەیاساى بودجەى ٢٠٢٢ دەکەین بۆ ئەوەى دەست بە دروستکردنی باڵەخانەکە بکەین".  پارێزگاى زیقار دەکەوێتە باشوورى عێراق و ژمارەى دانیشتووانى زیاتر لە دوو ملیۆن کەسە، چەندین شوێنەوارى مێژوویی لەو پارێزگایە هەن کە هەندێکیان بەهاى ئاینییان هەیە لەوانە شوێنەوارى ئوور، ئەو شارە بە شوێنى لەدایکبوونى پێغەمبەر ئیبراهیم دادەنرێت.