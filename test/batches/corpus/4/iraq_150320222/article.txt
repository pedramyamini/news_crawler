ئەمڕۆ سێشەممە، ١٥ی ئاداری ٢٠٢٢، نووسینگەی  حەیدەر عەبادی، سەرۆکی هاوپەیمانیی نەسر راگەیێندراوێکی لەبارەی پەیوەندییەکی سەرۆکی هاوپەیمانێییەکە بە سەرۆک مەسعود بارزانییەوە بڵاوکردەوە و رایگەیاند: "حەیدەر عەبادی لە رێگەی تەلەفۆنەوە پەیوەندیی بە بەڕێز مەسعود بارزانییەوە کردووە و لەبارەی دۆخی ئێستای عێراق و داخرانی سیاسییەوە قسەیان کردووە، هەروەها جەختکراوەتەوە لەسەر رەتکردنەوەی رەهای ئەو دەستدرێژییەی کرایە سەر هەولێر و سەروەریی عێراق یەکە و دابەش نابێت، عێراقییەکانیش پابەندبن بە دراوسێیەتی باش و رێگەنەدان بە بەکارهێنانی خاکەکەیان بۆ دەستدرێژیکردنە سەر وڵاتانی دراوسێ بەپێی ئەوەی دەستووری عێراق بڕیاری داوە".  لە راگەیێندراوەکەی نووسینگەی حەیدەر عەبادی، سەرۆکی هاوپەیمانی نەسر ئەوەش هاتووە: "باس لە خۆڕاگری و بەشداریی هەولێر لەگەڵ سەرجەم عێراقییەکان بەخوێن و قوربانیدان لەڕووبەڕووبونەوەی هێرشە تیرۆریستییەکانی داعش کراوە".  لەبارەی دۆخی سیاسییشەوە، لەراگەیێنراوەکەدا ئەوە هاتووە: "باس لە رێگەکانی هاوئاهەنگی و هەوڵدانی زیاتر کراوە لەپێناو چارەسەرکردنی داخرانی سیاسی کە خزمەت بە بەرژەوەندییەکانی خەڵک ناکات و زیان بە گەشەپێدانی ئابووری دەگەیێنێت، هەروەها جەختکراوەتەوە لە پڕەنسیپی هاوبەشیی نیشتمانی لەبەڕێوەبردنی وڵات و سەرچاوەکانی لە بەرژەوەندیی هەموو عێراقییەکان بەبێ جیاکاری".  رۆژی یەکشەممە ١٣ ى ئاداری ٢٠٢٢، هێرشى مووشەکى کرایە سەر هەولێرى پایتەختى هەرێمى کوردستان، دواتر سوپاى پاسدارانى کۆماری ئیسلامىی ئێران بەرپرسیارێتیى خۆى لەو ھێرشە راگەیاند.  هێرشەکە کە بەپێی پاسداران لەرێگەی ١٢ مووشەکی لە جۆری فاتیحی دوور مەودای بالیستیی زیرەک لەپێکانی ئامانجەکەی کراوە، هەشتیان بەر ماڵی شێخ باز بەرزنجی، سەرمایەداری کورد و خاوەنی کار گرووپ، هێرشەکە کاردانەوەی نێوخۆیی، ناوچەیی و جیهانی لێکەوتەوە، رۆژی دووشەممە ١٤ ى ئادارى ٢٠٢٢، سەرۆکوەزیرانی عێراق لەگەڵ وەزیرانی بەرگریی و ناوخۆی وڵاتەکەی بۆ کۆبوونەوە لەگەڵ بەرپرسانی هەرێمی کوردستان لەبارەی هێرشەکەی رۆژی پێشتری سەر هەولێر گەیشتنە ئەو شارە.  دوای هێرشەکە و لەهەمان رۆژدا، چوارچێوەى هاوئاهەنگى راگەیێندراوێکی بڵاوکردەوە و رایگەیاند، بە زووترین کات روونکردنەوە لەلایەن بەرپرسانى پەیوەندیدار لەبارەى ئەو هێرشە مووشەکییە بدرێت، کە کرایە سەر هەولێرى پایتەختى هەرێمى کوردستان و لیژنەی لێکۆڵینەوەى پەرلەمانی و حکومی پێکبهێندرێت بۆ دەرخستنی راستییەکان و رێگری لە بەکارهێنانى خاکى عێراق لە بەئامانجگرتنى لە لایەن وڵاتانى دراوسێوە.