ئەحمەد موسەوى، ئەندامى پەرلەمانى عێراق لە هاوپەیمانیى فەتح ئەمڕۆ دووشەممە ٤ - ٤ - ٢٠٢٢ بە تۆڕى میدیایی رووداوى راگەیاند، شاندی دانوستاندنکارى هاوپەیمانیى چوارچێوەى هاوئاهەنگى بە سەرۆکایەتى نوورى مالیکى پێکهێندراوە و لەماوەى دوو رۆژى داهاتوودا دەست بە سەردانەکانیان بۆ لاى پارت و لایەنە سیاسییەکان دەکەن.  ئەحمەد موسەوى گوتى: "ئەگەری زۆرە کۆتایی ئەم هەفتەیە شاندەکەى هاوپەیمانیى چوارچێوەى هاوئاهەنگى سەردانى هەرێمى کوردستان بکات و بەو جۆرە رێککەوتن کراوە کە مالیکى سەرۆکایەتى ئەو شاندە بکات".  رۆژی ١ ى نیسانى ٢٠٢٢، چوارچێوەى هاوئاهەنگى کە شەش لایەنی شیعە لە خۆدەگرێت دەستپێشخەرییەکى راگەیاند بۆ کۆتاییهێنان بە چەقبەستوویی سیاسیى؛ دیارترین خاڵەکانى بریتیبوون لە پێکهێنانى گەورەترین فراکسیۆن لەگەڵ رەوتى سەدر و دەستنیشانکردنى سەرۆکوەزیرانى داهاتوو لە رێگەى لیژنەیەکى تایبەتەوە.  پێشکێشکردنى دەستپێشخەرییەکەى چوارچێوەى هاوئاهەنگى دوای ئەوە هات، لە ٣١ ـى ئاداری ٢٠٢٢، موقتەدا سەدر، رێبەری رەوتی سەدر لە تویتێکدا ماوەى ٤٠ رۆژى دایە چوارچێوەى هاوئاهەنگى کە بە "سێیەکى پەکخەر" ناویبردن بۆ پێکهێنانى حکومەتى نوێ بەبێ بەشداریى رەوتەکەى.  موسەوى ئاماژەى بەوەدا ئامانجى سەردانى شاندەکەى هاوپەیمانیى چوارچێوەى هاوئاهەنگى بۆ هەرێمى کوردستان نزیککردنەوەى بۆچوونى یەکێتى نیشتمانى کوردستان و پارتى دیموکراتى کوردستانە بۆ ئەوەى لەسەر یەک بەربژێر بۆ سەرۆککۆمار رێکبکەون.