ئەمڕۆ هەینی ٠٤ - ٠٢ - ٢٠٢٢ چوارچێوەی هاوئاهەنگی راگەیێندراوێکی بڵاو کردەوە، لە راگەیێندراوەکەیدا دەڵێت، لەبارەی حکومەتی داهاتووی عێراق داوای هیچ هەڵوێستێکیان لە مەرجەعیەت نەکردووە، هەروەها دەشڵێت، "ئێمە لە چوارچێوەی هاوئاهەنگی ناوەندی بڕیاری سیاسیمان هەیە کە لە ١١ کەس پێکدێت و هیچ کەسێکی دیکە نوێنەرایەتیی ئێمە ناکات، داوا دەکەین ناوەندە میدیاییە نێوخۆیی و بیانییەکان ئەوە لەبەرچاو بگرن. "  لە راگەیێندراوەکەی چوارچێوەی هاوئاهەنگیدا هاتووە، "ئێمە بەوپەڕی رێزەوە داوا و پێشنیازەکانی مەرجەعیەتی باڵا قبووڵ دەکەین و لە هیچ دۆخێکدا داوای هەڵوێستمان لە مەرجەعیەت نەکردووە. "  لە بەشێکی دیکەی راگەیێندراوەکەیدا چوارچێوەی هاوئاهەنگی دەڵێت، "داوا لە دۆستان، پاڵپشتیکاران و هاوڕێیانمان دەکەین کە هیچکات بە ناوی ئێمەوە هیچ دیدارێکی رۆژنامەڤانی ئەنجام نەدەن و ئەوە بۆ دەستەی سەرکردایەتی لێبگەڕێن. "  لە کۆتایی راگەیێندراوەکەیدا چوارچێوەی هاوئاهەنگی داوا لە کەناڵ و ئاژانسە هەواڵییەکان دەکات جگە لەو چەند کەسەی کە نوێنەرایەتیی ئەوان دەکەن، هیچ کەسێکی دیکە بەناوی ئەوانەوە میوانداری بەرنامەکانیان نەکەن.