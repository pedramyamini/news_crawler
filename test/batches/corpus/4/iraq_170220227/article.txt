حاجی قاسم شاکر، خاوەنی نانەواخانە دەڵێت، "سوێند بە خودا من لە سەردەمی سەدامیش خاوەن نانەواخانە بووم، ئارد و نەوتی بەبێ بەرامبەر پێدەداین، ئارد و نەوت چەندمان بویستبایە ھەمووی بێ بەرامبەر، دەبێت دەوڵەت رەحمت پێبکات، ئەی ئەو بەرپرس نییە؟ ئێمە تکا لە کێ بکەین، تکا لە بەڕێز مستەفا کازمی دەکەین، ئەو باوکی ئێمەیە، ئەی سەرۆکوەزیران نییە؟ باوکی ھەموو عێراقییەکە، پێویستە بە چاوی باوکانە سەیرمان بکات".  بەپێی راپۆرتی وەزارەتی بازرگانیی عێراق، پێداویستیی ساڵانەی عێراق بۆ گەنم پێنج ملیۆن تۆنە، کەچی ساڵی رابردوو کەمتر لە سێ ملیۆن و ٣٠٠ ھەزار تۆن گەنمی جووتیارانی وەرگرتووە.  بەرزبوونەوەی نرخی ئارد بووەتە هۆی داخستنی بەشێک لە نانەواخانەکان، ئەوانەی کاریش دەکەن دەڵێن، ئەگەر حکومەت چارەسەرێکی بەپەلە بۆ ئەو بەرزبوونەوەی نرخە نەدۆزێتەوە، ئەوانیش ناچاردەبن دایبخەن.  کۆمەڵەی ئاشەوانانی عێراق کۆبوونەتەوە و تووڕەن لە حکومەتی عێراق بەوەی گەنمی پێویستیان بۆ دابین ناکات تاوەکو بیکەن بە ئارد بۆ بەشەخۆراکی مانگانە، ئەو بڕە گەنمەی پێشیان دەدرێت کوالێتییەکی خراپی ھەیە و بۆ نانەواخانەکان بەکارنایەت؛ نانەواخانەکان ناچارن ئارد لە دەرەوەی عێراق ھاوردە بکەن، ئەوەش ھۆکارێکی دیکەی بەرزبوونەوەی نرخی ئاردە.  سالار فاتەکە، جێگری کۆمەڵەی ئاشەوانانی عێراق رایگەیاند، "ئەمڕۆ کۆبووینەوە تاوەکو بۆ ھاووڵاتییانی عێراق و ھەرێمی کوردستانی روونبکەینەوە کە ئێمە تاوانمان نییە، چونکە گەنم لە سایلۆکانی عێراق نییە، بەپێی یاسا دەبێت خەزین ھەبێت لە کۆگاکانی عێراق و سایلۆکان، بەڵام ئەوان نییانە، تەنها بایی دوو بەشە خۆراک ھەیە لە کوردستان، ھێشتا مانگی کۆتایی ٢٠٢١ دابەشنەکراوە".  عەلی عەبدولڕەحمان، نوێنەری ئاشەوانانی پارێزگاکانی عێراق ئاماژە بەوە دەکات، "لە ساڵی رابردوودا سێ ملیۆن، یان سێ ملیۆن و ٣٠٠ ھەزار تۆن گەنممان پێدرا، ئەمساڵ رەنگە تەنھا یەک ملیۆن و نیومان پێبدرێت لە کشتوکاڵ، داوامان لە وەزارەتی بازرگانی و کۆمپانیای گشتیی دانەوێڵە و سەرجەم وەزارەتی بازرگانی کردووە، کەچی دەڵێن پارەی تەواو نییە بۆ ھاوردەکردنی گەنم".  بەپێی ئاماری سەندیکای نانەواخانەکانی بەغدا لە ماوەی سی مانگی رابردوودا لە کەرخ شەش و لە رەسافە هەشت نانەواخانە بەھۆی بەرزبوونەوەی نرخی ئارد داخراون، لە عێراق بە ھەرێمی کوردستانیشەوە ٢٨٥ ئاش ھەن، کە لە توانایاندایە ساڵانە پێنج ملیۆن تۆن گەنم بکەنە ئارد، بەڵام ساڵی ٢٠٢١ کەمتر لە سێ ملیۆن تۆن گەنمیان پێدراوە.