بە ئەمڕۆوە هەژمار بکرێت، ٨٧ رۆژە ئەنجامی هەڵبژاردن لە عێراق پەسندکراوە، بەڵام لەو نزیکەی سێ مانگەدا کە ئەنجامەکان پەسندکراون مشتومڕی سیاسی هێمای دیار و رێککەوتنیش خاڵی بزری نێوان لایەنە جیاوازەکانە، هەموو مشتومڕەکان لایەنە سیاسییە عێراقییەکانی بە کوردیشەوە بەسەر دوو بەرەدا دابەش بوون (رزگارکردنی نیشتمان و جێگیری نیشتمانی).  بەربژێرەکانی هاوپەیمانیی رزگارکردنی نیشتمانی چی دەڵێن؟  جەعفەر سەدر ٢ کاژێر دوای بەربژێرکردنی لەلایەن هاوپەیمانیی رزگارکردنی نیشتمان لە تویتێکدا پێشوازی لەو هەنگاوە کرد و رایگەیاند: "با پێکەوە کار بۆ گەڕاندنەوەی دەوڵەتێک بکەین جێگەی خواست و ویستی هەموو رۆڵەکانی  بێت. "  جەعفەر سەدر خاوەنی بڕوانامەی ماستەرە لە کۆمەڵناسی، بڕوانامەی ئایینیشی هەیە، پاش پرۆسەی ئازادی عێراق راوێژکاری سەرۆککۆمار بووە، لە ٢٠١٠ بووەتە پەرلەمانتار بەڵام چەند مانگێک بەردەوام بوو و وازی هێنا، ئێستا باڵیۆزی عێراقە لە بەریتانیا، بەپێی قسە و گێڕانەوەی کەسە نزیکەکانی بۆ رووداو، قۆناخێکی گرنگی ژیانی جەعفەر سەدر لە نەوەتەکانی سەدەی رابردوو بووە، دوای مردنی باوکی نووسینگەیەکی بۆ پەیڕەوانی ئایین لە قووم کردەوە، بەڵام ئەوکات رووبەڕووی ناڕەزایەتی ئێرانییەکان بووە، ماوەیەکیش دەستگیرکراوە، ئێستا سەدر سوورە لەسەر ئەوەی بیکاتە پێشڕەوی ئەو حکومەتە زۆرینەیەی لەمێژە بانگەشەی پێکهێنانی دەکات.  رێبەر ئەحمەد کە بە فەرمی وەکو بەربژێری هاوپەیمانیی رزگارکردنی نیشتمان راگەیێنرا، ئەویش چەند کاژێرێک دوای بەربژێرکردنی بۆ پۆستی سەرۆککۆمار قسەی خۆی کرد و دەڵێ: "قۆناخە دەستوورییەکان لە عێراق گەیشتە وێستگەی هەڵبژاردنی سەرۆککۆمار، پاش ئەوەی لایەنە سیاسییەکان رێچکەیەکی چاکسازییان گرتە بەر کە ئاسان نەبوو، لەوەتەی دەستپێکردنی فراوانترین ناڕەزایەتی لە وڵات و دەستکەوتی هەڵبژاردنی پێشوەخستە.''  رێبەر ئەحمەد نووسیویەتی "لە سەردەمێکی نوێداین لە عێراق، دەنگی گەلمان بیست کە سیستەمێکی لە ئاستی مێژوو و کولتووری گەلەکەی دەوێت. "   ئەو لە گوتارەکەیدا دەڵێ: " ئەو قۆناخەی تێیداین، بەشێکە لە چرکەساتی گۆڕانکارییەک کە پێویستی بەوەیە نیشتمانییانە لە سیاسەت و بەڕێوەبردندا وەڵام بدرێتەوە، مەرجەکەشی وەفا بۆ وڵات و گەرەنتی بەرژەوەندییە باڵاکانە. "   رێبەر ئەحمەد باس لە پەیوەندیی هەولێر و بەغدا دەکات و دەڵێ هەر کاتێک یەکدیان تەواو کردبێت لە بەرژەوەندی عێراق و گەلەکەی بووە نموونەش بە شەڕی داعش دێنێتەوە.  پێش ئەوەی حەسەن عەزاری، سەرۆکی فراکسیۆنی رەوتی سەدر بەربژێرانی هاوپەیمانیی رزگارکردنی نیشتمان رابگەیێنێت، رێبەر ئەحمەد بەربژێری پارتی بوو، بەڵام ئێستا بەربژێری هاوپەیمانێتییەکی گەورەیە، ئەو هاوپەیمانێتییە هەموو هەوڵێک دەدات هەردوو بەربژێرەکەی سەربخات و بگاتە ترۆپکی ئامانجەکەی کە حکومەتێکی " زۆرینەی نیشتمانی، نە رۆژئاوایی و نە رۆژهەڵاتی"ـیە، سەرەڕای ئەوەی هەردوو هاوپەیمانێتی یەکێکیان هەوڵی سەرگرتنی دانیشتنی رۆژی شەممە و ئەوی دیکەش هەوڵی پەکخستنی دەدات، ٢٠ پەرلەمانتار ماون لە نێوان هەردوولا، دەنگیان یەکلایی دەکاتەوە تای تەرازوو و سەنگی هێز لە نێو دامەزراوەی یاسادانان بۆ کامیان دەبێت، خاڵی دیاری ئەو قۆناخە ئەوەیە بۆ یەکەمجار دوو لایەنی سەرەکی کوردستان بەسەر دوو بەرە و جەمسەری سەرەکی شیعەکان دابەش بوون، وا دەخوێنرێتەوە کورد شیعەی لەتکردبێت و شیعەش کوردی لەتکردبێت، بەڵام لە ژێر ناوی هاوپەیمانێتی و حکومەت و چەتری دانیشتنی پەرلەمان.  دانیشتن پەکی دەکەوێت یان دەکرێت؟  ئێستا هاوپەیمانیی رزگارکردنی نیشتمان هەوڵی دوو لەسەر سێ دەدات بۆ دانیشتنی پەرلەمان، جێگیریی نیشتمانیش هەوڵی یەک لەسەر سێی پەکخەر دەدات، رزگارکردنی نیشتمان دەڵێ ٢١٤ دەنگمان هەن بۆ دانیشتنەکە، سەدر بە ٧٢ کورسی پەرلەمان و سەروەریش بە ٦٧ کورسی و پارتی بە ٣١ کورسی سێ لایەنی سەرەکی بەشداری دانیشتنەکە دەبن، بەڵام هەم هاوپەیمانیی گەل کە لە نەوەی نوێ و بزووتەوەی ئیمتداد و ئشراقییە و فراکسیۆنی عێراقی سەربەخۆ پێکدێت، ٣٥ کورسی پەرلەمانیان هەیە و دەڵێن بەشداری دانیشتنەکە دەکەن، چوونی ئەوان بەو مانایە نییە دەنگ بە بەربژێری هاوپەیمانیی رزگارکردنی نیشتمان دەدەن، بەڵام وەکو بەشێکی ئەندامانی ئەو هاوپەیمانێتییە دەڵێن نایانەوێت بەشێک بن لە چەقبەستوویی سیاسی و لەپێناو ئەرکیان وەکو نوێنەری خەڵك دەچنە دانیشتنەکە.  لە بەرامبەردا هاوپەیمانیی جێگیری نیشتمانیش بە ٩٦ کورسی، کە ٧٨ کورسی هی چوارچێوەی هاوئاهەنگییە لەگەڵ یەکێتی بە ١٨ کورسی (یەکێتی گوتویەتی بێ رێککەوتنی شیعە ناچنە دانیشتنی پەرلەمان)، دەبنە ٩٦ کورسی پەرلەمان و هێشتا ١٤ دەنگیان دەمێنێت بۆ پەکخستنی دانیشتنی پەرلەمان، کێبڕکێی هەردوولا لەسەر دەنگی نزیکەی ٢٠ پەرلەمانتارە کە یەکلایی نەبوونەتەوە، ٥ لەو پەرلەمانتارانە کوردن کە هی دوو فراکسیۆنی یەکگرتوو و کۆمەڵن لەگەڵ ژمارەیەک سەربەخۆ کە هەڵوێستان تاوەکو ئێستا روون نییە، تاوەکو ٢٤ کاژێری دیکەش بە ئەگەری زۆر دەردەکەوێت رێژەیی یاسایی بۆ دانیشتنەکە تەواو دەبێت یان نا، ئەگەر رێژەی یاسایی تەواو بێت، سەرۆککۆمار هەڵدەبژێرێت و دوای هەڵبژاردنیشی ١٥ رۆژی لەبەردەمە کەسێک بۆ پێکهێنانی حکومەت راسپێرێت، لەگەڵ بوونی محەممەد جەعفەر سەدر، بەڵام شیعە لە نێو خۆیان رێکنەکەوتوون و لێکەوتەکانی ئەو قۆناخەی دواتر روون نین، سەرەڕای سووربوونی سەدر لە پێکهێنانی ئەو حکومەتەی خۆی مەبەستییەتی کە محەممەد جەعفەر سەدر سەرۆکایەتیی بکات، لە دوای ئەوەش مانگێك لەبەردەم جەعفەر سەدرە، ئەو هەموو لایەنە ناکۆکە لە نێو حکومەتەکەی جێ بکاتەوە و رازیان بکات، هەرچەندە روون نییە چەند لایەن لە حکومەتی داهاتوو بەشداری دەکەن، بەڵام وەکو عائید هیلالی ئەندامی هاوپەیمانیی جێگیریی نیشتمانی دەڵێت: " بەرەو بایکۆتی پرۆسەی سیاسی دەڕۆین. "   دەستوەردانی زۆر و ئاستەنگی حکومەتی جێبەجێکار  ئەو لایەنانەی ئێستا وادەردەکەوێت لە پێگەیەکی لاوازدا هەوڵی پەکخستنی دانیشتنی پەرلەمان دەدەن، بەشێكیان چەک و پارەیان لەدەستە لە عێراق، هەژموونی چەندین ساڵەیان هەیە بۆیە دوورخستنەوەیان لە پرۆسەی سیاسیدا عێراق دەخاتە بەردەم سیناریۆی هەڵکشان، بەتایبەت لایەنی وەکو فەتح و دەوڵەتی یاسا، لەکاتێکدا هەندێک لایەنی دیکەی وەکو رەوتی حیکمە و هاوپەیمانیی نەسر خۆیان هەر لە سێ ساڵی رابردوودا ئۆپۆزیسیۆن بوون، لەگەڵ ئەوەشدا راڕایی لەنێو لایەنەکانی چوارچێوەی هاوئاهەنگی هەبووە، بەشێکیان نەک هاوپەیمانیی رزگارکردنی نیشتمانیان رەتنەکردەوە بەڵکو پیرۆزباییشیان کرد.  حەیدەر عەبادی سەرۆکوەزیرانی پێشووتری عێراق و سەرۆکی هاوپەیمانیی نەسر لە تویتێکدا رایگەیاند: " لەدڵەوە هیواخوازم یەکەم هەنگاوەکانی رزگارکردنی نیشتمانی گفتوگۆی جیدی بێت لەگەڵ چوارچێوەی هاوئاهەنگی بۆ دۆزینەوەی چارەسەری قەیرانەکانی وڵات و چەقبەستوویی. "، بەڵام ئوسامە نوجێفی سەرۆکی پارتی بۆ عێراق یەکگرتووین لە وەڵامی پرسیارێکی رووداودا لەبارەی حکومەتی زۆرینە بۆچوونێکی دیکەی هەیە و دەڵێ:' دۆخی سیاسی زۆر ئاڵۆزە، ئەوەی لە رواڵەتدا بەرگری لێدەکرێت لە جێبەجێکردندا تووشی ئاستەنگ دەبێت. "  لە نێوان هەموو لایەنەکاندا خەڵك لە عێراق ماندووە لە سیاسی و لایەنەکان، بەتایبەت ئەوانەی لە دوای ٢٠٠٣ وە لە عێراق شتێکی ئەوتۆیان نەکرد بۆ دۆخی خزمەتگوزاری و پێشخستن و ئارامی عێراق، عەباس جەعفەر کاسبکارێکی بەغدایە و تووڕەیە لەو دۆخە ئەو دەڵێ "هەندێک لایەن ناتوانن دەستبەرداری داهاتە چەورەکان بن، دز و گەندەڵن، ئەگەر چوارچێوەی هاوئاهەنگی نیازی پاکە و لە خەمی خەڵکدان با بکشێنەوە و ببنە ئۆپۆزیسیۆن دەرفەت بدەنە موقتەدا سەدر. "   ٤٨ کاژێری داهاتوو بۆ عێراق قۆناخێکی گرنگە، هەڵبژاردنی سەرۆککۆمار هەنگاوێک دەیباتە پێش بۆ لەدایکبوونی حکومەتی نوێ، هەڵنەبژاردنیشی لایەنەکان دێنێتەوە خاڵی سەرەتا و دووبارە ماراسۆنی گفتوگۆی سیاسی کە وا دەردەکەوێت دووبارەکردنەوەی ئەو ماراسۆنە نەک خەڵک لایەنە سیاسییەکانیشی ماندوو کردبێت.