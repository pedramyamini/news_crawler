رۆژی دووشەممە ١٤/٣/٢٠٢٢، ئەیات موزفەر نووری، گوتەبێژی هاوپەیمانیی نەسر بە سەرۆکایەتی حەیدەر عەبادی بە (تۆڕی میدیایی رووداو)ی راگەیاند، "سەرکۆنەی بە ئامانجکردنی هەولێر و تۆقاندنی خەڵکەکەی دەکەین. کارێکە بەهیچ شێوەیەک پاساوی بۆ نییە، جا هەرچ لایەنێک ئەو کارەی کردبێت".   داواش لە لایەنە سیاسییەکانی دیکە دەکات وەک هاوپەیمانیی نەسر بەیاننامەی فەرمی و راستەقینە دەربکەن.  گوتەبێژی هاوپەیمانی نەسر داوا لە حکومەت دەکات، بە دوو ئاراستە رێکار بگرێتەبەر؛ یەکەم: رێگەی دیپلۆماسی، وەک گەیاندنی ناڕەزایی بە باڵیۆزی ئێران و بەڵێندان بەوەی جارێکی دیکە دووبارە نەبێتەوە. دووەم: پێکهێنانی لیژنەیەکی حکومی، بۆ لێکۆڵینەوە لە راستییەکانی بانگەشەکانی لایەنی ئێرانی، لەبارەی بوونی شوێنی سەر بە ئیسرائیل و ئاشکراکردنی راستییەکان بۆ هەمووان.    گوتەبێژی هاوپەیمانی نەسر جەختلەوەدەکاتەوە، باشتر بوو لایەنی ئێرانی زانیاریی بدابووایە عێراق، لەبارەی بوونی ناوەند و کەسانی گوماناویی لە نێو عێراقدا، تاوەکو بەپێی یاسا چارەسەر بکرێن و بزانرێت بە راستی ئەو بنکانە هەن، کە ئێران بانگەشەی بۆ دەکات. نەک ئێران تاکلایەنە مامەڵە بکات و سەروەریی عێراق پێشێل بکات.   بەرەبەیانی رۆژی یەکشەممە ١٣ - ٠٣ - ٢٠٢٢ بە ١٢ مووشەک هێرشکرایە سەر هەولێر و مووشەکەکان بەر شوێنی نیشتەجێبوونی خەڵکی سڤیل کەوتن. سوپای پاسدارانی ئێران لە راگەیێندراوێکدا بەرپرسیارێتیی هێرشەکەی لەئەستۆگرت و لەبارەی هۆکاری هێرشەکەوە ئاماژەی بەوە دا: "لە ئەنجامی تاوانەکانی ئەمدواییەی رژێمی ساختەی زایۆنی و راگەیاندنی پێشتر بەوەی کە ئەو تاوانانە بێ وەڵام نامێننەوە، شەوی رابردوو ناوەندی ستراتیژیی پیلانگێڕی و ئاژاوەنانەوەی زایۆنیستەکان بە مووشەکە بەهێزەکانی سوپای پاسداران کرانە ئامانج. "   بەڵام سەرۆکایەتیی ئەنجوومەنی وەزیران لە راگەیێندراوێکدا رەتیکردەوە کە هیچ بارەگا و بنکەیەکی ئیسرائیلی لە شاری هەولێر هەبێت و رایگەیاند: "سەبارەت بە هێرشی ترسنۆکانەی بەرەبەیانی رۆژی ٢٠٢٢/٣/١٣ی سەر هەولێر، کە گوایە بە پاساوی لێدانی بنکەیەکی ئیسرائیلی نزیک کۆنسولخانەی ئەمریکا بووە، رایدەگەیێنین شوێنی بە ئامانجکراو، شوێنێکی مەدەنی بووە و ئەم پاساوە، تەنیا بۆ شاردنەوەی ئەم تاوانە قێزەونەیە و پروپاگەندەی ئەنجامدەرانی هێرشەکەش دوورە لە راستییەوە