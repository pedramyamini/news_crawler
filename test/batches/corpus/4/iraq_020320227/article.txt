رۆژی چوارشەممە ٠٢ - ٠٣ - ٢٠٢٢ شانەى راگەیاندنى عێراقى لە بەیاننامەیەکدا رایگەیاند، کۆنگرەکە لە بەغداى پایتەخت بە سەرپەرشتى مستەفا کازمى، سەرۆکوەزیران و نوێنەرانى ژمارەیەک لە وڵاتانى جیهان و لایەنە پەیوەندیدارەکانى جیهان بەڕێوەدەچێت.  رەحمان خانى، بەڕێوەبەرى گشتیى بەنداوەکانى هەرێمى کوردستان بە تۆڕى میدیایی رووداوى راگەیاند: "بانگهێشتنامە بۆ ئێمەش هاتووە بۆ بەشداریکردن لەو کۆنگرەیەدا، بڕیارە سەرۆکى ئەنجوومەنى پارێزگارى هەولێر و یەکێک لە راوێژکارانى حکومەتى هەرێمى کوردستان بەشدار بن".   کۆنگرەکە بە دروشمى"ئاو و گۆڕانکارییەکانى کەشوهەوا" سازدەکرێت، بەئامانجى هێنانەکایەى بووژاندنەوەى بەردەوامى سەرچاوەکانى ئاو و هاوئاهەنگى لە نێوان وڵاتە هاوکەناراوەکانى جیهان لەسەر بنەماى بەشکردنى زیانەکان.  لەو کۆنگرەیەدا تاوتوێى گۆڕانکاریى کەشوهەوا و کاریگەریى لەسەر سەرچاوەکانى ئاو دەکرێت، هەروەها باس لەکاردانەوەى وڵاتانى جیهان دەکرێت، بەرامبەر بە پەنگخواردنى گەرمى گۆى زەوى.  مانگى ئادارى ساڵى رابردوو کۆنگرەى یەکەمى بەغدا سازکرا، تێیدا نوێنەرانى سووریا و تورکیا و کۆمارى ئیسلامى ئێران بەشداربوون.