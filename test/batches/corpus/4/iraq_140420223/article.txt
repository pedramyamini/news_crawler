سەجاد قائید، کەسوکاری قوربانییەکان دەڵێت، "دۆشەگێک لەسەر دیوار دانرابوو، بەهۆی شۆرتی کارەبا دۆشەگەکە ئاگری گرت و دواتر هەموو شتێکی نێو ماڵەکەی گرتەوە. بەداخەوە هەرچەند هەوڵماندا، بەڵام نەمانتوانی رزگاریان بکەین، بەهۆی ئەوەی لە ژوورێکدا گیریان خواردبوو. "  ژنەکە تەمەنی ١٨ ساڵ بوو، کچێکیان تەمەنی ١٠ ساڵ، کوڕێکی تەمەن ٧ ساڵ و کوڕێکی دیکەش تەمەنی ساڵێک و هەشت مانگ بوو، سەرجەمیان لە رووداوی ئاگرکەوتنەوەکەدا گیانیان لەدەستدا.   وەک خەڵکی گەڕەکەکە ئاماژەیان پێداوە، دیمەنێکی زۆر سەخت و تراژیدی روویداوە. هەرچەندە هەوڵیانداوە ئاگرەکە دابمڕکێنن و ئەندامانی ئەو خێزانە رزگاربکەن، بەڵام هەوڵەکانیان سەرینەگرتووە.   کڵپەی ئاگرەکان هێندە بەهێز و دووکەڵەکان هێندە کاریگەر بوون، بەربەستێکی گەورەی لەنێوان قوربانیان و خەڵکی گەڕەکەکە دروستکردووە. کەسوکاری قوربانییان باس لەوە دەکەن، درەنگ گەیشتنی تیمەکانی ئاگرکوژێنەوە هۆکارێکی دیکە بووە بۆ گیانلەدەستدانی ئەندامانی ئەو خێزانە.   شایەتحاڵێکی رووداوەکە باس لەوە دەکات، "ئاگرەکە هەموو ماڵەکەی گرتەوە، ئێمەش نەمانتوانی هیچ شتێک بکەین. سەرباری ئەمەش چەندین جار پەیوەندیمان بەتیمەکانی ئاگرکوژێنەوە کرد، بەڵام زۆر درەنگ بەهانامانەوە گەیشتن. "   لەنێو داروپەردووەکاندا جگە لە قورئانێکی پیرۆز، هەموو شتێک بووە خۆڵەمێش. خەڵکی ئەو گەڕەکە شەوێکی سەخت و دژواریان بەڕێکرد و هەموو هەوڵێکیان خستەڕوو، بەڵام هیچ ئەنجامێکی نەبوو و بە گیانلەدەستدانی ئەندامانی خێزانەکە رووداوەکە کۆتایی هات.