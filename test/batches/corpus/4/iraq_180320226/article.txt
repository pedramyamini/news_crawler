ئەو تویتەى موقتەدا سەدر، ئەمڕۆ هەینى ١٨ ـى ئادارى ٢٠٢٢ بڵاویکردەوە، بەبۆنەى یادى نیوەى شەعبان کە یادێکى تایبەت بە شیعەکانە و پەیوەندارە بە رۆژى لەدایکبوونى ئیمام مەهدى، دوازدەهەمین ئیمامى شیعەکان.  موقتەدا سەدر، تویتەکەى بەشێوەى سکاڵایەک لەلای ئەو ئیمامەى شيعەکان بڵاوکردووەتەوە و تیێیدا ئاماژەى بەوەداوە عێراق بە مەترسیى دەورەدراوە و گەندەڵى هەژمونی کردووە و دوژمنانى لێى کۆبوونەتەوە و جەنگ ماندووى کردووە.  موقتەدا سەدر هەروەها نووسیویەتی: "ململانێ لەسەر سەرۆکایەتیکردنى عێراق زۆر بووە، پارەى لێ دەدزێت و خراپەکارانى زۆر بوون و شکۆى نەهێڵدراوە".   ئەو تویتەى سەدر لەپاش هەفتەیەک دێت لە دەستپێشخەرییەکى بۆ چارەسەرى کێشەى نێوان لایەنەکان بۆ پێکهێنانى حکومەتى نوێى عێراق، بەهۆیەوە جۆرێک لە نزیکبوونەوە لەنێوان رەوتى سەدر و چوارچێوەى هاوئاهەنگیدا دروستبووە.