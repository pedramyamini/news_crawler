ئەمڕۆ سێشەممە ٢٥ی کانوونی دووەمی ٢٠٢٢، هاوپەیمانیی سەروەری بە سەرۆکایەتیی خەمیس خەنجەر، یەکەم راگەیێندراوی لەبارەی دامەزراندنییەوە بڵاوکردەوە.  هاوپەیمانێتییە نوێیەکە لە راگەیێندراوەکەیدا هاتووە: "ئەمڕۆ بە هەموو سووربوونێکەوە دێینە پێشەوە وەکو پابەندبوونێک بە ئاواتەکانی گەلەکەمانەوە و سووربوونمان لەسەر بەرژەوەندییەکانی بە پێکهێنانی یەک تیم کە باوەڕی بە خۆشەویستی عێراق هەبێت و پابەندبێت لەبەرگریکردن لە مافەکانی خەڵک و جەماوەرەکەی کە نوێنەرایەتی دەکات؛ هەروەها لەپێناو هەر ئاوارەیەک یان بێسەروشوێنێک یان ستەملێکراوێک، ئەمڕۆ بە گەلی خۆشەویستمان رادەگەیێنین کە هاوپەیمانێتییەکی سیاسیی گشتگیر دادەمەزرێنین کە هەوڵ بۆ جەختکردنەوە لە سەروەریی عێراق و گەرەنتیکردنی بونیادنانی دەوڵەتی هاووڵاتیبوونی راستەقینە دەدات".  هەروەها هاتووە: "هاوپەیمانیی سەروەریی ئاڵای ئێوە دەبێت کە هەرگیز شەرمەزارتان ناکات و لە پرسە رەواکانتان لانادات؛ بە هاوبەشی لەگەڵ هەموو هێزە نیشتیمانییەکان کار لەسەر رزگارکردنی نیشتیمان و خزمەتی نیشتیمان دەکات".  هاوپەیمانیی سەروەری دەڵێت: "کار بۆ پشتیوانیکردنی هێزەکانمان لە شەڕی دژی تیرۆر دەکەین، هەروەها کار دەکەین بۆ هێشتنەوەی چەک بەتەنیا لە دەستی دەوڵەت و دامەزراوە فەرمییەکانی".  هاوپەیمانیی سەروەری ٦٧ کورسی لە ٣٢٩ کورسییەکەی پەرلەمانی عێراق هەیە.