دەستپێشخەرییەکان کە بە درێژایی شەش مانگی دوای هەڵبژاردنی پەرلەمانی عێراق راگەیێندراون، ئەمانەن:  دەستپێشخەری سەرۆک مەسعود بارزانی: نەهێشتنی كۆسپ و گرفتەكان  سەرۆک مەسعود بارزانی لە ٣١.١.٢٠٢٢ دەستپێشخەرییەکی بۆ چارەسەرکردنی بنبەستی سیاسی لە عێراق خستەڕوو، لە پەیامێکدا سەرۆک بارزانی ناوەڕۆکی دەستپێشخەرییەکەی راگەیاند و گوتی: "لەپێناو چارەسەرکردنی گیروگرفتەكان و رەخساندنی كەشێكی گونجاو و باش بۆ پرۆسەی سیاسیی عێراق، دەستپێشخەرییەكی سیاسیم خستەڕوو، لە چوارچێوەی ئەم دەستپێشخەرییەدا پێشنیازم كردووە بەڕێزان نێچیرڤان بارزانی و محەممەد حەلبووسی سەردانی سەماحەتی سەیید موقتەدا سەدر بكەن و لەسەر چۆنێتی بەردەوامبوونی پرۆسەی سیاسی و نەهێشتنی كۆسپ و گرفتەكان راوێژ بكەن".  هەمان رۆژ نێچیرڤان بارزانی، جێگری سەرۆکی پارتی دیموکراتی کوردستان و محەممەد حەلبووسی، سەرۆکی پەرلەمانی عێراق و خەمیس خەنجەر، سەرۆکی هاوپەیمانیی سەروەریی سوننەکان گەیشتنە نەجەف و لەگەڵ موقتەدا سەدر، رێبەری رەوتی سەدر کۆبوونەوە.  دەستپێشخەری ئەیاد عەللاوی: سەدر سەرۆکوەزیران دەستنیشان دەکات  ئەیاد عەللاوی، سەرۆکی هاوپەیمانیی وەتەنییە و یەکەم سەرۆکوەزیرانی عێراق لە دوای ساڵی ٢٠٠٣ لە ٣١.١.٢٠٢٢ دەستپێشخەرییەکی راگەیاند بۆ چارەسەرکردنی دۆخی چەقبەستووی سیاسیی عێراق، دەستپێشخەرییەکە بریتی بوو لەوەی موقتەدا سەدر، رێبەری رەوتی سەدر سەرۆکوەزیرانی نوێ دەستنیشانبکات و چوارچێوەی هاوئاهەنگی شیعەش پەسندی بکات.  دەستپێشخەری چوارچێوەی هاوئاهەنگی: دروستکردنی گەورەترین فراکسیۆنی شیعە  چوارچێوەی هاوئاهەنگیی شیعە بە سەرۆکایەتیی نووری مالیکی لە رێکەوتی ٩.٢.٢٠٢٢ دەستپێشخەرییەکی راگەیاند بۆ دەرچوون لە بنبەستی سیاسی لە عێراق، ئەوەش لە رێگەی دروستکردنی گەورەترین فراکسیۆنی شیعە لەنێو پەرلەمانی عێراق و دەستنیشانکردنی سەرۆکوەزیران.  دەستپێشخەری موقتەدا سەدر: بەشداریکردنی سەربەخۆکان لە حکومەت  موقتەدا سەدر، رێبەری رەوتی سەدر لە رێکەوتی ٢١.٣.٢٠٢٢ دەستپێشخەرییەکی راگەیاند بۆ چارەسەرکردنی بنبەستی سیاسی لە عێراق؛ سەدر ئەو کات داوای لە پەرلەمانتارانی سەربەخۆ کرد ئامادەی دانیشتنی پەرلەمان بن بۆ هەڵبژاردنی سەرۆککۆمار لە بەرامبەر بەشداریکردنیان لە حکومەتی زۆرینەی نیشتمانی.  دەستپێشخەری موقتەدا سەدر: پێدانی دەرفەت بە چوارچێوەی هاوئاهەنگی  موقتەدا سەدر لە رێکەوتی ٣١.٣.٢٠٢٢ دەستپێشخەرییەکی خستەڕوو بۆ دەربازبوون لە بنبەستی سیاسی لە عێراق، لە چوارچێوەی ئەو دەستپێشخەرییەدا سەدر نزیکەی ٤٠ رۆژ دەرفەتی دایە چوارچێوەی هاوئاهەنگیی شیعە و هاوپەیمانەکانی بۆ پێکهێنانی حکومەتی نوێی عێراق بێ بەشداری فراکسیۆنی سەدری.   دەستپێشخەری عادل عەبدولمەهدی: پەرلەمانتارانی شیعە سەرۆکوەزیران هەڵبژێرن  عادل عەبدولمەهدی، سەرۆکوەزیرانی پێشووی عێراق لە ٤.٤.٢٠٢٢ دەستپێشخەرییەکی راگەیاند بۆ دەربازبوون لە بنبەستی سیاسی و گوتی: "چارەی یەکەم، رێککەوتنی هاوپەیمانیی سێقۆڵی و چوارچێوەی هاوئاهەنگییە؛ چارەی دووەم، هەڵبژاردنی سەرۆکوەزیرانە لە دەرەوەی پەرلەمان لەلایەن پەرلەمانتارانی شیعە، بەڵام فراکسیۆنی زۆرینە و کەمینە هەن و دەسەڵاتی زۆر لە نێو لیژنەکانی پەرلەمان بدرێتە لایەنەکانی ئۆپۆزیسیۆن بۆ چاودێریکردنی حکومەت؛ چارەی کۆتاییش، پێکهێنانی زۆرینەی نیشتمانییە لە پەرلەمان".  دەستپێشخەری عەممار حەکیم: پێکهاتەکان بە جیا سەرۆکایەتییەکان یەکلابکەنەوە  عەممار حەکیم، سەرۆکی هاوپەیمانیی هێزەکانی دەوڵەت لە عێراق، کە بەشێکە لە چوارچێوەی هاوئاهەنگی لە ٨.٤.٢٠٢٢ دەستپێشخەرییەکی راگەیاند بۆ چارەکردنی بنبەستی سیاسی لە عێراق. عەممار حەکیم ئەوکات پێشنیازی کرد گەورەترین فراکسیۆنی شیعە پێکبهێندرێت و پۆستەکانی سێ سەرۆکایەتییەکەی عێراق لەنێو هەر پێکهاتەیەک بە جیا یەکلابکرێنەوە؛ هەروەها ئەوەی لە حکومەت بەشدار دەبێت دەبێ بچێتە پاڵ زۆرینە و پشتیوانی حکومەت بێت، ئەوەشی لە حکومەتدا بەشدار نابێت دەبێ ببێتە ئۆپۆزیسیۆن و پۆست لە لیژنەکانی پەرلەماندا وەربگرێت.  دەستپێشخەری هاوپەیمانیی لەپێناو گەل: هەڵوەشاندنەوەی پەرلەمان و هەڵبژاردنی نوێ  هاوپەیمانیی لەپێناو گەل کە لە بزووتنەوەی ئیمتیداد و جووڵانەوەی نەوەی نوێ پێکهاتووە لە ٢٤.٤.٢٠٢٢ رایگەیاند، بۆ چارەسەرکردنی بنبەستی سیاسی لە عێراق سکاڵایەک لە دادگەی فیدراڵی تۆمار دەکات دژی ئەو پەرلەمانتارانەی کە بوونەتە هۆی پەکخستنی کاری پەرلەمان و گوتیشی: "ئەگەر پەرلەمان لە ٧.٥.٢٠٢٢ کۆنەبێتەوە، هاوپەیمانییەکەمان رێگە یاسایی و دەستوورییەکان دەگرێتەبەر بۆ هەڵوەشاندنەوەی پەرلەمان و بەڕێوەچوونی هەڵبژاردنێکی نوێی پەرلەمان، چونکە ئەم پەرلەمانە ناتوانێ کێشەکان چارە بکات و پابەندی دەستوور و ئەرکەکانی نییە".  دەستپێشخەری چوارچێوەى هاوئاهەنگى: دروستکردنی گەورەترین فراکسیۆنی شیعە  چوارچێوەى هاوئاهەنگیی شیعە چوارشەممەی هەفتەی رابردوو ٤.٥.٢٠٢٢، دەستپێشخەرییەکی راگەیاند بۆ دەرچوون لەو بنبەستە سیاسییەی کە لە عێراقدا هەیە، چوارچێوە لە دەستپێشخەرییەکەیدا دەڵێت: "دەبێ حیزبە کوردستانییەکان لەنێو خۆیاندا لەسەر بەربژێر بۆ پۆستی سەرۆککۆمار رێکبکەون. دەبێ فراکسیۆنە شیعە گەورەکان یەکبگرن و گەورەترین فراکسیۆنی شیعە لەنێو پەرلەماندا دروستبکەن، دواتر لە نێو خۆیاندا لەبارەی بەربژێر بۆ پۆستی سەرۆکوەزیرانی عێراق رێکبکەون، یان پەرلەمانتارە سەربەخۆکان بەربژێری خۆیان بۆ پۆستی سەرۆکوەزیران پێشکێش بکەن و هەموو فراکسیۆنە شیعەکان پاڵپشتی بکەن".  دەستپێشخەری رێبەری رەوتی سەدر: فراکسیۆنێک لە ٤٠ پەرلەمانتاری سەربەخۆ  رێبەری رەوتی سەدر چوارشەممەی هەفتەی رابردوو ٤.٥.٢٠٢٢، دەستپێشخەرییەکی پێشکێشی ئەندامانی سەربەخۆی پەرلەمانی عێراق کرد بۆ پێکهێنانی حکومەتی نوێی عێراق.  مەرجی سەدر لەو دەستپێشخەرییەدا ئەوە بوو کە لە ماوەی ١٥ رۆژدا لە رێکەوتی راگەیاندنی دەستپێشخەرییەکەی لانیکەم ٤٠ پەرلەمانتاری سەربەخۆ دوور لە چوارچێوەی هاوئاهەنگی لەنێو خۆیاندا رێکبکەون و فراکسیۆنێکی سەربەخۆ رابگەیێنن بۆ ئەوەی لەگەڵ هاوپەیمانیی رزگارکردنی نیشتمان کە پێکهاتووە لە فراکسیۆنی سەدری و پارتی دیموکراتی کوردستان و هاوپەیمانی سەروەریی سوننەکان حکومەتێکی سەربەخۆ پێکبهێنن بێ ئەوەی رەوتی سەدر وەزیری لەو حکومەتەدا هەبێت.