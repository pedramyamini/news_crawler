رۆژی دووشەممە ٢١ی ئاداری ٢٠٢٢، ئوسامە ئەلبەدری، سەرۆکی فراکسیۆنی سابیئەی مەندائی لە ئەنجوومەنی نوێنەرانی عێراق بە تۆڕی میدیایی رووداوی گوت: "بڕیارمداوە بەشداریی کۆبوونەوەی ئەنجوومەنی نوێنەرانی عێراق بکەم، کە تایبەتە بە هەڵبژاردنی سەرۆککۆماری عێراق، چونکە نامەوێت بەشێک بم لە پەکخستنی پەرلەمان، ئێمە لەپێناو گۆڕانکاری هاتووین و پەکخستنی پەرلەمان لە بەرژەوەندیی کەس و عێراقدا نییە، بۆیە بەشداری دەکەم، بەڵکو هۆکارێک بم بۆ ئەوەی حکومەت زوو پێکبهێنرێت و پەلە بکرێت لە پێشکەشکردنی خزمەتگوزارییەکان".  ئەلبەدری داوا لە هەموو پەرلەمانتارانی سەربەخۆ و جوڵانەوە و لایەنەکانی دیکە دەکات "لەپێناو بەرژەوەندیی عێراق" بەشداریی کۆبوونەوەکە بکەن.  ئوسامە ئەلبەدری، کە تاکە نوێنەری سابیئەی مەندائییە لە پەرلەمانی عێراق، ئاماژەی بۆ ئەوەشکرد کە هێشتا بڕیاری نەداوە دەنگ بە کام بەربژێر دەدات.  ئەمڕۆ دووشەممە، ٢١ی ئاداری ٢٠٢٢، موقتەدا سەدر، رێبەری رەوتی سەدر بانگەواز و داواکارییەکی بۆ پەرلەمانتارانی سەربەخۆ نارد و لەرێگەی تویتێکەوەوە کە هۆکارەکانیشی تێدا روونکراوەتەوە داوایان لێدەکات بەشداریی دانیشتنی تایبەت بەهەڵبژاردنی سەرۆککۆمار رۆژی ٢٦ی ئاداری ٢٠٢٢ی ئەنجوومەنی نوێنەرانی عێراق بکەن.  رێبەری رەوتی سەدر بەو پەرلەمانتارانە دەڵێت: "ئەگەر متمانەتان بە فراکسیۆنی سەدری نییە، ئەوا ئێمە دەرفەتتان دەدەینێ بەشداربن لە بەڕێوەبردنی کاروباری عێراق و ئەمەش دوا هەلە، چونکە ئەگەر لەمەدا سەرکەوتوو نەبم، شکستهێنانی خۆم رادەگەیێنم".  هەرچەندە ٤٠ کەس خۆیان بۆ پۆستی سەرۆککۆماری عێراق بەربژێر کردووە، بەڵام رێبەر ئەحمەد، بەربژێری پارتی و بەرهەم ساڵح، بەربژێرى یەکێتى دیارترینی ئەو بەربژێرانەن و زۆرترین چانسی بردنەوەیان هەیە.  بەپێی بڕیاری دادگەی فیدراڵیی عێراق، پێویستە لانیکەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن بۆ ئەوەی دانیشتنەکە بەڕێوەبچێت.  ئەمەش لە کاتێکدایە هاوپەیمانیی سێقۆڵیی نێوان پارتی دیموکراتی کوردستان و رەوتی سەدر و هاوپەیمانیی سەروەریی سوننەکان کەمتر لە ١٨٠ کورسییان لە پەرلەماندا هەیە، هەروەها چوارچێوەی هاوئاهەنگی رکابەری، کە لە هاوپەیمانیی دەوڵەتی یاسا و هاوپەیمانیی فەتح و چەند لایەنێکی دیکە پێکهاتووە دەڵێت، ١٣٠ پەرلەمانتاری لەگەڵدایە و دەتوانێت رێگربێت لە بەڕێوەچوونی دانیشتنی هەڵبژاردنی سەرۆککۆمار ئەگەر رەوتی سەدر بە مەرجی پێکهێنانی حکومەتی سازان رازی نەبێت.