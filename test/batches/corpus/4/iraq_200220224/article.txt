کردنەوەی کتێبخانەکە دوای پرۆسەیەکی دوورودرێژی لابردنی داروپەردووی بەشە رووخاوەکانی کتێبخانەکە بەهۆی هێرشی چەکدارانی داعش و پرۆسەی رزگارکردنی موسڵ لە دەستی چەکدارانی ئەو گرووپە هات.  نۆژەنکردنەوەی کتێبخانەی ناوەندیی زانکۆی موسڵ و دووبارە کۆکردنەوەی کتێبەکانی کە چەکدارانی داعش لە سەردەمی دەسەڵاتدارییان لە شارەکە لە ساڵی ٢٠١٤ تاوەکو ٢٠١٧ بەشێکیان سووتاندن؛ زیاتر لە چوار ساڵی خایاند.  پرۆژەی زیندووکردنەوەی کتێبخانەکانی شاری موسڵ بە هاوکاریی نەتەوە یەکگرتووەکان و بەخششی چەندین زانکۆی عەرەبی و نێودەوڵەتی و کەسایەتیی موسڵ و عێراق جێبەجێ کرا، کە ژمارەیەکی زۆر کتێبیان لە کتێبخانەکانی خۆیان بەخشیوەتە کتێبخانەکانی موسڵ، ئێستاش کتێبخانەکە ٣٢ هەزار کتێبی تێدایە.  سەیف ئەشقەر، ئەمینداری گشتیی کتێبخانەی ناوەندیی زانکۆی موسڵ رایگەیاند، "خۆبەخشەکان بەشێکی ئەم کتێبانەیان رزگارکرد، ئێستاش جارێکی دیکە لە کتێبخانەی ناوەندی خراونەتەڕوو، کتێبەکانی دیکەش خەڵک و دامەزراوە خۆجێییەکان و نێودەوڵەتییەکان پێمانیان بەخشیون، بۆیە ئێستا ژمارەیەکی زۆر کتێبمان هەیە".