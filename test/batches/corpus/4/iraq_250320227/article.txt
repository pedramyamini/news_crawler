رائید ساڵح، سکرتێری مەکتەبی سیاسی بزووتنەوەی ئیمتیداد کە بزووتنەوەکەیان هاوپەیمانی جووڵانەوەی نەوەی نوێیە، ئەمڕۆ هەینی ٢٥.٣.٢٠٢٢ لە میانی بەشداریکردنی لە بوولتەنی کاژێر ١٦: ٠٠ ـی تۆڕی میدیایی رووداو کە رۆژان ئەبوبەکر پێشکێشی کرد بە تۆڕی میدیایی رووداوی راگەیاند: "بە بڕوای ئێمە، دانیشتنی سبەی ئەنجوومەنی نوێنەرانی عێراق یەکلاکەرەوە و مێژوویی دەبێت بۆ پرۆسەی سیاسی".  سکرتێری مەکتەبی سیاسی بزووتنەوەی ئیمتیداد گوتیشی: "بزووتنەوەی ئیمتیداد ١٣ مەرجی هەیە؛ هەر لایەنێک مەرجەکانمان جێبەجێ بکات، پاڵپشتی دەکەین، بۆ نموونە ئەگەر هاوپەیمانی سێقۆڵی (رەوتی سەدر، پارتی دیموکراتی کوردستان و هاوپەیمانی سەروەریی سوننەکان) مەرجەکانمان جێبەجێ بکات، ئەوا لە دانیشتنی سبەی ئەنجوومەنی نوێنەراندا ئامادە دەبین بۆ بەدیهێنانی رێژەی یاسایی ئامادەبووان بۆ بەڕێوەچوونی دانیشتنەکە، بەڵام ئەگەر هاوپەیمانیی سێقۆڵی مەرجەکانمان جێبەجێ نەکات ئەوا لە دانیشتنی سبەی بەشدار نابین".  رائید ساڵح، سکرتێری مەکتەبی سیاسی بزووتنەوەی ئیمتیداد باس لەوەش دەکات، دەبنە ئۆپۆزیسیۆن و لە حکومەتی داهاتووی عێراقدا بەشداریی ناکەن و گوتیشی: "هەوڵی زۆر درا پەرلەمانتارانمان بە پارە و پۆست بکڕن، بەڵام سەرکەوتوو نەبوون؛ سەبارەت بە بژاردەی هەڵوەشاندنەوەی ئەنجوومەنی نوێنەرانیش، ئەو پرۆسەیە لەڕووی یاسایی و دەستوورییەوە زۆر ئاڵۆزە، تەنانەت پێویستی بە کۆمەڵێک رێکار هەیە کە ئێستا ئەستەمە بگیرێنەبەر؛ بۆیە بڕوامان وایە نابێ پەنا بۆ هەڵوەشاندنەوەی ئەنجوومەنی نوێنەران ببردرێت".  هەرچەندە ٤١ کەس خۆیان بۆ پۆستی سەرۆککۆماری عێراق بەربژێر کردووە، بەڵام رێبەر ئەحمەد، بەربژێری هاوپەیمانیی رزگارکردنی نیشتمان و بەرهەم ساڵح، بەربژێرى یەکێتى دیارترینی ئەو بەربژێرانەن.  بەپێی بڕیاری دادگەی فیدراڵیی عێراق، پێویستە لانیکەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن بۆئەوەی دانیشتنەکە بەڕێوەبچێت.  ئەوە لە کاتێکدایە هاوپەیمانی سێقۆڵی نێوان پارتی دیموکراتی کوردستان و رەوتی سەدر و هاوپەیمانی سەروەریی سوننەکان ١٦٦ کورسی لە پەرلەماندا هەیە؛ چوارچێوەی هاوئاهەنگیش کە لە هاوپەیمانیی دەوڵەتی یاسا و هاوپەیمانیی فەتح و چەند لایەنێکی دیکە پێکهاتووە نزیکەی ٧٥ کورسی هەیە، بەڵام خۆیان دەڵێن لەگەڵ هاوپەیمانەکانیان نزیکەی ١٣٠ کورسیان هەیە و دەتوانن رێگربن لە بەڕێوەچوونی دانیشتنی هەڵبژاردنی سەرۆککۆمار، کە بڕیارە سبەی شەممە بەڕێوەبچێت.