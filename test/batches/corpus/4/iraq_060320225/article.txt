یوسف سەبعاوی، ئەندامى ئەنجوومەنى نوێنەرانى عێراق لە هاوپەیمانى سەروەریى بە تۆڕى میدیایی رووداوى راگەیاند؛ لە کۆبوونەوەى ئەمڕۆى نوێنەرانى هاوپەیمانیى سێقۆڵى جەخت لەسەر پەیوەستبوون کرایەوە بە رێککەوتنى پێشووى نێوانیان بەتایبەت پاڵشتیکردنى یەکدى بۆ بەربژێرەکانیان، لەوانە بەربژێرى پارتى دیموکراتى کوردستان بۆ پۆستى سەرۆککۆمار، هەروەها پاڵپشتیی پارتى و هاوپەیمانیى سەوەریى بۆ ئەو کەسایەتییەى رەوتى سەدر پاڵپشتیدەکات بۆ وەرگرتنى پۆستى سەرۆکوەزیرانى نوێى عێراق.  ئەوە دووەم کۆبوونەوەیە لە ماوەى ١٠ رۆژدا لە نێوان هاوپەیمانیى سێقۆڵى ئەنجامبدرێت، ٢٧ ى شوبات نوێنەرانى ئەو سێ لایەنە کۆبوونەوەیەکى دیکەیان لە بەغدا ئەنجامدا.  یوسف سەبعاوی ئاماژەى بەوەدا کە بەر لە هەڵبژاردنى سەرۆککۆمار لەلایەن پەرلەمانەوە، نوێنەرانى هاوپەیمانیى سێقۆڵى جارێکى دیکە کۆدەبنەوە بۆ بڕیاردان لەسەر ئەو پرسە.  ئەمڕۆ ئەنجوومەنى نوێنەرانى عێراق بۆ سێیەمجار دەرگەى خۆبەربژێریکردنى بۆ پۆستى سەرۆککۆمار کردەوە، رێبەر ئەحمەد بەربژێرى پارتى دیموکراتى کوردستانە بۆ ئەو پۆستە، لە بەرانبەردا یەکێتیی نیشتیمانیى کوردستان بۆ هەمان پۆست بەرهەم ساڵح، سەرۆککۆمارى ئێستاى بەربژێرکردووەتەوە.  رەوتى سەدر (٧٣) کورسی و هاوپەیمانیى سەروەریى (٧١) کورسی و پارتى دیموکراتى کوردستان (٣١) کورسی لە ئەنجوومەنى نوێنەران هەیە.