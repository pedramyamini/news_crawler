ڤیان سەبرى، سەرۆکى فراکسیۆنى پارتى دیموکراتى کوردستان لە ئەنجوومەنى نوێنەرانى عێراق ئەمڕۆ دووشەممە ١٤ - ٣ - ٢٠٢٢ بە تۆڕى میدیایی رووداوى راگەیاند، ئەمڕۆ بە نووسراوى فەرمى داوا لە سەرۆکایەتیى ئەنجوومەنى نوێنەران دەکەن بۆ ئەنجامدانى کۆبوونەوەیەکى تایبەت بۆ تاوتوێکردنى پرسی هێرشی مووشەکى بۆسەر هەولێرى پایتەختى هەرێمى کوردستان، بەڵام کاتى ئەنجامدانى کۆبوونەوەکە دیار نییە.  یەکشەممە ١٣ ى ئادارى ٢٠٢٢، هێرشی مووشەکى کرایە سەر هەولێرى پایتەختى هەرێمى کوردستان؛ هەمان رۆژ سوپاى پاسدارانى ئێران بەرپرسیارێتى خۆى لە ئەنجامدانی ھێرشەکە راگەیاند و گوایە بە پاساوى بوونى بنکەى نهێنى دەزگەى هەواڵگریى ئیسرائیل ئەو شوێنەى کردووەتە ئامانج.  سەرۆکى فراکسیۆنى پارتى دیموکراتى کوردستان لە ئەنجوومەنى نوێنەران گوتى: "لەو کۆبوونەیەدا داوادەکەین لیژنەیەکى بەدواداچوونى راستیەکان لەلایەن ئەنجوومەنى نوێنەرانەوە پێکبهێندرێت".  بەشێک لە پەرلەمانتارە سوننەکانیش هاوشێوەى فراکسیۆنى پارتى داوایانکردووە کۆبوونەوەیەکى تایبەت بەو پرسە ئەنجامبدرێت.  شیروان دووبەردانی، ئەندامى ئەنجوومەنى نوێنەرانى عێراق ئەمڕۆ دووشەممە بە تۆڕى میدیایی رووداوى راگەیاند، بەشێک لە پەرلەمانتارە سوننەکان داوایانکردووە کۆبوونەوەیەکى ئەو ئەنجوومەنە تەرخان بکرێت بۆ تاوتوێکردنى هێرشە مووشەکییەکەى سەر شارى هەولێر.