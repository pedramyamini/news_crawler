رۆژی ٢٦ ـى نیسانى ٢٠٢٢، وەزارەتى نەوتى عێراق لە راگەیێندراوێکدا ئاشکرای کرد، مانگى ئادارى رابردوو بڕى نەوتى هەناردەکراوى عێراق ١٠٠ ملیۆن و ٥٧٩ هەزار و ٦١٢ هەزار بەرمیل نەوت بووە. ٩٩ ملیۆن و ١٣٠ هەزار و ٦٧٧ بەرمیلى نەوت لە کێڵگە نەوتییەکانى نێوەڕاست و باشوورى عێراقەوە هەناردەکراوە، لە کێڵگە نەوتییەکانى کەرکووکیش ملیۆنێک و ٤٤٨ هەزار و ٩٣٥ بەرمیل نەوت هەناردەکراوە.   تێکڕاى نرخى بەرمیلێک نەوت لەم مانگەدا لەلایەن وەزارەتى نەوتەوە بە ١٠٨.٥ دۆلار خەمڵێندراوە و تێکڕاى داهاتى هەناردەى نەوتەکەش ١٠ ملیار و ٩١٣ ملیۆن و ١٩٧ هەزار دۆلار بووە.  راگەیێندراوەکەی وەزارەتى نەوتی عێراق کە پیشتبەستووە بەو داتایانەى کۆمپانیاى بە بازاڕکردنى نەوت (سۆمۆ) بڵاویکردووەتەوە، نەوتى هەناردەکراوى عێراق لەلایەن ٣٤ کۆمپانیاى فرەڕەگەزى گواستنەوەى نەوتەوە گواستراوەتەوە.   کۆتایی مانگى ئادار، کۆمپانیاى سۆمۆ بڕى بەرایی، هەناردە و داهاتى نەوتى راگەیاند، کە بڕى نەوتى هەناردەکراوى بە ١٠٠ ملیۆن و ٥٦٣ هەزار و ٩٩٩ بەرمیل دیاریکردبوو، هاوکات داهاتەکەى بە ١١ ملیار و ٧٠٠ ملیۆن دۆلار خەمڵاندبوو.