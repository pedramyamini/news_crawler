ئێوارەی ئەمڕۆ دووشەممە ٣١ی کانوونی دووەمی ٢٠٢٢، سەرکردەیەکی باڵای چوارچێوەی هاوئاهەنگیی شیعەکان کە نەیویست ناوی بڵاوبکرێتەوە، بە تۆڕی میدیایی رووداوی راگەیاند: "ئەمشەو سەرکردەکانی لایەنە پێکهێنەرەکانی چوارچێوەی هاوئاهەنگی لە ماڵی حەیدەر عەبادی، سەرۆکی هاوپەیمانیی قیوە دەولە کۆدەبێتەوە و ئەگەری زۆرە ئەمشەو بڕیاری یەکلاییکەرەوە بدرێت لەبارەی هەندێک پرسی پەیوەست بە بەشداریکردن لە حکومەت".  ئەو سەرکردەیە گوتیشی: "بەمدواییە هەوڵێکی زۆر هەبوون بۆ ئەوەی هەموو لایەنەکانی نێو چوارچێوەی هاوئاهەنگی بەشداریی کابینەی نوێی حکومەت بکەن، بەڵام دیارە لایەنی بەرامبەر کە رەوتی سەدرییە رەتیکردەوە و مەرجی هەیە بەشێک لە چوارچێوەی هاوئاهەنگی بەشداری بکەن و بەشەکەی دیکە ببنە ئۆپۆزیسیۆن، ئێمەش زیاتر لە جارێک ئەوەمان رەتکردووەتەوە".  سەبارەت بە بەشداریکردنیان لە کابینەی نوێی حکومەت یان بوونە ئۆپۆزیسیۆن، ئەو سەرکردەیەی چوارچێوەی هاوئاهەنگی ئاماژەی بۆ ئەوەکرد: "ئەگەری زۆرە ببینە ئۆپۆزیسیۆن و ئەوەی هەیە ئەوەیە کە ئێمە نامانەوێت بەش بەش بین، بۆیە یان پێکەوە دەچینە حکومەتەوە یان بەش بەش ناچین و پارچەپارچە ناکرێین".  چوارچێوەی هاوئاهەنگی لە شەش لایەنی شیعە پێکدێت، کە بریتین لە دەوڵەتی یاسا بە سەرۆکایەتیی نووری مالیکی، هاوپەیمانیی فەتح بەسەرۆکایەتی هادی عامری، هاوپەیمانی قیوە دەولە بە سەرۆکایەتیی حەیدەر عەبادی و جوڵانەوەی عەتا و حیزبی فەزیلە، ئەو لایەنانە هەموو هەوڵێکیان دا کە ئەو ئەنجامی هەڵبژاردنی ١٠ی ئۆکتۆبەر رەتبکەنەوە، بەڵام لە هەوڵەکانیان سەرکەوتوو نەبوون.  موقتەدا سەدر، کە خاوەنی ٧٣ کورسییە، لەگەڵ بەشداریکردنی بەشێک لە لایەنەکانی نێو چوارچێوەی هاوئاهەنگییە لە حکومەتی داهاتوو، بەڵام ڤیتۆی لەسەر نووری مالیکی هەیە.  رۆژی دووشەممە ٣١ - ١ - ٢٠٢٢ سەرۆک بارزانی پەیامێکی بۆ رای گشتیی عێراق و هەرێمی کوردستان لەبارەی دۆخی سیاسیی عێراق بڵاوکردەوە و دەڵێت "لەپێناو چارەسەری گیروگرفتەكان و رەخساندنی كەشێكی گونجاو و باش بۆ پڕۆسەی سیاسیی عێراق، دەستپێشخەرییەكی سیاسیم خستووەتەڕوو. "  پەیامەکە لەکاتێکدا هات، ئەمڕۆ دووشەممە نێچیرڤان بارزانی، سەرۆکی هەرێمی کوردستان، محەممەد حەلبووسی، سەرۆکی پەرلەمانی عێراق و خەمیس خەنجەر، سەرۆکی هاوپەیمانیی سەروەریی سوننەکان لە حەنانە لەگەڵ موقتەدا سەدر کۆبوونەوە.  عائید هیلالی، ئەندامی چوارچێوەی هاوئاهەنگی لە کاتی بەشداریکردنی لە بوڵتەنی هەوڵەکانی کاژێر ١٦: ٠٠ی کەناڵی رووداو رایگەیاند: "بەپێی خوێندنەوەمان بۆ دۆخەکە هەرسێ سەرکردەکە لەگەڵ سەرکردەکانی چوارچێوەی هاوئاهەنگی کۆدەبنەوە بۆ خستنەڕووی ئەنجامی ئەو کۆبوونەوەی پێیگەیشتوون و گفتوگۆی لەسەر دەکەن بۆ دەرچوون لەو قەیرانە سیاسییە و چوونە نێو بەرکەوتەی دەستووری، کە هەنگاو بە هەنگاو دەستپێدەکات بە هەڵبژاردنی سەرۆککۆمار و دواتریش راسپاردنی سەرۆکوەزیران بۆ دەرچوون لەم قەیرانە".