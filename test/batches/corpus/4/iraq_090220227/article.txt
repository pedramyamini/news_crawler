رەوتی سەدر سوورە لەسەر پێکهێنانی حکومەتی زۆرینەی نیشتمانیی و چوارچێوەی هاوئاهەنگیش رەتیدەکاتەوە. تاوەکو ئەم ساتەش هیچ جۆرە رێککەوتن و نزیکبوونەوەیەک بەدی ناکرێت، بەڵام بەشێک لە سیاسەتڤانان پێیانوایە ئاسۆی کرانەوە نزیکە.    عەبدوڵڵا زەیدی پەرلەمانتاری پێشووی رەوتی حیکمە بە رووداوی گوت، "بانگەشەی سەید سەدر بۆ پێکهێنانی حکومەتی زۆرینەی نیشتمانیی لەگەڵ بنەماکانی چوارچێوەی هاوئاهەنگیی ناگونجێت. پێویستە حکومەتی نوێ رەنگدانەوەی دۆخی بەشداریکردنی بنکەفراوان بێت و بەرتەسک نەبێت. هەروەها لەسەر حیسابی هیچ لایەنێکیش نەبێت بۆ بەرژەوەندیی لایەنێکی دیکە. "   "نە رۆژهەڵاتیی نە رۆژئاوایی" ئەم دروشمە بەردەوام لەلایەن رێبەری رەوتی سەدر دوای هەر کۆبوونەوەیەکی لەگەڵ چوارچێوەی هاوئاهەنگیی دووپاتی دەکاتەوە، وەکو ئاماژەیەک بۆ رەتکردنەوەی ئەو لایەنانە دێت کە مەرجەکانی قبووڵ ناکەن. چاودێرانی سیاسییش پێیانوایە، ئیدی شێواز و رووخساری حکومەتی داهاتوو، لە ئێستاوە روون و ئاشکرایە.   نەجم قەساب، شرۆڤەکاری سیاسییە و دەڵێت، "سەید موقتەدا سەدر پێداگرە لە پێکهێنانی حکومەتی زۆرینەی نیشتمانیی بە دروشمی نە رۆژهەڵاتی نە رۆژئاوایی، ئەمەش رەنگدانەوەیەکە بۆ گەڕانەوە بۆ چوارچێوەی یەکەم. کۆی هەموو دیدار و کۆبوونەوەکان نەگەیشتنە رێککەوتنێکی راستەقینە. سەید سەدر سوورە لەسەر مەرجەکانی کۆکردنەوەی چەک بەدەستی دەوڵەت و لێپێچینەوە لە گەندەڵکاران و کارنامەیەکی حکومیی بەهێز، لانیکەم هۆکار بێت بۆ گەڕاندنەوەی متمانەی خەڵک بۆ پرۆسەی سیاسیی و هەڵبژاردن. سەدر ئەم مەرجانەی خستووەتە بەردەم چوارچێوەی هاوئاهەنگیی و سازشیان لەسەر ناکات. "   کات بەسەر دەچێت و دانووستاندنەکانیش هەر لە چوارچێوەی ناکۆکییەکاندا بەردەوامە، تا دێت بازنەی ناکۆکییەکانیش فراوان دەبێت و هەوڵەکانیش بەردەوامن بۆ دۆزینەوەی خاڵە هاوبەشەکان و چارەسەرکردنی کێشەکان بۆ هەنگاونان بەرەو پرۆسەی سیاسیی نوێ.