رۆژی سێشەممە ٨ - ٣ - ٢٠٢٢، شاخەوان عەبدوڵڵا، جێگری سەرۆکی پەرلەمانی عێراق بە تۆڕی میدیایی رووداوی راگەیاند، ٢٥ بەربژێری یەکەمین خولی خۆپاڵاوتن بۆ پۆستی سەرۆککۆمار هەن و دادگە داوای نەکردووە دووبارە خۆیان بەربژێربکەنەوە و هەموویان بەربژێرن، خولی دووەم هەشت کەس هەن و خۆیان بەربژێر کردووەتەوە، خولی سێیەم تاوەکو ئەمڕۆ ١٥ کەس خۆیان بەربژێر کردووە.  جێگری سەرۆکی پەرلەمانی عێراق گوتی، ئەو ١٥ کەسەی لە دوو رۆژی رابردوودا خۆیان بەربژێر کردووە، هەندێکیان بەهۆی نەبوونی مەرجە یاساییەکانەوە دوورخراونەتەوە و گوتیشی، "لەنێو کۆی بەربژێراندا کورد و عەرەبیش هەن و سبەینێ دوا وادەیە بۆ خۆبەربژێرکردن. "  بەگوێرەی بڕیاری دادگەی فیدراڵیی عێراق، رۆژی یەکشەممە ٦ ـی ئاداری ٢٠٢٢ ئەنجوومەنی نوێنەرانی عێراق لە نووسراوێکدا کردنەوەی دەرگەی خۆبەربژێرکردنی بۆ پۆستی سەرۆککۆماری عێراق راگەیاند، دوای ئەوەی لە دانیشتنی رۆژی ٥ ـی ئاداردا ئەنجوومەنەکە بە دەنگی ٢٠٣ ئەندامی پەرلەمان بڕیاری لەسەر دووبارە کردنەوەی دەرگەی خۆبەربژێرکردن بۆ پۆستی سەرۆککۆمار دا.  رۆژی سێشەممە ٠١ - ٠٣ - ٢٠٢٢ دادگەی فیدراڵیی عێراق لەبارەی کەیسی یاساییبوونی دووبارە کردنەوەی دەرگەی خۆبەربژێرکردن بۆ پۆستی سەرۆککۆمار کۆبووەوە، دادگە شێوازی دووبارە کردنەوەی دەرگەی خۆبەربژێرکردنی لەلایەن دەستەی سەرۆکایەتیی پەرلەمان بە نادەستووری دانا، بەڵام رێگەی دا ئەنجوومەنی نوێنەرانی عێراق دەرگەی خۆبەربژێرکردن بۆ پۆستی سەرۆککۆمار بکاتەوە.  رۆژی ١٠ ـی ئۆکتۆبەری ٢٠٢١، هەڵبژاردنی پێشوەختەی پەرلەمانی عێراق، لە عێراق و هەرێمی کوردستان بەڕێوەچوو، تاوەکو ئەمڕۆ نەتوانراوە سەرۆککۆمار هەڵبژێردرێت و کابینەی نوێی حکومەت پێکبهێندرێت.