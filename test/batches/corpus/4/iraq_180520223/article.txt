یادگار مەحموود نەسروڵڵا، ئەندامى لیژنەى یاسای پەرلەمانى عێراق بە تۆڕى میدیایی رووداوى راگەیاند؛ چەند پێشنیازێک بۆ رەشنووسی  پێشنیازە یاساکە زیاد دەکرێت کە پێویستیان بە رونوکردنەوە هەیە، بەتایبەت چەند دەستەواژەیەک بەمەبەستى رێگرى لە کەنارگیرکردنى عێراق.  یادگاى مەحموود گوتیشى: "روونکردنەوەى ئەو دەستەواژانە بۆ ئەوەیە رێگرى نەکات لە پەیوەندى لەگەڵ ئەو کەسایەتى و وڵاتانە کە پەیوەندییان لەگەڵ ئیسرائیل هەیە لەوانە سەرۆکى وڵاتانى دیکە یان کەسێتییەکى وەک پاپاى ڤاتیکان".  پێشنیازەیاسای قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل لەلایەن فراکسیۆنى سەدر لەپەرلەمانى عێراق پێشکەش کراو ١١ ى ئایارى ٢٠٢٢ خوێندنەوەى یەکەمى بۆ کرا. بڕیارە رۆژی پێنجشەممە ١٩ - ٠٥ - ٢٠٢٢ خوێندنەوەی دووەمی بۆ بکرێت.  ئەندامەکەى لیژنەى یاسایی پەرلەمانى عێراق ئاشکرایکرد رەشنووسى پێشنیازەیاساکە دەنێدرێت بۆ چەند لیژنەیەکى پەیوەندیدارى دیکە لەوانە، لیژنەى پەیوەندییەکانى دەرەوە، دارایی و وەبەرهێنان، چونکە پەسندکردنى یاساکە پەیوەندى بەو کەرتانەوە دەبێت کە دەچنە نێو پسپۆرى ئەو لیژنانە.  پێشنیازەیاسای قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل لە نۆ ماددە پێکدێت، بەگوێرەى یاساکە هەر جۆرە پەیوەندییەکی فەرمی و نافەرمی لەسەر ئاستی تاک و بەکۆمەڵیش لەگەڵ ئیسرائیل لە ناوەوە یان دەرەوەی عێراق، سزاکەی لە سێدارەدان یان زیندانی هەتاهەتایی دەبێت.