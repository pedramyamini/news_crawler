قوربانییەکان سێ کچ و دوو کوڕ و دایکێکی دووگیانن. کچەکان تەمەنیان نۆ ساڵ، چوار ساڵ و دوو ساڵ بوون، کوڕەکانیش تەمەنیان پێنج ساڵ و یەک ساڵ بوون.  ئەحمەد مستەفا، برای دایکی منداڵەکان دەڵێت، "ئاگرەکە کاژێر ٠٩: ٤٠ خولەک کەوتەوە، بەھۆی شۆرتی کارەبا ئاگرەکە دروستبووە، سەرەتا لە ھۆڵەکەی پێشەوە بووە و پاشان گەیشتووەتە ژوورەکانی دیکە، منداڵەکان و دایکیان لێرە گیریانخواردبوو و نەیان توانیبوو دەربچن، کە ھاتینە ژوورەوە لەگەڵ ھێزە ئەمنییەکان، بینیم لێرە خوشکەکەم گیانی لەدەستدابوو، لەسەر زەوییەکە منداڵەکانی ھەر لێرە ھەموویان پێکەوە بوون و گیانیان لەدەستدابوو".  دایکی ئەحمەد، دراوسێی ماڵەکە دەڵێت، "ئێمە لێرە لە گەڕەکی زیادەڕۆداین، کەس گوێ لە دەنگمان ناگرێت، کەس لێمان ناپرسێتەوە و بێ خزمەتگوزاریین، دۆخمان خراپە، بەڵام لە کاتی دەنگدان دێن و بەڵێن دەدەن و پاشان ھیچ ناکەن، ئەمەی روویداوە بەھۆی ئەو پشتگوێخستنەیە پێنج منداڵ و دایکیان مردوون و نەیانتوانیوە خۆیان رزگار بکەن".  رووداوەکە لە گەڕەکی حورییە بەغدا بووە، تەرمەکان بۆ ناشتن بەرەو نەجەفە بەڕێکران. باوکیان ھێشتا شۆکی رووداوەکە بەری نەداوە، تەندروستیی تێکچووە، ئەو لە کاتێکدا بە مردنی تەواوی منداڵەکان و ھاوژینی زانیوە لە سامەڕا لە ئەرکی سەربازیدا بووە.  باسم کازم، مامی دایکی منداڵەکان دەڵێت، "ئەمە رووداوێکی بەئازارە، ھەموو ناوچەی حوریەی ھەژاندووە، رووداوێکە کارەساتبارە، من مامی ژنەکەم، لەگەڵیدا پێنج منداڵ گیانیان لەدەستداوە، ژنەکەش دووگیان بووە، ئەمە کارەساتە؛ گەلی عێراق ئەمەی روویداوە، کارەساتە".  تەنیا لە ساڵی ٢٠٢١ دا زیاتر لە ٣٠ ھەزار رووداوی ئاگرکەوتنەوە لە عێراق تۆمارکراون، زۆربەیان بەھۆی شۆرتی کارەباوە بوون، بەھۆیانەوە دەیان کەس گیانیان لەدەستداوە؛ ئەمەش ئاماری فەرمیی بەڕێوەبەرایەتیی گشتیی بەرگریی شارستانییە.