ئەمڕۆ شەممە ١٤ - ٥ - ٢٠٢٢، عامر جابری، گوتەبێژی دەستەی کەشناسی و بوومەلەرزەزانی عێراق بە تۆڕی میدیایی رووداوی راگەیاند، "دوێنی هەینی عێراق کەوتە ژێر کاریگەری بەرزە پاڵەپەستۆی دەریای نێوەڕاست کە سەرچاوەکەی لە هیندستانەوە بوو، لەگەڵ خۆیدا شەپۆلێکی هەوایی هەڵگرتبووو کە بای باکووری رۆژئاوا بوو لەگەڵ دابەزینی پلەکانی گەرما، بۆیە لە دوای نیوەڕۆی دوێنێ هەینییەوە خێرایی با ٣٠ بۆ ٤٠ کیلۆمەتر لە کاژێرێکدا بوو، ئەمەش لە ژمارەیەک لە پارێزگاکانی عێراق خۆڵبارینی دروستکرد". هەروەها لەبارەی کەشوهەوای هەرێمی کوردستانیش گوتی،، "کەشوهەوا لە پارێزگاکانی هەرێمی کوردستان ئاساییە، بەڵام پلەکانی گەرما دابەزیوە".  گوتەبێژی دەستەی کەشناسی و بوومەلەرزەزانی عێراق گوتیشی، "خۆڵبارینەکە شارەکانی باشووری عێراقی گرتووەتەوە، بەهۆی بای باکووری رۆژئاوای مام ناوەند، کە خێراییەکەی لە ٢٠ بۆ ٣٠ کیلۆمەتر دەبێت لە کاژێرێكدا، هەندێک کاتیش دەگاتە ٤٠ کیلۆمەتر لە کاژێرێکدا، ئەمەش خۆڵبارینی لە هەندێک ناوچە دروستکردووە، بەڵام کاریگەرییەکەی زۆر نییە بەراورد بە خۆڵبارینەکانی رابردوو".   لەبارەی هەرێمی کوردستانەوە، گوتەبێژی دەستەی کەشناسی و بوومەلەرزەزانی عێراق گوتی، "ئەمڕۆ پلەی گەرما لە ناوچەکانی هەرێمی کوردستان کەمێک بەرزدەبێتەوە، هیچ ئاماژەیەکیش نییە خۆڵبارین لە ناوچەکانی هەرێمی کوردستان رووبدات".  لەبارەی پلەی گەرما، عامر جابری، گوتەبێژی دەستەی کەشناسی و بوومەلەرزەزانی عێراق روونیکردەوە، "ئەمڕۆ پلەی گەرما لە بەغدا ٣٦، دهۆک ٣٠، هەولێر ٣١، سلێمانی ٢٩ پلە، ناوچەکانی دیکە فوراتی نێوەڕاست لەنێوان ٣٥ بۆ ٣٧ پلە دەبێت، ناوچەکانی باشوور لە ٣٦ بۆ ٣٨ پلە دەبێت. کەشوهەوای سبەی بەگشتی ئاسایی دەبێت، لەگەڵ بوونی خۆڵبارینێکی سووک، بەتایبەتی لە ناوچەکانی باشوور".  هەر لەوبارەوە سادق عەتییە، پێشبینیکاری کەشوهەوای عێراق لە پەیجی خۆیدا رایگەیاند، شەپۆلی خۆڵبارین پارێزگاکانی سەلاحەددین و زۆربەی ناوچەکانی دیکە و بەغدا و رۆژهەڵاتی بەغدای گرتەوە، بەرەو شارەکانی فوراتی نێوەڕاست چووە و لە شەوی رابردوو و بەرەبەیانی ئەمڕۆ گەیشتووەتە شارەکانی باشووری عێراق.    بەپێی گوتەبێژی دەستەی کەشناسی، عێراق یەکێکە لەو پێنج وڵاتەی لە ژێر کاریگەری گۆڕانکاریی کەشوهەوادان، ئەمە وێڕای بەبیابانبوون و کەمبارانی و کەمئاوی بەهۆی وشکەساڵییەوە، هەندێک لە رووبارەکان وشکیانکردووە و نەبوونی پشتێنەی سەوز، کەمبوونەوەی زەویی کشتوکاڵی و دروستکردنی کۆمەڵگەی نیشتەجێبوون، دەڵێت "ئەمە گەورەترین هەڵە و کارەساتە، چونکە ناوچە کشتوکاڵی و درەختەکان دەبنە بەربەستێک لەبەردەم خێرایی با و کەمی دەکەنەوە، بۆیە ئێستا خاک فشۆڵ بووە و لەگەڵ هەر بایەک تۆز و خۆڵ دروست دەکات".   بەپێی دوایین ئاماری وەزارەتی کشتوکاڵی عێراق کە لە ساڵی ٢٠٢١ بڵاوکراوەتەوە، ٢٦ ملیۆن دۆنم زەوی لە عێراق دەتوانرێت کشتوکاڵی تێدا بکرێت، بەڵام نەبوونی پشتیوانیی حکومی بۆ جووتیاران و وشکەساڵی، وایکردووە ٤٥ % ـی زەوییە کشتوکاڵییەکان بەکارنەهێنرێن.