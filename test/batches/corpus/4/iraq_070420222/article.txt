ئەحمەد عیساوی، ئەندامی دەستەی گشتیی رەوتی حکیمە بە رادیۆی رووداوی راگەیاند: "ئێستا دەستپێشخەرییەک بۆ نزیکبوونەوە هەیە. دوێنێ لیژنەیەکی پێنجقۆڵی لەنێوان یەکێتیی نیشتمانیی کوردستان و چوارچێوەی هاوئاهەنگی و سەربەخۆکاندا دروست کراوە و بۆ لێکگەیشتن دەچنە لای رەوتی سەدر، سەروەری و پارتی. "  ئەحمەد عیساوی ئاماژەی بەوە دا، چوارچێوەی هاوئاهەنگی بۆ بەشداریکردن لە حکومەت هێڵی سووری لەسەر هیچ لایەنێک نییە. ئەوەی دەبێتە دژبەر بە داخوازی خۆی دەبێت نەک بە خواستی لایەنێک.   ئەندامەکەی دەستەی گشتیی رەوتی حکیمە گوتیشی: "ئەو لیژنەیە بە ناوی چوارچێوەی هاوئاهەنگی و یەکێتییەوە سازشی گەورە دەکات بۆ ئەوەی حکومەت پێکبهێنرێت. ئەگەرێکیش هەیە کە چوارچێوەی هاوئاهەنگی ببێتە دژبەر و سەرۆکایەتیی لیژنەکانی پەرلەمان بکات و پێکهێنانی حکومەت و وەزارەتەکان بۆ لایەنەکانی دیکە جێبهێڵێت. "  ئەندامەکەی دەستەی گشتیی رەوتی حکیمە جەختی لەوە کردەوە کە پێویستە ئەو چەقبەستوویی و بنبەستە سیاسییە کۆتایی پێبهێنرێت و لایەنەکان لێک نزیک ببنەوە بۆ ئەوەی وڵاتێکی بەهێز دروست بکرێت.  ئەحمەد عیساوی باسی لەوە کرد، ئەگەر دۆخەکە بەمشێوەیە بەردەوام بێت رەنگە پەنا ببرێتە بەر هەڵبژاردنی پێشوەختە یان چارەسەری دیکەی ریشەیی. دەستوور لەبارەی چارەسەری بنبەستی سیاسییەوە کێشەی تێدایە و پێویستە هەموار بکرێتەوە. هەمووان دەیانەوێت بچنە ململانێی شکاندنی یەکدییەوە کە حکومەت بەو شێوەیە دروست نابێت و دەبێت کۆببینەوە و لە یەکدی بگەین.  عیساوی پێیوایە هۆشمەندانی سیاسی و ئەوانەی ئەزموونێکی زۆریان هەیە، وەک سەرۆک مەسعوود بارزانی و کەسانی دیکەی لایەنەکان، دەتوانن ئەم بنبەستە سیاسییە چارەسەر بکەن.   گوتیشی: "پێشبینی دەکەم هەفتەی داهاتوو شاندێکی چوارچێوەی هاوئاهەنگی سەردانی بەڕێزان مەسعوود بارزانی و نێچیرڤان بارزانی بکەن. "  شەوی ٢٠٢٢/٠٤/٠٦ دژە تیرۆری کوردستان رایگەیاند، سێ مووشەک لە دەوروبەری دووڕیانی حەمدانییە لە میحوەری خازرەوە ئاراستەی هەولێر کراون و هیچ زیانێکیان نەبووە.  ئەندامەکەی دەستەی گشتیی رەوتی حیکمە لەو بارەوە گوتی: "ئێمە بەئامانجکردنی هەولێر سەرۆکۆنە دەکەین. ئەم هێرشانە لەم کاتەدا بنبەستە سیاسییەکە و بارگرژی زیاتر دەکەن. ئەگەر حکومەت و پەیوەندییەکانی دەرەوە لاواز بن، بێگومان ئەم رووداوانە روودەدەن، بەڵام ئەگەر حکومەتێکی بەهێز هەبێت هیچ کەسێک ناتوانێت هەولێر و ناوچەکانی دیکە بکاتە ئامانج. ئێستا حکومەت لاوازە بۆیە دەبینین لەلایەن ئێران و تورکیاوە دەکرێتە ئامانج و مووشەکباران دەکرێت. "  ئەحمەد عیساوی ئاماژەی بەوە دا، دەکرێت بۆ ئەم مەبەستە حکومەتی عێراقی پەنا بۆ ئەنجوومەنی ئاساییش و دادگەی نێودەوڵەتی ببات. پێشتر ئێران دانی بەوەدا ناوە کە لە هەولێری داوە بۆیە پێویستە حکومەت شاندێک بنێرێتە ئێران و لە هۆکارەکەی بپرسێت.