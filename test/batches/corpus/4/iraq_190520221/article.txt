لێژنەکە لە ناوەڕاستی مانگی تشرینی دووەمی ٢٠٢٢، سەردانی عێراق دەکات، سەردانەکە لە چوارچێوەی پرۆژەی دیالۆگی ئایینەکان و پێکەوەژیانی ئاشتییانە، کە پاپای ڤاتیکان لە سەردانەکەیدا بۆ عێراق ساڵی ٢٠٢١ رایگەیاند.  ئەمیر عوسمان مەولوود، بەڕێوەبەری پێكەوەژیانی ئاینی لە وەزارەتی ئەوقافی حكومەتی هەرێمی کوردستان بە (تۆڕی میدیایی رووداو)ی رایگەیاند، زانیاریمان لەبارەی سەردانەکەی ئەو لیژنەیەی ڤاتیکان بۆ عێراق هەیە، بەڵام تائێستا وەک وەزارەتی ئەوقاف و بەڕێوەبەرایەتی پێکەوەژیان، مەسیحییەکان و وەکو پێکهاتەکانیش، بە نووسراوی فەرمی لەلایەن حکومەتی عێراق و ڤاتیکانەوە ئاگادار نەکراوینەتەوە، بەڵام چاوەڕێدەکەن بەمنزیکانە بە فەرمی ئاگادار بکرێینەوە".   مارتن هورمز، بەڕێوەبەری راگەیاندن و پەیوەندییە گشتییەکان لە دیوانی ئەوقافی ئایینەکانی مەسیحی، ئێزدی و سابیئە رایگەیاند، لیژنەکەی ڤاتیکان، پێکدێت لە نوێنەری پاپای ڤاتیکان و پیاوانی ئایینی و توێژەر و شارەزایان، لەگەڵ هاوتاکانیان لە دیوانی وەقفی سوننە و شیعە کۆدەبنەوە، بە مەبەستی تاوتوێکردنی پرۆژەی دیالۆگی ئایینەکان و پێکەوەژیانی ئاشتییانە، کە پاپای ڤاتیکان لە سەردانە مێژووییەکەی ساڵی ٢٠٢١ بۆ شاری ئووری پارێزگای زیقار رایگەیاند، کە شوێنی لە دایکبوونی پێغەمبەر ئیبراهیمە دروودی خوای لەسەر بێت.  بەڕێوەبەری راگەیاندن و پەیوەندییە گشتییەکان لە دیوانی ئەوقافی ئاینەکانی مەسیحی، ئێزدی و سابیئە دەڵێ، گفتوگۆ دەکرێت لەسەر چۆنیەتی پشتیوانی پەروەردە و خوێندن و هاوشانی سەرجەم دام و دەزگا جیاوازەکان لە پێناو پشتیوانیکردنی ئەو کەرتە و بنیادنانی نەوەیەکی هۆشیار، کە بتوانێت بەرامبەر قبووڵ بکات و خاوەن رۆشنبیریی ئایینی بێت، ئەمەش وەک زەمینەسازییەک بۆ پێکەوەژیانی ئاشتییانە لە نێوان پێکهاتە و چین و توێژەکانی کۆمەڵگەی عێراقی بە هەموو جۆرەکانییەوە.