دووکاندارەکان کە ساڵانی رابردوو لە رۆژانی پێش جەژندا گەشبین بوون، بەڵام بۆ چەند رۆژێک پێش ئەم جەژنە گلەییان لە نەبوونی کڕیار و بێبازاڕی دەکرد.   حکومەتی کاربەڕێکەری عێراقیش کە ناتوانێت پڕۆژەی بودجە رەوانەی پەرلەمان بکات، دەڵێت، پڕۆژەیاسای پشتیوانیی خێرای ئاسایشی خۆراک باشترین چارەیە بۆ یارمەتیدانی هاووڵاتییان.  د. مەزهەر محەممەد ساڵح، راوێژکاری سەرۆکوەزیرانی عێراق بۆ کاروباری دارایی باس لەوە دەکات، "دواخستنی بودجە زیانی گەورەی هەیە، چونکە بەهۆیەوە بە کەمترین خەرجی کار دەکەین، کە یەک لەسەر ١٢ ـی بودجەی خەرجکراوی ساڵی ٢٠١٩ ـەیە، واتا نزیکەی ١٥ تریلیۆن دینار، لە کاتێکدا پرۆگرامی گرنگمان لە ساڵی ٢٠٢٢ دا هەیە و پڕۆژەی ستراتیژیی گرنگ هەن کە دەبێت جێبەجێ بکرێن. بۆیە بە بۆچوونی من، یاسای پشتیوانیی خێرای خۆراک و گەشەپێدان چارەیەکی مامناوەندە بۆ دۆخەکە تاوەکو حکومەت پێکدەهێندرێت و بودجە پەسند دەکرێت. "   چوارچێوەی هاوئاهەنگیی شیعەکان بە سەرۆکایەتیی نووری مالیکی دەڵێت، "پڕۆژەیاسای پشتیوانیی ئاسایشی خۆراک بودجەیەکی بچووکە بە ناونیشانێکی ناڕوون، بۆیە مەترسی هەیە گەندەڵی زۆری تێدا بکرێت. "   هاوکات، فراکسیۆنە کوردستانییەکان داوا دەکەن بەشی هەرێمی کوردستان لە نێو پڕۆژەیاساکەدا دیاری بکرێت.  باسم ئەنتوان، شارەزایەکی ئابوورییە و دەڵێت، "دەبێت پشتیوانی دۆخی ئابووریی عێراق بکەین، بەڵام ئەوەی کە لێی دەترسین پڕۆژەیاساکە ببێتە جێگرەوەی یاسای بودجە. باشە بۆچی بودجە پەسند ناکەن؟ کە چی دەیانەوێت یاسای پشتیوانی ئاسایشی خۆراک پەسند بکەن؟ لە کاتێکدا ئەو یاسایە لە پلانی بودجەدا نییە، مەترسییەکان ئەمانەن. "   لە پڕۆژەیاسای پشتیوانیی ئاسایشی خۆراک کە قەبارەی ٤٥ تریلیۆن دینارە، حکومەتی عێراق داوا دەکات سەرپشک بکرێت بۆ وەرگرتنی قەرزی نێوخۆیی و دەرەکی، لەگەڵ خەرجکردنی داهاتی زیادەی نەوتی خاو بۆ دابینکردنی بەشەخۆراکی مانگانە و کڕینی گەنم و چەڵتووک، لەگەڵ پێدانی شایستەی جووتیاران و کەمکردنەوەی هەژاری، هەروەها بۆ بەردەوامیدان بە جێبەجێکردنی پڕۆژەکان و دانەوەی قەرز و کڕینی وزە.