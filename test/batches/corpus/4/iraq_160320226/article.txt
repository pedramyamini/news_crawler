ئەمڕۆ چوارشەممە ١٦ ى ئادارى ٢٠٢٢ ئەحمەد سەحاف، گوتەبێژى وەزارەتى دەرەوەى عێراق لە راگەیێندراوێکدا ئاشکرایکرد، فوئاد حوسێن، وەزیرى دەرەوە داوای کردووە حەیدەر بەڕاک، باڵیۆزى ئەو وڵاتە لە لوبنان بانگهێشتى بەغدا بکرێتەوە.  بەگوتەى ئەحمەد سەحاف، ئەو بانگهێشتکردنەوەیەی باڵیۆزەکە لەپاش ئەوە بووە، هەندێک لە کەناڵەکانى راگەیاندنى عێراق بڵاویانکردەوە، کە حەیدەر بەڕاک رێگرى لە ئەندامێکى شاندى عێراق کردووە بۆ لوبنان لێدوانى رۆژنامەوانى بدات لەبارەى ئەو کۆبوونەوانەى شاندەکە لە بەیرووت کردوویانە.  رووانگەى عێراقى بۆ ئازادیی رۆژنامەوانى لە بەیاننامەیەکدا رایگەیاند؛ سەرکۆنەى ئەو رێگرییە دەکەین کە لە تیمى رۆژنامەڤانیى کەناڵی عێراقییە کراوە.  بەگوێرەى گرتەیەکى ڤیدیۆیى، کە لە تۆڕە کۆمەڵایەتییەکان بڵاوکراوەتەوە، کاتێک پەیامنێرێکى کەناڵى عێراقییە لێدوان لە عەلا ساعیدى یەکێک لە راوێژکارانى سەرۆکوەزیرانى عێراق وەردەگرێت لەبارەى کۆبوونەوەى لەگەڵ بەرپرسانى لوبنان، باڵیۆزى عێراق لەو وڵاتە رێگریى لە وەرگرتنى ئەو لێدوانە دەکات.  رووداوەکە رۆژى دووشەممە ١٤ ى ئادارى ٢٠٢٢ لەبەیروت لە پەراوێزى کۆبوونەوەیەکى نێوان شاندى حکومەتى عێراق و بەرپرسانى وەزارەتى وزەى لوبنان روویداوە.  دوێنێ ١٥ ى ئادار، عەلی شەداد، ئەندامى پەرلەمانى عێراق داواکارییەکى فەرمیی ئاڕاستەى وەزارەتى دەرەوە کرد، بۆ لادانى حەیدەر بەڕاک لە پۆستى باڵیۆزى عێراق لە لوبنان.