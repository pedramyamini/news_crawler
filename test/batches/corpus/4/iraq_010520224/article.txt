رۆژی یەکشەممە، ١ - ٥ - ٢٠٢٢، جیهاد کازم، بەڕێوەبەری راگەیاندنی دەسەڵاتی فڕۆکەوانیی مەدەنیی عێراق، بە تۆڕی میدیایی رووداوی راگەیاند: "بەهۆی ئەوەی مەودای بینین گەیشتووەتە کەمتر لە ٥٠٠ مەتر، بۆیە بڕیاردرا بە راگرتنی سەرجەم گەشتەکانی فڕۆکەخانەی نێودەوڵەتی بەغدا، ئەمڕۆ شەپۆلێکی خۆڵبارینی بەهێز بەغدای گرتووەتەوە و هێشتا دیار نییە کەی دەستدەکرێتەوە بە گەشتەکانی فڕۆکەخانەی نێودەوڵەتیی بەغدا. "  سەرچاوەیەک لە فڕۆکەخانەی نێودەوڵەتیی نەجەف بە تۆڕی میدیایی روودوی گوت: "تاوەکو کاژێر ٤: ١٥ی پاش نیوەڕۆی ئەمڕۆ گەشتەکانی فڕۆکەخانەی نێودەوڵەتیی نەجەف رادەگیرێن".  هۆکارەکەشی بۆ ئەو شەپۆلە خۆڵبارینە گەڕاندەوە، کە رووی لە شارەکە کردووە.  لە رۆژی شەممەوە شەپۆلێکی خۆڵبارین عێراق و چەند ناوچەیەکی هەرێمی کوردستانی گرتووەتەوە، ئەو شەپۆلە تاوەکو رۆژی دووشەممە بەردەوام دەبێت بەتایبەت لە ناوچەکانی باشوور و ناوەڕاستی عێراق.  رۆژی یەکشەممە، ١ - ٥ - ٢٠٢٢، عامر جابری، گوتەبێژی دەستەی کەشناسی و بوومەلەرزەزانیی عێراق رایگەیاند بەپێی بەشی پێشبینییەکانی دەستەکە خۆڵبارین لە هاوینی ئەمساڵدا لە عێراق و هەرێمی کوردستان زۆر دەبێت و لەچاو ساڵانی رابردوودا زیاتر دووبارە دەبێتەوە.