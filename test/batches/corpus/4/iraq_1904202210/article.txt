سکاڵاکە ١٨ ـی نیسانى ٢٠٢٢ لەلایەن عودەى عەواد، ئەندامى پەرلەمانى عێراق لەسەر کۆمپانیاى سۆمۆ تۆمارکراوە و دۆسیەکە رادەستى دادوەرى لێکۆڵینەوەى دەستەى دەستپاکی کراوە لە پارێزگای بەسرە.  لەو سکاڵایەدا وردەکاریی بڕى پێبژاردنەکان بە خشتە دیاریکراون کە لە نێوان ساڵانى ٢٠١٣ بۆ ٢٠١٧ دان.   بە گوێرەى نووسراوەکەى ئەو پەرلەمانتارە، لە نێوان ساڵانى ٢٠١٣ بۆ ٢٠١٧ کۆمپانیاى سۆمۆ بەهۆى دواکەتنى پڕۆسەى هەناردەى نەوتى خاوەوە، ٣٦٠ ملیۆن و ٥٦٨ هەزار و ١٩٠ دۆلار سزاى پێبژاردن دراوە.   هەروەها کۆمپانیاى سۆمۆ بەهۆى پێبژاردنى دارایی و دواکەوتن لە گرێبەستەکان، لە پێنج ساڵدا  ٦٤ ملیۆن دۆلار و ٢٠٤ هەزار و ٢٨٣ دۆلار پێبژاردنى بۆ کراوە.   گوژمەیەکى دیکەى ئەو سزاى پێبژاردنە داراییانەى سەر کۆمپانیاى سۆمۆ بەگوێرەى نووسراوەکانى ئەو پەرلەمانتارە، پەیوەستە بە دواکەوتنى پرۆسەى هاوردەکردنى بەرهەمە نەوتییەکانەوە لە هەمان پێنج ساڵدا کە نۆ ملیۆن و ٦٢٢ هەزار و ٦٧٢ دۆلار بووە.   لەو سکاڵایەدا ئاماژە بەوەدراوە کە کۆمپانیاى سۆمۆ لە ژێر بڕیارى دادگە ناچارکراوە کە پێبژاردنى دواکەوتن بدات بە چوار کۆمپانیا کە بریتین لە کۆمپانیاى جەرى سعودى (١٣ هەزار دۆلار)، کۆمپانیاى سەهل وادى رافیدەین (٢١١ هەزار دۆلار)، کۆمپانیای ستار ئێنێرجى (٦٥٨ هەزار دۆلار)، کۆمپانیاى زەهرە مەواسیم (٢٠٠ هەزار دینار).  بەگوێرەى ئەو سکاڵایە لە ساڵانى ٢٠١٦ و ٢٠١٧ کۆمپانیاکانى ئامادەکار کە گرێبەستیان لەگەڵ وەزارەتی نەوتدا هەیە، بڕى یەک ملیۆن و ٩٥٢ هەزار و ٣٦٨ دۆلار سزاى پێبژاردنى دارایی دراون، بەڵام ئەو بڕە پارەیە لە لایەن سۆمۆوە وەرنەگیراوەتەوە.