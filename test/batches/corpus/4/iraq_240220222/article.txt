ئەمڕۆ پێنجشەممە ٢٤ - ٠٢ - ٢٠٢٢ ئەحمەد سەحاف، گوتەبێژی وەزارەتی دەرەوەی عێراق بە ئاژانسی دەنگوباسی نیمچە فەرمی حكومەتی عێراقی راگەیاندووە؛ باڵیۆزخانەكەیان لە ئۆكراینا داوای لە ٢٧ زانكۆ و پەیمانگای ئەو وڵاتە كردووە، كە خوێندكارانی عێراقی تێیاندا دەخوێنن، هەروەها ئاسانكاریی پێدانی مۆڵەتی لەناكاوی خوێندنیان بۆ بكەن، ئەگەر دۆخی ئەمنی ئەو وڵاتە بەرەو ئاڵۆزی پەرەیسەند و داواشیان كردووە كە بیانپارێزن.  ئەمڕۆ پێنجشەممە سوپای رووسیا دەستپێكردنی ئۆپەراسیۆنی سەربازیی بۆ سەر هەرێمی دۆنباسی رۆژهەڵاتی ئەو ئۆكراینا راگەیاند، هاوكات چەند پێگەیەكی سەربازیی ئەو وڵاتەی لە شارەكانی دیكە بۆردوومانكرد.  گوتەبێژی وەزارەتی دەرەوەی عێراق ئاماژەی بەوەداوە باڵیۆزخانەكەیان داوای لەو زانكۆ و پەیمانگایانە كردووە  ئاگاداریان بكەنەوە لە ژمارەی خوێندكارە عێراقییەكان و بارودۆخیان.  پێشتر باڵیۆزخانەی عێراق لە ئۆكراینا داوای لە هاووڵاتیانی وڵاتەكەی كرد، كە لەو وڵاتەن سەردانی ناوچە مەترسیدارەكانی رۆژهەڵاتی ئەو وڵاتە نەكەن. هەروەها چەند هێڵێکی گەرمی بۆ  فەراهەمكردن بەمەبەستی پەیوەندیكردن بە باڵیۆزخانەكە، ئەگەر پێویستیان بە هاوكاری بوو.