مستەفا گۆران، پەیامنێری رووداو لە بەغدا رایگەیاند، رۆژی یەکشەممە ٠٦ - ٠٢ - ٢٠٢٢ دادگەی باڵای فیدراڵی لەسەر داوای پەرلەمانتارێکی چوارچێوەی هاوئاهەنگی سێ پەرلەمانتاری فراکسیۆنی یەکێتی، کە سکاڵایان لەسەر هۆشیار زێباری، بەربژێری پارتی بۆ پۆستی سەرۆککۆمار پێشکێش بە دادگەکە کردبوو، بڕیاریدا بەشێوەیەکی کاتی رێوشوێنەکانی بەربژێربوونی هۆشیار زێباری رابگرێت تاوەکو ئەو کاتەی بڕیاری کۆتایی لەوبارەیەوە دەدات.  بەپێی بڕیارەکەی دادگەی فیدراڵی، ناتوانرێت لە پەرلەمان دەنگ بەو بەربژێرە بدرێت، تاوەکو بڕیاری کۆتایی دادگەی لەسەر دەرنەچێت، بەوەش رێچکە یاساییەکان وا دەخوازن دانیشتنی پەرلەمان بۆ هەڵبژاردنی سەرۆککۆمار نەکرێت تاوەکو بڕیاری دادگە لەسەر ئەو بەربژێرە یەکلا دەبێتەوە، چونکە ئەگەر دانیشتنی پەرلەمان بکرێت و هەڵبژاردن بۆ سەرۆککۆمار بکرێت، کەس ناتوانێت دەنگ بە هۆشیار زێباری بدات.  هەرچەندە دەستەی سەرۆکایەتیی پەرلەمان پێداگرە لەسەر دانیشتنی رۆژی دووشەممە ٧ی شوبات، بەڵام پێناچێت رێژەی یاسایی تەواو ببێت، بەو پێیەی رەوتی سەدری وەکو پێشتر رایگەیاندووە بەشداریی دانیشتنەکەی سبەی ناکەن، هەموو بۆچوونەکانیش بەو ئاراستەیەن کە دانیشتنەکەی پەرلەمان ناکرێت؛ جگە لە رەوتی سەدر، بەشێک لە لایەنەکانی دیکەش ئەوەیان راگەیاندبوو کە بەشداریی دانیشتنەکە ناکەن، ئەگەر بێتو فراکسیۆنی پارتی و هاوپەیمانیی سەروەرییش بەشدار نەبن، ئەوا رێژەی یاسایی تەواو نابێت بۆ دانیشتنەکە.  ئەو پەرلەمانتارانەی سکاڵاکەیان کردووە، پشتیان بەو بەڵگانە بەستووە کە لە ساڵی ٢٠١٨ دادگەی کەرخ داوای لە هۆشیار زێباری کردووە ئامادەی دانیشتنی دادگە بێت لەسەر هەندێک بابەتی دارایی، بەڵام ئەو ئامادە نەبووە؛ ئەوانیش چوون ئەو بەڵگانەیان هێناوە کە بۆچی ئامادە نەبووە، بۆیە دادگە ئەو بابەتەی هێناوەتە پێش دادگەی فیدراڵی.  بڕیارە ئێوارەی رۆژی یەکشەممە ٠٦ - ٠٢ - ٢٠٢٢ فراکسیۆنی پارتی دیموکراتی کوردستان لە بەغدا کۆببێتەوە و بڕیار لەبارەی بەشداریکردن یان بایکۆتی کۆبوونەوەی رۆژی ٧ی شوباتی ئەنجوومەنی نوێنەرانی عێراق بدات.  شوان محەمەد رۆستەم، ئەندامی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق بە تۆڕی میدیایی رووداوی راگەیاند، "بڕیارە کاژێر ٠٦: ٠٠ی ئێوارەی ئەمڕۆ فراکسیۆنی پارتی دیموکراتی کوردستان لە ئەنجوومەنی نوێنەرانی عێراق کۆببینەوە بۆ تاوتوێکردن و بڕیاردان لەبارەی بەشداریکردن یان نەکردن لە کۆبوونەوەی سبەینێی ئەنجوومەنی نوێنەرانی عێراق، هێشتا هیچ روونکردنەوە یان هەڵوێستێکمان لەبارەی بەشداریکردن و نەکردنەوە پێنەگەیشتووە".