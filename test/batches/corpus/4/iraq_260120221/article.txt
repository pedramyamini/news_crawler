شەوی سێشەممە بە سێ مووشەک هێرشکرایە سەر شوێنی مانەوەی محەممەد حەلبووسی لە ئەنبار، بەڵام وەک لە راگەیێندراوی شانەی ئەمنی هاتووە، مووشەکەکان ئامانجەکەیان نەپێکا. بەڵام دوو کەس لە ناوچەی رەشاد بە سووکی بریندار بوون.  مەسرور بارزانی، سەرۆکوەزیرانی هەرێمی کوردستان لە تویتێکدا لەبارەی هێرشەکەوە رایگەیاند، "ئەم هەڵکشانە مەترسیدارە ئامانجی تێکدانی ئاسایش و سەقامگیرییە لە عێراق. هیوای چاکبوونەوەی خێرا بۆ بریندارەکان دەخوازین".  هەروەها نوێنەرایەتیی نەتەوە یەکگرتووەکان بۆ عێراق - یونامی - سەرکۆنەی هێرشەکەی کرد و رایگەیاند، "هێرشکردنە سەر شوێنی مانەوەی حەلبووسی هەوڵێکی ترسنۆکانە بوو بۆ دروستکردنی پشێوی"، هەروەها ئاماژە بەوەش دراوە، "هانی لایەنە پەیوەندیدارەکان دەدەین هەوڵەکانیان چڕبکەنەوە بۆ رێگریکردن لەو جۆرە کارانە و ئەنجامدەرانی دەستگیربکرێن".  یەکێک لە کاتیۆشاکان لە پشت گەراجی شارەوانیی قەزاکە کەوتووەتە خوارەوە، ئەوەی دیکە کەوتووەتە نێو ماڵی هاووڵاتیێک و سێیەمیشیان لە ناوچەی رەشاد کەوتووەتە خوارەوە..   محەممەد حەلبووسی بۆ دووەمجار وەکو سەرۆکی پەرلەمانی عێراق هەڵبژێردرا. رۆژی یەکشەممە ٩ی کانوونی دووەمی ٢٠٢٢، ئەنجوومەنی نوێنەرانی عێراق یەکەم دانیشتنی خولی پێنجەمیان ئەنجامدا و هەڵبژاردنی دەستەی سەرۆکایەتی تێدا بەڕێوەچوو. بەگوێرەی دەستووری عێراق دانیشتنەکە لە لایەن مەحموود مەشهەدانی، بەتەمەنترین پەرلەمانتاری ئەم خولە بەڕێوەچوو.   چوارچێوەی هاوئاهەنگی و یەکێتیی نیشتمانیی کوردستان بایکۆتی دانیشتنەکەیان کرد، رەوتی سەدر، هاوپەیمانیی سوننەکان (عەزم و تەقەدووم) لەگەڵ پارتی دیموکراتی کوردستان، بەشێک لە سەربەخۆکان و ئۆپۆزیسیۆن دەستەی سەرۆکایەتیی پەرلەمانیان هەڵبژارد. محەممەد حەلبوسی، بە سەرۆکی پەرلەمانی عێراق و حاکم زاملی بە جێگری یەکەمی و شاخەوان عەبدوڵڵا بە جێگری دووەم هەڵبژێردران.