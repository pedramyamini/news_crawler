رۆژی یەکشەممە ٢٢ ـی ئایاری ٢٠٢٢، ئەمینداریەتی گشتیی ئەنجوومەنی وەزیرانی عێراق لە راگەیێندراوێکدا بڵاویکردەوە،  بەهۆی خراپی کەشوهەوا و شەپۆلی خۆڵبارین کە ناوچە جیاجیاکانی عێراق دەگرێتەوە، مستەفا کازمی، سەرۆکوەزیرانی عێراق بڕیاریدا سبەی دووشەممە لە سەرجەم دامودەزگا فەرمییەکان پشووی فەرمی دەبێت، جگە لە فەرمانگەکانی تەندروستیی و ئەمنیی و خزمەتگوزارییەکان.   عامر جابرى، گوتەبێژی کەشناسی و بومەلەرزەزانى عێراق بە تۆڕى میدیایی رووداوى راگەیاند، لە ئەمشەو یەکشەممە ٢٢ ـى ئایارەوە، شەپۆلێکى دیکەى خۆڵبارین عێراق دەگرێتەوە کە لە رۆژئاواوە هەڵدەکات و سەرەتا لە بەغدای پایتەخت چڕدەبێتەوە، دواتر لە ٢٣ ـى ئایار دەگاتە پارێزگاکانى دیکەى نێوەڕاست و باشوورى عێراق و هەریەک لە پارێزگاکانى سلێمانى و هەولێر دەگرێتەوە.  عامر جابرى گوتیشى، پێشبینی دەکرێت ئاستى بینین بۆ یەک کیلۆمەتر کەمبێتەوە و بەیانى رۆژی سێشەممە ٢٤ ـى ئایار ئەو شەپۆلى خۆڵبارینە کۆتایی بێت.   هەینى رابردوو شەپۆلێکى دیکەى خۆڵبارین لە عێراق هەڵیکرد و تاوەکو ئەمڕۆ یەکشەممە ٢٢ ـى ئایار بەردەوامی هەبوو. لە مانگى نیسانى ئەمساڵەوە زیاتر لە هەشت شەپۆلى خۆڵبارین عێراقى گرتووەتەوە.  کۆمپانیاى گشتیى بەندەرەکانى عێراق هۆشدارییەکى بڵاوکردەوە و تێیدا ئاماژەى بەوە داوە کە ئەو شەپۆلە خۆڵبارینەى عێراق دەگرێتەوە خێرایی بایەکەى لە نێوان ١٥ بۆ ٤٠ کیلۆمەتردا دەبێت لە کاژێرێکدا. شەپۆلەکانى دەریا لە کەنارە ئاوییەکانى عێراق لە باشوور بۆ پێنج مەتر بەرزدەکاتەوە.