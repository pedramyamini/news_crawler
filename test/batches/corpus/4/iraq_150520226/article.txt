١٥ ى ئایارى ٢٠٢٢، موقتەدا سەدر لە تویتێکدا راگەیاند، رێگەچارەیەکیان لەبەردەمدا ماوە کە پێویستە تاقیبکەنەوە، ئەویش ئەوەیە ببنە ئۆپۆزیسیۆنى نیشتمانى بۆ ماوەیەک کە لە ٣٠ رۆژ کەمتر نەبێت.  موقتەدا سەدر رایگەیاند؛ ئەگەر لایەنەکانى دیکە و فراکسیۆنەکانى پەرلەمان بەوانەشەوە کە هاوپەیمانیان بوون توانیان حکومەت پێکبهێنن، ئەوە کارێکى باشە و پێشوازى لێدەکەن، ئەگەرنا ئەو کاتە بڕیارێکى دیکەیان دەبێت کە رایدەگەیێنن.  ٤ ى ئایارى ٢٠٢٢، موقتەدا سەدر دەستپێشخەرییەکى خستەبەردەم ئەندامانى سەربەخۆى پەرلەمانى عێراق کە لەماوەى ١٥ رۆژدا فراکسیۆنێکى ٤٠ ئەندامى پێکبهێنن بۆ پێکهێنانى حکومەت.  سەدر لە سەرەتاى تویتەکەیدا نووسیویەتى، "شانازییە بۆ من کە ئەوانەى سەر بە منن خاوەنى گەورەترین فراکسیۆنى پەرلەمان بن لە مێژووى عێراق، شانازییە بۆم کە سەرکەوتوو بووم لەوەى گەورەترین فراکسیۆنى تێپەڕێنەرى پشکپشکێنە پێکبهێنم".  رێبەرى رەوتى سەدر ئاماژەى بەوەداوە کە بەهۆى دژایەتیکردنى خۆی و بیرۆکەى حکومەتى زۆرینەى نیشتمانى لەناوخۆ و دەرەوەى سەرکەوتوو نەبوون لە هەوڵەکانیان.   ئەمڕۆ ١٥ ى ئایارى ٢٠٢٢ ژمارەیەک پەرلەمانتارى سەربەخۆ دەستپێشخەرییەکیان راگەیاند؛ بۆ پێکهێنانى حکومەت کە لە حەوت خاڵ پێکدێت و گرنگترین خاڵەکانى پێکهێنانى فراکسیۆنێکە لە نێوان سەربەخۆکان تاوەکو بە هاوپەیمانیی لایەنەکانى دیکە حکومەتى نوێ پێکبهێنن کە سەرۆکوەزیرانەکەى سەربەخۆ بێت.