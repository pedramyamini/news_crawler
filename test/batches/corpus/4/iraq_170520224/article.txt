بە سەرۆکایەتیی مستەفا کازمی، سەرۆکوەزیرانی عێراق، رۆژی سێشەممە، ١٧/٥/٢٠٢٢ کۆبوونەوەی ئاسایی ئەنجوومەنی وەزیرانی عێراق بەڕێوەچوو. تێیدا گفتوگۆکرا لەبارەی دۆخی گشتیی وڵات و چەندین دۆسیەی ئابووری و خزمەتگوزاری؛ بەدواداچوون کرا بۆ میکانیزمی جێبەجێکردنی بڕیار و راسپاردەکانی حکومەت کە لە کۆبوونەوەکانی رابردووی ئەنجوومەنی وەزیراندا بڕیاریان لەبارەوە درابوو.   بەپێی راگەیێندراوی نووسینگەی سەرۆکوەزیرانی عێراق، لە کۆبوونەوەکەدا وەزیری کارەبا ئامادەکارییەکانی وەزارەتەکەی بۆ وەرزی هاوین خستەڕوو. ئەنجوومەنی وەزیرانی عێراق گفتوگۆیکرد لەبارەی پێداویستییەکانی وەزارەتی کارەبا و راسپاردەکانی، بۆ ئەوەی گەرەنتی روونەدانی هیچ قەیرانێک بکرێت.   لەو چوارچێوەیەدا، ئەنجوومەنی وەزیران رەزامەندی دا لەسەر:  هەڵوەشاندنەوەی بڕیاری ئەنجوومەنی وەزاریی وزە (٥٩ ـی ساڵی ٢٠٢٠) و بڕیاری ئەنجوومەنی وەزیران (٢٩٥ ساڵی ٢٠٢١) لەبارەی جێبەجێکردنی پرۆژەکانی وەزارەتی کارەبا و مامەڵەی پرۆژە بەردەوامەکان کە خراونەتە بەرنامەوە بۆئەوەی بەشێوەیەکی یاسایی پارەیان بۆ دابین بکرێت، تاوەکو یاسای بودجەی ساڵی ٢٠٢٢ پەسند دەکرێت.   هاوکات ئەنجوومەنی وەزیران میوانداری فەریق روکن عەبدولئەمیر شەممەری، جێگری فەرماندەی ئۆپەراسیۆنە هاوبەشەکانی کرد، ئەوەش بەمەبەستی ئاگاداربوون لە دۆخی وڵات و دابینکردنی پێویستییەکان بۆ باشترکردنی بواری ئەمنی؛ لەوبارەوە ئەنجوومەنی وەزیرانی وڵاتر رەزامەندیدا لەسەر نووسراوێکی نووسینگەی سەرۆکوەزیرانی عێراق بە ژمارە (٢٢٠٧٧٣٠) لە ١٠ ـی ئایاری ٢٠٢٢ لەسەر داوای فەرماندەیی ئۆپەراسیۆنە هاوبەشەکان بۆ دابینکردنی ئاسایش بۆ رێگەی نێودەوڵەتی کیلۆ ١٦٠ - ترێبیل؛ وەزارەتی دارایی بڕی دوو ملیار و ٨٧٨ ملیۆن و ٩٥٠ هەزار دیناری بۆ دابین دەکات.   هەر لە کۆبوونەوەکەدا ئەنجوومەنی وەزیرانی عێراق چەند بڕیاریکی دیکەی دا لەوانە: دابینکردنی پارە بۆ دەستەی گشتیی گومرگ بەمەبەستی جێبەجێکردنی بەستنەوەی تۆڕی گەیاندن؛ وەزارەتی کۆچ و کۆچبەران لە قەرزی کەڵەکەبووی عێراقییەکانی دەرەوەی وڵات خۆشبێت، بەتایبەتی ئەوانەی خاوەن توانا و لێهاتوون و دەگەڕێنەوە وڵات و ئەوانەی بڕیاری ٤٤١ ـی ساڵی ٢٠٠٨ دەیانگرێتەوە. هەروەها وەزارەتی دارایی وڵات ملیارێک دینار تەرخاندەکات بۆ پارێزگای ئەنبار بە مەبەستی تەواوکردنی رێکارەکانی دەروازەی سنووریی عەرعەر.  بڕیارێکی دیکەی ئەنجوومەنی وەزیرانی عێراق پەسندکردنی راسپاردەی ئەنجوومەنی وەزاریی وزە بوو لەبارەی وەرگرتنی گەنمی جوتیاران و بڕیاردرا ئەم وەرزە نرخی گەنمی وەرگیراو زیاد بکرێت و بۆ هەر تۆنێک دەبێتە ٨٥٠ هەزار دینار، لە بری نرخی پێشووی کە بۆ هەر تۆنێک ٧٥٠ هەزار دینار  بوو؛ ئەو بڕیارە ئەو گەنمەش دەگرێتەوە کە لەم وەرزەدا و پێش ئەم بڕیارە رادەستکراوە.