موقتەدا سەدر، سەرۆکی رەوتی سەدر لە راگەیێندراوەکەیدا کە بەرەبەیانی رۆژی سێشەممە ١٩ ـی نیسانی ٢٠٢٢، بڵاویکردەوە دەڵێت، "تورکیای دراوسێ بەبێ پاساو بۆردوومانی خاکی عێراق دەکات و ئەو مافەشی نییە. "   سوپای تورکیا لە ئۆپەراسیۆنەکانیدا بۆسەر خاکی هەرێمی کوردستان جەخت لەوە دەکاتەوە، کە "مەترسی تیرۆر" لەسەر وڵاتەکەیان ناهێڵن، کە مەبەستی بوونی گەریلاکانی پارتی کرێکارانی کوردستان - پەکەکەیە لەو ناوچانە، بەڵام سەدر دەڵێت، "ئەگەر مەترسییەک هەبێت لەنێو خاکی عێراقەوە بۆسەر تورکیا، دەبێت بە هاوئاهەنگی لەگەڵ حکومەتی عێراق کۆتایی پێبهێنرێت، هێزە ئەمنییەکانی عێراقیش توانای کۆتاییهێنان بە مەترسییەکانیان هەیە. "   هەرچەندە سەرۆککۆماری تورکیا و وەزارەتی بەرگریی ئەو وڵاتە جەخت لە بەردەوامیی ئەو ئۆپەراسیۆنە دەکەنەوە، بەڵام سەدر نووسیویەتی، "ئەگەر هێرشەکانی تورکیا دووبارە ببنەوە بێدەنگ نابین، عێراق دەوڵەتێکی خاوەن سەروەریی تەواوە و قبووڵی ناکات ئاسایشەکەی ناسەقامگیر بکرێت، هەروەک چۆن قبووڵ ناکەین لە خاکی عێراقەوە دەستدرێژی بکرێتە سەر هیچ وڵاتێکی دراوسێی برا و دۆست. "   لە کۆتایی راگەیێندراوەکەیدا سەدر دەڵێت، "پەیوەندییە هاوبەش و هاوسەنگەکانمان لەگەڵ هەموو وڵاتانی دراوسێ بەهێز دەکەین، مامەڵەشمان لەڕووی دیپلۆماسی و ئەمنییەوە هاوشێوە دەبێت. "