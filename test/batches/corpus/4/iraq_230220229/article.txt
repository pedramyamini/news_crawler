ئەمڕۆ چوارشەممە، ٢٣ی شووباتی ٢٠٢٢، لیوا یەحیا رەسول، گوتەبێژی فەرماندەی گشتی هێزە چەکدارەکانی عێراق، لە راگەیێندراوێکدا  ئاشکرای کرد لە ئەنجامی هێرشی فرۆکەی جەنگی پێنج سەرکردە و چەکداری داعشیان لە دوبز کوشتووە.   لیوا یەحیا رەسول دەڵێت: "بەیانی ئەمڕۆ کاژێر ٥: ٣٠ خولەک بە فەرمانی سەرکردەی ئۆپەراسیۆنە هاوبەشەکان ئەشکەوتێکی دروستکراوی داعش لە سنووری دوبز بۆردوومان کراوە، کە پێنج کەسی تێدابووە، شوێنەکە بە تەواوی لەنێوبراوە و هەر پێنج کەسەکەش کوژراون".   ئەو پێنچ کەسە، ئەمیری ناوچەی دوبز، سەرکردەیەکی سەربازی داعش لە دوبز، بەرپرسی یەکەی سەربازی داعش لە دوبز، لەگەڵ دوو چەکداری دیکەی ئەو سنوورە بوون.   ماوەیەکە لە عێراق، جموجوولی چەکدارانی داعش بە تایبەت لە ناوچە کیشەکە لەسەرەکان زیادی کردووە. بەرپرسانی پێشمەرگە هۆکاری زیادبوونی جموجوولەکانی داعش لەو سنوورانە دەگەڕێننەوە بۆ نەبوونی هەماهەنگیی هێزە ئەمنییەکان و بوونی بۆشایی ئەمنی.