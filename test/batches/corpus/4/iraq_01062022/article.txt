رۆژی چوارشەممە ١ - ٦ - ٢٠٢٢، وەزارەتی کارەبای عێراق لە راگەیێندراوێکدا سەبارەت بە کەمبوونی کاژێرەکانی پێدانی کارەبا رایگەیاند، "بەهۆی کەمبوونی ئەو گازەی کە عێراق لە ئێرانەوە هاوردەی دەکات، کە رۆژانە بڕی پێنج ملیۆن مەتر سێجایە، ئێستا کارەبای کەمتر بەرهەمدەهێنین بۆیە کارەبای کەمتر دەدەینە هاووڵاتییان. "   وەزارەتی کارەبای عێراق راشیگەیاند: ئێران داوای دانەوەی شایستە داراییەکانی ئەو گازە لە عێراق دەکات، بەڵام بەهۆی دواکەوتنی پەسندکردنی بودجەی گشتیی و هەوڵی دۆزینەوەی جێگرەوەیەکی دیکە وەکو یاسای ئاسایشی خۆراک؛ عێراق لە دانەوەی ئەو شایستانە دواکەوتووە.   پێشتر ئەحمەد مووسا، گوتەبێژی وەزارەتی کارەبای عێراق بە تۆڕی میدیایی رووداوی راگەیاندبوو: بەپێی گرێبەستەکانی کڕینی گاز لەلایەن عێراقەوە لە ئێران؛ دەبێ ئێران لە وەرزی هاویندا رۆژانە ٧٠ ملیۆن مەترسێجا گاز هەناردەی عێراق بکات، لە زستانیشدا دەبێ ئێران رۆژانە ٥٠ ملیۆن مەترسێجا گاز هەناردەی عێراق بکات، کەچی ئێستا ئێران لە نێوان ٢٥ بۆ ٣٠ ملیۆن مەترسێجا گازمان بۆ هەناردە دەکات، تەنانەت پێشتر ئەو بڕە زۆر دابەزی و گەیشتە ٥ ملیۆن مەترسێجا گاز لە رۆژێکدا، ئەمەش کاریگەری زۆر نەرێنی لەسەر بەرهەمهێنانی کارەبا هەیە لە عێراق.  ئەحمەد مووسا گوتیشی: بۆ دابینکردنی کارەبای نیشتمانی ٢٤ کاژێر لە رۆژێکدا لە هەموو عێراق پێویستمان بە ٣٥ هەزار مێگاوات کارەبایە، واتا ئێستا لایەنی کەم ١٠ هەزار مێگاوات کورتهێنانمان هەیە لە دابینکردنی کارەبا، لە کاتێکدا عێراق ئێستا رۆژانە نزیکەی ١١٠٠ مێگاوات کارەبا لە ئێران دەکڕێت، بەڵام هەناردەکردنی ئەم کارەبایە لەلایەن ئێرانەوە بەردەوام نییە.