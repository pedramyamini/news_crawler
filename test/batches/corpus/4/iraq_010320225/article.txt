ئێوارەی ئەمڕۆ سێشەممە ٠١ - ٠٣ - ٢٠٢٢ عەباس زاملی، سەرۆکی فراکسیۆنی هاوپەیمانیی فەتح لە پەرلەمانی عێراق رایگەیاند، پێشوازی لە بڕیاری دادگەی فیدراڵیی عێراق دەکەن لەبارەی "نادەستووریبوونی دووبارە کردنەوەی دەرگەی خۆبەربژێرکردن بۆ پۆستی سەرۆککۆمار" و هەروەها دەشڵێت، "جارێکی دیکە دادگەی فیدراڵیی عێراق هێز و کارایی خۆی سەلماند".  سەرۆکی فراکسیۆنی هاوپەیمانیی فەتح دەڵێت: "پێویستە هەموولایەک رێز لە بڕیارەکانی دادگە بگرێت، ئەو دەوڵەتەی کە تێیدا یاسا سەروەرە، سەرکەوتوو دەبێت و پێشکەوتوو لە سەرجەم بوارەکاندا بەدەستدەهێنێت".   ئەمڕۆ سێشەممە دادگەی فیدراڵیی عێراق لەبارەی کەیسی یاساییبوونی دووبارە کردنەوەی دەرگەی خۆ بەربژێرکردن بۆ پۆستی سەرۆککۆمار کۆبووەوە، دادگە شێوازی دووبارە کردنەوەی دەرگەی خۆبەربژێرکردنی لەلایەن دەستەی سەرۆکایەتیی پەرلەمان بە نادەستووری دانا.  بڕیارەکەی دادگەی فیدراڵیی عێراق لەسەر شێوازی دووبارە کردنەوەی دەرگەی خۆ بەربژێرکردنە و دادگە دەڵێت، "ئەگەر بیانەوێت دووبارە دەرگەی خۆ بەربژێرکردن بکەنەوە، پێویستە کۆبوونەوەیەکی پەرلەمان بکرێت و پەرلەمانتاران دەنگی لەسەر بدەن. "  بە گوتەی پەیامنێری رووداو لە بەغدا، دادگەی فیدراڵیی عێراق هیچ کاتێکی دیارینەکردووە بۆ ئەو کۆبوونەوەیەی کە دەبێت لە پەرلەمان بکرێت و بڕیاری دووبارە کردنەوەی دەرگەی خۆ بەربژێرکردن بۆ پۆستی سەرۆککۆمار بدرێت.  لە راگەیێندراوێکدا دادگەی باڵاى فیدراڵیی عێراق رایگەیاند، دووبارەکردنەوەى دەرگەى خۆ بەربژێرکردن بۆ پۆستى سەرۆککۆمار نادەستوورییە، بەڵام دەکرێت جارێکى دیکە دەرگەى خۆ بەربژێرکردن بۆ ئەو پۆستە بکرێتەوە، ئەوەش بە بڕیارى ئەنجوومەنى نوێنەران، نەوەک سەرۆکایەتیی ئەنجوومەنەکە.  دادگەکە ئاماژەى بەوە داوە، کە هیچ دەستەواژەیەکى دەستووریى یان یاسایی نییە دەسەڵات بداتە سەرۆکایەتیی ئەنجوومەنى نوێنەران دەرگەى خۆبەربژێرکردن بکاتەوە.  تانەکە لەلایەن باسم خەشان، ئەندامى ئەنجوومەنى نوێنەران پێشکێشی دادگەی باڵاى فیدراڵیی عێراق کرابوو، ئەو پێیوایە دووبارە کردنەوەى دەرگەى خۆبەربژێرکردن پێچەوانەى هەردوو مادەى ٥٩ و ٧٢ ـى دەستوورى عێراقە کە تایبەتن بە پرۆسەى خۆ بەربژێرکردن بۆ پۆستى سەرۆککۆمار و بڕیاردان لە نێو ئەنجوومەنى نوێنەراندا.  لە ٨ ـى مانگى شوباتى رابردوودا محەممەد حەلبوسی، سەرۆکى ئەنجوومەنى نوێنەرانی عێراق بۆ جارێکى دیکە دەرگەى خۆبەربژێرکردنى بۆ پۆستى سەرۆککۆمار کردەوە، ئەوەش دوای کۆتاییهاتنى ئەو ٣٠ رۆژەى دەستوور دیاریکردبوو بۆ هەڵبژاردنى سەرۆککۆمار لە دوای یەکەم کۆبوونەوەى ئەنجوومەنى نوێنەرانى نوێ کە کۆبوونەوەکە بەهۆی ئامادەنەبوونی رێژەی یاسایی پەرلەمانتاران کە ٢٢٠ پەرلەمانتارە، نەکرا.  رۆژی ٢٢ ـى شوبات سەرۆکایەتیی ئەنجوومەنى نوێنەرانى عێراق ناوى ٣٣ بەربژێری ئاشکرا کرد کە خۆیان بۆ پۆستى سەرۆککۆمار بەربژێرکردووە.