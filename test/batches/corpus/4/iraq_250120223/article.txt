ئەمڕۆ سێشەممە ٢٥ی کانوونی دووەمی ٢٠٢٢، موقتەدا سەدر، رێبەری رەوتی سەدر لە تویتێکدا رایگەیاند: "دادگەی باڵای فیدراڵی عێراق جارێکی دیکە بێگەردی  و سەربەخۆیی خۆی راگەیاند و ملکەچ نەبوو بۆ ئەو گوشارانەی لە لایەن هێزە سیاسییەکانەوە ئاڕاستەی دەکرا".   سەدر دووپاتیکردەوە سوورە لەسەر پێکهێنانی حکومەتی زۆرینەی نیشتمانی و لە هەمانکاتدا گوتی دەرگەیان بۆ هەمووان کراوەیە.  سەبارەت بەو هێز و لایەنانەی بەشدار نابن لە حکومەتی داهاتووی عێراق، یاخود بڕیاریانداوە ببنە ئۆپۆزیسیۆن، سەدر نووسیویەتی: "هەمووان برای ئێمەن ئەگەر ئۆپۆزیسیۆن بن یاخود بایکۆت بکەن، مادام کار بۆ چاکسازی و عێراق دەکەن.    ئەمڕۆ سێشەممە ٢٥ - ٠١ - ٢٠٢٢ دادگەی فیدراڵی لە دووەمین دانیشتنیدا تانەکانی لەسەر یەکەمین دانیشتنی پەرلەمانی عێراق رەتکردەوە و سەرۆکایەتیی پەرلەمانی بە یاسایی لە قەڵەمدا.   تانەکان لەلایەن هەردوو پەرلەمانتار باسم خەشان، مەحمود مەشهەدانی پێشکەشی دادگە کرابوون، بەوەی یەکەم دانیشتنی ئەم خولەی پەرلەمان، کە لە ٠٩ - ٠١ - ٢٠٢٢ بەڕێوەچوو، "نایاسایی و نادەستووری" بووە. بەڵام دادگەکە تانەکانی رەتکردنەوە. هەروەها سکاڵای دوو پەرلەمانتاری دیکەی دەوڵەتی یاسا بە ناوی عالیە نوسەیف و عەتوان عەتوانی، بۆ یەکی شووبات دواخست.  موقتەدا سەدر رێبەری رەوتی سەدر، کە رەوتەکەی خاوەنی ٧٣ کورسییە لەم خولەی پەرلەمان بەردەوام جەخت لەوە دەکاتەوە لەگەڵ پێکهێنانی حکومەتێکی "نە رۆژئاوایی و نە رۆژهەڵاتی" دایە، بەڵکو لەگەڵ "حکومەتی زۆرینەی نیشتمانی" دایە.