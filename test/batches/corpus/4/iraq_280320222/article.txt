ئەمڕۆ دووشەممە ٢٨ی ئاداری ٢٠٢٢، هادی قەرەلووسی، کارگێڕی لقی پێنجی پارتی دیموکراتی کوردستان لە میانی بەشداریکردنی لە بوولتەنی هەواڵەکانی کاژێر ٨ی بەیانیدا کە بێستوون عوسمان پێشکێشی دەکات، رایگەیاند: "شەوی رابردوو، سەرجەم کادیر و ئەندامانی ئێمە و بەشێک لە هاووڵاتییانی کوردی بەغدا بۆ بەرگری لە بارەگای لقی پێنج لەبەردەم بارەگاکە ئامادەبوون، بەڵام بەهۆی ئەوەی ژمارەی هێرشکارەکان یەکجار زۆر بوو، نەتوانرا رێگەیان لێ بگیرێت".  هادی قەرەلووسی گوتی، هێرشکارەکان ئاڵای حەشدی شەعبی و وێنەی عەلی سیستانییان بەرز کردبووەوە؛ هێزی ئەمنی و پۆلیسی فیدراڵی و هەواڵگریی عێراقی لەوێ ئامادە بوون؛ ئەو هێزانە رێگەیان دا هێرشکارەکان بە بەرچاوی ئەوانەوە بچنە نێو بارەگای لقی پێنج و بیسووتێنن.  کارگێڕەکەی لقی پێنجی پارتی دەڵێ، ئەگەر ئەو هێزە ئەمنییانەی لەبەردەم بارەگاکە جێگیرکرابوون، رێگرییان کردبا، هیچ کەسێک نەیدەتوانی بچێتە ژوورەوە، چونکە ژمارەی هێزە ئەمنییەکان نزیکەی ٢٥٠ کەس دەبوو.  هادی قەرەلووسی رایگەیاند: "سەرجەم کادیر و ئەندامانمان سەلامەتن؛ رێنماییمان لەلایەن بەرپرسی لقەوە بۆ هاتبوو کە هیچ بەریەککەوتنێک لەگەڵ هێرشکەران نەکەین لەبەر ئەوەی ئامانجەکە سیاسییە".  هێرشکاران دەستیان بەسەر کۆمەڵێک دۆکیومێنتی ئەندامانی لقی پێنجی پارتی دا گرتووە و کارگێڕی لقی پێنجی پارتیش دەڵێ: "بەر لە نەورۆز، ناسنامەمان بۆ ژمارەیەک کادیر و ئەنداممان نوێ کردەوە و بەهۆی پشووی نەورۆزەوە نەتوانرا رادەستیان بکەین؛ لەو هێرشەدا هەموو ئەو بەڵگە و ناسنامانە براون".  وێنەی ئەو ناسنامانە لە گرووپە تیلیگرامییەکانی حەشدی شەعبیدا بڵاوکراوەتەوە؛ هادی قەرەلووسی دەڵێت: "ئەو مەترسییانە بۆ ئێمە لە بەغدا بابەتی نوێ نییە؛ کاتێک ناکۆکییەکیان لەگەڵ هەرێمی کوردستان دەبن، بە شێوەیەکی نەشیاو لەگەڵ ئێمە رەفتار دەکەن و لە راستیدا ئێمەش توانای ئەوەمان نییە بەرگری لەخۆمان بکەین".