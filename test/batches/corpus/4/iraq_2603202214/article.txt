ئەمڕۆ کۆبوونەوەی پەرلەمانی عێراق بەهۆی تەواونەبوونی رێژەی یاسایی بۆ هەڵبژاردنی سەرۆککۆمار، کۆبوونەوەکە بۆ رۆژی چوارشەممە دواخرا. موقتەدا سەدر لەو بارەوە رایگەیاند، "ئەوانەی بەشداریی دانیشتنی پەرلەمانیان کرد، بە دەستکەوت هەڵنەخەڵەتان".  بەپێی دەستووری عێراق، دەبێت بەلایەنی کەمەوە ٢٢٠ کەس بەشداریی کۆبوونەوەی پەرلەمان بۆ هەڵبژاردنی سەرۆککۆمار بکەن، بەڵام لە کۆبوونەوەی ئەمڕۆدا ٢٠٢ ئەندام پەرلەمان بەشدار بوون.  رێبەری رەوتی سەدر لەو بارەوە رایگەیاند، "ئەمڕۆ سەلماندتان ناگەڕێینەوە و شوێن بۆ پشک پشکێنە نەماوە.. ئەوانەی بەشداریی دانیشتنی پەرلەمانیان کرد، بە دەستکەوت هەڵنەخەڵەتان.. سوپاس بۆ هەموو ئەوانەی لە خۆشەویستیی عێراق بەشداریی دانیشتنی پەرلەمانیان کرد".  جارێکی دیکە موقتەدا سەدر جەخت لەوە دەکاتەوە کە پێویستە حکومەتی داهاتووی عێراق رۆژئاوایی و رۆژهەڵاتی نەبێ و رایگەیاند، "جوانترین نەخشی عێراق، نە رۆژهەڵاتی نە رۆژئاواییە".   لە دانیشتنەکەی ئەمڕۆدا ٢٠٢ پەرلەمانتار ئامادە بوون، هەروەها ١٢٧ پەرلەمانتاریش بایکۆتی دانیشتنەکەیان کرد.  ئەو فراکسیۆن و هاوپەیمانییانەی کە بایکۆتی دانیشتنەکەیان کرد ژمارەیان ١٢٦ پەرلەمانتار بووە کە لەچەند فراکسیۆن و هاوپەیمانیی جیاواز و چەند پەرلەمانتارێکی سەربەخۆ پێکهاتبوون، ئەوان نووسراوێکیان ئاراستەی سەرۆکایەتیی پەرلەمانی عێراق کرد و رایانگەیاند کە بەشداریی لە دانیشتنەکەی ئەمڕۆ ناکەن. هەروەها پەرلەمانتارێکی دیکەش کە ناوی بڵاونەکراوەتە بایکۆتی دانیشتنەکەی کرد.  بەپێی نووسراوەکەی ئەو لایەنانە کە وێنەیەکی دەست تۆڕی میدیایی رووداو کەوتووە، هەریەکە لە چوارچێوەی هاوئاهەنگی ٨١ کورسی، یەکێتی نیشتمانیی کوردستان ١٨ کورسی، هاوپەیمانی عەزم ١٢ کورسی، ئیشراقەی کانوون ٦ کورسی، یەکگرتووی ئیسلامی کوردستان ٤ کورسی، لەگەڵ چوار پەرلەمانتاری سەربەخۆ و پەرلەمانتارەکەی کۆمەڵی دادگەری بایکۆتی دانیشتنەکەیان کرد.