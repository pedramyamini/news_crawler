عالییە نوسەیف، پەرلەمانتاری دەوڵەتی یاسا و چوارچێوەی ھاوئاھەنگی دەڵێت، "پێشتر تاوەکو مانگی ئایار داھات دەنێردرا، لە مانگی ئایارەوە بڕیاردراوە بە راگرتنی ناردنی ئەو پارەیە. ئەویش لەبەر جێبەجێنەکردنی بڕیاری دادگەی فیدراڵی کە دەسەڵاتی جێبەجێکاری وەزارەتی دارایی و وەزارەتی نەوت دەخاتە ژێر بەرپرسیارێتییەوە، تەنانەت ئەو پارانەی پێشتریش نێردراون سەرپێچیی یاسای بودجەی رابردووە و ھەروەھا سەرپێچیی بڕیاری دادگەی فیدراڵیشە. "  تاوەکو ئێستا حکومەتی عێراق بە فەرمی ھەرێمی کوردستانی لە بڕینی ٢٠٠ ملیارەکە ئاگادارنەکردووەتەوە، ئەم ھەنگاوە لە کاتێکدایە کە پەرلەمان سەرقاڵی دەرکردنی یاسای ئاسایشی خۆراکە. نوێنەرانی کورد لە لیژنەی دارایی دەڵێن، ھیچ یاسایەک رێگە بەوە نادات ھەرێمی کوردستان بێبەش بکرێت لە داھاتی گشتی.  دکتۆر خەلیل دۆسکی، ئەندامی لیژنەی دارایی ئاماژە بەوە دەکات، "ھیچ یاسایەک نییە پارەی هەرێمی کوردستان ببڕێت، دادگەی فیدراڵی ھەیە، ئەنجوومەنی نوێنەران ھەیە، رێککەوتنی نێوان کوتلەکان ھەن، بۆیە ناتوانن ئەو بابەتە جێبەجێ بکەن، ئەوە زۆر زەحمەتە تۆ بچیت ھەرێمێک داببڕی لە پارەی گشتی. "  دەنگۆی بڕینی ٢٠٠ ملیار دینارەکەی هەرێمی کوردستان لە کاتێکدایە کە دادگەی فیدراڵی سکاڵای تایبەت بە نادەستووریبوونی ناردنی ئەو بڕە پارەیەی لەبەردەستە و هێشتا یەکلایی نەکردووەتەوە.