لیوا تەحسین خەفاجی  گوتەبێژی فەرماندەیی ئۆپەراسیۆنە هاوبەشەكانی عێراق دەڵێت، "لەناوچە سنوورییەكاندا هێزە ئەمنییەكان و هێزەكانی پێشمەرگە یەكیان گرتووە، واتا لەم ناوچانەدا بۆشایی ئەمنیی بەدی ناكرێت. هەروەها لە رێگەی هاوئاهەنگی بەردەوامەوە دەستمانكردووە بە پڕكردنەوەی بۆشاییە ئەمنییەكان و پێمانوایە ئێستا سنوورەكان پارێزراون. "  لە رۆژئاوای عێراق، هێزەكانی پاسەوانی سنوور بە درێژایی سنوور بە چڕی كاردەكەن بۆ بەرگرتن لە دزەكردنی ئەندامانی داعش بۆ نێو خاكی عێراق، هاوكات هۆشداری دەدرێت لەو كەسانەی لە كەمپی هۆڵ دا دەستبەسەرن و بە "بۆمبێكی كاتیی" ناویان دەهێندرێت و جەخت لەوە دەكەنەوە كە هەڕەشەیەكی راستەقینەن بۆ سەر عێراق.  فەریق روكن حامد حوسەینی، فەرماندەی هێزەكانی پاسەوانی سنوور باسی لەوە کرد، "جەختمان لەوە كردووەتەوە كە دەبێت پاڵپشتیی نێودەوڵەتی بەردەوام هاوكارمان بێت. هەروەها داواشمان كردووە وڵاتان رەوەندەكانیان لە كەمپی هۆڵ بكشێننەوە و بیانگەڕێننەوە وڵاتەكانیان بۆ ئەوەی ئەو كەمپە دابخرێت. ناكرێت كەمپێكی لەوشێوە مەترسیدارە لە نزیك سنووری عێراق دابنرێت كە ژنەكانیان خاوەن بیروباوەڕێكی قێزەون و منداڵەكانیان لەسەر ئەم بیروباوەڕە پەروەردە دەكەن. "  لەسەر ئاستی جەماوەریدا ترس و دڵەڕاوكێ هەن و هێزە ئەمنییەكانیش نیگەرانن لە هەڵكشانی هێرشە ئەمنییەكان لە پارێزگاكاندا. هاوكات راوێژكاری ئاسایشی نەتەوەیی عێراق تەواوی ئەم نیگەرانیانەی گەیاندە نێردەی ناتۆ و ئاماژەی بۆ سیناریۆی ئەگەری دووبارە سەرهەڵدانەوەی داعش كرد.  سەرباری هەوڵەكانی رێكخراوی داعش بۆ گەیاندنی هێرش و پەلامارەكانی بۆ نێو شار و شارۆچكەكان، دوای ئەوەی لە چەند ساڵی رابردوودا بەرەو نەمان دەچوو، بەڵام هێزە ئەمنییەكانیش بەردەوامن لە راوەدوونانی شانە نوستووەكان لە سەرجەم ناوچە جیاوازەكاندا.