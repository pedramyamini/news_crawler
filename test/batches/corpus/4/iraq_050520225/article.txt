رۆژی پێنجشەممە ٥ - ٥ - ٢٠٢٢، د. سەیف بەدر، گوتەبێژی وەزارەتی تەندروستیی عێراق بە تۆڕی میدیایی رووداوی گوت، لە دوێنێوە ٥ هەزار کەس بەهۆی خۆڵبارینەوە سەردانی نەخۆشخانەکانیان لە عێراق کردووە و تا دێت ژمارەکە زیاد دەبێت؛  سەیف بەدر گوتی، بەشێکی زۆری ئەوان تەندروستییان جێگیرە، بەڵام بەشێکیشیان باری تەندروستیان خراپە، چونکە کێشەی تەندروستیی دیکەیان هەیە، لەوانە رەبۆ و هەناسەتووندی و کێشەی دیکەی وەکو تەمەن و نەخۆشیی درێژخایەن.  سەیف بەدر رایگەیاند، تەنها لە بەغدا نزیکەی دوو هەزار کەس تووشی هەناسەتووندی و تێکچوونی تەندروستی بوون و گوتیشی، بەغدا و ئەنبار لەو پارێزگایانەن زۆرترین کاریگەریی شەپۆلەکەیان لەسەربووە.  لە دوێنێ چوارشەممەوە پارێزگاکانی بەغدا، کەرکووک، سەڵاحەدین، نەجەف، کەربەلا، ئەنبار، دیوانییە رووبەڕووی شەپۆلێکی خۆڵبارین بوونەتەوە.   هاوکات عامر جابری، گوتەبێژی دەستەی کەشناسی و بومەلەرزەزانیی عێراق، رۆژی پێنجشەممە ٥ - ٥ - ٢٠٢٢ بە تۆڕی میدیایی رووداوی گوت: "ئەم شەپۆلەی خۆڵبارین یەکێکە لەوانەی زۆرترین پارێزگاکانی گرتووەتەوە و شەپۆلێکی تووندە، بەڵام پێشبینی دەکەین لە رۆژی هەینییەوە کاریگەریی کەمببێتەوە و دۆخەکە بۆ رۆژی شەممە تەواو ئاسایی ببێتەوە. "  عامر جابری گوتی، "راستە گۆڕانکاری لە کەشوهەوا لە سەرەتای هەفتەی داهاتوو دەبینرێت و روودەدات، بەڵام لەم مانگەدا و بە درێژایی هاوینیش پێشبینی روودانی چەندین شەپۆلی خۆڵبارینی دیکە دەکەین؛ بۆیە پێویستە خەڵک لە ماڵەکانیان بمێننەوە و نەیەنە دەرەوە. "  گوتەبێژی دەستەی کەشناسی و بومەلەرزەزانیی عێراق لە لێدوانەکەیدا بۆ رووداو ئاماژەی بۆ ئەوەشکرد کە لە رۆژانی داهاتوودا بەتایبەت لە رۆژی شەممە و رۆژانی دواتری هەفتەی داهاتوو شەپۆلێکی بارانبارین ژمارەیەک لە ناوچەکانی هەرێمی کوردستان و بەتایبەت ناوچە شاخاوییەکان دەگرێتەوە.  هەرچی پەیوەست بە هەرێمی کوردستانە، رۆژی پێنجشەممە ٥ - ٥ - ٢٠٢٢، وەزارەتی گواستنەوە و گەیاندنی هەرێمی کوردستان پێشبینی خۆی بۆ رۆژی هەینی راگەیاند؛ بەپێی پێشبینییەکان رۆژی هەینی ٦ - ٥ - ٢٠٢٢، کەشوهەوا لە پارێزگاکانی باشووری کوردستان بەمشێوەیە دەبێت:  لە پارێزگای هەولێر، ئاسمان نیمچە هەور دەبێت، هەندێکجار بۆ هەوری تەواو دەگۆڕێت، لەگەڵ هەورە برووسکە و تاوە باران لەناوچە شاخاوییەکاندا؛ هەروەها ئەگەری خۆڵبارین هەیە لە ناوچەکانی باشووری پاڕێزگاکەدا.  لە پارێزگای سلێمانی، ئاسمان نیمچە هەور دەبێت و هەندێکجار بۆ هەوری تەواو دەگۆرێت، لەگەڵ ئەگەری هەورە برووسکە و تاوە باران لە ناوچە جیاجیاکاندا، بەڵام لە ناوچە شاخاوییەکاندا بە بڕێکی زیاتر دەبێت، هەروەها ئەگەری خۆڵبارین لەکاتەکانی دوایی نیوەڕۆدا تاوەکو کاتەکانی ئێوارە هەیە.  لە پارێزگای دهۆک، ئاسمان نیمچە هەوردەبێت و هەندێکجار بۆ هەوری تەواو دەگۆڕێت، لەگەڵ هەورە برووسکە و تاوە باران لە زۆربەی ناوچەکانی پارێزگاکەدا.  لە پارێزگای هەڵەبجە، ئاسمان نیمچە هەور دەبێت، هەندێکجار بۆ هەوری تەواو دەگۆڕێت، لەگەڵ هەورە برووسکە و تاوە باران لەکاتەکانی ئێوارە لەناوچە شاخاوییە سنوورییەکانی رۆژهەڵاتی پارێزگاکە.    لە پارێزگای کەرکووک، ئاسمان لەنێوان ساماڵ و نیمچە هەور دەبێت، لەگەڵ ئەگەری خۆڵبارین لەکاتەکانی دوای نیوەڕۆدا.