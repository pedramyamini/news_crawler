رۆژی دووشەممە ١٨ ـی نیسانی ٢٠٢٢، فازڵ مەوات، یەکێک لە بەرپرسانی هاوپەیمانیی دەوڵەتی یاسا بە سەرۆکایەتی نووری مالیکی بە تۆڕی میدیایی رووداوی راگەیاند، چوارچێوەی هاوئاهەنگی دەستی خۆی درێژکردووە و چەندین جاریش هەوڵیداوە خۆی لە رەوتی سەدر نزیک بکاتەوە، بەمەبەستی پێکهێنانی گەورەترین فراکسیۆنی پەرلەمانی و پێکهێنانی حکومەت، بەڵام رەوتی سەدر سوورە لەسەر ئەوەی چوارچێوەی هاوئاهەنگی بەتەواوی لە پرۆسەی سیاسی دووربخاتەوە کە زۆرینەی پێکهاتەی شیعە لە خۆدەگرێت.   فازڵ مەوات پێیوایە، "موقتەدا سەدر گرێی کەسی لەگەڵ مالیکیدا هەیە، کاتێکدا مالیکی سەرۆکوەزیران بووە ئۆپەراسیۆنی سۆلەت فرسانی کردە سەر ئەو چەکدارانەی لە شەقامەکان بڵاببوونەوە و بەهۆیەوە ژمارەیەکی زۆری خەڵکی بوونە قوربانی. "   لەبارەی هاوپەیمانی رزگارکردنیی نیشتمان کە لە رەوتی سەدر و پارتی دیموکراتی کوردستان و هاوپەیمانی سەروەریی سوننەکان پێکدێت، فازڵ مەوات دەڵێت، "ئەجێندای دەرەکی کاریگەری لەسەر هاوپەیمانیی سێقۆڵی هەیە کە خەمیس خەنجەر سەرۆکایەتی ئەو ئەجێندا دەرەکییە دەکات، ئەو بە راشکاوانە رایگەیاندووە، هاوپەیمانیی سێقۆڵی پێش هەڵبژاردن بە پیرۆزبایی ئیمارات و تورکیا پێکهاتووە. "   ئەو سەرکردەیەی دەوڵەتی یاسا باس لەوەش دەکات، "هەموو وڵاتانی هەرێمیی داعشیان هێنایە عێراق، چونکە ئارەزووی بوونی نووری مالیکییان نەدەکرد، چونکە کەسێکی بەهێزە و لەسەر زۆرێک لە بڕیارەکانیان رازی نابێت، وەک راکێشانی هێڵی نەوتی بەسرە - عەقەبە، یاسای ئاسایشی خۆراک و پڕۆژە ئیستیعمارییەکانی دیکە، بۆیە ڤیتۆی سەدر و وڵاتانی کەنداو و ئیسرائیل و ئەمریکا لەسەر مالیکی هەیە، ئەوانە کەسێکی وەک مستەفا کازمییان دەوێت، کە هەموو بڕیارێکیان بۆ واژۆ بکات کە خۆیان دەیانەوێت، لەکاتێکدا مالیکی لەسەر ئەو پڕۆژانە رازی نییە. "   رۆژی سێشەممە ٥ ـی نیسانی ٢٠٢٢، نووری مالیکی، سەرۆکی هاوپەیمانیی دەوڵەتی یاسا و یەکێک لە پێکهێنەرە سەرەکییەکانی چوارچێوەی هاوئاهەنگیی شیعەکان لە چاوپێکەوتنیدا رایگەیاند، "ناکۆکیی نێوان چوارچێوەی هاوئاهەنگی و هاوپەیمانیی سێقۆڵی لەسەر ئەوەیە، هاوپەیمانیی سێقۆڵی، پRۆژەیەکی دەرەکییە و چوارچێوەی هاوئاوهەنگییش پرۆژەیەکی نیشتمانی هەیە. "  رۆژی دواتر , کەریم هیلال کەربوولی، سەرکردە لە پارتی تەقەدووم بە سەرۆکایەتی محەممەد حەلبووسی لە لێدوانێکدا بۆ تۆڕی میدیایی رووداو وەڵامی قسەکانی مالیکی دایەوە و گوتی، "ئەو قسانەی نووری مالیکی، سەرۆکی هاوپەیمانیی دەوڵەتی یاسا بەهیچ شێوەیەک راست نین. چوارچێوەی هاوئاهەنگی دوای ئەوەی لە رووی سیاسییەوە مایەپووچ بوو، نەیتوانی خواست و ئامانجەکانی بەدیبهێنیت ئێستا ئەو قسانە دەکەن. "   کەربوولی کە لە هەڵبژاردنی ١٠/١٠/٢٠٢١، یەکێک بوو لە بەربژێرەکانی هاوپەیمانیی تەقەدووم لە پارێزگای ئەنبار، بەڵام دەنگی پێویستی بەدەستنەهێنا بۆ پەرلەمانتاریی گوتی، "هاوپەیمانی رزگارکردنیی نیشتمان زۆرینەی رەهایان هەیە. ئەمەش سەرکردەکانی چوارچێوەی هاوئاهەنگی نیگەران و تووڕە کردووە، لەنێویاندا نووری مالیکی، تووڕەن لەو هاوپەیمانییە نیشتمانییە عێراقییە، بۆیە ئێستا ئەو قسانە دەکەن، بەڵام واقیع و هەڵبژاردن ئەوەیدەرخست کە ئەو هاوپەیمانییە نوێنەرایەتی عێراقییەکان دەکات، هاوپەیمانییەکە سەرچاوەکەی لە جەماوەریی عێراق بێخەوش هەڵقوڵاوە و دوورە لە کاریگەری دەرەکی. "   نووری مالیکی هەر لە قسەکانیدا باسی لەوەکرد، "بە ئێرانییەکانیان گوتووە، دەستووەردان نەکەن، بەڵام ئێرانییەکان پێیانڕاگەیاندوون، فەرموو ئەم وێنەیە لەگەڵ سەرۆکی چ وڵاتێکە [ئەمەش وەک ئاماژەیەک بۆ وێنەی محەممەد حەلبووسی و خەمیس خەنجەر لەگەڵ رەجەب تەیب ئەرۆغان، سەرۆککۆماری تورکیا]. "   بەڵام کەریم هیلال کەربوولی دەڵێت، "محەممەد حەلبووسی، سەرۆکی پەرلەمانی عێراقە، پەیوەندی لەگەڵ هەموو وڵاتان هەیە، عەرەبی یاخود جیهانی، دیدار و کۆبوونەوەی لەگەڵ سەرکردەی وڵاتان هەیە ئەمەش کارێکی سروشتییە، کارێکە نە مالیکی و نە کەسانی دیکە ناتوانن ناڕەزایی دەربڕن. "   ئاماژە بەوەش دەکات، "هەڵبژاردن دەریخست، کێ نوێنەرایەتیی گەلی عێراق دەکات. ئەگەر وەک ئەوەی نووری مالیکی باسیدەکات ئەو هاوپەیمانییە گرێدراوی دەرەکییە، ئەوا ملیۆنان خەڵکی عێراقی دەنگی پێنەدەدان و زیاتر لە ٢٠٠ کورسییان بەدەستنەدەهێنا، بەڵام بەدڵنیاییەوە ئێستا ئەمانە لە رووی سیاسییەوە مایەپووچبوون، دێن تانە دەگرن و گومان دروست دەکەن و تۆمەت ئاڕاستە دەکەن. "  زیاتر لە شەش مانگە کێشەی نێوان هێزە سیاسییە براوەکانی هەڵبژاردنی ١٠ ـی ئۆکتۆبەری ٢٠٢١ بەردەوامە و ناکۆکییەکان لە نێوان هاوپەیمانی رزگارکردنیی نیشتمان "رەوتی سەدر، پارتی دیموکراتی کوردستان، هاوپەیمانی سەروەری" و "چوارچێوەی هاوئاهەنگی" لەبارەی هەڵبژاردنی سەرۆککۆمار و پێکهێنانی حکومەت و گەورەترین فراکسیۆنەوەیە. ئەوەش وایکردووە لایەکیان بەبێ ئەوی دیکە نەتوانێت سەرۆککۆمار هەڵبژێرێت و حکومەت پێکبهێنێت.