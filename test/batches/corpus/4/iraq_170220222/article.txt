چوارەم راپۆرتی سکرتێری گشتیی نەتەوە یەکگرتووەکان دەربارەی منداڵان و ناوچەی شەڕ لە عێراق باس لەو گۆڕانکاریانە دەکات، کە لە نێوان ئابی ٢٠١٩ تاوەکو حوزەیرانی ٢٠٢١ روویانداوە، بەراورد بە راپۆرتی سێیەم، ژمارەی پێشێلکارییەکان دژی منداڵان لە ٢١١٤ پێشێلکاری بۆ ٣١٧ پێشێلکاری کەمیکردووە.  نەتەوە یەکگرتووەکان ئەو پێشکەوتنە دەگەڕێنێتەوە بۆ چوارچێوەی ئەو هەوڵانەی، کە لە ئەنجامی رووبەڕووبوونەوەی داعش بەرهەمهاتوون.  بەگوێرەی راپۆرتەکەی نەتەوە یەکگرتووەکان، زۆربەی پێشێلکارییەکان دژی منداڵان لەو ناوچانە کراون کە لە ژێر کۆنتڕۆڵی داعشبوون، بەڵام لە دوای نەمانی داعش دۆخی منداڵان لەو ناوچانە بەرەوپێشچوونی بەرچاوی بەخۆیەوە بینیوە.   لەگەڵ ئەو بەرەوپێشچوونە، نەتەوە یەکگرتووەکان دەڵێت کوژران و برینداربوونی منداڵان لەو ماوەیەی رێکخراوەکە باسی کردووە، هێشتا هەر بەرزە، لە ماوەی ئەو دوو ساڵەدا ٢٤٩ منداڵ برینداربوون یاخود گیانیان لەدەستداوە، بەڵام ژمارەکە بەراورد بەو کاتەی لە ٢٠٠٩ نەتەوە یەکگرتووەکان دەستیکرد بە کۆکردنەوەی ئامارەکان، نزمترینە، ئەم منداڵانە زۆربەیان قوربانی ئەو مین و تەقەمەنیانەن، کە لە ناوچەکانی شەڕدا دانراونەتەوە.  ڤێرجینیا گامبا، نوێنەری تایبەتی سکرتێری گشتیی نەتەوە یەکگرتووەکان تایبەت بە منداڵان و شەڕ و پێکدادان، داوا لە بەرپرسانی عێراق دەکات، بەردەوامبن لە پاککردنەوەی ناوچە مینڕێژکراوەکان، هۆشیاری لەبارەی مەترسییەکانی مین بڵاوبکەنەوە، هاوکاریی قوربانیان بکەن، هاوکات پشتگیری نەتەوە یەکگرتووەکانیشی لەم رووەوە بۆ عێراق دووپاتکردەوە.  نەتەوەیە کگرتووەکان هەر لە هەمان راپۆرتدا باسی لایەنە نەرێنییەکان سەبارەت بە دۆخی منداڵان لە عێراق دەکات و  دەڵێت لەو ماوەیەدا ٦٢ حاڵەتی رەتکردنەوەی هاوکاری مرۆیی بۆ منداڵان روویداوە، ئەمەش بەهۆی پێشێلکارییە بیرۆکراسییەکان لەلایەن بەرپرسانی عێراقییەوە بووە. نەتەوەیەکگرتووەکان داوا لە بەرپرسان دەکات لە هەردوو ئاستی نیشتیمانی و لۆکاڵی بۆ ئەوەی هاوئاهەنگی بکەن و دڵنیابنەوە منداڵان دەستیان بە هاوکارییە بنچینەییەکان دەگات.  سەبارەت بە دەستبەسەرکردنی منداڵان، نەتەوەیە کگرتووەکان دەڵێت ١٠٩١ منداڵ لەلایەن هێزە ئەمنییەکانی عێراق لە گرتووخانەکان دەستبەسەرکراون، دەڵێت منداڵان لەخوار ١٨ ساڵ، ئەوانەی دەگوترێت دەستیان لەگەڵ گرووپە چەکدارییەکان هەبووە، بەتایبەتی ئەو گرووپانەی لەلایەن نەتەوە یەکگرتووەکانەوە وەکو داعش، بە تیرۆرست ناسێندراون، دەبێت بەشێوەیەکی بنەڕەتی وەکو قوربانی مامەڵەیان لەگەڵدا بکرێت. دەڵێت ئەوانەی لەسەر ئەو تۆمەتە گیراون، دەبێت دەستبەجێ ئازادبکرێن و بدرێنە دەست کەسانی پەیوندیداری سڤیل.  نەتەوە یەکگرتووەکان دەڵێت، ناردنەوەی منداڵانی بیانی نێو داعش لە عێراق بەردەوامە، تاوەکو ئێستا ٦٢٧ منداڵی بیانی رادەستی وڵاتانی خۆیان کراونەتەوە، حکومەتی عێراق ٢٤٥ منداڵیشی لە کامپی هۆل لە سووریا گەڕاندووەتەوە، نەتەوە یەکگرتووەکان داوا لە هەموو وڵاتان دەکات ژن و منداڵانی داعش لە سووریا و عێراق ببەنەوە.  نەتەوە یەکگرتووەکان کارکردنی حکومەتی عێراقیشی لەسەر یاسای ژنانی ئێزدی رزگاربووی دەستی داعش بە هەنگاوێکی ئەرێنی ناوبرد. داوای لە بەرپرسان کرد بەردەوامبن لە هاوئاهەنگیکردن بۆ جێبەجێکردنی یاساکە.  راپۆرتەکەی نەتەوە یەکگرتووەکان ئاماژە بە کەمبوونەوەی بەکارهێنانی منداڵان لە بەرەکانی جەنگ لەلایەن حەشدی شەعبیشەوە دەکات، جەختیشدەکاتەوە کە رێکخراوەکە پشتیگیری لە بەرپرسانی عێراقی دەکات لە جێبەجێکردنی ئەو هەنگاوانەی، کە ئامانج لێی پارێزگاریکردنە لە منداڵان.