بەگوێرەى نووسراوێکى کۆمیسيۆنى راگەیاند و گەیاندنى عێراقى کە لە ١٤ ى نیسانى ٢٠٢٢ ئاڕاستەى کەناڵى یو تیڤى کردووە، بڕیارى راگرتنى بەرنامەى "لەگەڵ ئەحمەد مەلا تەلال"ى هەڵوەشاندووەتەوە.   رۆژی ٣ ـی نیسان لە بەرنامەیەکدا ئەحمەد مەلا تەلال، پێشکێشکار و ئەیاد تائی، ئەکتەر، بەشێوەى تەنز باسیان لە گەندەڵییەکانى نێو وەزارەتى بەرگریی عێراق کرد. ئەو وەزارەتە سکاڵاى یاسایی لەسەر کەناڵەکە، پێشکێشکار و میوانەکەش تۆمارکرد، لە ٨ ـی نیسان چوونە بەردەم دادوەر.   کۆمیسیۆنى راگەیاندن و گەیاندن لە ٥ ـی نیسان، بڕیارى راگرتنى بەرنامەکەیدا، بەڵام بە گوێرەى نووسراوەکە لە ١٣ ـی نیسان وەزارەتى بەرگریی ئەو سکاڵایەى کشاندووەتەوە کە لەسەر ئەو بەرنامەیە پێشکێشی کۆمسیۆنەکەی کردووە، ئەویش بڕیارى راگرتنى بەرنامەکەى هەڵوەشاندووەتەوە.  کۆمیسیۆنەکە ئاماژە بەوەش دەکات، کەناڵى یو تیڤى کە بەرنامەکەى تێدا پەخش دەکرێت لەگەڵ وەزارەتى بەرگریى گەیشتوونەتە رێککەوتن بۆ کۆتایی هێنان بەو کێشەیە. جگە لەوەى کەناڵەکە بەڵێننامەى "دووبارە نەکردنەوەى ئەو لادانەى" پڕکردووەتەوە و پێشکێشکار و کەناڵى یو تیڤى داواى لێبوردنیان لە وەزارەتى بەرگریى و کارمەندانى کردووە.