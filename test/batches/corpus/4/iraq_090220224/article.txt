جاسم محەممەد جەعفەر، سەرکردە لە هاوپەیمانیی دەوڵەتی یاسا بە رادیۆی رووداوی راگەیاند: "هەوڵی موقتەدا سەدر بۆ ئەوەی بەشێکی چوارچێوەی هاوئاهەنگی بەشداریی حکومەت بکەن شکستی هێناوە. هەوڵی دا لەناوماندا جیایی و لێکترازان دروست بکات، بەڵام بۆی نەچووە سەر. چوارچێوەی هاوئاهەنگی کە دەزانێت لەگەڵ یەکێتیدا دەتوانن حکومەت پەک بخەن، بۆ بەڕێز موقتەدا سەدر جیانابنەوە و نابنە پاشکۆی. ئێمە بەپێی قەبارەی پەرلەمانیمان هاوبەشێتیمان دەوێت هەر وەکو حکومەتەکانی پێشوو. "  رێککەوتنی سێقۆڵیی پارتی - رەوتی سەدر - سوننە، دوای هەڵبژاردنی دەستەی سەرۆکایەتیی پەرلەمان، تەوەرەی سەرەکیی پێکهێنانی حکومەتە.   سەرکردەکەی هاوپەیمانیی دەوڵەتی یاسا گوتی: "لە ناوماڵی شیعەدا لایەنەکان کێشەی سیاسییان هەیە؛ سەدر حکومەتێکی دەوێت کە خۆی تێیدا چەق بێت و ئەوانی دیکە پاشکۆ. چوارچێوەی هاوئاهەنگیش ئەوە رەتدەکاتەوە کە پاشکۆ بێت، دەیەوێت لە بەڕێوەبردنی وڵات، دیاریکردنی سەرۆکوەزیران، وەزیرەکان و بەرنامەی حکومەتدا هاوبەش بێت. هەمان کێشەیش لە ناوماڵی کوردیدا هەیە. "  موقتەدا سەدر دوای کۆبوونەوەی لەگەڵ ئیسماعیل قائانی، فەرماندەی فەیلەقی قودسی سوپای پاسداران لە توویتەر جەختی لە حکومەتێکی زۆرینەی نیشتمانی کردەوە.  جاسم محەممەد جەعفەر گوتیشی: "ئەگەر مەبەستی لە زۆرینە ٥٠+١ی ئەندامانی پەرلەمان بێت، ئەوە بووەتە شتێک لە رابردوو، چونکە بڕیاری دادگە روونە کە ئەگەر دوو لەسەر سێ ئامادە نەبن ئەوا ناتوانرێت سەرۆککۆمار و سەرۆکوەزیران هەڵبژێردرێت. بە سێ یەک هەموو کارەکان پەکیان دەکەوێت. "   ئەو سەرکردەیەی دەوڵەتی یاسا ئاماژەی بەوەش دا، ئێستا کە پارتی بەبێ یەکێتی و سەدرییەکان بەبێ چوارچێوەی هاوئاهەنگی دەیانەوێت بەشداریی حکومەت بکەن، وایان کردووە پرسەکە بە جۆرێک لە جۆرەکان ئەستەم بێت. ئەگەر چوارچێوەی هاوئاهەنگی، یەکێتی و نەوەی نوێ و ئەوانی دیکە پێکەوە بن، ئەوا ژمارەیان نزیکەی ١٤٠ کورسی دەبێت. ئینجا ئەوانەی دەمێننەوە دوو لەسەر سێ نابن، بەوەیش پرسەکە بە هەڵپەسێردراوی دەمێنێتەوە.  بەپێی دەستوور بڕیار بوو رۆژی دووشەممە ٢٠٢٢/٠٢/٠٧ پەرلەمانی عێراق دابنیشێت و سەرۆککۆماری عێراق هەڵبژێرێت، بەڵام بەهۆی نەسازانی لایەنەکانەوە لەسەر بەربژێرەکانیان کۆبوونەوەکە بایکۆت کرا. هۆشیار زێباری، بەربژێری پارتی و بەرهەم ساڵح، بەربژێری یەکێتی دووان لەو بەربژێرانە بوون کە ململانێ لەنێوانیاندا بوو.  جاسم محەممەد ئاماژەی بەوەش کرد: "هەڵنەبژاردنی سەرۆککۆمار لە کاتی خۆیدا سەرپێچیی دەستوورە کە بۆ رازیکردنی بەڕێز مەسعود بارزانییە. پێموایە دادگەی فیدراڵی رەتیدەکاتەوە کە ناوی هەر بەربژێرێکی نوێ پێشکەش بکرێت. لەو باوەڕەدام کە نەریتی گشتیی سیاسی هۆشیار زێباری دوور دەخاتەوە، گومانم هەیە کە دادگەی فیدراڵی شیاوێتیی پێببەخشێت لە کاتێکدا لە پەرلەمان متمانەی لێسەندراوەتەوە. "  سەرکردەکەی دەوڵەتی یاسا گوتیشی: "من لە سێ خولدا لەگەڵ هۆشیار زێباریدا وەزیر بووم، ئەو پیاوێکی گرنگ و کارزانە، بەڵام ئیتر ئەوە بوو ئەو بابەتەی پەرلەمان و هەندێک سەرپێچیی دیکەی وەک پاسەوانەکان و خەرجی بۆ دروست بوو. "  باسی لەوەش کرد، ئەوان کێشەیان نییە لە کورددا کێ دەبێتە سەرۆککۆمار. گرنگ ئەوەیە کورد خۆیان لەسەر کەسێک رێکبکەون. ئەگەر کورد رێکنەکەون، ئەوا ئەوانیش سەیری بەرژەوەندییەکانیان دەکەن. بەرژەوەندییەکانیان لەگەڵ یەکێتی، پارتی و ناوماڵی شیعەدا.   جاسم محەممەد گوتی: "پێمانوایە ئەوە هەڵەیە کە برایانی کورد هەمان هەڵەی ساڵی ٢٠١٨ بکەنەوە و دوو بەربژێریان بۆ سەرۆککۆمار هەبێت. ئەگەر یەکێکیان هۆشیار زێباری بێت، دەی ئەوە کێشەی هەیە و بەختی کەمە. بەڵام ئەگەر لەسەر بەربژێرێکی دیکەی پارتی رێکبکەون، ئەوا بۆ ئەو کاتە قسەمان دەبێت. "