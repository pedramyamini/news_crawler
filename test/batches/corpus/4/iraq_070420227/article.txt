رۆژى ٧ ـى نیسانى ٢٠٢٢، ئەحمەد مەلا تەلال، پێشکێشکارى عێراقى لە پەیجى تایبەتى خۆى لە تۆڕى کۆمەڵایەتیى فەیسبووک نووسیویەتی: "بەگوێرەى مادەى ٢٢٦، فەرمانى دەستگیرکردن دەرچووە بۆ ئەحمەد مەلا تەلال و ئەیاد تائی ئەکتەر کە دەکرێت سزاکەى بگاتە حەوت ساڵ زیندانیکردن".     ٥ ـى نیسانى ٢٠٢٢، کۆمیسیۆنی راگەیاندن و گەیاندنی عێراق بڕیاریدا بەرنامەی لەگەڵ مەلال تەلال لە کەناڵی یوتیڤى رابگیرێت و گوتی، دەبێت کەناڵەکەش داوای لێبوردن بکات.  ئەو بڕیارە دوای ئەوە هات کە ٣ ـى نیسان لە بەرنامەیەکدا بەشێوەیەکى تەنزئامێز لەبارەی گەندەڵییەکانی نێو سوپای عێراق گفتوگۆکرا کە تێیدا ئەیاد تائی وەک نواندنى کەسێتیەک بە پلەی عەمید لە سوپا باسی گەندەڵییەکانی نێو سوپای عێراقی کرد.  وەزارەتی بەرگریی عێراق ٤ ـى نیسانى ٢٠٢٢ سکاڵای یاسایی لەسەر بەرنامەکە تۆمارکرد و تێیدا ئاماژەی بەوەکرد کە ئەو بەرنامەیە "سووکایەتی" بە سوپای عێراق کردووە.  ئەحمەد مەلا تەلال لە نووسینەکەی ئەمڕۆیدا دەڵێت: "لەکاتێکدا کە حکومەتەکەمان لە بازرگانى سزادراوی ماددەى هۆشبەر خۆشدەبێت، گوشارى لەسەر دادگە کردووە بۆ ئەوەى فەرمانى دەستگیرکردن دژمان دەربکات".  ئەو پێشکێشکارە پرسیارى ئەوە دەکات کە باشتر نییە دەستبەردارى کارەکەى بێت و ببێتە بازرگانى ماددەى هۆشبەر لەکاتێکدا بە گوتەى ئەو حکومەت پاڵپشتى بازرگانى ماددەى هۆشبەر دەکات و ئەوانى تووشی "شەرمەزاری" کردووە.  ئەو ماددەیەى پێشکێشکارەکەى پێ دەستگیردەکرێت بەشێکە لەیاساى سزادانى عێراقى کە سزاکەى حەوت ساڵ بەندکردنە بۆ هەر کەسێک کە بێڕێزى بەرانبەر بە حکومەت و دادگە و هێزە چەکدارکان و چەند دامەزراوەیەکی دیکە بکات.