رۆژی هەینی، ١٣ - ٥ - ٢٠٢٢، مشعان جبووری، پەرلەمانتاری هاوپەیمانیی سەروەریی سوننەکان لە پەرلەمانی عێراق لە تویتێکدا هۆشداریی لەبارەی رەشنووسی یاسای قەدەخەی ئاساییکردنەوە و دروستکردنی پەیوەندی لەگەڵ ئیسرائیلدا کە رۆژی چوارشەممە، ١١ - ٥ - ٢٠٢٢ پەرلەمانی عێراق خوێندنەوەی یەکەمی بۆ کرد.   مشعان جبووری لە تویتەکەیدا نووسیویەتی: گرتنەوەی کۆمپانیا بیانییەکان و ئەوانەی کاریان تێدا دەکەن لەو سزایانەی کە خوێندنەوەی یەکەمی دەقی یاسای بە تاوان ناساندنی ئاساییکردنەوەی پەیوەندییەکان لەگەڵ ئیسرائیل هاتووە، بەدڵنیاییەوە دەبێتە هۆی ئەوەی کۆمپانیا جیهانییەکانی نەوت و وزە عێراق بەجێبهێڵن. هەروەها دەبێتە هۆی ئەوەی بەرهەمەکانی کۆمپانیا جیهانییەکان نەهێندرێنە عێراق.   سەبارەت بە هەڵوێستی خۆی، مشعان جبووری، پەرلەمانتاری هاوپەیمانیی سەروەریی سوننەکان دەڵێت، "پشتیوانی یاساکە دەکەین کە سزاکانی تەنیا مامەڵەکردن لەگەڵ ئیسرائیل و کۆمپانیاکانی بگرێتەوە. "   رۆژی چوارشەممە ١١ - ٥ - ٢٠٢٢، پەرلەمانی عێراق بە ئامادەبوونی ١٨٣ پەرلەمانتار لە کۆی ٣٢٩ پەرلەمانتار خوێندنەوەی یەکەمی بۆ رەشنووسی یاساکە کرد کە لە حەوت ماددە پێکدێت.  بەپێی رەشنووسەکە، ئامانج لێی، "بە تاوان دانانی هەر جۆرە ئاساییکردنەوەیەکی پەیوەندییەکانە لەگەڵ قەوارەی زایۆنیی داگیرکەری خاکی فەلەستین، لەگەڵ قەدەخەی دامەزراندنی پەیوەندیی دیپلۆماسی، سیاسی، سەربازی، ئابووری، کولتووری یان هەر جۆرە پەیوەندییەکی دیکە لە هەر شێوەیەک بێت لەگەڵ کیانی زایۆنیی داگیرکەر. "   بەپێی دەقی رەشنووسەکە حوکمەکانی یاساکە بەسەر ئەمانەدا جێبەجێ دەبێت:   ١ - عێراقییەکانی نێوخۆی وڵات و دەرەوە، لەوانە بەرپرسان و فەرمانبەرانی دەوڵەت و ئەوانەی بۆ خزمەتی گشتیی راسپێردراون لە هاووڵاتییانی سڤیل و سەربازییەکانیش، هەروەها ئەو بیانییانەی لەنێو عێراقدان.  ٢ - سەرجەم دامەزراوەکانی دەوڵەت و دەسەڵاتە فیدڕاڵیی و دەستە سەربەخۆکانیش.  ٣ - حکومەتی هەرێمەکان و ئەنجوومەنە پەرلەمانییەکانیان و سەرجەم فەرمانگە و دامەزراوەکانی.  ٤ - پارێزگارەکان و ئەنجوومەنی پارێزگا ناڕێکخراوەکان لە هەرێمێکدا و یەکە کارگێڕییە خۆجێیەکان و فەرمانگەکانی پەیوەندیدار.   ٥ - دامەزراوە میدیاییەکانی عێراق.  ٦ - ئامرازەکانی پەیوەندیی کۆمەڵایەتیی.   ٧ - دامەزراوەکان و رێکخراوەکانی کۆمەڵگەی مەدەنیی لە عێراق.   ٨ - کۆمپانیاکانی تایبەت و کۆمپانیا و دامەزراوە بیانییەکان و وەبەرهێنەران.