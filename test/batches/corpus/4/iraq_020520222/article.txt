هۆشداریى لەو دۆخەى عێراق، لە نووسراوێکدا بووە کە فەرمانگەى هاوئاهەنگیى حکومى و کاروبارى هاووڵاتییانى سەر بە ئەمیندارێتى گشتیى ئەنجوومەنى وەزیران، ئاراستەی لایەنە پەیوەندیدارەکانى حکومەتى کردووە.   لادانى پەردەی نهێنى لەسەر راپۆرتە "مەترسیدارەکە"   دەقى ئەو راپۆرتە لە ٢٣ ى تشرینى دووەمى ٢٠٢١ لەلایەن وەزارەتى دەرەوەى عێراق ئاڕاستەى ئەنجوومەنى وەزیران کراوە، تێیدا کورتەى راپۆرتێکى ئەنجوومەنى هەواڵگریی نیشتیمانى ئەمریکاى تێدایە، کە لە ٢١ ى تشرینى یەکەمى ٢٠٢١ نھێنى لەسەر لادراوە و ١٨ دەزگا و دامەزراوەى هەواڵگریی ویلایەتە یەکگرتووەکانی ئەمریکا بەشدارییان لە ئامادەکردنیدا کردووە.  راپۆرتەکە تایبەتە بە گۆڕانکاریی کەشوهەوا و پەیوەندیی بە ئاسایشى نیشتیمانییەوە هەیە.  لە راپۆرتەکەدا، عێراق یەکێکە لەو ١١ وڵات و ناوچە هەرێمییەى کە گەرەنتیکردنى وزە، خۆراک و تەندروستى تێیاندا، بەهۆى گۆڕانکارى کەشوهەوا دەکەوێتە مەترسییەوە.  هۆشداریى ئەوە دراوە کە، عێراق یەکێک دەبێت لەو وڵاتانەى کە رووبەڕووى مەترسی کەمى خۆراک، وزە، ئاوی خواردنەوە و چاودێریى تەندروستى دەبێتەوە، بەهۆى ئەو گۆڕانکارییەى چاوەڕوان دەکرێت لە گۆڕانکارى کەشوهەوادا رووبدات.   ئەو ١١ وڵاتە جگە لە عێراق، هەریەک لە (ئەفغانستان، میانمار، هیندستان، پاکستان، کۆریاى باکوور، گواتیمالا، هایتى، هیندۆراس، نیکەراگوا و کۆڵۆمبیا)ن، ئەوە جگە لە دوو ناوچەى دیکە کە هۆشداریى لەبارەیانەوە دراوە کە هەمان دۆخى ئەو ١١ وڵاتەیان دەبێت، کە ئەوانیش ناوەڕاستى کیشوەرى ئەفریقا و دوورگە بچووکەکانى زەریاى هێمن - ن.      لە راپۆرتەکەدا هاتووە: "ئەو وڵاتانە رووبەڕووى مەترسى گەورە دەبنەوە لە تێکچوونى سەقامگیریى و سەرهەڵدانى ململانێى نێوخۆیی و وشکەساڵى و شەپۆلەکانى گەرما، ئەوانە دەبنە هۆى ئەوەى ژێرخانى ئابوورییان بێھێز ببێت بە بەرهەمەکانى وزەشەوە. "  ئەمیندارێتى گشتیى ئەنجوومەنى وەزیران ئاشکرایکردووە، کە راپۆرتەکەى ئەمریکا لە چەندین شوێندا ئاماژەى بە عێراق داوە، کە یەکێک دەبێت لەو وڵاتانەى لە داهاتوودا کاریگەریى گۆڕانکارىی کەشوهەواى لەسەر دەردەکەوێت و ئەو کاریگەرییە کەرتەکانى ئاو، ئابوورى و سەقامگیریى سیاسى دەگرێتەوە، کە بە تێڕوانینى ئەمیندارێتى گشتیی ئەنجوومەنى وەزیرانى عێراق، پێویستە حکومەت و کەرتەکانى، کارى بەپەلە و جیددى بکەن لە نوێکردنەوە و بونیاتنانەوەى ژێرخانى ئابوورى و وەبەرهێنان لە کەرتى ژینگەدا بکەن.   بەرهەمهێنەرانى نەوت بڕیارە "هەڵەکە" دەدەن  یەکێک لە پرسەکانى دیکەى نێو ئەو راپۆرتە تایبەتە بە وڵاتانى بەرهەمهێنەری نەوت لەرێگەى هەڵکەندنەوە، لەوانە رووسیا و وڵاتانى دیکەى رۆژهەڵاتى نێوەڕاست، کە بەشێوەیەکى سەرەکى پشت بە داهاتى نەوت دەبەستن، ئەو وڵاتانە هەوڵدەدەن ئابووریى وڵاتەکانیان بپارێزن لە رێگەى خۆ دوورخستنەوە لە دیاردەى گۆڕانکارى خێرا "بەرەو جیهانێکى بێ کاربۆن"، بەوپێیەى لە کاریگەریی ئابووری و سیاسى و جوگرافیاى سیاسیى ئەو رەوتە دەترسن، پێیانوایە کەمکردنەوەى دەرهێنانى وزە بۆ ئەو وڵاتانە دەبێتە هۆى دروستبوونى قورسایی لەسەر شانى حکومەتەکانیان و زیانەکانى ئەو کەمکردنەوەیە خراپتر دەبن لە کاریگەرییەکانى گۆڕانکاریى کەشوهەوا، کە رەنگە ئەو وڵاتانە ناچار بکات داواى یارمەتى دەرەکى بکەن.  راپۆرتەکە بەپشتبەستن بە لێکۆڵینەوەى زانستى هۆشداریداوە کە روودانى زریانە یەک لەدواى یەکەکان، سەرچاوەکانى ئاو پیس دەکەن، بە هۆیەوە نەخۆشییە گوازراوەکان زیاتر دەبن.  بەگوێرەى راپۆرتەکە عێراق و ١٠ وڵاتەکەى دیکە لەو وڵاتانە دەبن کە ئەو جۆرە پەتایانەیان تێیاندا بڵاودەبێتەوە، بەتایبەت نەخۆشیی تاى خوێنبەربوون.  ململانێکە لەسەر ئاوە، جەمسەرى باکوور گەرم دەبێت    راپۆرتەکە پێشبینى کردووە، کە وڵاتانى جیهان شکستدەهێنن لە هاوکاریکردنى یەکدى لە بوارى کەشوهەوادا، بەهۆیەوە رکابەرییەکى مەترسیدار و ناسەقامگیریى لێدەکەوێتەوە، کە ململانێ لەسەر ئاو یەکێک دەبێت لە هۆکارەکانی ئەو کاریگەرییانە.  یەکێک لە پێشبینییەکانى دیکەى راپۆرتەکە ئەوەیە کە  جەمسەرى باکوورى هاوسنوورى رووسیا، زۆرترین رکابەریى تووندى نێودەوڵەتى تێدا دروست دەبێت بۆ دۆزینەوەى سامانى سروشتی، دوای ئەوەى ئەو ناوچەیە کاریگەرییە گەورەکانى گۆڕانى کەشوهەواى لەسەر زۆر بووە و بەستەڵەکەکانی رووبەڕووى توانەوە بوونەتەوە، ئەو رەوشە دەرگا لەسەر رکابەریى نێودەوڵەتى و سەرهەڵدانى ململانێى سەربازیى دەکاتەوە، بەتایبەت لەنێوان ئەو وڵاتانەى خاوەنى گەشتیگەلى جەنگیشن لە جەمسەرى باکوور.