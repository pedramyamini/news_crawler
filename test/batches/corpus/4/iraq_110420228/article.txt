رۆژی دووشەممە ١١ - ٠٤ - ٢٠٢٢، شاندێکى باڵاى حکومەتى هەرێمى کوردستان لە بەغدا لەگەڵ بەرپرسانى وەزارەتى نەوتى عێراق کۆبوونەوە. دوای کۆبوونەوەکە وەزارەتی نەوتی عێراق راگەیێندراوێکی لەبارەی کۆبوونەوەیان لەگەڵ شاندی هەرێمی کوردستان بڵاوکردەوە، بەپێی راگەیێندراوەکە وەزیری نەوتی عێراق پرەنسیپەکانی وەزارەتەکەیان لەگەڵ شاندەکە باسکردووە کە بریتییە لە ناردنی سەرجەم ئەو گرێبەست و رێککەوتنانەی کە حکومەتی هەرێمی کوردستان لەگەڵ وڵاتان و کۆمپانیا نەوتییەکان واژۆی کردووە بۆ وەزارەتی نەوتی عێراق بەمەبەستی پێداچوونەوە و هەموارکردن و چاککردنیان، لەگەڵ کردنەوەی هەژمارێکی بانکی لە بانکێکی نێودەوڵەتی و داهاتەکانی فرۆشتنی نەوتی تێدا هەڵبگیرێت.  بڕیاربوو دوای کۆبوونەوەیان لەگەڵ بەرپرسانی وەزارەتی نەوت، شاندە باڵاکەی حکومەتی هەرێمی کوردستان سەردانی پەرلەمانی عێراق بکەن و لەگەڵ لیژنەی دارایی پەرلەمان کۆببنەوە، لەبارەی هۆکاری ئەنجامنەدانی کۆبوونەوەکە، شاخەوان عەبدوڵڵا، جێگری سەرۆکی پەرلەمانی عێراق، قسەی بۆ مستەفا گۆران، پەیامنێری رووداو لە بەغدا کرد.  جێگری سەرۆکی پەرلەمانی عێراق رایدەگەیێنێت، "ئەو کۆبوونەوەیە لەسەر داوای ئەوان بوو، ئێمە لەگەڵ لیژنەی دارایی قسەمان کرد، لەگەڵ سەرۆکی لیژنەی کاتی دارایی پەرلەمانی عێراق قسەم کرد کە کۆبوونەوە بکرێت، کۆبوونەوەکەش ئەنجامدرا، بەڵام دواجار ئەو کۆبوونەوەیەی کە زۆر گرنگە شاندی هەرێمی کوردستان بۆی هاتبوون دیاربوو درێژەی دەخایاند، بۆیە ئەوان کۆبوونەوەکەیان لەگەڵ حکومەت لەبارەی نەوت و هەندێک وردەکاری ئەو بابەتانەمان پێ گرنگتربوو کە ئەوان کۆبوونەوەکانیان درێژە پێبدەن. "   شاخەوان عەبدوڵڵا باس لەوەش دەکات، "بوونیان لە پەرلەمان بۆ ئەوەبوو بێن قسە لەسەر یاسای ئاسایشی خۆراک بکەن کە ئێستا لە پەرلەمانە، ئێمە ئەوانمان دڵنیاکردەوە کە ئەگەر لێرەش نەبن بە نوێنەرایەتیی ئەوان و تەواوی خەڵکی کوردستان هەموو ئەو بابەت و شایستە داراییانەی حکومەتی هەرێمی کوردستان و خەڵکی کوردستان لە پڕۆژەیاساکە جێی کراوەتەوە، چ تایبەت بەو بڕە پارەیەی کە مابووەوە لە شایستەی جووتیاران بۆ ساڵانی ٢٠١٤ - ٢٠١٥ و ٢٠١٦ هەم ئەو بەرکەوتانەی کە لە چوارچێوەی یاسای ئاسایشی خۆراک بەر حکومەتی هەرێمی کوردستان دەکەوێت، هەموویمان جێکردووەتەوە".  دەربارەی هەنگاوەکانی شاندی حکومەتی هەرێمی کوردستان و کۆبوونەوەیان لەگەڵ وەزارەتی نەوت و ئەنجوومەنی وەزیران، شاخەوان عەبدوڵڵا گوتی، "پێموایە هەنگاوی باشیان بڕیوە، چاوەڕێی ئەوە دەکەین کە بتوانن بە تایبەتی لەبارەی نەوتەوە رێگەچارەیەکی گونجاو بدۆزنەوە بۆ ئەوەی لەم قۆناخە تاوەکو ئەو کاتەی کە یاسای نەوت و غاز دەگاتە پەرلەمان، بتوانن رێککەوتنێک لە نێوان هەردوو حکومەتی هەرێم و فیدراڵی بێتەکایەوە، ئەوکاتیش کە یاساکە هات، بێگومان ئێمە لە پەرلەمان گفتوگۆی دەکەین، بەشێوەیەک ئەو یاسایە دەردەچێت کە لە بەرژەوەندیی هەردوولا بێت. "