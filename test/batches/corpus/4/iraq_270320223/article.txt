هێرشەکە دوای گردبوونەوەی لایەنگرانی حەشد و شوێنکەوتووانی مەرجەعی باڵای نەجەف بوو بۆ چەند کاژێرێک بەهۆی تویتێکی کەسێک بەناوی د. نایف کوردستانی.     ئەو کەسە کە وەکو "کادیری پارتی" ناسێندراوە پۆستەکەی سڕییەوە و داوای لێبووردنی کرد و گوتی، "بەهەڵە تێگەیشتن هەبووە. " پارتی دیموکراتی کوردستانیش لە راگەیێندراوێکدا وێڕای سەرکۆنەکردنی هێرشەکە ئاماژەی بەوە کرد، تویتی ئەو کەسە گوزارشت لە بۆچوونی کەسیی خۆی دەکات و "پارتی باوەڕی بە پێکەوەژیانی ئاشتییانە و رێزگرتن هەیە. "  وەزارەتی ناوخۆی هەرێمی کورستانیش لە راگەیێندراوێکدا ئاماژەی بەوە کردووە، بە فەرمانی رێبەر ئەحمەد، وەزیری ناوخۆی هەرێمی کوردستان ئەو کەسەیان دەستگیرکردووە و رادەستی لایەنی دادوەرییان کردووە.  وەزارەتی ناوخۆ رایگەیاندووە، ئازادیی رادەربڕین بە واتای ئەوە نایێت کە دەستدرێژیی بکرێتە سەر هێما ئایینی و نیشتمانییەکان، هەر قسە کردنێک بەتایبەت لەسەر پێگەی مەرجەعیەت قبووڵکراو نییە و بێدەنگ نابن لەسەری. هاوکات جەختی کردووەتەوە کە ئەو پۆستە گوزارشت لە بیروڕای گەل و حکومەتی هەرێمی کوردستان ناکات.