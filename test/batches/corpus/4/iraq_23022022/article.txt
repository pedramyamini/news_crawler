یەحیا کوبەیسی، لێکۆڵینڤان دەڵێت، "یاسا هیچ دەسەڵاتێک نادات بۆ دووبارە کردنەوەی دەرگەی خۆبەربژێرکردن بۆ پۆستی سەرۆککۆمار؛ بۆیە ئێمە لەبەردەم پێشێلکردنێکی دەستوور و یاساداین، بەڵام سرووشتی بڕیاری دادگە چۆن دەبێت؟ رەنگە بڕیارەکە پەیوەندیی بە چوارچێوەی سیاسییەوە هەبێت، بەتایبەت ئەم بابەتە زیاتر پەیوەندیی بە پارتی دیموکراتی کورستانەوە هەیە؛ دەتوانێت دادگە بڵێت ئەم بابەتە لە دەسەڵات و پسپۆڕیی ئەودا نییە تاوەکو سەیری بکات؛ بۆیە دەکرێت ئەم درێژکردنەوە تێپەڕێت".  ٥٦ کەس خۆیان بۆ پۆستی سەرۆککۆماری عێراق بەربژێرکردبوو، بەڵام ٢٣ یان بەهۆی نەبوونی مەرجی پێویست رەتکرانەوە و ٣٣ کەسەکەی دیکەش پەسندکران، کە رێبەر ئەحمەد، بەرهەم ساڵح، لەتیف رەشید و حاکم رزگار لە دیارترین بەربژێرەکانن. هێشتاش یەکێتی و پارتی لەسەر ئەم پۆستە نەگەیشتوونە رێککەوتن.  محەممەد حاجی مەحموود، سکرتێری حیزبی سۆسیالیست دیموکراتی کوردستان دەڵێت، "هەموو کاتێک دەرفەت لەنێوان پارتی دیموکراتی کوردستان و یەکێتیی نیشتمانیی کوردستاندا ماوە گفتوگۆی لەسەر بکەن؛ پێموایە دەتوانن نیو کاژێر پێش کۆبوونەوەکەی پەرلەمان لەسەر ئەو بابەتە بگەنە رێککەوتن، بەڵام ئەگەر دادگە رەتیبکاتەوە بەربژێری دیکە هەبێت، کورد سێ بەربژێری دیکەی هەیە، ئەوکات یەکێتی و پارتی دەتوانن لەسەر یەکێک لەو سێ بەربژێرە رێکبکەون".  عەبدولکەریم عەبتان، پەرلەمانتاری هاوپەیمانیی سەروەریی سوننەکان بە تۆڕی میدیایی رووداوی راگەیاند، بڕیارەکەی ئەمڕۆی دادگە دەرگایەکی نوێ دەکاتەوە بۆ گفتوگۆی نێوان لایەنە سیاسییەکان و جگە لە رێککەوتن هیچ بژارەیەکی دیکە نییە. سەرۆکی فراکسیۆنی پارتی لە پەرلەمانی عێراق کاتەکە بە هەستیار ناودەبات.  د. ڤیان سەبری، سەرۆکی فراکسیۆنی پارتی لە پەرلەمانی عێراق دەڵێت، "ئێستا کاتەکە هەستیارە، نەک بۆ کورد یان بۆ پارتی، بەڵکو بۆ هەموو لایەنە سیاسییەکان هەستیارە؛ بۆیە دەبینین گفتوگۆ بەردەوامە لەنێوان سەدر و لایەنەکانی دیکە. ئێمە دەبێت لەوە دڵنیابین کە گەورەترین فراکسیۆنی پەرلەمانی عێراق کێی لەگەڵە و کێی لەگەڵ نییە، یاخود چوارچێوەی هاوئاهەنگی دێتە ناو بابەتی پێکهێنانی حکومەت یاخود نا، بۆیە ئەو بابەتە هەمووی پێکەوە گرێدراوە و گفتوگۆ تووندتر و زیاتر دەبن، ئەم جۆرە گفتوگۆیانە پێویستن لەنێوان رەوتی سەدر و ئێمە وەکو پارتی و فراکسیۆنی سیادە، لەوانەیە گفتوگۆ هەبێت لەگەڵ چوارچێوەی هاوئاهەنگییش".  بەپێی دەستووری عێراق، دەبێت لە ماوەی ٣٠ رۆژدا لەدوای یەکەم کۆبوونەوەی پەرلەمان و هەڵبژاردنی دەستەی سەرۆکایەتیی پەرلەمان، سەرۆککۆمار هەڵبژێردرێت، بەڵام زیاتر لە ٤٠ رۆژ تێپەڕیوە و هێشتا سەرۆککۆماری نوێ هەڵنەبژێردراوە و دادگەی باڵای فیدراڵیی عێراقیش بڕیاریداوە بەرهەم ساڵح لە ئەرکەکەی بەردەوام بێت تاوەکو سەرۆککۆمار هەڵدەبژێردرێت.