زەنون یونس، بەڕێوەبەرى ناحیەى باشیک بە تۆڕى میدیایی رووداوى راگەیاند؛ حەوت کەس لە ناحیەکەیان دەستگیرکراون، کە لە مانگى نیسانى رابردوودا گرتەیەکى ڤیدیۆییان بڵاوکردووەتەوە و تێیدا بانگەشە بۆ سەدام حوسێن، سەرۆکى پێشووى رژێمى بەعس دەکەن.  بەڕێوەبەرى ناحیەى باشیک گوتى: "ئەو کەسانە لە ٢٨ ى نیسانى ٢٠٢٢، گرتەیەکى ڤیدیۆییان لە ناوەندى ناحیەی باشیک تۆمارکردووە بە بۆنەى یادى لەدایکبوونى سەدام حوسێن، لەدواى بڵاوبوونەوەى ڤیدیۆکە هێزە ئەمنییەکان بەمەبەستى دەستگیرکردنیان چوونە سەر ماڵەکانیان، بەڵام هەڵاتون و سەرەتا یەکێکیان دەستگیرکراوە و شوێنى ئەوانى دیکەشی ئاشکرا کردووە".  رۆژی ١ ى حوەزەیرانى ٢٠٢٢ ئەنجوومەنى باڵاى دادوەرى رایگەیاند: "دادگاى لێکۆڵینەوەى نەینەوا رێوشوێنى بەرانبەر بەو کەسانە گرتووەتەبەر کە تۆمەتبارکراون بە پەیوەندى هەبوون بە حیزبى بەعس".  بەپێی راگەیێندراوێکی ئەنجوومەنەکە ئەو کەسانە دانیان بەوەداناوە کە "پیلانیان" گێڕاوە بۆ گەڕاندنەوەى حیزبى بەعس و ئەنجامدانى چەند کارێک کە زیان بە سیستمى سیاسى ئێستاى عێراق دەگەیێنێت".