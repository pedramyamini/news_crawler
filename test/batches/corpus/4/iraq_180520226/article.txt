شێخ ئەنمار عودە، ئەمینداری گشتیی ئەنجوومەنی رووحانیی عێراق دەڵێت، "پێش ساڵی ٢٠٠٣ سابیئەکان بڵاوببوونەوە لە عێراق، لە دێر زەمانەوە لە پارێزگاکانی میسان، بەسرە، ناسریە، بەغدا، ھەولێر، کەرکووک و چەند شوێنێکی دیکە، پاشان دوای ساڵی ٢٠٠٣ وەکو دەزانن کۆچی بە کۆمەڵ دەستیپێکرد، کۆچیان کرد بۆ زۆربەی وڵاتانی جیهان، بۆیە ئەمڕۆ سابیئە مەندائییەکان ھاتوونەتەوە لە سەرجەم شوێنەکان تاوەکو بەشداریی ئەم سرووتە ئایینییە بکەن. "  بەپێی ئامارێکی ئەنجوومەنی کاروباری سابیئە مەندائییەکانی عێراق، تاوەکو ساڵی ٢٠٠٣ ژمارەیان نزیک دەبووەوە لە ١٠٠ ھەزار کەس، بەڵام شەڕی تائیفی و مەزھەبی و ھەڕەشەی گرووپە چەکدارەکان وایان کردووە ئێستا لە سەرجەم عێراق کەمترن لە ١٥ ھەزار کەس، زۆربەیان رووبەڕووی کۆچی ناچاری کراونەتەوە و روویان لە ھەرێمی کوردستان و وڵاتانی دەرەوە کردووە.  دایکی وسام، پەیڕەوی ئایینزای سابیئەی مەندائی دەڵێت، "تیرۆریستان ھەر بە زۆر لە ماڵەکەی خۆم دەریانکردم، من لە ساڵی ٢٠٠٥ لە بەغدا دەرچووم، داوامان لە حکومەت ئەوەیە چارەسەرێکی مەندائییەکان بکات، مردین ھیچ ئیشوکارێک نییە. "  دەلال غانم سەلمان، پەیڕەوی ئایینزای سابیئەی مەندائی ئاماژە بەوە دەکات، "خەڵکێکی زۆرمان ھەیە بەبێ ئیشوکار. داوای ئاسایش و سەقامگیری دەکەین، ئاشتیمان دەوێت، خێزانێکی زۆر کۆچیان کردووە بەھۆی ئەوەی سەقامگیری نییە. "  سابیئەكان بە شێوەیەكی سەرەكی لە شاری عیمارە نیشتەجێ بوون؛ بەشێکیشیان لە بەسرە، ناسریە و کەرکووک، ئەوان پەیڕەوی ئایینی پێخەمبەر یەحیا دەکەن. سابیئەكان ساڵانە چوار جەژنی ئایینییان ھەیە و رەنگی سپی دروشمیانە. ھەربۆیە لە جەژنەکاندا گرنگی پێدەدەن و دەیپۆشن.