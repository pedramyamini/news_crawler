عەلى جیهانگیر، گوتەبێژى وەزارەتى کۆچ و کۆچبەرانى عێراق بە تۆڕى میدیایی رووداوى راگەیاند؛ بڕیارە بەمنزیکانە لیژنەیەکى هاوبەشی وەزارەتى ناوخۆ، دەرەوە، کۆچ وکۆچبەرانى عێراق سەردانى کۆمارى ئیسلامىی ئێران بکەن، بەمەبەستى ئەنجامدانى مامەڵەى فەرمى بەڵگەنامەى عێراقى بۆ ئەو ئاوارانەى کوردانى فەیلی لە کۆمارى ئیسلامى ئێرانن و تاوەکو ئێستا رەگەزنامەى عێراقیان نییە".  بەگوێرەى ئامارەکانى وەزارەتى کوچ و کۆچبەرانى عێراق سێ ملیۆن کوردى فەیلی لە عێراق هەن، ١٦٠ هەزار خێزانى کوردی فەیلی لە کۆمارى ئیسلامى ئێرانن، کە سەردەمى دەسەڵاتى حیزبى بەعس بە پاساوى نەبوونى رەگەزنامەى عێراقى، راگوێزران بۆ ئێران.  عەلى جیهانگیر گوتى: "ئەو هەنگاوە لەسەر بنەماى راسپاردەیەکى ئەنجوومەنى وەزیرانى عێراق بووە بۆ گەڕاندنەوەى ماف و قەرەبووکردنەوەى ئاوارە فەیلییەکان و لیژنەى سێ وەزارەتەکە لە شارەکانى تاران، ئەسفەهان، ئەهواز، ئیلام، کرماشان و چەند خێوەتگەیەکى دیکەدا بەدواداچوون بۆ پرسی بەڵگەنامەى کوردانى فەیلی دەکات".  بەگوێرەى نووسراوێکى ئەمیندارێتى گشتیى ئەنجوومەنى وەزیرانى عێراق کە لە ٢٨ ى ئادارى ٢٠٢٢ دەرچووە، راسپاردەیەکى نۆ خاڵى لیژنەى راسپاردەکانى سەر بە وەزارەتى کۆچ وکۆچبەرانى عێراقى پەسند کردووە بۆ قەرەبووکردنەوەى کوردانى فەیلی.  لە راسپاردەکاندا هاتووە کە پێویستە وەزارەتى دارایی هاوکارى دارایی کوردانى فەیلی بکات و بەشێک لە دامەزراندنەکانیان بۆ تەرخان بکات لەچوارچێوەى پڕۆژەیاسای بودجەى ٢٠٢٢. هەروەها زەویى نیشتەجێبوونیان بدرێتێ و قەرەبووى موڵکە داگیرکراوەکانیان بکرێتەوە لەلایەن دەستەى سکاڵا موڵکدارییەکانى عێراقەوە.  بەشێکى دیکەى راسپاردەکان پەیوەستە بە ئەو موڵکانەى بە ناوى خوازراوى کوردانى فەیلیەوەیە، کە بە هاوئاهەنگى لەگەڵ پەرلەمانى عێراق کار لەسەرهەموارکردنى یاساى خاوەندارێتى بەڵگەنامەکان بکات بۆ چارەسەرى ئەو کێشەیە، ئەوە جگە لەوەى کۆمسیۆنى مافى مرۆڤ و فەرمانگەى کاروبار و پاراستنى گۆڕە بەکۆمەڵەکان لە دامەزراوەى شەهیدان زانیارى کۆبکەنەوە لەبارەى ژمارەى روفاتی کوردانى فەیلی لە گۆڕە بەکۆمەڵەکان و لابردنى مەرجى تەمەن لەلایەن وەزارەتى خوێندنى باڵاوە بۆ وەرگرتنى کوردانى فەیلی لە زانکۆ و پەیمانگاکان.   عەلى جیهانگیر، کە هاوکات ئەندامى لیژنەى راسپاردەکانى وەزارەتى کۆچ و کۆچبەران بووە رایگەیاند؛ سەرجەم راسپاردەکان لەلایەن ئەنجوومەنى وەزیرانەوە نێردراوە بۆ وەزارەتە پەیوەندارەکان بەمەبەستى جێبەجێکردنى، ئەو بەشەى پەیوەندى بە خەرجکردنى پارەوە هەیە لە راسپاردەکاندا، پێویستە چاوەڕێى پەسندکردنى بودجە بکەن بۆ جێبەجێکردنى.  کوردانى فەیلی یەک کورسیى کۆتایان هەیە لەپەرلەمانى عێراق لە پشکى پارێزگاى واست، بەگوێرەى بڕیارێکى دادگاى باڵاى فیدراڵى لە ٢٢ ى شوباتى ٢٠٢٢، دەبێت پەرلەمان کۆتای فەیلییەکان هاوتاى کۆتاى کریستیان و سابیئە بکات.