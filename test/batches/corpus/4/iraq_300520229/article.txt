رووانگەی عێراق بۆ مافەکانی مرۆڤ راپۆرتێکی بەناونیشانی: "شەپۆلەکانی ئاوارەبوونی پێشبینیکراو بەهۆی وشکەساڵی و خۆڵبارینەوە. " لەبارەی کاریگەریی وشکەساڵی و گۆڕانکارییەکانی کەشوهەوا لەسەر عێراق بڵاوکردەوە و تێیدا هاتووە: "بەشێک لە پسپۆڕانی ژینگەیی پێیانوایە دەسەڵاتدارانی عێراق ئەو گۆڕانکارییانەی کەشوهەوایان لەعێراق پەراوێزخستووە کە خۆڵبارینە بەهێز و دووبارەبووەکانی ئەمدواییە یەکێکە لە لێکەوتەکانی، ئەمەش عێراق و دانیشتووانەکەی خستووەتە بەردەم کارەساتێک ئەگەری روودانی نزیکە و رەنگە ببێتە هۆی شەپۆلە نوێیەکانی ئاوارەبوون".  راپۆرتەکەی ئەو رێکخراوە چەندین ژمارەی مەترسیداری لەسەر رەوشی کەشوهەوا و ئاو و ژینگە و زەوییە کشتوکاڵییەکانی عێراق تێدا خراوەتە روو لەوانە "بەپێی توێژینەوەیەکی وەزارەتی ژینگەی عێراق کە چەند ساڵێک لەمەوبەر ئامادەکراوە تێیدا ئەیاد ئەبو مغلی، بەڕێوەبەری هەرێمیی پرۆگرامی نەتەوەیەکگرتووەکان بۆ ژینگە - نووسینگەی رۆژئاوای ئاسیا لە گوتارێکدا تێیدا دەڵێت ٩٢ % ی خاکی عێراق لەبەردەم هەڕەشەی بەبیابانبووندایە. "  هەروەها ئاماژە بۆ ئەوەکراوە لەگەڵ دابەزینی ئاستی ئاوی رووبارەکانی دیجلە و فورات و رووبارەکانی دیکەی عێراق و وشکبوونی هەردوو دەریاچەی ساوە لەپارێزگای موسەنا و حەمرین لە دیالە، خۆڵبارین زۆرینەی ناوچەکانی عێراقی گرتووەتەوە و خۆڵبارینەکە بووەتە رۆژانە یان هەفتانە و ئەوەش وایکردووە چەند کەسێک بەهۆیەوە گیانلەدەستبدەن و هەزارانی دیکەش تووشی هەناسەتەنگی ببن.  رۆژی ٥ی ئایاری ٢٠٢٢، وەزارەتی تەندروستیی عێراق رایگەیاند بەهۆی شەپۆلێکی خۆڵبارینەوە کە عێراقی گرتەوە ٥ هەزار کەس رەوانەی نەخۆشخانەکان کراون و کەسێکیش گیانیلەدەستدا، کاتێک خۆڵبارینێکی چڕ پارێزگاکانی بەغدا و ئەنبار و کەرکووک و سەڵاحەدین و نەجەف و چەند پارێزگایەکی دیکەی گرتەوە و بووە هۆی راگرتنی گەشتەکان لە فڕۆکەخانەکانی بەغدا و نەجەف.  پسپۆڕانی ژینگە قسەیان بۆ رووانگەی عێراقی بۆ مافەکانی مرۆڤ کردووە و پێشبینی ئەوەیان کردووە بەهۆی گۆڕانکارییەکانی کەشوهەوا شەپۆلی نوێی ئاوارەبوون هەبێت: "ئەگەر هەوڵ بۆ کەمکردنەوەی ئەو خۆڵبارینانە نەدرێت کە روودەدەن. "  پسپۆڕەکان قسەیان بۆ رووانگەکە کردووە و تێکدانی دارستانەکان و زەوییە کشتوکاڵییەکان و کردنی بە باڵەخانە و خانوو و کۆمەڵگەی بازرگانی و قەتیسبوونی جیهانیی گەرما و شوێنەوارەکانی دەرهێنانی نەوت و وشکبوونی گشتی لە هۆکارەکانی بەبیابانبوون و بەرزبوونەوەی پلەکانی گەرما دەزانن.  ئەیاد عەبدولموحسین، مامۆستای پیسبوونی ژینگەیی لە زانکۆی موستەنسرییەی بەغدا لەوبارەیەوە دەڵێت: "کارەساتەکە بەڕێوەیە و هەموو عێراقییەکان دەردەداری لێکەوتەکانی دەبن، ئەگەر دامەزراوەکانی دەوڵەت کارنەکەن. "  رووانگەی مافەکانی مرۆڤ رایگەیاندووە بەپێی بەرپرسانی عێراق، عێراق ساڵانە بڕی ١٠٠ دۆنم زەوی لەکۆی ٣٢ ملیۆن دۆنم زەویی کشتوکاڵی لەهەموو عێراق لەدەستدەدات و ئەوەش بەهۆی ئەو وەبەرهێنانە هەڕەمەکیانەیە کە رێژەیەکی زۆری زەوییە کشتوکاڵییەکانی لەبەغدا و شارەکانی دیکە لەناوبردووە.  راپۆرتەکەی ئەو رێکخراوە پرسی ئابووریشی باسکردووە و تێیدا ئاماژەی بۆ ئەوەکردووە کە خۆڵبارین کاریگەریی لەسەر ئابووریی عێراق و تاکەکانی هەیە و دەبێتە هۆی کێشە دروستکردن لەو داهاتانەی تاک دەستی دەکەوێت و هەندێکجار تەگەرە دەخاتە بەردەم دەستخستنی ئەو داهاتانە و چەند کەسێک باسیان لەوەکردووە کە ئەگەر خۆڵببارێت ئەو رۆژە داهاتیان نابێت.  رووانگەی عێراقی بۆ مافەکانی مرۆڤ لە راپۆرتەکەیدا دەڵێت: "عێراق بەدەست وشکەساڵی و بەبیابانبوونەوە دەناڵێنێت و ئەوەش وایکردووە بەپێی راپۆرتێکی فەرمی کە لەساڵی ٢٠١٨ ەوە پێشبینی لەدەستدانی رێژەی ٥٠ % ی ئەو رێژە ئاوە بکات کە عێراق لە دیجلە و فوراتەوە دەستی دەکەوێت. ئەو دوو رووبارە شادەماری ژیانن و بەهۆی سیاسەتەکانی تورکیا و ئێران و ئەو بەنداوانە و پڕۆژانەی لەسەر سەرچاوەکانی ئاو هەیانە کاریگەریی لەسەر عێراق دەبێت".  ئاماژە بۆ ئەوە کراوە هەزاران خێزان و کەس لە باشووری عێراق بەهۆی وشکەساڵی و گۆڕانکارییەکانی کەشوهەواوە ناوچەکانی خۆیان بەرەو ناوچەکانی دیکەی عێراق بەجێهێشتووە، بەتایبەت ئەوانەی پشت بە کشتوکاڵ و ئاژەڵداری بۆ دەستکەوتنی داهات دەبەستن، هەروەها ٧ ملیۆن کەس لەکۆی ٤٠ ملیۆن عێراقی زەرەرمەند دەبن بەپێی ئەو ژمارانەی کە بەرهەم ساڵح، سەرۆککۆماری عێراق رایگەیاندووە.  عادل موختار، پسپۆڕی کشتوکاڵی لەو بارەیەوە دەڵێت: "کێشەی ژینگەیی عێراق تێکەڵەیە،  جگە لە دەستدانی ئاو، کشتوکاڵیش لە کیس دەچێت و کەمی ئاو وایکردووە وشکەساڵی زیاتر بێت و خۆڵبارینیش زۆر بووە و ئەوەش کاریگەریی لەسەر ئاوی خواردەنەوە دەبێت و چاوەڕوان دەکرێت دۆخەکە خراپتر بێت. "  بەرپرسێکی ژینگە ئاماژەی بەوەداوە رۆژانی خۆڵبارین لە عێراق لەماوەی دوو دەیەی دیکە دەگاتە ٢٧٢ رۆژ لە ساڵێکدا، دواتر لە ساڵی ٢٠٥٠ ەوە دەگاتە ٣٠٠ رۆژ لە ساڵێکدا.  رۆژی دووشەممە، ٣٠ - ٥ - ٢٠٢٢، ئەحمەد ساڵح، پسپۆڕی ژینگەیی لەعێراق، تۆڕی میدیایی رووداوی راگەیاند: "دۆخێکی قورس چاوەڕێی عێراق دەکات بەتایبەت وەرزی هاوین، چونکە ئێستا بەهۆی سیاسەتی هەڵەی ساڵانی رابردوو و ئەو وشکەساڵییەی ناوچەکەی گرتووەتەوە و عێراق و سووریا دوو زەرەرمەندترینەکانی ئەو وڵاتانەن زۆر کاریگەری و لێکەوتەی لەسەر عێراق هەیە. "  گوتیشی: "ئێستا ئاوی کۆگاکراوی عێراق ٢٠ ملیار مەتر سێجا دەبێت لەکاتێکدا دەبوو ٤٥ بۆ ٥٥ ملیار مەتر سێجا بێت، ئەگەر تەماشا بکەیت هۆرەکانی پارێزگای میسان بە رێژەی ٨٠ % لەنێوچوون، هەروەها هۆرەکانی پارێزگاکانی دیکەش هەڕەشەیان لەسەرە، عێراق لە سامانی ئاژەڵ زیانی زۆری پێگەشتووە و جاران دەیان هەزار گامێش و سەر ئاژەڵمان هەبوو، ئێستا بۆ نیوە کەمیان کردووە. ئەگەر وا بڕوات عێراق لەبەردەم گۆڕانی دیمۆگرافی و دانیشتووان و لەدەستدانی پیشەگەلێکی زۆر و ئاوارەبوونی دانیشتوانەکەی و مەترسیی دیکە هەیە. "