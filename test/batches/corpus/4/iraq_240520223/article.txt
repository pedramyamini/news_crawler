سکاڵاکە لەدژى مستەفا کازمى، سەرۆکوەزیران و عەلا ساعیدى، سەرۆکى دەستەى دەستپاکیى عێراق تۆمارکراوە و بڕیارە ئەمڕۆ ٢٤ ى ئایاری ٢٠٢٢ دادگاى باڵاى فیدراڵى  ئەو پرسە تاوتوێ بکات.  لیژنەى باڵاى رووبەڕووبوونەوەى گەندەڵى و تاوان لە ساڵى ٢٠٢٠ لەلایەن مستەفا کازمى، سەرۆکوەزیرانەوە پێکهێندرا. لێژنەکە بە سەرۆکایەتى ئەحمەد ئەبو رغیف، بریکارى وەزارەتى ناوخۆى عێراق بۆ کاروبارى هەواڵگرى بوو.   رۆژی ٢ ى ئادارى ٢٠٢٢ دادگاى باڵاى فیدڕاڵى ئەو لیژنەی هەڵوەشاندەوە بە پاساوى ئەوەى نادەستوورییە، لەکاتێکدا کە دەستەى دەستپاکى و دەزگا پەیوەندارەکانى دیکەى تایبەت بە لێکۆڵینەوە لە پرسەکانى گەندەڵى هەبێت.  لیژنەکە نزیکەى دوو ساڵ کارى لەسەر چەند دۆسیەیەک کردووە و هەندێکیان ئاڕاستەى دادگا کراون و تۆمەتبارانى ئەو دۆسێیانە سزادراون.  سکاڵاکەى ئەمڕۆ دادگەى باڵاى فیدراڵیی عێراق لەلایەن جواد گەرعاوى تۆمارکراوە، کە پێشتر لە ساڵى ٢٠٢١ دادگا بە دوو ساڵ بەندکردن سزای دا، ئەویش بەهۆی دۆسیەیەکى گەندەڵى لە فڕۆکەخانەى نەجەف، کە ئەو یەکێک بوو لە ئەندامانى ئەنجوومەنى بەڕێوەبردنی فڕۆکەخانەکە.