ئەمڕۆ دووشەممە ١١ ى نیسانى ٢٠٢٢، کۆمپانیاى سۆمۆ روونکردەوەیەکى بڵاوکردەوە لەبارەى چۆنیەتى مامەڵەکردن لەگەڵ دۆسیەى نەوت و گازى هەرێمى کوردستان دوای دەرچوونى بڕیارى دادگەى فیدڕاڵى لە ١٥ ى مانگى شوباتى رابردوودا.  کۆمپانیا کە ئاماژەى بەوەداوە کە وەزارەتى نەوت سەرجەم رێوشوێنە پێویستەکانى گرتووەتەبەر بۆ جێبەجێکردنى بڕیارى داگاى فیدڕاڵى بۆ ئەوەى ئیدارەدانى کەرتى نەوتى هەرێمى کوردستان بچێتە ژێر دەسەڵاتى وەزارەتى نەوت بە هاوئاهەنگی دەسەڵاتدارانى هەرێمى کوردستان، بەشێوەیەک کە لەگەڵ بڕیارەکانى دادگاى باڵاى فیدڕاڵى یەکبگرنەوە.   لە ١٥ ى شوباتدا دادگا باڵاى فیدراڵى عێراق یاسای نەوت و گازى هەرێمى کوردستانى بە نادەستووریى لەقەڵەمداو بڕیاری دا بە رادەستکردنى ئەو سامانە سروشتییەى هەرێمی کوردستان بە حکومەتى ناوەندی، بەڵام حکومەتى هەرێمى کوردستان ئەو بڕیارەى رەتکردەوە و راگەیاند رێوشوێنە یاسایی و دەستوورییەکان دەگرنەبەر بۆ پاراسنى گرێبەستەکانى نەوت.  کۆمپانیاى سۆمۆ دەڵێت: "بەگوێرەى بڕیارەکەى دادگاى باڵاى فیدراڵى یاسای نەوت و گاز و گرێبەستەکانیش پوچەڵن، کە حکومەتى هەرێمى کوردستان بەبێ رەزامەندیى حکومەتى ناوەندى و وەزارەتى نەوت واژۆى کردوون، هێزى ئەو بڕیارە لەوەدایە کە دەسەڵاتى بەرهەمهێنان و پەرەپێدانى کێڵگەکانى نەوت و گازى سروشتى لە هەرێمى کوردستان و فرۆشتنەکەشی پێویستە بدرێتە دەست حکومەتى فیدراڵى".  ئەو روونکردنەوەیەى سۆمۆ لەکاتێکدایە هەر ئەمڕۆ وەزارەتى نەوتى عێراق لەگەڵ شاندێکى باڵاى هەرێمى کوردستان کۆبووەوە بۆ گفتوگۆکردن لەبارەى میکانیزم و پێوەرى نوێ لە بەڕێوەبردنى دۆسیەی نەوت لە هەرێمى کوردستان.  بەهۆی دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون، دادگەی فیدراڵیی عێراق، لە ١٥ - ٠٢ - ٢٠٢٢، بڕیاری دا، کە یاسای نەوت و گازی هەرێمی کوردستان "نادەستوورییە"، بۆیە هەڵیوەشاندەوە.  دادگەکە هەروەها بڕیاری دا، کە دەبێ حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. دادگەکە هەروەها مافی دایە وەزارەتی نەوتی عێراق لە ئاستی یاسایی و راستی و دروستی گرێبەستەکانی نەوت و گازی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.   بڕیارەکەی دادگەی فیدراڵیی عێراق، کە سەرۆکایەتی هەرێم و  حکومەتی هەرێمی کوردستان رەتیدەکەنەوە، لە کاتێکدایە لە دوای ساڵی ٢٠٠٣ ەوە تاوەکو ئێستا نەتوانراوە یاسایەک بۆ نەوت و گاز لە عێراق دەربکرێت.