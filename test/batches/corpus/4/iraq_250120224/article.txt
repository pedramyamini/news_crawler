رۆژی سێشەممە ٢٥ - ١ - ٢٠٢٢، دادگەی باڵای فیدراڵیی عێراق، بڕیاریدا کە دانیشتنی یەکەمی خولی پێنجەمی پەرلەمانی عێراق کە سەرۆکی پەرلەمان و هەردوو جێگرەکەی تێدا هەڵبژێردران و پەرلەمانتاران سوێندی یاساییان خوارد "دەستووری و یاسایییە".  دوای بڕیارەکەی دادگە، شاخەوان عەبدوڵڵا، جێگری دووەمی سەرۆکی پەرلەمانی عێراق، بە تۆڕی میدیایی رووداوی راگەیاند، بەگوێرەی دەستووری عێراق، دوای مانگێک لە هەڵبژاردنی دەستەی سەرۆکایەتیی پەرلەمان، دەبێت سەرۆککۆمار هەڵبژێردرێت.  جێگری سەرۆکی پەرلەمانی عێراق گوتی،: "ئەمڕۆ دادگەی باڵا یەکەم کۆبوونەوەی پەرلەمانی پەسند کرد کە ٩ - ١ - ٢٠٢٢ بوو، بەگوێرەی دەستوور دەبێت ٨ - ٢ - ٢٠٢٢ سەرۆککۆماری عێراق هەڵبژێردرێت".  شاخەوان عەبدوڵڵا جەختی لەوەکردەوە، ٨ی مانگی داهاتوو کۆبوونەوەی پەرلەمانی عێراق بەڕێوەدەچێت و تێیدا سەرۆککۆمار هەڵدەبژێردرێت. گوتیشی: "ئێمە پابەندی هەموو ماددەکانی دەستوورین و لەکاتی خۆیدا سەرۆککۆمار هەڵدەبژێردرێت".  لە دوای ساڵی ٢٠٠٥ ـەوە، پۆستی سەرۆککۆمار بۆ کورد، سەرۆکوەزیران بۆ شیعە و سەرۆکی پەرلەمان بۆ سوننەکان بووە، لەنێو کورددا پۆستەکە لەلای یەکێتی بووە، بەڵام بۆ ئەم خولە، پارتی دیموکراتی کوردستان بە بەربژێرکردنی هۆشیار زێباری، دەیەوێت پۆستی سەرۆککۆماری بەدەستبهێنێت و بەسەر بەربژێری یەکێتی نیشتمانی کوردستاندا سەرکەوێت، کە بەرهەم ساڵحە.  بۆ سەرخستنی بەربژێرەکانیان، دوو شاندی باڵای پارتی دیموکراتی کوردستان و یەکێتی نیشتمانی کوردستان لە بەغدان، ئەوەش لەکاتێکدایە، دوای هەڵبژاردنی ١٠ی ئۆکتۆبەری ٢٠٢١ دا، جەختیان لە یەکدەنگی کورد لە بەغدا دەکردەوە.