سوهەیلە سوڵتانى، ئەندامى پەرلەمانى عێراق لە هاوپەیمانى چوارچێوەى هاوئاهەنگى بە تۆڕى میدیایی رووداوى راگەیاند: "ئەو نەخشەڕێگایەى کە بڕیارە هاوپەیمانێتیەکەمان بیخاتەروو لەسەر یەک بنەما دەنووسرێتەوە، کە ئەویش پەراوێزنەخستنى هیچ لایەنێک و بەشداريى هەمووانە لە دانوستاندنەکاندا".  ١٨ ى نیسانى ٢٠٢٢ چوارچێوەى هاوئاهەنگى و بەشێک لە هاوپەیمانەکانى لە بەغدا کۆبوونەوە و راگەیێندراوێکیان بڵاوکردەوە، کە تێیدا ئاماژە بەوەکراوە کار لەسەر ئامادەکردنى دەستپێشخەرییەکى دیکە دەکەن، لە شێوەى نەخشەڕێگا بۆ چارەسەرکردنى دۆخى ئێستاى سیاسی و پێکهێنانى حکومەت.  سوهەیلە سوڵتانی، گوتى: "ئەو نەخشەڕێگایە دەبێتە پڕۆژەى هاوپەیمانانیى چوارچێوەى هاوئاهەنگى کە بە هاوپەیمانیی پێنجقۆڵى ناودەبرێت".  بەگوتەى ئەو پەرلەمانتارە کە لە کوتلەى فەتحە، هاوپەیمانیى پێنج قۆڵى پێکدێن لە هەریەک لە چوارچێوەى هاوئاهەنگى، یەکێتى نيشتیمانى کوردستان، هاوپەیمانیى عەزم، فراکسیۆنى بابلیون، بەشێک لە سەربەخۆکان، کە ژمارەیان دەگاتە ١٢٠ پەرلەمانتار.  ئامادەکاریى چوارچێوەى هاوئاهەنگى بۆ ئەو نەخشەڕێگایە لەپاش ئەوە دێت، کە لە یەکى نیسانى ٢٠٢٢ دەستپێشخەرییەکى خستەڕوو بۆ کۆتاییهێنان بە قەیرانە سیاسییەکانى ئێستاى عێراق لە رێگەى پێکھێنانى گەورەترین کوتلە لە پەرلەمان بە هاوپەیمانیى لەگەڵ رەوتى سەدر بەمەبەستى دیاریکردنى بەربژێرى سەرۆکوەزیران.