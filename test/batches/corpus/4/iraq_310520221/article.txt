بەپێی کارنامەی دانیشتنەکە، کە فەرمانگەی راگەیاندنی پەرلەمانی عێراق بڵاویکردووەتەوە، بڕیارە پەرلەمانی عێراق ئەمڕۆ سێشەممە ٣١ی ئایاری ٢٠٢٢ کاژێر ١١: ٠٠ی پێش نیوەڕۆ کۆببێتەوە و خوێندنەوەی دووەم بۆ پێشنیازەیاسای پشتیوانیی خێرای ئاسایشی خۆراک و گەشەپێدانی عێراق بکات.  ئەمەش لە کاتێکدایە، دادگەی باڵای فیدراڵیی عێراق لە ١٥ی ئایاری ٢٠٢٢ پڕۆژەیاسای پشتیوانیی خێرای ئاسایشی خۆراکی هەڵوەشاندەوە، کە لە ئەنجوومەنی وەزیرانەوە رەوانەی پەرلەمانی عێراق کرابوو.  سەبارەت بە وردەکاریی پێشنیازەیاسای ئاسایشی خۆراک، د. جەمال کۆچەر، پەرلەمانتاری عێراق رۆژی دووشەممە ٣٠ی ئایاری ٢٠٢٢ بە تۆڕی میدیایی رووداوی راگەیاند، لیژنەی دارایی دوا رەشنووسی پێشنیازەیاسای نوێی پشتیوانیی ئاسایشی خۆراک و گەشەپێدانی عێراقی ئامادە کردووە، "قەبارەی بودجەی پێشنیازەیاساکە ٢٥ تریلیۆن دینارە و لە ناوەڕۆکدا هەر بە پرۆژەیاسای پشتیوانیی ئاسایشی خۆراک دەچێت، کە پێشتر دادگەی فیدراڵیی عێراق رەتیکردەوە، تەنانەت خەرجکردنی پارە لەم پێشنیازە زۆر ناڕوونترە بەراورد بە پرۆژەیاساکەی پێشوو. "  دیارترین بڕگەکانی دوا رەشنووسی پێشنیازەیاسای پشتیوانیی ئاسایشی خۆراک لە عێراق ئەمانەن:  - وەزارەتی دارایی هەژمارێک بۆ پشتیوانیی ئاسایشی خۆراک و گەشەپێدان دروستدەکات  - سەقفی ئەم هەژمارە ٢٥ تریلیۆن دینارە و لە چەند سەرچاوەیەکەوە دابین دەکرێت  - ئەم پارەیە بۆ پرۆژە وەستاوەکان خەرج دەکرێت کە بەهۆی نەبوونی بودجەوە وەستاون  - ئەم پارەیە بۆ پرۆژە نوێیەکان خەرج دەکرێت، کە گوژمەیان لە ٢٠ ملیار دینار زیاتر نییە  - لە جێبەجێکردنی پرۆژەکاندا دۆخی تایبەتی پارێزگاکانی نەجەف و کەربەلا لەبەرچاو دەگیرێت  - وەزیری دارایی بە رەزامەندیی سەرۆکوەزیران دەتوانێت قەرزی ناوخۆیی و دەرەکی وەربگرێت بۆ جێبەجێکردنی پرۆژەکانی نێو بودجەکانی ساڵانی پێشوو  - کارکردن بە سندووقی ئاوەدانکردنەوەی ناوچە زیانلێکەوتووەکان بەردەوام دەبێت  - ٥٠ % ی داهاتی دەروازە سنوورییەکانی پارێزگاکان و هەرێمی کوردستان دەدرێتە ئەو پارێزگایانەی کە دەروازەکانیان تێدایە بۆ دابینکردنی خزمەتگوزارییەکان  - جووتیاران لە ساڵی ٢٠٢٢ دەتوانن دانەوەی قەرزی حکومەت لەسەریان دوابخەن، ئەگەر لە ٤٠٠ ملیۆن دینار زیاتر نەبێت  - دیوانی چاودێریی دارایی فیدراڵی دەبێت راپۆرتی وەرزی سەبارەت بە خەرجییەکان بداتە پەرلەمان