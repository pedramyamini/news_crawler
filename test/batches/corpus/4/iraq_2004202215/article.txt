چەند گرتەیەکی ڤیدیۆیی لە تۆڕە کۆمەڵایەتییەکان بڵاوکرانەوە گوایە بەهۆى دابەزینى ئاستى ئاوى رووبارى دیالە، چەند تەرمێک دەرکەوتوون، لە یەکێک لە گرتە ڤیدیۆییەکاندا ئێسک و پروسکى مرۆڤ دەردەکەوێت.  سەلاح مەهدى، بەڕێوەبەرى نووسینگەى دەستەى مافى مرۆڤى عێراق بە تۆڕى میدیایی رووداوى راگەیاند: ماوەى هەفتەیەکە ئەو گرتە ڤیدیۆییانە بڵاودەکرێنەوە، لەگەڵ نووسینگەى دامەزراوەى شەهیدانى عێراق لە دیالە کۆبوونەتەوە بۆ تاوتوێکردنى ئەو پرسە و سەرگەرمى لێکۆڵینەوەن و بەدواى سەرچاوەى گرتە ڤیدیۆییەکان و بەڵگەیەکدا دەگەڕێن، کە رێنیشاندەریان بێت بۆ ئەو شوێنە، تاوەکو دواتر پرسەکە بدرێتە دەست لایەنە پەیوەندارەکان بۆ دەرهێنانى ئێسک و پروسەکەکان.  سەلاح مەهدى گوتیشى: "رەنگە ئەو کەسانەى  گرتەڤیدیۆییەکان بڵاودەکەنەوە ترسیان هەبێت کە ناسنامەیان ئاشکرا بێت، بۆیە هاوکارنین"  سەبارەت بە ناسنامەی تەرمەکانیش، سەلاح مەهدی گوتی: "پێبشبینی دەکەین ئەو تەرمانە بگەڕێنەوە بۆ ساڵانى دواى ٢٠٠٣ و قوربانى کردەوە تیرۆریستییەکان بن لە پارێزگاى دیالە، بەتایبەت ئەو کەسانەى رفێندراون".  لە دواى ساڵى ٢٠٠٣ بەهۆى شەڕى مەزهەبی ژمارەیەک لە هاووڵاتیانى ئەو شارە بوونە قوربانى، ئەوە جگە لەوەى بەگوتەى سەلاح مەهدى لە شەڕى نێوان دەزگا ئەمنییەکانى عێراق و رێکخراوى قاعیدە لەو سنوورە چەندین هاووڵاتى و کارمەندى دەزگا ئەمنییەکان بێسەروشوێن بوون.