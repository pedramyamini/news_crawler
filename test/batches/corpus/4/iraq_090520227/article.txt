رۆژی دووشەممە، ٩ - ٥ - ٢٠٢٢، حوسێن ناسر رەشۆ، ئەندامێکی ئەو شاندەی ئەمڕۆ دووشەممە بەناوی کەسایەتی و خەڵکی شنگالەوە سەردانی بەغدایان کرد و لەگەڵ مستەفا کازمی، سەرۆکی ئەنجوومەنی وەزیرانی عێراق کۆبوونەوە بە (تۆڕی میدیایی رووداو)ی راگەیاند: "سەردانێکی بەرهەمداربوو، ئێمە چەند داواکارییەکمان لە مستەفا کازمی کرد، لەوانە چوونە دەرەوەی هەموو هێزە چەکدارە نافەرمییەکان، هەروەها دامەزراندنی بەپەلەی بەرپرسانی یەکە کارگێڕییەکان، نەهێشتنی دیمەنی بوونی دوو بەرپرس بۆ یەکە کارگێڕییەکان و فەرمانگەکان، رێکخستنەوە و یەکخستنەوەی هەموو  هێزە ئێزدییەکان لەچوارچێوەی سوپای پۆلیسی فیدڕاڵی عێراق، لەگەڵ داواکاریی ئاوەدانکردنەوەی شنگال و کردنەوەی دۆسیەی لێکۆڵینەوە لە رووداوەکانی ئەمدواییە. "  سەبارەت بە وەڵامی کازمی بۆ داواکارییەکانیان، حوسێن ناسر گوتی: "مستەفا کازمی گوتی هەموو هەوڵێک دەدات بۆ ئەوەی شنگال ئارام بێت. گوتیشی هەموو هێزە نافەرمییەکان لە شنگال دەردەکرێن بەبێ ئەوەی کاتێک بۆ ئەوە دیاری بکات، هەروەها بەڵێنی دا کلە نزیکترین دەرفەتدا سەردانی شنگال بکات و سندووقی ئاوەدانکردنەوەی شنگال بەزووترین کات دەستبەکار دەبێت بۆ ئەوەی هەڵمەتێکی ئاوەدانکردنەوە دەستپێبکات، هەروەها بەڵێنی دا بایەخی زیاتر بە شنگال بدرێت و لێکۆڵینەوە لەو رووداوانەی ئەمدواییە بکات، هەروەها زۆر جەختی لەسەر گەڕانەوەی ئاوارەکان کردەوە. "  د. حوسێن ناسر رەشۆ، کە وەکو نوێنەری جوڵانەوەکانی گەنجانی شنگال و دەوروبەری لەچوارچێوەی ئەو شاندە ٢١ کەسییەی ئەمڕۆ لە سەرۆکهۆز و پیاوماقوڵ و ریشسپییەکانی شنگال سەردانی مستەفا کازمی کرد، ئاماژەی بەوەدا گەشبینین لە ماوەی داهاتوودا دۆخی شنگال بەرەو باش بگۆڕێت و ئاوەدانبکرێتەوە، چونکە خەڵکی شنگال چاوەڕوانی ئاوەدانکردنەوەن بۆ ئەوەی کۆتایی بە ئاوارەبوونیان بهێنن، هەروەها پێویستیان بە سەقامگیری هەیە بۆ گەڕانەوە.  ئەمڕۆ شاندێک لە دانیشتووانی  شنگال و دەوروبەری سەردانی مستەفا کازمیان لەبەغدا کرد بۆ باسکردنی دۆخی ناوچەکەیان دوای رووداوەکانی کۆتایی نیسانی رابردوو و سەرەتای ئایاری ٢٠٢٢، کە پێکدادانی نێوان هێزەکانی یەکینەکانی بەرخودانی شنگال و هێزەکانی سوپای عێراق، دۆخی قەزاکەی ئاڵۆزکرد و بەوهۆیەوە زیاتر لە ١١ هەزار کەس ئاوارەبوون.  دوای کۆبوونەوەکە نووسینگەی میدیایی مستەفا کازمی، سەرۆکوەزیرانی عێراق راگەیێنراوێکی بڵاوکردەوە و لە کۆبوونەوەکەدا سەرۆکوەزیرانی عێراق گوێی لە روونکردنەوەیەک گرت لەبارەی دۆخی ئەمنی و گوزەران لە قەزاکە و ئەو ئاستەنگ و ئاڵنگەرییانەی، کە دانیشتووانی قەزاکە رووبەڕووی دەبنەوە، لەگەڵ گوێگرتن لەگرنگترین داواکارییەکانی شاندەکە، بەمەبەستی بەرقەرارکردنی تەواوەتی ئاسایش و رەخساندنی سەقامگیریی لە قەزاکە و کازمی گوتی، دوو جار سەردانی قەزای شنگالی کردووە، بۆ لە نزیکەوە ئاگاداربوون لە گرنگترین پێویستی و کێشەکانی قەزاکە.   سەرۆکوەزیرانی عێراق دووپاتیکردەوە، لە گرنگی بەرقەرارکردنی سەقامگیریی و  پشتیوانیکردن لایەنەکانی ژیانی ئاسایی و  جموجۆڵی ئابووریی و کۆمەڵایەتی دانیشتوانی قەزای شنگال و دەرفەت نەدان بە پاشماوەکانی تیرۆر.  لە ٠١ - ١٠ - ٢٠٢٠ حکومەتی ھەرێمی کوردستان و حکومەتی عێراق رێککەوتننامەیێکیان واژۆکرد، بەوەی دوو هەزار و ٥٠٠ کەسی خەڵکی شنگال وەک پۆلیس دابمەزێن و پاراستنی ئاسایشی شنگال و یەکە ئیداریەکانییان رادەستبکرێت. سەرجەم ھێزەکانی دیکە لە شەنگال دەربچن. ڤیان دەخیل، گوتەبێژی فراکسیۆنی پارتی لە پەرلەمانی عێراق دەڵێت: "ئێمە رێککەوتنەکەمان جێبەجێکردووە ئەوەی دیکە لەسەر حکومەتی عێراقە جێبەجێیبکات. "