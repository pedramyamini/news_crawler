گوتەبێژێکی سەرۆکایەتیی کۆماری عێراق، ئەمڕۆ شەممە ٢٦.٢.٢٠٢٢، لە راگەیێندراوێکدا ئاشکرای کرد: "لە تۆڕە کۆمەڵایەتییەکان فەرمانی کۆماریی ژمارە ٣، کە لە ١٠ ـی مانگی یەکی ساڵی ٢٠٢٢ دەرچووە، تایبەت بە لێخۆشبوون لە تاوانبار و سزادراو ' جەواد لوئەی جەواد ' بڵاوکراوەتەوە، بۆ روونکردنەوە؛ ئەو فەرمانە کۆمارییە لەسەر راسپاردەیەک دەرکرا کە بە نووسراوێک لەلایەن ئەمیندارێتی گشتیی ئەنجوومەنی وەزیران رەوانەی سەرۆکایەتی کۆمار کراوە".  گوتەبێژەکەی سەرۆکایەتیی کۆمار دەشڵێت: "سەرۆکایەتیی کۆمار لە چوارچێوەی رێکاری دەستووری و یاسایی دیاریکراو لێخۆشبوونی تایبەت دەردەکات، بەپێی دەقی بڕگەی یەکەمی ماددەی ٧٣ ـی دەستوور، لەگەڵ ئەوەشدا سەرۆککۆمار فەرمانی دا بە خێرایی وردبینی و لێکۆڵینەوە بکرێت و هەر گرفتێکی یاسایی لەو بابەتە هەبێت چارەسەر بکرێت، ئەنجامی لێکۆڵینەوەکەش لە زووترین کاتدا بۆ رای گشتیی رابگەیێندرێت. "  لە نووسراوی فەرمانە کۆمارییەکەی سەرۆکایەتیی کۆماری عێراق تایبەتە بە لێخۆشبوون لە جەواد لوئەی جەواد ئەلیاسری، کە واژووی بەرهەم ساڵح، سەرۆککۆماری عێراقی لەسەرە هاتووە: "بڕیارمان دا لەو بەشەی سزاکەی سزادراو ' جەواد لوئەی جەواد ' کە ماوە خۆشبین، کە بەپێی بڕیاری دادگەی تاوانەکانی کەرخ و سکاڵای ژمارە (٣٨٣ / ج) لە ساڵی ٢٠١٨ سزادراوە، دەبێت وەزیری داد ئەم فەرمانە لە رێکەوتی دەرچوونییەوە جێبەجێ بکات. "  ئەوە لە کاتێکدایە لە نووسراوێکی دیکەدا کە ئەمیندارێتی گشتیی ئەنجوومەنی وەزیرانی عێراق لە رێکەوتی ٥ ـی مانگی یەکی ساڵی ٢٠٢٢ رەوانەی سەرۆکایەتیی کۆماری کردووە، ئەمیندارێتی گشتیی ئەنجوومەنی وەزیرانی عێراق داوا لە سەرکۆکۆمار دەکات فەرمانی لێخۆشبوون بۆ کوڕەکەی پارێزگاری پێشووی نەجەف و دوو هاوڕێی دەربکات کە پێکەوە ماددەی هۆشبەریان پێگیرابوو و پێکەوە وەکو یەک باندی تاوانکاریی سزادرابوون، بەڵام لە نووسراوی فەرمانی لێخۆشبوونەکەدا کە سەرۆکایەتیی کۆماری عێراق لە ١٠ مانگی یەکەمی ٢٠٢٢ دا دەریکردووە تەنیا ناوی ' جەواد لوئەی جەواد ' کوڕەکەی پارێزگاری پێشووی نەجەف هاتووە.  هۆکاری رەخنەگرتن لە سەرۆککۆمار و سەرۆکوەزیرانی عێراق بەهۆی بڕیاری لێخۆشبوون لە کوڕی پارێزگاری پێشووی نەجەف ئەوەیە، کە سەرۆککۆماری عێراق و سەرۆکوەزیرانیش لە کاتی دەرکردنی ئەو بڕیارە کاربەرێکەر بوون، هەروەها لێبوردنەکەیان بۆ یەک کەس دەرکردووە کە بەهۆی بازرگانیکردن بە ماددەی هۆشبەر سزادراوە.  سەبارەت بە لێبوردنە تایبەتەکەی سەرۆکایەتیی کۆمار، بزووتنەوەی ' نازل ئاخز حەقی ' کە لایەنێکی سیاسی نزیکە لە خۆپێشاندەران و ناڕەزایەتییەکانی مانگی ١٠ ـی ساڵی ٢٠١٩ لە عێراق، ئەمڕۆ، لە راگەیێندراوێکدا رەخنەی تووندی لەو بڕیارە گرت و رایگەیاند: "دادگەی تاوانەکانی کەرخ لە ساڵی ٢٠١٨ بەهۆی بازرگانیکردن بە ماددەی هۆشبەر سزای زیندانیکردنی تاهەتایی بۆ کوڕی پارێزگاری پێشووی نەجەف دەرکرد، کەچی سەرۆکایەتیی کۆمار لێخۆشبوونی تایبەتی بۆ دەرکردووە بۆ دەرکردنی لە بەندیخانە، لەوکاتەی زیندانکراو هەن هیچ رێکارێک نەگیراوەتەبەر بۆ ئازادکردنیان، تاکە تۆمەتیانیش ئەوەیە کە رای خۆیان بە ئازادی دەربڕیوە. "  لە ساڵی ٢٠١٨ دا پۆلیسی فیدراڵیی عێراق لە هەژماری فەرمیی خۆی لە فەیسبووک رایگەیاند: "باندێکی تاوانکاریمان دەستگیرکرد کە لە سێ کەس پێکهاتووە و ٥ کیلۆ و ٦٠٠ گرام ماددەی هۆشبەری حەشیشە و ٧ هەزار حەبی هۆشبەر و دەمانچەیەکیان پێبوو، هەروەها یەکێک لە سێ ئەندامەکەی ئەو باندە کوڕی پارێزگاری نەجەفە". لە کاتێکدا لوئەی ئەلیاسری، پارێزگاری پێشووی نەجەف سەرکردەیەکی حیزبی دەعوەی ئیسلامییە لە عێراق.