لە راگەیێندراوەکەی وەزارەتی ناوخۆی تورکیادا هاتووە، لە چارەکی یەکەمی ئەمساڵدا ٣٣٩ گەریلا لە رووبەڕووبوونەوەی راستەوخۆ و هێرشە ئاسمانییەکاندا گیانیانلەدەستداوە.  راگەیێندراوەکە ئاماژە بەوە دەکات کە هەر لەو ماوەیەدا ھەزار و ٦٣٩ ئەشکەوت، حەشارگە و کۆگەی پەکەکە خاپوور کراون، هەروەها لە ئۆپەراسیۆنەکاندا دەستگیراوە بەسەر ٤٢١ مین، ٥٧٦ پارچە چەک، ٨٢٧ بۆمبی دەستی، پێنج ھەزار و ٩٨٣ کیلۆگرام تەقەمەنی.  ھەر لە راگەیێندراوەکەدا ئاماژە بەوە کراوە کە لە دوای ئۆپەراسیۆنەکانی ئەرەن - زستان، لە ئەمڕۆ بەدواوە ئۆپەراسیۆنی "گەمارۆ"ـی بەھار - ھاوین دەستی پێکردووە.  وەزارەتی ناوخۆی تورکیا ساڵانە ئۆپەراسیۆنێک بەناوی "ستراتیژییەتی بەرەنگاربوونەوەی تیرۆر" دادەڕێژێت و بە ئۆپەراسیۆنە وەرزییەکان ناوی دەبات. ئۆپەراسیۆنەکانی زستانە دژی گەریلاکانی پەکەکە رۆژی ٢ ـی کانوونی دووەمی ٢٠٢١ بەناوی زنجیرە ئۆپەراسیۆنەکانی "ئەرەن" دەستیپێکرد. تاوەکو ئێستا زنجیرە ئۆپەراسیۆنەکانی "ئەرەن" بە ٣٤ قۆناخ تێپەڕیوون.    بەگوێرەی راگەیێندراوەکانی ناوەندی چاپەمەنی و راگەیاندنی هێزەکانی پاراستنی گەل - هەپەگە کە دواجار رۆژی ٥ ـی کانوونی یەکەمی ٢٠٢١ بڵاوکرایەوە، باس لە کوژرانی ١٥ سەربازی سوپای تورکیا لە دێرسم، ئێلیە، مێردین، شرناخ و جۆلەمێرگ دەکات، بەڵام ئامارە فەرمییەکانی تورکیا تەنیا ئاماژە بە کوژرانی پێنج سەرباز دەدەن.   دوای شکستهێنانی پرۆسەی چارەسەری پرسی کورد لە کۆتاییەکانی ساڵی ٢٠١٥ دا، شەڕی کۆڵان بەکۆڵان لەنێوان سوپا و هێزە ئەمنییەکانی تورکیا لە لایەک و گەریلاکانی پەکەکە لە شەش پارێزگای باکووری کوردستان دەستیپێکرد و تاوەکو نیسانی ٢٠١٦ ـی خایاند.   لە سەرەتای ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا پێنج جۆر زنجیرە ئۆپەراسیۆنی سەربازیی لە باکووری کوردستان بەناوەکانی "شکێنەر، تەڵە، هەورە برووسکە، گەمارۆ، باگۆک و ئەرەن" لە دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان ئەنجامداوە.