هاوپەیمانیی سەروەریی سوننە لە راگەیێندراوێکدا بڵاویکردەوە، وەکو پشتیوانییەک بۆ هەوڵەکانی دیالۆگی سیاسی کە لەلایەن هێزە سیاسییەکانەوە دەدرێت، بۆئەوەی بگەنە چارەسەرێکی هاوبەش، بە سازان لەگەڵ هاوبەشەکانیان لە زۆرینەی سیاسی بڕیاریاندا بەشداریی کۆبوونەوەکەی رۆژی دووشەممەی پەرلەمان نەکەن.  هاوپەیمانێتییەکە جەخت لەوە دەکاتەوە، لە پەیوەندیی بەردەوامدا دەبن لەگەڵ سەرجەم هێزە نیشتمانییەکان، بۆئەوەی بگەنە چارەسەرێک کە وڵات دووربخرێتە لە قەیرانی زیاتر.  ئێوارەی رۆژی یەکشەممە ٦ی شوباتی ٢٠٢٢ پەرلەمانی عێراق بەرنامەی کاری دانیشتنی رۆژی دووشەممە ٧ی شوباتی ٢٠٢٢ی بڵاوکردەوە و تێیدا بانگهێشتی پەرلەمانتاران دەکات بۆ دانیشتنی دووەم، کە تایبەتە بە هەڵبژاردنی سەرۆککۆماری عێراق.  بەپێی ئەو بەرنامەی کارەی پەرلەمانی عێراق بڵاویکردووەتەوە، دانیشتنی دووەمی پەرلەمان لە کاژێر ١٢: ٠٠ی نیوەڕۆی رۆژی ٧ی شوباتی ٢٠٢٢ بەڕێوەدەچێت، تێیدا ژمارەیەک پەرلەمانتار سوێندی یاسایی دەخۆن.  بەپێی بەشێکی دیکەی بەرنامەی کاری پەرلەمانی عێراق، "لە دانیشتنی سبەینێدا سەرۆککۆمار [ی عێراق] هەڵدەبژێردرێت".  ئەوەش لە کاتێکدایە کە رۆژی یەکشەممە ٦ی شوباتی ٢٠٢٢ دادگەی باڵای فیدراڵیی عێراق بڕیاریدا رێوشوێنەکانی بەربژێرکردنی هۆشیار زێباری بۆ پۆستی سەرۆککۆماری عێراق بە شێوەیەکی کاتی رابگیرێت، ئەوەش دوای ئەوەی سێ پەرلەمانتاری فراکسیۆنی یەکێتیی نیشتمانیی کوردستان لە ئەنجوومەنی نوێنەرانی عێراق و پەرلەمانتارێکی سەربەخۆ سکاڵایان لەسەر سەرۆکی ئەنجوومەنی نوێنەرانی عێراق تۆمارکرد.