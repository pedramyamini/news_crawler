لەگەڵ نزیکبوونەوەی کۆتاییهاتنی وادەی دەستووریی هەڵبژاردنی سەرۆککۆمار کە رۆژی ٦ ـی نیسانە، بەشێکی سەرکردەکانی چوارچێوەی هاوئاهەنگی رەتیدەکەنەوە عێراق بەرەو قۆناخی هەڵوەشانەوەی پەرلەمان بڕوات، بەڵام بەشێک لە سەرکردەکانی رزگارکردنی نیشتمان ئەوە بە بژارە دەزانن.  شێروان دووبەردانی، ئەندامی پەرلەمانی عێراق باس لەوە دەکات، مانگێک لەبەردەم پەرلەماندایە تاوەکو دەنگ لەسەر بەربژێری سەرۆککۆمار بدات. دەبێت تاوەکو ٦ ـی نیسان گفتوگۆ بەردەوام بێت کە بگەنە چارەسەرێک لە نێوان لایەنە سیاسییەکان بە گشتی و نێو ماڵی شیعە بەتایبەتی.   بەپێی ماددەی ٧٢ ـی دەستووری عێراق ٦ ـی نیسان ئەو ماوەیە کۆتایی پێدێت کە لەبەردەم پەرلەماندایە بۆ هەڵبژاردنی سەرۆککۆمار. ماجد شنگالی، پەرلەمانتاری پارتی لە پەرلەمانی عێراق بە تۆڕی میدیایی رووداوی راگەیاند، دوای ئەو رۆژە پەرلەمان دەکەوێتە دۆخی پێشێلکردنی بڕیاری دادگەی باڵای فیدڕاڵیی عێراق و ئەگەری هەڵوەشانەوەی پەرلەمان نزیکتر دەبێتەوە، بەڵام جەواد ساعدی، سەرکردە لە چوارچێوەی هاوئاهەنگی پێیوایە تاوەکو ٦ ـی نیسان لایەنەکان رێکدەکەون.   کۆبوونەوەی ٣٠ ـی ئادار بەبێ هەڵبژاردنی سەرۆککۆمار و دیاریکردنی وادەیەک بۆ کۆبوونەوەی داهاتووی پەرلەمان کۆتاییهات، هەر چەندە موقتەدا سەدر، رێبەری رەوتی سەدر لە تویتێکدا رایگەیاند، لەگەڵ لایەنەکان رێکناکەوێت، بەڵام چوارچێوەی هاوئاهەنگی جارێکی دیکە ئامادەیی بۆ سازان نیشاندایەوە.  هادی عامری، سەرۆکی هاوپەیمانیی فەتح کە بەشێکە لە چوارچێوەی هاوئاهەنگی دەڵێت، "پێمانوایە ئەو رێگەیەی برایانمان گرتوویانەتە بەر لە شکاندنی ئیرادەکان و دوورخستنەوەی لایەنەکانی دیکە ئەمە چارەسەر نییە بۆ عێراق و هەرگیز سەقامگیریی عێراق ناپارێزێت. ئێمە دڵمان کراوەیە و دەستمان بۆ هەمووان درێژ دەکەین بۆ گەیشتن بەرێگەچارەیەکی گونجاو بۆ عێراق بەمەبەستی دەرچوون لەم قەیرانە چەقبەستووە سیاسییەی کە تێی کەوتووە. "   بەپێی ماددەی ٦٤ ـی دەستووری عێراق، پەرلەمانی عێراق دەتوانێت بەزۆرینەی رەهای ئەندامانی کە ١٦٦ ئەندام دەکات خۆی هەڵوەشێنێتەوە بۆ ئەنجامدانی هەڵبژاردنی پێشوەختە، ئەو ژمارەیە لەبەردەستی هاوپەیمانیی رزگارکردنی نیشتمان هەیە و دەتوانێت ئەوە بکات، بەڵام هێشتا روون نییە پەنای بۆ دەبات، یان لەگەڵ چوارچێوەی هاوئاهەنگی رێککدەکەوێت، یان سەربەخۆ و فراکسیۆنەکان قایل دەکات بە دروستکردنی رێژەیی یاسایی کۆبوونەوە بۆ هەڵبژاردنی سەرۆککۆمار.