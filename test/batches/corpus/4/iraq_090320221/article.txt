لەگەڵ ئەوەی داعش ٥ ساڵە نەماوە و پرۆسەی نۆژەن و ئاوەدانکردنەوەش بەردەوامە، بەڵام هێشتا سیمای شارەکە وێرانەیە. عومەر تارق، ئەندازیار لە نۆژەنکردنەوەی مزگەوتی نووری دەڵێت، "گرنگترین ئەو ئاڵنگارییەی رووبەڕوومان بووەتەوە هەڵگرتنی پاشماوەکان بوو، ٥٦٠٠ تۆن پاشماوە لابراون، لەگەڵ هەڵگرتنەوەی ١١ بۆمبی چێندراو کە لە نێو مزگەوتی نووری دانرابوونەوە. یەکێکی دیکە لە ئاڵنگارییەکان، چۆنییەتی پاراستنی پارچە شوێنەوارییەکانە لەکاتی کاری نۆژەنکردنەوە، دوورخستنەوەیان لە پاشماوەکانی دیکە، ئەو کارەش بە سەرپەرشتی پشکنەر و شوێنەواری نەینەوایە".   منارەی حەدباش کاری نۆژەنکردنەوەی تێدا دەکرێت، دانیشتووانی موسڵ پەرۆشی هەستانەوەی ئەو منارە مێژووییەن، چونکە موسڵ و حەبا دوانەیەکی لێک دانەبڕوان "موسڵی حەدبا".   نەتەوەیەکگرتووەکان و یەکێتی ئەوروپاش، سەرقاڵی جێبەجێکردنی پرۆژەیەکن بۆ نۆژەنکردنەوەی خانووە مێژووییەکانی موسڵ.  مستەفا نیزام، گەورە ئەندازیار لە رێکخراوی یونسکۆ باسی لەوە کرد، "ئێستا رێکخراوی یونسکۆ بەهاوکاری لەگەڵ یەکێتی ئەوروپا ٤٤ خانووی نیشتەجێبوون نۆژەندەکاتەوە لەسەر دیزاینی کەلەپووری خۆیان. خانووەکان تەمەنیان ١٠٠ بۆ ١٥٠ و هەندێکی دیکە ١٨٠ ساڵە و هەندێکی دیکەشیان نوێن. هەوڵدەدەین بیانگەڕێنینەوە سەر شێوە کەلەپوورییەکەی پێشووی خۆیان".   ئیخلاس، یەکێکە لەو هەزاران هاونیشتمانییەی کە خانووەکەی خاپوورکراوە، ئەو سوودمەندبووە لەو پرۆژەیە. خانووە کۆنە رووخاوەکەیان بۆ نۆژەنکردووەتەوە. ئەویش کۆتایی بە ژیانی ئاوارەیی هێناوە و ژیانێکی نوێی دەستپێکردووە.  ئیخلاس سەلیم، ژنی ماڵەوەیە و گوتی، "بەهۆی جەنگەوە دەرچووبووین کە گەڕاینەوە خانووەکەمان وێران ببوو، ئەمەش نیگەران و بێزاری کردین، چونکە هیچ کەسێک نایەوێت خانووەکەی وێران بێت، هیوامان نەمابوو بگەڕێینەوە نێو خانووەکەمان، بەڵام کاتێک  رێکخراوەکە هات و هاوکارییان کردین و نۆژەنیان کردەوە، بینمان باشە بووە و سوپاس بۆ خوا گەڕاینەوە و دەروونمان ئاسوودەیە".  بەپێی خەمڵاندنێکی حکومەتی عێراق، بۆ دووبارە بنیادنانەوە موسڵ، زیاتر لە ٤٠ ملیار دۆلار پێویستە، بەتایبەتی رێگە و بان، پرد و نەخۆشخانەکان، هەروەها وەک رێکاریی سەرەتایی شارەکە پێویستی بە ٢٠ ملیار دۆلارە.