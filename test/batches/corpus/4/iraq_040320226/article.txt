بڕیارە رۆژی شەممە ٥ ـى ئاداری ٢٠٢٢ ئەنجوومەنى نوێنەرانى عێراق کۆببێتەوە، یەکێک لە بڕگە سەرەکییەکانى کۆبوونەوەکە دەنگدانە لەسەر لیژنە هەمیشەییەکانى.  جەمال کۆچەر، سەرۆکى فراکسیۆنى یەکگرتووى ئیسلامیى کوردستان لە ئەنجوومەنى نوێنەرانی عێراق بە تۆڕى میدیایی رووداوى راگەیاند: "دوو کێشە بۆ ئەو دابەشکردنە دروستبووە، یەکەمیان ئەوەیە کە زۆرینەى پەرلەمانتارەکان هەوڵ بۆ لیژنە سەروەریی و گرنگەکان دەدەن، دووەمیش ئەوەیە دەبێت چاوەڕوانى پێکهێنانى حکومەت بکرێت، چونکە بەگوێرەى دابەشکاریى وەزارتەکان، سەرۆکى لیژنەکان دابەشدەکرێن".  سەرۆکى فراکسیۆنى یەکگرتووى ئیسلامى کوردستان لە ئەنجوومەنی نوێنەرانی عێراق باسی لەوە کرد، "رۆژى شەممە سەرۆکایەتیی ئەنجوومەنى نوێنەران پێوەرى نوێ رادەگەیێنێت بۆ ئەندامێتى لیژنەکان".  لیژنەکانى ئەنجوومەنى نوێنەران کراون بە سێ گرووپ، گروپى یەکەم لیژنە سەروەرییەکانن، لەوانە لیژنەى دارایی، دەستپاکی، پەیوەندییەکانى دەرەوە و یاسایی. گرووپى دووەم لیژنەکانى ئاوەدانکردنەوە، وەبەرهێنان، هەرێم و پارێزگاکان و چەند لیژنەیەکى دیکە دەگرێتەوە. لیژنەکانى دیکە خراونەتە گرووپى سێیەمەوە.  بە گوێرەى رێککەوتنى پێشووى دابەشکردنى سەرۆکایەتیى لیژنەکان، نابێت هیچ سەرۆک لیژنەیەک لە هەمان پێکهاتەى وەزیرى وەزارەتە پەیوەندیدارەکەى بێت، ئەگەر لایەنێک وەزارەتى دەرەوەى وەرگرت نابێت سەرۆکى لیژنەى پەیوەندییەکانى دەرەوەى ئەنجوومەنى نوێنەران لەهەمان لیژنە بێت.