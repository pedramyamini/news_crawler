١٣ ى ئایارى ٢٠٢٢ نازم شبلی، ئەندامى سەربەخۆى پەرلەمانى عێراق بە تۆڕى میدیایی رووداوى راگەیاند؛ لە ماوەی رابردوودا ئەندامانى سەربەخۆى پەرلەمانى عێراق چەند کۆبوونەوەیەکیان کردووە و لەسەر ناوەڕۆکى دەستپێشخەرییەکى تایبەت بە خۆیان رێکەوتوون، بۆ پێکهێنانى حکومەت و بڕیارە لە ١٤ ى ئایار لە بەغدا دەستپێشخەرییەکە رابگەیێنن.  نازم شبلی ئاماژەى بەوەدا، کە رێگەپێدراو نییە وردەکاریى دەستپێشخەرییەکە ئاشکرابکات، بەڵام دیارترین بنەماکانى دەستپێشخەرییەکە ئەوەیە؛ سەربەخۆکان حکومەتى داهاتوو پێکبهێنن بەبێ دەستوەردان و گوشارى دەرەکى لەسەریان، گوتیشى: "کەسێکى  دیاریکراومان لەو دەستپێشخەرییە دەستنیشان نەکردووە بۆ ئەوەى پۆستى سەرۆکوەزیران وەربگرێت، تەنیا مەرجەکانى سەرۆکوەزیرانى داهاتوومان دیاری کردووە".  رۆژی ٤ ـى ئایارى ٢٠٢٢، چوارچێوەى هاوئاهەنگى دەستپێشخەرییەکى ١٨ خاڵى بۆ چارەسەرى دۆخى سیاسیی ئێستاى عێراق رایگەیاند و تێیدا داوایکرد لایەنەکان گفتوگۆ دەستپێبکەن و بەشداریکردنى لایەنەکان لە حکومەت خۆویستانە بێت. پێویستە حیزبە کوردستانییەکان هەوڵبدەن لێکتێگەیشتن و رێککەوتنیان هەبێت بۆ دەستنیشانکردنی یەک بەربژێر بۆ پۆستی سەرۆککۆمار. پۆستی سەرۆکوەزیران لای گەورەترین پێکهاتە بێت کە مەبەستیی پێکهاتەى شیعەیە.  هەمان رۆژ موقتەدا سەدر، رێبەرى رەوتى سەدر، پێشنیازێکى خستە بەردەم پەرلەمانتارە سەربەخۆکان کە لە ماوەى ١٥ رۆژدا حکومەتى نوێى عێراق پێکبهێنن بەبێ بەشداریى رەوتەکەى لە وەزارەتەکاندا.  نازم شبلی رایگەیاند؛ ئەو پەرلەمانتارە سەربەخۆیانەى بەشدارییان لەو دەستپێشخەرییەدا کردووە ژمارەیان زیاتر لە ٤٠ پەرلەمانتارە.  تاوەکو ئێستا ١٠ دەستپێشخەریی لەلایەن حیزب و کەسایەتی و هاوپەیمانییەکان بۆ پێکهێنانی حکومەتی داهاتووی عێراق راگەیێندراون، بەڵام هیچیان گرێکوێرەکەیان نەکردووەتەوە و داخرانی سیاسیی عێراق بەردەوامە.