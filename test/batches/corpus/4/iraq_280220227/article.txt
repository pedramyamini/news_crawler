ئەمڕۆ دووشەممە، ٢٨ی شوباتی ٢٠٢٢ سەرۆککۆماری عێراق دوای کۆبوونەوەی لەگەڵ لیژنەی لێکۆڵینەوە لەو پرسە کە لە سەرۆکایەتیی کۆمار پێکهێنرا، بڕیاریدا هەردوو مەرسومی کۆماریی ژمارە ١ و ٢ی تایبەت بە داواکردنی ئازادکردنی لوئەی جەواد یاسری کوڕی پارێزگاری پێشووتری نەجەف بکشێنێتەوە کە لە ساڵی ٢٠١٨ بە تاوانی بازرگانیکردن بە ماددەی هۆشبەرەوە بڕیاری زیندانیکردنی هەتاهەتایی بۆ دەرچوو.  بەپێی مەرسومی کۆماریی ژمارە یەک، بەرهەم ساڵح بڕیاری لێخۆشبوونی بۆ تاوانبار جەواد لوئەی یاسری دەرکردووە کە دادگەی کەرخ لە ساڵی ٢٠١٨ سزای داوە و لە مەرسوومەکەدا هاتووە پێویستە وەزیری داد لە رۆژی دەرچوونییەوە جێبەجێی بکات.  جەواد لوئەی یاسری لە ساڵی ٢٠١٨ لەلایەن پۆلیسەوە دەستگیرکرا، لەکاتی دەستگیرکردنی خۆی و دوو کەسی دیکە ٥ کیلۆ و ٦٠٠ گرام ماددەی هۆشبەریان پێبوو لەگەڵ دەمانچەیەک و ٧٠٠٠ حەبی هۆشبەر.   بە لێخۆشبوونێکی تایبەتی بەرهەم ساڵح بوو و رووبەڕووی رەخنەیەکی زۆری شەقامی عێراقی بووەوە و رەخنەی تووند ئاڕاستەی بەرهەم ساڵح کرا کە لە سەروبەندی کۆتایی وادەی سەرۆکایەتیکردنی کۆمار ئەو بڕیارەی دەرکردووە.     گوته‌بێژێك له سه‌رۆكایه‌تیی كۆمار لەو بارەوە روونکردنەوەیەکی بڵاوکردووەتەوە کە ئەمە دەقەکەیەتی:     ئه‌مڕۆ دووشه‌ممه ٢٨ی شوباتی ٢٠٢٢ د. به‌رهه‌م ساڵح سه‌رۆككۆماری عێراق كۆبوونه‌وه‌یه‌كی بەپه‌له‌ی له‌گه‌ڵ لیژنه‌ی لێكۆڵینه‌وه‌ی تایبه‌ت به هه‌ردوو مه‌رسومی كۆماری ژماره (٢، ١) ئه‌نجامدا كه له‌لایه‌ن سه‌رۆكایه‌تیی كۆماره‌وه پێكهێنراوه، ئه‌مه‌ش به مه‌به‌ستی لێكۆڵینه‌وه له ورده‌كاریی ناوه‌رۆكی هه‌ردوو مه‌رسومه‌كه له سایه‌ی بنه‌ما یاساییه كارپێكراوه‌كانی ده‌ركردنی فەرمانه‌كانی لێخۆشبوونی تایبه‌ت و ئه‌و رێوشوێنه یاساییانه‌ش كه له‌و پرسه‌دا له‌لایه‌ن سه‌رجه‌م دامه‌زراوه په‌یوه‌ندیداره‌كانی ده‌وڵه‌ته‌وه په‌یڕه‌وكراون.     له‌م سۆنگه‌یه‌وه، سه‌رۆككۆمار فەرمانێكی بەپه‌له‌ی ده‌ركردووه بۆ وه‌ستاندنی هه‌ردوو مه‌رسومه‌كه و ده‌زگا دادوه‌رییه‌كانیشی راسپاردووه كه رێوشوێنی پێویست بۆ لێكۆڵینه‌وه له ورده‌كاریی ئه‌و پرسه بگرنه‌به‌ر. هه‌رچه‌نده هه‌ردوو مه‌رسومه‌كه لەڕووی شكلییه‌وه به گوێره‌ی رێوشوێنه یاسایی و ده‌ستوورییه‌كان ده‌ركراون، به‌ڵام لەڕووی بابه‌تییه‌وه فه‌رمانگه په‌یوه‌ندیداره‌كانی سه‌رۆكایه‌تیی كۆمار پابه‌ندنه‌بوون به‌و رێوشوێنه تووندوتۆڵانه‌ی كه له سه‌رۆكایه‌تیی كۆمار په‌یڕه‌وده‌كرێن له به‌دواداچوون بۆ پرسی ده‌ركردنی لێخۆشبوونی تایبه‌ت.     سه‌رۆككۆمار فرمانیشی كردووه كه لیژنه‌ی لێكۆڵینه‌وه‌كه به زووترین كات كاره‌كانی خۆیان ته‌واو بكه‌ن و ئه‌نجامه‌كه‌شی بخه‌نه به‌رده‌ستی به‌ڕێزیان به مه‌به‌ستی لێپێچینه‌وه له‌و كه‌سانه‌ی كه‌مته‌رخه‌مبوون، تاوه‌كو گه‌ره‌نتی ئه‌وه بكرێت له ئاینده‌دا ئه‌و كه‌موكوڕییانه دووباره نه‌بنه‌وه. هه‌روه‌ها به‌ڕێزیان فەرمانی به هه‌ردوو وه‌زاره‌تی داد و ناوخۆ كردووه كه تاوانباران ده‌ستگیر بكه‌ن و له دامه‌زراوه چاكسازییه‌كانی ده‌وڵه‌تدا به‌ند بكرێن.     سه‌رۆككۆمار جه‌ختی له‌وه‌ش كردووەته‌وه كه زۆر پێویسته به وردی مامه‌ڵه له‌گه‌ڵ تاوانی مادده هۆشبه‌ره‌كان بكرێت كه كاریگه‌ریی مه‌ترسیداریان هه‌یه بۆ سه‌ر كۆمه‌ڵگەی عێراقی، هه‌روه‌ها ئه‌وه‌شی دووپاتكردووەته‌وه كه پێویسته فەرمانی لێخۆشبوونی تایبه‌ت ئه‌و ئامانجه پێک بێت كه له پێناویدا ده‌ركراوه، ئه‌م فرمانه تایبه‌ته له پێناو پراكتیزه‌كردنی بنه‌ماییه‌كی مرۆییه و ته‌نها هه‌ندێك له به‌ندییه‌كان لێی سوودمه‌ندده‌بن، ئه‌مه‌ش به مه‌به‌ستی هه‌ڵگرتنی ئه‌و سته‌مه‌ی به‌هۆی باردۆخی ناهه‌مواری ژیان تووشی ده‌بن، یان هه‌ل و ده‌رفه‌تێكی تازه به‌و كه‌سانه ببه‌خشێت كه به‌هۆی دۆخی ناهه‌مواری كۆمه‌ڵایه‌تی و ئابووری سه‌خت و دژواره‌وه فریودراون و له تاوانه‌وه گلاون، یان بۆ ئه‌و ژنان و نه‌وجه‌وانانه‌یه كه حوكمه‌كانیان قوورس نین و لێخۆشبوونیان پێچه‌وانه‌ی دابونه‌ریتی كۆمه‌ڵایه‌تیی عێراقی ره‌سه‌ندا نییه.     سه‌رۆك بەرھەم ئه‌وه‌شی دووپاتكردووەته‌وه كه سه‌رۆكایه‌تیی كۆمار هه‌میشه پشتیوانێكی به‌هێزی هێزه ئه‌منییه‌كان و ده‌زگا دادوه‌رییه‌كانه له به‌ره‌نگاربوونه‌وه‌ی ئه‌و دیارده مه‌ترسیدارانه‌ی رووبه‌ڕووی كۆمه‌ڵگە ده‌بنه‌وه، هاوكات ئه‌و قوربانیدانه‌ش به‌رز ده‌نرخێنێت كه ئه‌و دوو ده‌زگایه له‌و پێناوه‌دا به‌خشیویانه.     سه‌رۆكایه‌تیی كۆمار ئه‌وه‌شی دووپاتكردووەته‌وه كه له سایه‌ی هیچ بارودۆخێكدا سه‌رۆككۆمار خه‌مسارد نه‌بووه و خه‌مساردیش نابێت له به‌ره‌نگاربوونه‌وه‌ی گرفته گه‌وره مه‌ترسیداره‌كه‌ی مادده هۆشبه‌ره‌كان و بازرگانیپێوه‌كردن و لێپێچینه‌وه له‌و كه‌سانه‌ی ئه‌و تاوانه ئه‌نجام ده‌ده‌ن، به‌وپێیه‌ی ئه‌م تاوانه ئاسایش و سه‌قامگیری و سه‌لامه‌تی كۆمه‌ڵگە ده‌خاته مه‌ترسییه‌وه. هاوكات به‌ڕێزیان سووربوون و پێداگریی خۆی دووپاتكرده‌وه له‌وه‌ی هه‌میشه بوێرانه و بێ دوودڵی و بێ سڵكردنه‌وه ئاماده‌یه بۆ راستكردنه‌وه‌ی هه‌ر مه‌رسومێكی سه‌رۆكایه‌تی كه گومانی ئه‌وه‌ی لێ بكرێت كه‌موكورتی تێدایه و پێچه‌وانه‌ی یاسا كارپێكراوه‌كانه، چونكه ئاسایش و سه‌قامگیریی كۆمه‌ڵگە له سه‌رووی هه‌موو شتێكی دیكه‌وه‌یه.     هه‌ر له‌و چوارچێوه‌یه‌دا سه‌رۆككۆمار رێز و پێزانینێكی زۆری هه‌یه بۆ ئه‌و ده‌نگه دلێر و نیشتمانپه‌روه‌رانه‌ی له رێگه‌ی رای گشتی و ئه‌نجامدانی چالاكیی سیاسی و كۆمه‌ڵایه‌تییه‌وه هه‌ڵوێستی نیشتمانپه‌روه‌ریی خۆیان ده‌ربڕیوه و له خه‌می ئه‌و پرسه‌دا بوون، ئه‌و چه‌شنه هه‌ڵوێسته نیشانه‌ی په‌رۆشی و خه‌مخۆری و ئاستێكی به‌رزی نیشتمانپه‌روه‌رییه.