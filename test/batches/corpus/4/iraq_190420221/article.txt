عاید هیلالی، سەرکردە لە هاوپەیمانی دەوڵەتی یاسا، لەبارەی کۆبوونەوەکەی دوێنێی سەرکردەکانی هاوپەیمانی چوارچێوەی هاوئاهەنگی و بافڵ تاڵەبانی و هاوپەیمانی عەزم لە ماڵی نووری مالیکی، ئەمڕۆ سێشەممە، ١٩ی نیسانی ٢٠٢٢ بە تۆڕی میدیایی رووداوی گوت: "ئەو کۆبوونەوە بۆ باسکردنی دوایین پێشهاتەکانی پەیوەست بە گۆڕانکارییەکانی گفتوگۆی نێوان لایەنەکان بوو، بۆ تێپەڕاندنی ئەو بنبەستە سیاسییەی بەهۆی رژدبوونی هەرلایەنێک لەسەر داواکارییەکانی دروستبووە، ئەوەی ئێستا هەیە هەر لایەنێک باس لەوە دەکات کە داواکارییەکانی ئەوان جێبەجێ ببێت، بەڵام لە کۆتاییدا دەبێت دەرچەیەک هەبێت بۆ ئەوەی چیدی هاووڵاتی عێراقی زیانی پێنەگات و خزمەتگوزارییەکان بەردەوام بن. "  سەرکردەکەی دەوڵەتی یاسا گوتیشی: "راگەیێندراوەکەی چوارچێوەی هاوئاهەنگی و یەکێتی نیشتمانی کوردستان و هاوپەیمانیی عەزم ئاماژەیە بۆ پێویستی سازشکردنی هەمووان لەسەر داواکارییەکانیان، چونکە ئەگەر وا بڕوات ناگەین بە چارەسەر، پێویستە هەموو لایەنەکان لە داواکارییەکانیان دابەزنە خوارەوە و لەسەر یەک مێزی گفتوگۆ کۆببنەوە، ئەگەرنا دۆخەکە بەرەو خراپ دەڕوات و هەمووان زیانیان پێدەگات. "  بەپێی راگەیێنراوێکی چوارچێوەی هاوئاهەنگی، شەوی دووشەممە  ١٨ ـی نیسانی ٢٠٢٢، سەرکردەکانی چوارچێوەی هاوئاهەنگی و یەکێتی نیشتمانیی کوردستان و هاوپەیمانی عەزم لە نووسینگەی نووری مالیکی سەرۆکی هاوپەیمانی دەوڵەتیی یاسا کۆبوونەوە. تێیدا گفتوگۆکرا لەبارەی پێشهاتەکانی دۆخی سیاسی و دەرچەکان بۆ کۆتاییهێنان بەو دۆخە چەقبەستووە هەنووکەییە.   بەشداربووانی کۆبوونەوەکە دووپاتیانکردەوە، لە گرنگی بەردەوامی هەوڵەکان بۆ دۆزینەوەی دەرچەیەک بۆ قەیرانی سیاسی، "ئەوکارەش وا دەخوازێت هەموو لایەن و هێزە نیشتمانییەکان سازش لە بەرژەوەندی تایبەتی خۆیان بکەن بۆ بەرژەوەندی هاووڵاتییان. "   جەخت لەوەش دەکەنەوە، بەردەوامن لە خستنەڕووی نەخشەڕێگا، کە هەوڵدەدات کرانەوە رووبدات لە پڕۆسەی سیاسی و  بگوازرێتەوە بۆ هەنگاوەکانی پڕۆسەی پێکهێنانی حکومەت و جێبەجێکردنی داواکارییەکانی گەلی عێراق.   هەروەها بەشداربووانی کۆبوونەوەکە دووپاتیانکردەوە، "پێویستە بەپەلە هێڵێکی گشتیی بۆ نەخشەڕێگا دابنرێت و دەستبەجێ هەموو هێزە سیاسیەکان دەست بە گفتوگۆ بکەن و لەسەر مێزی گفتوگۆ دابنیشن، لە پێناوی لێکتێگەیشتن و بەهێزکردنی پڕۆسەی دیموکراسی و پاراستنی لە پشێوی و دووبارە گەڕانەوەی متمانەی هاووڵاتییانی عێراق بە سیستمی سیاسی. "   رۆژی ١٠ی ئۆکتۆبەری ٢٠٢١، هەڵبژاردنی خوولی پێنجەمی پەرلەمانی عێراق بەڕێوەچوو، دوای زیاتر لە شەش مانگ بەسەر هەڵبژاردن هێشتا حکومەتی عێراق پێکنەهاتووە و سەرۆککۆماریش هەڵنەبژێردراوە.  موقتەدا سەدر ماوەی ٤٠ رۆژی داوەتە لایەنەکانی چوارچێوەی هاوئاهەنگی بۆ گفتوگۆکردن لەگەڵ لایەنەکان بۆ پێکهێنانی حکومەت. دوای جەژنی رەمەزان وادەکە تەواو دەبێت و هێشتا دیار نییە هەنگاوی داهاتووی موقتەدا سەدر، رێبەری رەوتی سەدر و هاوپەیمانی رزگارکردنی نیشتمان کە جگە لە رەوتی سەدر، پارتی دیموکراتی کوردستان و هاوپەیمانی سەروەریی سوننەکانی تێدایە و داوای حکومەتی زۆرینە دەکەن، چی دەبێت.