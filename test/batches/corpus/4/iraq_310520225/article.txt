عەقیل رودێنی، ئەندامی چوارچێوەی ھاوئاھەنگی رایگەیاند، "پێویستمان بە پڕۆژەیەکی نیشتیمانی ھەیە کە بەرژەوەندی عێراق بخاتە پێش بەرژەوەندی ناوچەکە، نەک بەرژەوەندی ناوچەکە یەکەم بێت و بەرژەوەندی عێراق دووەم یان سێیەم بێت، بۆیە ئەگەر ئەم رەوشە ھەر ئاواها مایەوە بێگومان رەوشەکە لە خراپ بەرەو خراپتر دەڕوات. بەھیچ شێوەیەک وڵات لەلایەن یەکلایەنی سیاسی یان پێکھاتەیەکی سیاسی بەڕێوەناچێت. "   جگە لە دەستپێشخەری و دەرکردنی راگەیێندراو لەلایەن سەدر و چوارچێوەی ھاوئاھەنگی، ھیچ لێکنزیکبوونەوەیەک نابینرێت لەنێوانیان، بۆیە پێشنیازێک بۆ سەدر کراوە کە سەرۆکوەزیران بەسازانی ھەموو لایەنەکانبێت و سەرجەم وەزارەتەکانی پشکی لایەنە شیعەکانیش بە سەدریەکان بدرێت، پرسێک ھەر لە ئێستاوە سەربەخۆکان دژی دەوەستنەوە.   سەجاد سالم، پەرلەمانتاری سەربەخۆ لە پەرلەمانی عێراق بە رووداوی گوت، "بە بڕوای من رەوشەکە زۆر ترسناکە، بەڵام ترسناکتر لەمە ئەوەیە کە ئەگەر جارێکی دیکە پشت بە رێککەوتنی سیاسی ببەستین بۆ دەرچوون لەم رەوشە، بێگومان رەوشی سیاسی گەیشتووەتە چەقبەستوویی، بۆیە دەبینین سەردانەکانیان زۆر روتینییە و هەر لایەنێکیش لەسەر بڕیاری خۆی سوورە. "   ھەڵبژاردنی ١٠ ئۆکتۆبەری ٢٠٢١ لە ژێر گوشاری خۆپێشاندەران و شەقام ئەنجامدرا، بەڵام پڕکێشەترین پڕۆسەی سیاسی بەدوای خۆیدا ھێناوە. دواکەوتنى پێکهێنانى حکومەت ریکۆردێکى پێشترى شکاند کە ساڵی ٢٠١٠ دوای حەوت مانگ و ١٨ رۆژ حکومەتی نوێ پێکھێنرا، بەڵام لە ١٠ ـی ئۆکتۆبەری ٢٠٢١ ھەڵبژاردنی پێشوەختەی پەرلەمان ئەنجامدراوە و نزیکەی هەشت مانگە ھێشتا ئاسۆیێکی روون نییە بۆ پێکھێنانی حکومەتی نوێی عێراق.