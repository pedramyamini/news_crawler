فراکسیۆنی ئیشراقەی کانوون، ئەمڕۆ شەممە ٢٦.٣.٢٠٢٢، لە راگەیێندراوێکدا رایگەیاند: لە کاتێکدا ئیشراقەی کانوون جەختدەکاتەوە لەسەر رۆڵی خۆی لە ئۆپۆزسیۆنی ئەرێنیدا، کە پێویست دەکات بەشێوەیەکی کارا لە ئەنجوومەنی نوێنەراندا ئامادە بێت، رەتیدەکاتەوە واژۆی کرد بێت لەسەر ئامادەنەبوون لە دانیشتنی هەڵبژاردنی سەرۆککۆماردا.     پێشتر لیستێک بڵاوکرایەوە کە ناوی چەند لایەنێکی تێدا بوو کە گوایە واژۆیان کردووە و نایانەوێت بەشداریی کۆبوونەوەی ئەمڕۆی پەرلەمان بکەن، یەکێک لە لایەنەکان ئیشراقی کانوون بوو کە لە شەش کورسی پێکهاتووە.     حیزبی ئیشراقەی کانوون لە مانگی کانوونی دووەمی ساڵی ٢٠٢٢ دا هاوپەیمانی لەگەڵ فراکسیۆنە سەربەخۆکان لە پەرلەمانی عێراقدا راگەیاند و پێکەوە ١٠ پەرلەمانتاریان لە پەرلەمانی عێراقدا هەیە.  فراکسیۆنی ئیشراقەی کانوون، کە سەر بە حیزبی ئیشراقەی کانوونە و خۆی بە هەڵقوڵاوی خۆپێشاندان و ناڕەزایەتییەکانی تشرینی ساڵی ٢٠١٩ لە عێراق ناودەبات، راشیگەیاند: ئیشراقەی کانوون دوێنێ لە راگەیێندراوێکدا ئامادەبوونی خۆی بە قبووڵکردنی داواکارییەکانی بەستەوە، کە لە مانگی ١٢ ـی ساڵی ٢٠٢١ خستیانەڕوو، ئەوەش بۆ مسۆگەرکردنی ئەوەی ئۆپۆزیسیۆن بتوانێ رۆڵی کارای خۆی لە سیستمێکی دیموکراسی هاوسەنگدا بگێڕێت.  ئەنجوومەنی جێبەجێکاری حیزبی ئیشراقەی کانوون، دوێنێ، سەبارەت بە دۆخی سیاسیی عێراق و دانیشتنی ئەمڕۆی پەرلەمان تایبەت بە هەڵبژاردنی سەرۆککۆمار رایگەیاند: ئیشراقەی کانوون لە روانگەی دەستپێشخەرییەکەی کە لە مانگی ١٢ی ساڵی ٢٠٢١ دا خستییەڕوو، بۆ چارەکردنی بنبەستی سیاسی لە عێراق، هەوڵدەدات پڕۆسەیەکی سیاسی دروست بهێنێتە کایەوە بۆ تێپەڕاندنی ئەو بنەما هەڵانەی کە حکومەتەکانی پێشوویان لەسەر بونیادنرا.  سەبارەت بە خاڵەکانی دەستپێشخەرییەکەی، حیزبی ئیشراقەی کانوون گوتی: "خاڵەکان بریتین لە؛ یەکەم، پێکهێنانی حکومەتێکی جێگیر، تێیدا شایستەکانی هەڵبژاردن بپارێزرێت و هیچ لایەنێک تێیدا پەراوێز نەخرێت. دووەم، بەدیهێنانی چاکسازیی سیاسی گشتگیر لە سەرۆکایەتییەکان، لەگەڵ جەختکردنەوە لەسەر سەربەخۆیی دەستە سەربەخۆکان. سێیەم، هەڵوەشاندنی پشکپشکێنە لە رێگەی جیاکردنەوەی ئەرکی زۆرینە لە ئەرکی ئۆپۆزیسیۆن".  حیزبی ئیشراقەی کانوون ئاماژەی بەوەشکرد: ناکرێ هەموو لایەنە سیاسییەکان لە حکومەتدا بەشداربن و کورسییەکانی ئۆپۆزیسیۆن چۆڵ بکرێن، یان لایەنە سیاسییەکان هەردوو رۆڵەکە بگێڕن و لە حکومەتدا بەشداربن و لە هەمان کاتدا رۆڵی ئۆپۆزیسیۆن ببینن، بەڵکو دەبێ پۆستەکانی سەرۆککۆمار، سەرۆکوەزیران و وەزیرەکان تەنیا بۆ لایەنەکانی زۆرینەر بن، لە بەرامبەردا پۆستەکانی دەستەی سەرۆکایەتی ئەنجوومەنی نوێنەران و سەرۆکایەتی لیژنەکانی پەرلەمان و بڕیاردەرانی ئەو لیژنانە بۆ لایەنەکانی ئۆپۆزیسیۆن بن.  هەرچەندە بڕیاربوو ئەمڕۆ دانیشتنی پەرلەمانی عێراق تایبەت بە هەڵبژاردنی سەرۆککۆمار بەڕێوەبچێت، بەڵام بەهۆی بایکۆتکردنی دانیشتنەکە لەلایەن چوارچێوەی هاوئاهەنگی و هاوپەیمانەکانی بە رابەرایەتیی نووری مالیکی، بەبێ هەڵبژاردنی سەرۆککۆمار بەڕێوەچوو، دواتر دانیشتنی هەڵبژاردنی سەرۆککۆمار بۆ چوارشەممەی داهاتوو ٣٠.٣.٢٠٢٢ دواخرا.  هۆکاری هەڵنەبژاردنی سەرۆککۆماری نوێی عێراق لە دانیشتنەکەی ئەمڕۆی پەرلەماندا، ئامادەبوونی کەمتر لە ٢٢٠ پەرلەمانتار بوو لە دانیشتنەکە، لە کاتێکدا بەپێی بڕیاری دادگەی فیدراڵیی عێراق پێویستە بەلایەنی کەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن کە دەکاتە دوو لەسەر سێی پەرلەمانتاران، بۆئەوەی دانیشتنەکە بەڕێوەبچێت.