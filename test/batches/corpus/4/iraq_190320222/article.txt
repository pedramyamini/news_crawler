جەعفەر سەدر، بەربژێری رەوتی سەدرە بۆ پۆستی سەرۆکوەزیران، لە لەندەنەوە گەیشتەوە عێراق. موقتەدا سەدر، رێبەری رەوتی سەدر بە تەلەفۆن هەواڵی بەربژێرکردنی جەعفەر سەدری بە نووری مالیکی گوتووە، لەو کاتەوە گفتوگۆی پێکهێنانی حکومەت وەستاوە، وادەردەکەوێت چوارچێوەی هاوئاهەنگی جەعفەر سەدریان بەدڵ نییە.  غالب دەعمی، لە رەوتی سەدر بە تۆڕی میدیایی رووداوی گوت، "ژمارەی ئەو پارلەمانتارانەی کە دەیانەوێ حکومەت پێکبێنن زۆر زیاترن لەوانەی دەیانەوێت تێکی بدەن".  بۆ یەکەمجار پەرلەمانتارێکی چوارچێوەی ھاوئاھەنگی لەرێگەی رووداوەو ئاشکرای دەکات بەشداریی کۆبوونەوەی ٢٦ ـی مانگ ناکەن کە تایبەتە بە ھەڵبژاردنی سەرۆککۆمار، چونکە ھیچ رێککەوتنێک نەکراوە لەسەر پێکهێنانی حکومەت.   دکتۆر جواد غەزالی، پەرلەمانتاری دەوڵەتی یاسا دەڵێت، "چوارچێوەی ھاوئاھەنگی ئامادە نابێت لە دانیشتنی پەرلەمان، ئەمە واتەی پەکخستنی یەک لەسەر سێ دێت، ئێستا بەپێی ئەو واژۆیانەی کۆکراونەتەوە لەنێوان ١٣٣ بۆ ١٤٠ پەرلەمانتار دەبین، بێگومان یەک لەسەر سێی پەکخستنیش بە ١١٠ پەرلەمانتار دەبێت، بەڵام چوارچێوەی ھاوئاھەنگی زۆر لەو ژمارە زیاترە، بۆیە بەدڵنیاییەوە دانیشتنەکە ئەنجام نادرێت، ھەروەھا ھەڵبژاردنی سەرۆککۆماریش نابێت".  رووداو زانیویەتی سەدر لە سەکردەکانی چوارچێوەی ھاوئاھەنگی نیگەرانە، چونکە ھەڵوێستیان لاواز بووە لە بەرامبەر ھێرشەکەی سەر ھەولێر، بۆیە رەوتەکەی راسپاردووە بۆ ماوەیەکی کاتی کۆتایی بە دیدار و کۆبوونەوەکانیان لەگەڵ چوارچێوەی ھاوئاھەنگی بێنن.  غالب دەعمی، لە رەوتی سەدر دەڵێت، "بەداخەوە ھەوڵی ئەوە دەدەن بتوانن حکومەتێک پێکبهێنن لە چوارچێوەی ھاوئاھەنگی بێت، رەوتی سەدریش پشتگوێ بخرێت یان لاواز بکرێت، تەنانەت ئەوان ویستیان سەرۆکی پەرلەمانیش بە ئارەزووی ئەوان بێت، بەڵام پێیان نەکرا. ئەو ژمارە پەرلەمانتارەی کە دەیەوێت حکومەتی زۆرینە پێکبهێنێت، زۆر ژمارەی ئەو لایەنە زیاترە کە دەیەوێت حکومەت بە ئارەزووی خۆی پێکبهێنێت، ئێستا وا بیردەکەنەوە کە سەرۆککۆماریش بەھەمان شێوە ھەڵبژێرن بە میزاجی خۆیان بێت بەڵام ناتوانن".   رۆژی شەممەی داھاتوو ٢٦ مانگ دیاریکراوە بۆ ھەڵبژاردنی سەرۆککۆماری عێراق، ئەمە دووەم دەرفەتە لە بەردەم لایەنەکان تا بگەنە رێککەوتن.  پارتی و یەکێتی دەتوانن بەیەک بەربژێری ھاوبەشەوە بەئاسانی ئەو پرسە یەکلایی بکەنەوە تا ئەم ساتە نیازیان وایە ھاوشێوەی ٢٠١٨ بچنە کێبرکێی بەدەستهێنانی پۆستی سەرۆککۆمار.