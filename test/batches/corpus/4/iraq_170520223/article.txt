بەپێی کارنامەکەی، کۆبوونەوەکە کاژێر ١١ ـی رۆژی پێنجشەممە ١٩ ـی ئایاری ٢٠٢٢ دەستپێدەکات و تێیدا، خوێندنەوەی یەکەم بۆ پڕۆژەیاسایەک دەکرێت کە بە "پڕۆژەیاسای پاڵپشتیی خێرای ئاسایشی خۆراک و گەشەپێدان" ناسراوە. پەرلەمان خوێندنەوەی دووەمیش بۆ پڕۆژەیاسای رێگەگرتن لە دروستکردنی پەیوەندی لەگەڵ ئیسرائیل دەکات.   ئەمڕۆ سێشەممە، حاکم زاملی، جێگرى یەکەمى سەرۆکى پەرلەمانى عێراق لە کاتی سەرۆکایەتیکردنی کۆبوونەوەی لیژنەی یاسایی پەرلەمانی عێراق گوتی، پڕۆژەنوێیەکەی "پشتیوانی خێرای ئاسایشی خۆراک و گەشەپێدان" لەلایەن لیژنەی دارایی پەرلەمانەوە ئامادەکراوە و زیاتر لە ٥٠ واژۆی پەرلەمانتارانی بۆ کۆکراوەتەوە و لە دانیشتنی داهاتووی پەرلەماندا دەخرێتە بەرنامەی کارەوە.   ئەم کۆبوونەوەیە لە کاتێکدایە، رۆژی ١٥ ـى ئایارى ٢٠٢٢، دادگەى فیدراڵیى عێراق شرۆڤەى بۆ دەستەواژەى حکومەتى کاربەڕێکەر بڵاوکردەوە و پڕۆژەکۆنەکەی پاڵپشتیی خێرای ئاسایشی خۆراک و گەشەپێدانی هەڵوەشاندەوە. ئەوە لە کاتێکدایە کە تەنها قۆناخى دەنگدانى مابوو لە پەرلەمان تاوەکو بکەوێتە بوارى جێبەجێکردنەوە.   جەمال کۆچەر، ئەندامى لیژنەى دارایی پەرلەمانى عێراق لەبارەی پڕۆژەنوێیەکە قسەی بۆ رووداو کرد و گوتی، "نێوەڕۆکى پڕۆژەیاساى پاڵپشتیى خێراى ئاسایشى خۆراک و پەرەپێدان بە هەندێک گۆڕانکارییەوە لە پڕۆژەنوێیەکەدا دەنووسرێتەوە" و ئاماژەی بەوەش کرد، لە کۆى ٢٤ ئەندامى لیژنەى دارایی ١٨ ئەندامیان واژۆیان کردووە.  بەگوێرەى پەیڕەوى نێوخۆى ئەنجوومەنى وەزیرانى عێراق، حکومەتى کاربەڕێکەر ناتوانێت پڕۆژەیاساى بودجە بنێرێت بۆ پەرلەمان.   جەمال کۆچەر باسی لەوە کرد، "بەوپێیەى پێشنیازەیاساکە پەیوەستبوونى دارایی هەیە، پێویستە پرس بە حکومەت بکرێت بەر لە تاوتوێکردنى لە پەرلەمان. جگە لەوەى دەبێت پرس بە دادگەى فیدراڵیى عێراق بکرێت کە ئەگەر پەرلەمان ئەو یاسایە پەسند بکات، خەرجکردنى بودجەکەى دەچێتەوە چوارچێوەى رێگرى لە خەرجکردنى پارە لەلایەن حکومەتەوە، ئەگەر کاربەڕێکەر بێت. "