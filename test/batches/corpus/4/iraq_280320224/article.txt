مستەفا کازمی ئەمڕۆ سەرۆکایەتیی کۆبوونەوەی ئەنجوومەنی وەزاری ئاسایشی نیشتمانیی عێراقی کرد، کە وەزیرانی بەرگری و ناوخۆ، لەگەڵ راوێژکاری ئاسایشی نەتەوەیی و چەند بەرپرسێکی باڵای ئەمنی دیکە تێیدا بەشداربوون.  نووسینگەی راگەیاندنی سەرۆکوەزیرانی عێراق، ئەمڕۆ دووشەممە ٢٨.٣.٢٠٢٢، لە راگەیەندراوێکدا سەبارەت بە گوتەکانی کازمی لە کۆبوونەوەکەدا رایگەیاند: ئەنجوومەنی وەزاری ئاسایشی نیشتمانی لە کۆبوونەوەکەیدا دڵنیایی دا، کە بە تووندی رووبەڕووی هەر هەڵسوکەوتێک دەبێتە هەوڵی تێکدانی ئاشتی کۆمەڵایەتی و بێڕێزیکردن بە سیمبوولە ئایینییەکان بدات، یان هێرش بکاتەسەر بارەگای حیزبەکان و سامانی گشتی و تایبەت.  نووسینگەی راگەیاندنی سەرۆکوەزیرانی عێراق راشیگەیاند: مستەفا کازمی، فەرماندەی گشتیی هێزە چەکدارەکان جەختیکردەوە لەسەر رێگرتن لە هەر لێکەوتەیەکی نەرێنی قەیرانە سیاسییەکان لەسەر شەقامی عێراق، داواشی لە هێزە ئەمنییەکان کرد لە ئامادەباشیدابن بۆ پاراستنی ئاسایشی هاووڵاتیان و بارەگاکانی لایەنە سیاسی و کۆمەڵایەتییەکان، بۆیە کازمی فەرمانی دا ئەفسەرانی "کەمتەرخەم" لە راپەڕاندنی ئەرکی سەرشانیان سڕبکرێن و دەستبەسەربکرێن.  بەرەبەیانی ئەمڕۆ لایەنگرانی حەشدی شەعبی هێرشیان کردە سەر بارەگای لقی پێنجی پارتی دیموکراتی کوردستان لە بەغدا و بەشێک لە باڵەخانەکەیان سووتاند.  ئەو لایەنگرانەی حەشدی شەعبی بە پاساوی هێرشی زارەکی بۆ سەر مەرجەعییەتی ئایینی شیعە لە نەجەف لەلایەن کەسێکەوە کە گوایە وەکو "کادیری پارتی" ناسێندراوە، هێرشیان کردەسەر بارەگای لقی پێنجی پارتی. لە کاتێکدا ئەمە یەکەم جار نییە بارەگای لقی پێنجی پارتی لە بەغدا لەلایەن لایەنگرانی حەشدی شەعبی و کەسانی نەناسراوەوە دەکرێتە ئامانج و دەسووتێنرێت.