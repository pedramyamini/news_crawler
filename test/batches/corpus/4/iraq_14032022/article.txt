عیسان ئەلفیلی، مامۆستای زانستە سیاسییەکان لە زانکۆی موستەنسرییە دەڵێت، "رەنگە ئەم پەیوەندییە لەلایەن سەید سەدرەوە هەوڵێک بێت بۆ تێکشکاندنی ئەم چەقبەستنە سیاسییە، بەتایبەتی پێشتر چوارچێوەی هاوئاهەنگی داوایکردووە شوێنپەنجەی لە دیاریکردنی سەرۆکوەزیران هەبێت. پێموایە قۆناخی داهاتوو لێکتێگەیشتنی زیاتر دەخوازێت، بەتایبەتی هەندێک هێزی شیعە و کوردی رێککەوتوون لەسەر ئەوەی ببنە یەک لەسەر سێی پەکخەر. بۆیە هەنگاونان بەو ئاراستە ئەم بابەتە بە تەواوی هەڵدەوەشێنێتەوە".  د. جەمال کۆچەر، سەرۆکی فراکسیۆنی یەکگرتووی ئیسلامی لە پەرلەمانی عێراق بە تۆڕی میدیایی رووداوی راگەیاند، "ئەگەر رەوتی سەدر و چوارچێوەی هاوئاهەنگی لەنێوان خۆیاندا بگەنە رێککەوتن، ئەوا هەڵبژاردنی سەرۆککۆماریش ئاسان دەبێت و بە خێرایی یەکلایی دەبێتەوە".  عەدنان سەڕاج، ئەندامی چوارچێوەی هاوئاهەنگی دەڵێت، "پێموایە دانوستاندن و گفتوگۆی نێوان چوارچێوەی هاوئاهەنگی و رەوتی سەدر بەم شێوە ئەرێنییە و بەم کەشە کە مەرج و دوورخستنەوە و پەراوێزخستنی تێدا نەبێت، بە دڵنیاییەوە دەبێتە هۆی پێکهێنانی گەورەترین فراکسیۆن بە هەر ناونیشانێک بێت، تاوەکو کەسێک بۆ پۆستی سەرۆکوەزیران بەربژێر بکرێت، ئێستاش هەندێک ناو خراونەتەڕوو، کە جێگەی پەسندی هەموو لایەنە شیعەکان و تەنانەت لایەنە سوننەکانیشە".  دوای پەیوەندییە تەلەفۆنییەکانی سەدر، هەر زوو شاندێکی چوارچێوەی هاوئاهانگی لەگەڵ سەرکردەکانی هاوپەیمانیی سەروەریی سوننەکان خۆیان گەیاندە حەننانە، بەڵام هەر دوای کۆبوونەوەکە سەدر هەمان توویتەکانی رابردووی دووبارە کردەوە، "نە رۆژهەڵاتی و نە رۆژئاوایی، حکومەتی زۆرینەی نیشتمانی"، ئەمە بووەتە وێردی سەر زمانی موقتەدا سەدر و بەردەوام لەدوای هەر کۆبوونەوەیەک دووبارەی دەکاتەوە.