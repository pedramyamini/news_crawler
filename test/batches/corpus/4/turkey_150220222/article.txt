عەلی فازیل، ئەندامی مەکتەبی سیاسیی ئەنجوومەنی باڵای ئیسلامی لە چوارچێوەی هاوئاهەنگی بە رادیۆی رووداوی راگەیاند، "جارێکی دیکە چوارچێوەی هاوئاهەنگی بۆ نزیککردنەوەی بۆچوونەکان دەرگەی لەبەردەم گفتوگۆکاندا کردووەتەوە. ئێمە درکمان بەوە کرد کە باشترین چارەسەر بۆ سەقامگیریی وڵات و بەرەوپێشبردنی پرۆسەی سیاسیی ئەوەیە بیروبۆچوونەکان لە یەک نزیک بکەینەوە، بۆیە دەرگەکان لە هەموو لایەن و پێکهاتەکان کراوەن. "  لەماوەی رابردوودا چوارچێوەی هاوئاهەنگی دەستپێشخەرییەکی بۆ نزیکبوونەوەی لایەنە سیاسییەکان کرد و، شەوی دووشەممە ١٤ - ٠٢ - ٢٠٢٢ بۆ کاراکردنی ئەو دەستپێشخەرییە کۆبووەوە. بەگوتەی ئەندامەکەی مەکتەبی سیاسیی ئەنجوومەنی باڵای ئیسلامی، ئەوان هەوڵ دەدەن لە چەند رۆژی داهاتوودا نزیکبوونەوەیەکی تەواوەتی لەنێوان لایەنەکاندا بێتە ئاراوە بۆ ئەوەی پەرلەمان کۆببێتەوە.   لەبارەی کۆبوونەوەی داهاتووی ئەنجوومەنی نوێنەرانی عێراقیشەوە، بەیدا خزر، بڕیاردەری ئەنجوومەنی نوێنەرانی عێراق گوتی: "بڕیارە دوای یەکلاییکردنەوەی ناوی بەربژێرەکان بۆ  پۆستی سەرۆککۆمار، لەماوەیەکی کورتدا کۆبوونەوەی ئەنجوومەنی نوێنەران بکرێت و سەرۆککۆماری تێدا هەڵبژێردرێت. "  رۆژی ١٠ - ٠١ - ٢٠٢٢ پەرلەمانی عێراق دەرگەی خۆبەربژێرکردنی بۆ پۆستی سەرۆککۆماری عێراق کردەوە کە ماوەکەی ٧٢ کاژێر بوو، لەو ماوەیەدا ٢٦ کەس خۆیان بەربژێر کرد، تەنیا شیاوبوونی یەکێکیان رەتکرایەوە.  رۆژی دووشەممە ٧ ـی شوبات ماوەی دەستووری بۆ هەڵبژاردنی سەرۆککۆماری عێراق بەبێ هەڵبژاردنی سەرۆککۆماری نوێ کۆتاییهات، رۆژێک دواتر پەرلەمانی عێراق رایگەیاند، لە رۆژی چوارشەممەوە ٩ ـی شوبات جارێکی دیکە دەرگەی خۆبەربژێرکردن بۆ پۆستی سەرۆککۆمار دەکاتەوە.  لەساڵی ٢٠٠٥ ەوە پۆستی سەرۆککۆمار لەعێراق بە رێککەوتن و سازان پشکی کوردە، دوای نەگەیشتنییان بەهیچ رێککەوتنێک لەوبارەیەوە، هەریەک لە پارتی دیموکراتی کوردستان هۆشیار زێباری و یەکێتیی نیشتمانیی کوردستان، بەرهەم ساڵحیان بۆ ئەو پۆستە بەربژێرکرد، بەڵام رۆژی یەکشەممە ١٣ - ٠٢ - ٢٠٢٢ دادگەی باڵای فیدراڵیی عێراق بەربژێربوونی هۆشیار زێباری رەتکردەوە.  دواتر رۆژی دووشەممە ١٤ - ٠٢ - ٢٠٢٢ مەحموود محەممەد، گوتەبێژی پارتی دیموکراتی کوردستان لە راگەیێندراوێکدا رایگەیاند: "دوای ئەو پێشهاتە سیاسی و كۆسپ و تەگەرانەی خرانە بەردەم هەڵبژاردنی سەرۆككۆماری عێراق و لەپێناو بەردەوامبوونی هەنگاوە دەستوورییەكانی ناو پڕۆسەی سیاسیی عێراق"، رێبەر ئەحمەدیان بۆ ئەو پۆستە بەربژێر کردووە.