بە درێژایی چەند رۆژی رابردوو، شوێنکەوتووانی مەرجەعی باڵای شیعە عەلی سیستانی دژی مەرجەعی شیعە مەحموود حەسەنی سەرخی و شوێنکەوتووانی ناڕەزایەتییان دەربڕی و پەنایان بۆ رووخاندنی دەیان مزگەوتی شوێنکەوتووانی سەرخی برد لە پارێزگاکانی نێوەڕاستی عێراق.  ئەم ناڕەزایەتییە دوای بڵاوبوونەوەی گرتە ڤیدیۆی گوتاربێژی نوێژی هەینی لە مزگەوتی ' فەتح ' ـی سەر بە مەرجەعی سەرخی لە پارێزگای بابل هات کە تێیدا داوای رووخاندنی مەزارگە ئایینییە پیرۆزەکانی شیعەی کرد و رایگەیاند: "پێغەمبەری ئیسلام داوای کردووە گۆڕەکان نەکرێنە مەزارگە".  موهەننەد موسەوی، گوتاربێژی نوێژی هەینیی سەدرییەکان لە مزگەوتی کوفە لە پارێزگای نەجەف لە ناوەڕاستی عێراق، ئەمڕۆ هەینی ١٥.٤.٢٠٢٢ رایگەیاند: "رووبەڕووبوونەوەی دەمارگیریی و تووندڕەویی ئایینی و هزرە چەوت و رووخێنەرەکان زۆر زەحمەتترە لە رووبەڕووبوونەوەی هەر هەڕەشەیەکی دیکە، چونکە رووبەڕووبوونەوەی هەڕەشەی دەرەکی ئاسانە، بەڵام کاتێک هەڕەشەکە لە نێوخۆوە بێت، کێشەی گەورەی لێدەکەوێتەوە".  گوتاربێژی مزگەوتی سەدرییەکان لە کوفە گوتیشی: "ئەو کێشەی کە لە نێوخۆوە سەرهەڵدەدات هەڕەشە لە ئایین و بەهاکان و بناخەی باوەڕداری دەکات؛ نموونەی ئەمەش هەوڵی سەرخی و شوێنکەوتووانییەتی کە هەوڵدەدەن چەند بنەمایەکی باوەڕداری چەوت بهێننە نێو ئایینزای پیرۆزی شیعە، نوێترینی ئەوانەش داوای رووخاندنی گۆڕی پێشەواکانە دروودی خودایان لەسەر بێت، هەروەها ئەوان بەو داوایە هزری وەهابی بۆ بەکافرناوبردن و هزری داعشیان پەیڕەو کردووە".  مەحموود سەرخی کە بەهۆی ئەم پێشهاتی داوای رووخاندنی مەزارگەکانی شیعە، دادگە لە عێراق فەرمانی دەستگیرکردنی بۆ دەرکرد، پێشتر یەکێک بوو لە شوێنکەوتووانی محەممەد سادق سەدر، رێبەری پێشووی رەوتی سەدر.  سەرخی کە لە ساڵی ٢٠١٤ لە عێراقەوە بەرەو یەکێک لە وڵاتانی کەنداو هەڵاتووە، بە تووندی رەخنە لە حیزب و لایەنە دەسەڵاتدارەکان لە عێراق و هەندێکجاریش عەلی سیستانی دەگرێت، تەنانەت تاوەکو ئێستا هەندێک فەتوای سیستانی رەتکردووەتەوە، وەکو فەتوای دروستکردنی حەشدی شەعبی لە ساڵی ٢٠١٤.