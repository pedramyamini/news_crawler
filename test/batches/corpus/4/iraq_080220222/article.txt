د. محەممەد شاکر، ئەندامی خولی پێشووی پەرلەمانی عێراق، لەکاتی بەشداریکردنی لە بوولتەنی هەواڵەکانی کاژێر ١٧: ٠٠ ـی تۆڕی میدیایی رووداو کە شەهیان تەحسین پێشکەشی دەکات، لەبارەی دانەنیشتنی پەرلەمانی عێراق بۆ دەنگدان لەسەر هەڵبژاردنی سەرۆککۆمار و هەنگاوەکانی دواتری، رایگەیاند: " ٨ ـی ٢ کە دوایین وادەی دەستوورییە بۆ ئەنجامدانی دانیشتنی پەرلەمان بۆ هەڵبژاردنی سەرۆککۆمار لە دوای ئەو رێککەوە دەچینە نێو بۆشایی دەستوورییەوە. "  ناکۆکیی نێوان لایەنە سیاسییەکان لەبارەی بەربژێر بۆ پۆستی سەرۆککۆمار و شێوازی پێکهێنانی کابینەی نوێی حکومەت رێگر بوو لە هەڵبژاردنی سەرۆککۆمار لەو وادەیەی کە پێشتر پەرلەمان بۆی دیاریکردبوون، بۆیە رۆژی دووشەممە وادەکە کۆتاییهات بەبێ ئەوەی پەرلەمان بتوانێت سەرۆککۆماری نوێ هەڵبژێرێت.  بەگوتەی ئەو پەرلەمانتارەی خولی پێشووی پەرلەمان، "لە ٠٧ - ١٠ - ٢٠٢١ وەوە پەرلەمان هەڵوەشاوەتەوە، تاوەکو ئێستا هەم سەرۆککۆمار هەم سەرۆکی حکومەت کاربەڕێکەرن، دەنگ نەدانیش بە سەرۆککۆمارێکی نوێ لە وادەی خۆیدا ئەمە بە پێشێلکردنی دەستوور دادەنرێت. "  سەبارەت بەوەش کە دەگوترێت سەرلەنوێ دەرگەی خۆبەربژێرکردن بۆ پۆستی سەرۆککۆمار دەکرێتەوە، ئەو ئەندامەی خولی پێشووی پەرلەمانی عێراق لە فراکسیۆنی پارتی لەڕووە یاساییەکەوە دەڵێت: "لە یاسادا باسی ئەو حاڵەتە نەکراوە، دەستوورمان هەیە، یاسای ژمارەی (٨)ی ساڵی ٢٠١٢ مان هەیە، یاسای خۆ پاڵاوتن بۆ پۆستی سەرۆکایەتیی کۆمار، لەوێ باسی ئەو حاڵەتە نەکراوە کە ئەمەش کەلێنێکی یاساییە و دەبوو چارەسەر کرابووایە، بەڵام ئەوەی ئێستا هەیە هەر ئەو بەربژێرانەی هەن، هەر ئەوان دەمێننەوە. "  رۆژی دووشەممە ٧ی شوبات ماوەی دەستووری بۆ هەڵبژاردنی سەرۆککۆماری عێراق بەبێ هەڵبژاردنی سەرۆککۆماری نوێ کۆتاییهات، ئەمڕۆ سێشەممە پەرلەمانی عێراق رایگەیاند، لە رۆژی چوارشەممەوە ٩ی شوبات جارێکی دیکە دەرگەی خۆبەربژێرکردن بۆ پۆستی سەرۆککۆمار دەکرێتەوە.  لەسەر پرسی سەرلەنوێ خۆ بەربژێرکردنەوەی بەربژێرەکان د. محەممەد شاکر دەڵێت: "هەندێک پێیانوایە دەڵێن لەبەر ئەوەی ماوەکە بەسەرچوو، سەرۆککۆمار هەڵنەبژێردرا، پرۆسەکە لە سەرەتاوە دووبارە دەبێتەوە، بۆ ئەمەش دەبێت پرسیار ئاراستەی دادگەی فیدراڵی بکرێت، ئەو بابەتەکە یەکلا بکاتەوە، بە بڕوای من بەپێی ئەو یاسایەی هەیە ئەو بەربژێرانەی هەن وەکو خۆیان دەمێننەوە. "  لەبارەی بڕیارەکەی دادگەی فیدراڵی بۆ راگرتنی کارەکانی بەربژێرکردنی هۆشیار زێباری بە شێوەیەکی کاتی، د. محەممەد شاکر، باس لەوە دەکات: "دەبوو دادگەی فیدراڵی لەگەڵ دەکردنی ئەو بڕیارە، بڕیاری ئەوەشی دابووایە کە دانیشتنی پەرلەمانیش نەکرێت تاوەکو ئەو کەیسە یەکلایی دەکرێتەوە. "  لەبارەی ئەو تۆمەتانەی ئاراستەی بەربژێرەکەی پارتی کراوە، د. محەممەد شاکر ئەوەی خستەڕوو، بنەمایەکی بنچینەیی هەیە تۆمەتبار بە تۆمەتباری دەمێنێتەوە تاوەکو تاوانەکەی لەسەر دەسەلمێندرێت، ئەوەی پەنجەی تۆمەتی بۆ درێژ دەکرێت بێتاوانە و هیچی لەسەر نییە. ئەوانەشی کە کاتی خۆی دەنگیاندا بۆ لێسەندنەوەی متمانە لە هۆشیار زێباری بە دانپێدانانی خۆیان بە هۆکاری سیایی بووە، ئەگەر وانەبووایە کاتێک CV یەکەی پێشکەشی پەرلەمان کرد هیچ گرفتێکی نەبوو، وە هەموو مەرجەکانی تێدابوو.