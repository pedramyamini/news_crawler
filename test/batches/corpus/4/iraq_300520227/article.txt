ئەمڕۆ دووشەممە ٣٠ - ٠٥ - ٢٠٢٢ نەهلە ئەفەندی، جێگری یەکەمی سەرۆکی لیژنەی خوێندنی باڵا لە پەرلەمانی عێراق بە تۆڕی میدیایی رووداوی راگەیاند، ئەمڕۆ لیژنەی باڵای پەرلەمانی عێراق و وەزیر و کاربەدەستانی وەزارەتی خوێندنی باڵای عێراق کۆبوونەوە و لەبارەی ئەو خوێندکارە عێراقییانەی کە لە ئۆکراینا دەیانخوێند گفتوگۆیان کردووە و بڕیاردرا، ئەوانەی بە فەرمی و لە رێگەی حکومەتی عێراق یان حکومەتی هەرێمی کوردستانەوە چوونە ئەو وڵاتە بۆ خوێندن، لە هەمان بەشی خۆیان لە زانکۆکانی عێراق و هەرێمی کوردستان درێژە بە خوێندن بدەن.  نەهلە ئەفەندی گوتی: "ئەو خوێندکارانەی کە لە ئۆکراینا دەیانخوێند دوو گرووپن، هەندێکیان بە فەرمی لەلایەن وەزارەتی خوێندنی باڵای عێراق و هەرێمی کوردستانەوە رۆیشتوون، ئەمانە دۆسیەیان هەیە و دەتوانن لە زانکۆکانی عێراق و هەرێمی کوردستان لە هەمان بەشی خۆیان درێژە بە خوێندن بدەن. گرووپی دووەمیان، ئەو خوێندکارانەن کە بە بڕیاری کەسیی خۆیان رۆیشتوون بەبێ ئاگاداری حکومەت، ئەوانە هیچ کارێکیان بۆ ناکرێت و دەبێ چاوەڕێی ئاساییبوونەوەی دۆخی ئۆکراینا و بڕیاری حکومەتی ئەو وڵاتە بکەن".  لە ساڵی خوێندنی ٢٠٢١ - ٢٠٢٢ دا ٨٠ خوێندکاری عێراقی بە فەرمی لە زانکۆکانی ئۆکراینا وەرگیراون کە ٣٠ لەو خوێندکارانە کوردستانین.