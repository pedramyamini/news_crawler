ئەمڕۆ دووشەممە ١٤ی شوباتی ٢٠٢٢، بەیدا خزر، بڕیاردەری ئەنجوومەنی نوێنەرانی عێراق بە تۆڕی میدیایی رووداوی راگەیاند: "دوای کردنەوەی دەرگای خۆ بەربژێرکردن بۆ پۆستی سەرۆککۆمار بۆ جاری دووەم، ژمارەی بەربژێرەکان بۆ ئەو پۆستە زۆر زیاتر بوون و گەیشتووەتە ٦٠ کەس، ئەمە دوایین ئاماری وردی ئەنجوومەنی نوێنەرانی عێراقە دوای ئەوەی رۆژی یەکشەممە ١٣ی شوباتی ٢٠٢١، ئەنجوومەنی نوێنەران دەرگای خۆبەربژێرکردنی بۆ پۆستی سەرۆککۆمار داخست".  سەبارەت بە وردەکارییەکانی بەربژێرانی پۆستی سەرۆککۆمار و رێوشوێنەکانی هەڵبژاردنی سەرۆککۆمار، بڕیاردەری ئەنجوومەنی نوێنەرانی عێراق گوتی: "ئەنجوومەنی نوێنەران ناوی بەربژێران دەنێرێت بۆ دامەزراوەکانی وەکو دەستەی دەستپاکی، دادگە و چەند شوێنێکی دیکە بۆ راستاندن و یەکلاییبوونەوەی شیاوی ئەو بەربژێرانە و بوونی مەرجەکانی خۆبەربژێرکردن تێیاندا".  لەبارەی کۆبوونەوەی داهاتووی ئەنجوومەنی نوێنەرانی عێراقیشەوە، بەیدا خزر، گوتی: "بڕیارە دوای یەکلاییکردنەوەی ناوی بەربژێرەکان بۆ  پۆستی سەرۆککۆمار، لەماوەیەکی کورتدا کۆبوونەوەی ئەنجوومەنی نوێنەران بکرێت و سەرۆککۆماری تێدا هەڵبژێردرێت".  رۆژی دووشەممە ٧ی شوبات ماوەی دەستووری بۆ هەڵبژاردنی سەرۆککۆماری عێراق بەبێ هەڵبژاردنی سەرۆککۆماری نوێ کۆتاییهات، رۆژێک دواتر پەرلەمانی عێراق رایگەیاند، لە رۆژی چوارشەممەوە ٩ی شوبات جارێکی دیکە دەرگەی خۆبەربژێرکردن بۆ پۆستی سەرۆککۆمار دەکاتەوە.  لەساڵی ٢٠٠٥ ەوە پۆستی سەرۆککۆمار لەعێراق بە رێککەوتن و سازان پشکی کوردە، دوای نەگەیشتنییان بەهیچ رێککەوتنێک لەوبارەیەوە، هەریەک لە پارتی دیموکراتی کوردستان هۆشیار زێباری و یەکێتیی نیشتمانیی کوردستان، بەرهەم ساڵحیان بۆ ئەو پۆستە بەربژێرکرد، بەڵام رۆژی یەکشەممە ١٣ - ٠٢ - ٢٠٢٢ دادگەی باڵای فیدراڵیی عێراق بەربژێربوونی هۆشیار زێباری رەتکردەوە.  دواتر رۆژی دووشەممە ١٤ - ٠٢ - ٢٠٢٢ مەحموود محەممەد، گوتەبێژی پارتی دیموکراتی کوردستان لە راگەیێندراوێکدا رایگەیاند: "دوای ئەو پێشهاتە سیاسی و كۆسپ و تەگەرانەی خرانە بەردەم هەڵبژاردنی سەرۆككۆماری عێراق و لەپێناو بەردەوامبوونی هەنگاوە دەستوورییەكانی ناو پڕۆسەی سیاسیی عێراق"، رێبەر ئەحمەدیان بۆ ئەو پۆستە بەربژێر کردووە.