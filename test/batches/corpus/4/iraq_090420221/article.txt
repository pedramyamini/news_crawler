ئەمڕۆ ٩ ـی نیسان رۆژی رووخانی رژێمی پشووی عێراقە، بەم بۆنەیەوە لە هەرێمی کوردستان کراوەتە پشوو، بەڵام لە بەشێکی زۆری پارێزگاکانی باشوور و ناوەڕاستی عێراق یان پشوو نییە، یان بە ناوی کوژرانی محەممەد باقر سەدر، یەکێک لە دیارترین مەرجەعەکانی شیعە لە قوتابخانە و زانکۆکان کراوەتە پشوو، نەک رووخانی رژێمی پێشوو، لەوانە لە پارێزگاکانی زیقار، موسەننا، کەربەلا، نەجەف، میسان.   هاوکات پارێزگای زیقار رایگەیاندووە، بەبۆنەی داگیرکاری ئەمریکا بۆ عێراق و ساڵیادی کوژرانی محەممەد باقر سەدر لە سەرجەم فەرمانگە حکومییەکان پشووی فەرمییە.   شەوی رابردووش، وەزارەتی پەروەردەی عێراق لە راگەیێندراوێکدا بڵاویکردەوە، ئەمڕۆ شەممە، لە قوتابخانەکان دەوام ئاساییە و پشوو نییە. هاوکات پارێزگای نەینەوا نەیکردووەتە پشوو و راگەیاندووە، ئەمڕۆ لە قوتابخانەکان پشوو نییە و دەوام ئاساییە.   رەفعەت سمۆ، یاریدەدەری پارێزگاری نەینەوا بە تۆڕی میدیایی رووداوی راگەیاند، ئەمڕۆ شەممە ٩ ـی نیسان، دەوامی فەرمییە لە قوتابخانەکان و پشوو نییە لە سنووری پارێزگای نەینەوا. ٩ ـی نیسان یەکێکە لە پشووە فەرمییەکان لە عێراق، بەڵام ئەوەی ئەمساڵ جیای دەکاتەوە لە ساڵانی دیکە، ئەوەیە رۆژەکە کەوتووەتە رۆژی شەممە کە لە فەرمانگەکانی دیکە شەممان دەوام نییە، تەنیا قوتابخانەکان بەهۆی بوونی تاقیکردنەوەکانەوە، ئەمڕۆ شەممە دەوامیان هەیە.