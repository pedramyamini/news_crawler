یوسف فەرەج سەبعاوی، ئەندامی پەرلەمانی عێراق لە هاوپەیمانیی سەروەریی سوننەکان، ئەمڕۆ چوارشەممە ٢٧ - ٠٤ - ٢٠٢٢، بە تۆڕی میدیایی رووداوی راگەیاند: "هیچ ناکۆکییەک لە نێو هاوپەیمانیی سەروەری سەریهەڵنەداوە، بۆیە ئەوەی باس دەکرێت کە گوایە هاوپەیمانیی سەروەریی درزی تێکەوتووە و چەند پەرلەمانتارێک لێی جیابوونەتەوە راست نییە، تەنیا پێشهات دوورخستنەوەی پەرلەمانتار لەیس دلێمییە لە ریزی هاوپەیمانییەکەمان، ئەویش بەهۆی پابەندنەبوونی بە پەیڕەوی ناوخۆی حیزب دوورخرایەوە".  سەبارەت بە دۆخی سیاسیی عێراق؛ یوسف سەبعاوی دەڵێت: "بنبەستی سیاسی لە عێراق بەردەوامە، چونکە هێشتا هیچ دەرچەیەک بۆ دەربازبوون لەم دۆخە نەکراوەتەوە، تەنانەت سەردانەکەی ئەمڕۆی محەممەد حەلبووسی، سەرۆکی پەرلەمانی عێراق بۆ ئێران سەردانێکی فەرمییە لەلایەن سەرۆکی پەرلەمانەوە بۆ ئەو وڵاتە، بۆیە پەیوەندی بە هیچ دەستپێشخەری و نێوەندگیرییەکەوە بۆ چارەکردنی بنبەستی سیاسی لە عێراق نییە".  هاوپەیمانیی سەروەری سوننەکان ٦١ ئەندامی لە ئەنجوومەنی نوێنەرانی عێراق هەیە.  بەهۆی بایکۆتکردنی دانیشتنەکانی پەرلەمان تایبەت بە هەڵبژاردنی سەرۆککۆمار؛ لەلایەن چوارچێوەی هاوئاهەنگیی شیعە بە رابەرایەتی نووری مالیکی و هاوپەیمانەکانی، پرۆسەی سیاسیی عێراق لە قۆناخی هەوڵی هەڵبژاردنی سەرۆککۆماری نوێدا چەقی بەستووە، لەگەڵ ئەمەشدا تاوەکو ئێستا هاوپەیمانیی سێقۆڵیی لە نێوان رەوتی سەدر و پارتی دیموکراتی کوردستان و سەروەریی سوننەکان بەردەوامە.