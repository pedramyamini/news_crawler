حەیدەر لامی، ئەندامی  هاوپەیمانیی دەوڵەتی یاسا میوانی بووڵتنی کۆڕۆژی تەلەڤزیۆنی رووداو بوو، دەستپێشخەرییەکەی موقتەدا سەدر، رێبەری رەوتی سەدر و پەیوەندیکردنی بە نووری مالیکی بە "دەستپێکی کردنەوەی دەرچەیەک" بۆ پرۆسەی سیاسی لە عێراق وەسفکرد و گوتی "بەمزووانە ئەنجامەکەی دەبینین".  بە گوتەی لامی، چوارچێوەی هاوئاهەنگی دەیەوێت لەڕووی ژمارەوە گەورەترین فراکسیۆنی هەبێت لە پەرلەمان بۆئەوەی سەرۆکوەزیران هەڵبژێرێت، ئەوەش بە پشتبەستن بە ماددەی ٧٦ی دەستووری عێراق کە تێیدا باس لەوە کراوە، دەبێت سەرۆککۆماری وڵاتەکە بەربژێری گەورەترین فراکسیۆن رابسپێرێت بۆ پێکهێنانی حکومەتی نوێی عێراق.  لە کۆبوونەوەی نەجەف باس لە محەممەد جەعفەر سەدر کراوە بۆ پۆستی سەرۆکوەزیرانی عێراق. لە وەڵامی ئەو پرسیارەی، ئایا چوارچێوەی هاوئاهەنگی رازی دەبن بە جەعفەر سەدر، حەیدەر لامی بەناوی چوارچێوەی هاوئاهەنگییەوە گوتی، "هیچ ڤیتۆیەکمان لەسەری نەبوو، ئێمە دەمانەوێت سەرەتا فراکسیۆنێکی یەکگرتووی پێکهاتەی شیعە لە پەرلەمان هەبێت، دواتر دەتوانین سەرۆکوەزیران هەڵبژێرین جا هەر کەسێک بێت".  محەممەد جەعفەر سەدر، کوڕی محەممەد باقر سەدرە، باوکی دامەزرێنەری حیزبی دەعوەیە لە عێراق، ساڵی ١٩٧٠ لە نەجەف لەدایکبووە و خێزاندارە و باوکی شەش منداڵە، ئامۆزای موقتەدا سەدر، رێبەری رەوتی سەدرە. ساڵی ١٩٩٥ - ٢٠٠٧ خوێندنی ئایینیی لە نەجەف و قوم تەواو کردووە، ماستەری لە زانستی کۆمەڵناسیدا هەیە. ساڵی ٢٠٠٩ راوێژکاری سەرۆککۆماری عێراق بوو، ساڵی ٢٠١٠ بووە ئەندامی پەرلەمانی عێراق، لە ساڵی ٢٠١٩ وە باڵیۆزی عێراقە لە بەریتانیا.  هاوپەیمانیی سێقۆڵیی پارتی، سەروەری و سەدر، نەیانتوانی دوو لەسەر سێی ئەندامانی پەرلەمان کۆبکەنەوە بۆ دانیشتنی پەرلەمان و هەڵبژاردنی سەرۆککۆمار، بۆیە لامی دەڵێت "ئەوە وایکرد موقتەدا سەدر روو لە چوارچێوەی هاوئاهەنگی بکات".  لەبارەی بەشداریکردنی بەشێک لە چوارچێوەی هاوئاهەنگی لەگەڵ رەوتی سەدر بۆ پێکهێنانی حکومەت، ئەو حکومەتەی دوای کۆبوونەوەکەی حەنانەش سەدر جەختیکردەوە، "زۆرینەی نیشتمانی" بێت، گوتی، "چوارچێوەی هاوئاهەنگی بەبێ هیچ لایەنێک هەنگاو نانێت بۆ پێکهێنانی فراکسیۆنێک لەگەڵ رەوتی سەدر و رۆشتنە پەرلەمانی عێراق، بەڵکو پێکەوە بەشداریی دانیشتنی پەرلەمان دەکەن".  چوارچێوەی هاوئاهەنگی هێشتا بڕیاری نەداوە دەنگ دەداتە کام بەربژێری سەرۆککۆمار، وەکو حەیدەر لامی ئاماژەی پێکرد، ڤیتۆشیان لەسەر رێبەر ئەحمەد، بەربژێری پارتی دیموکراتی کوردستان نییە، "تەنیا دەمانەوێت رێککەوتنی سەرەتایی و بنەڕەتی لەنێوان پارتی و یەکێتی هەبێت، چونکە رێککەوتنی ئەوان سەقامگیرییە بۆ هەرێمی کوردستان و عێراقیش".