ئەمڕۆ ١١ ى ئایارى ٢٠٢٢، لە کۆبوونەوەى بەرپرسانى وەزارەتى رۆشنبیرى و گەشتوگوزار و شوێنەوارى عێراق لە بەغدا، بڕیارى گرتنەبەرى چەند رێوشوێنێک درا بۆ رووبەڕبوونەوەى ئاساییکردنەوەى پەیوەندى لەگەڵ ئیسرائیل، لەوانە دەستپێکردنى هەڵمەتێک لە رێگەى ماڵپەڕە ئەلیکترۆنیەکانى سەر بەو وەزارەتە بۆ رووبەڕووبوونەوەى ئەو ئاساییکردنەوەى پەیوەندییە و ئەو هەڵمەتە لە چالاکییەکانى وەزارەتى رۆشنبیری جێگە بکەنەوە.  وەزارەتى رۆشنیرى و گەشتوگوزار و شوێنەواریى عێراق، داواکاريىەکی ئاڕاستەى هەردوو وەزارەتى پەروەردە و خوێندنى باڵا و توێژینەوەى زانستى عێراق بکات "هەڵمەتێکى جەماوەری" دەستپێبکەن بەرانبەر بەو بابەتانەى، کە چەند ماڵپەڕێک بە زمانى عەرەبی بڵاویدەکەنەوە و گومان دەکرێت ماڵپەڕەکان ئیسرائیلی بن.  ئەو رێوشوێنانەى وەزارەتى رۆشنبیرى و گەشتوگوزار و شوێنەوارى عێراق هاوکات بوو لەگەڵ خوێندنەوەى یەکەم  بۆ پڕۆژەیاساى قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل لە پەرلەمانى عێراق لە رۆژی ١١ - ٠٥ - ٢٠٢٢.   بەپێی رەشنووسى پڕۆژەیاساکە هەر جۆرە پەیوەندییەکی فەرمی و نافەرمی لەسەر ئاستی تاک یان بەکۆمەڵ لەگەڵ ئیسرائیل لە ناوەوە یان دەرەوەی عێراق سزاکەی لەسێدارەدان یان زیندانی هەتاهەتایی دەبێت.