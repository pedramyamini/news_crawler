شەهد غالبی، بەرپرسی لیژنەی خۆجێیی حیزبی شیوعی عێراق لە قەزای شەترە لە پارێزگای زیقار رۆژی شەممە ٣٠ - ٤ - ٢٠٢٢ بە تۆڕی میدیایی رووداوی گوت، رۆژی هەینی ٢٩ - ٤ - ٢٠٢٢ عەزیز عوید سوڵتان ناسراو بە ئەبو سینان، ئەندامی لیژنەی خۆجێیی حیزبی شیوعی لە قەزای شەترە لە شەڕێکی هۆزایەتییدا کوژراوە.   شەهد غالبی گوتی، حەوت بۆ هەشت مانگە شەڕێکی هۆزایەتی لە شارەکە بەردەوامە و ئەندامەکەی حیزبی شیوعی هەوڵیداوە کێشەکە چارەسەر بکات، بەڵام سەرکەوتوو نەبووە، بۆیە ئێوارەی دوێنێ ژمارەیەک کەس لەنێو بازاڕی شەترە بە تەور هێرشیان کردووەتە سەری و کوشتوویانە، کوڕەشی بریندارە و ئێستا لە نەخۆشخانەیە.  بەرپرسی لیژنەی خۆجێیی حیزبی شیوعی عێراقی لە قەزای شەترە راشیگەیاند، دواتر هێرشکارەکان بەرەو شوێنێکی نادیار هەڵاتوون و پۆلیسیش دۆسیەی لێکۆڵینەوەی لە رووداوەکە کردووەتەوە.   شەڕی نێوان هۆزەکان لە پارێزگای زیقار بەدیاریکراوی قەزای شەترە دەمێکە بەردەوامە. رۆژی ٢٠ ـى نیسانى ٢٠٢٢ پارێزگارى زیقار بڕیارى قەدەخەى هاتووچۆی لە سنوورى قەزاى شەتڕە راگەیاند، دوای ئەوەى بەیانى ئەو رۆژە بەهۆى ناکۆکیی نێوان دوو هۆزی گوندى سەعدونى ئەو قەزایە، عەمید روکن عەلى جەمیل، بەرپرسی یەکەى هەواڵگریى فەرماندەیی ئۆپەراسیۆنەکانى سۆمەر کوژرا، کاتێک دەیویست کۆتایی بەو کێشەیە بهێنێت.  حەیدەر غالب، قایمقامی قەزای شەترە ئەمڕۆ شەممە بە تۆڕی میدیایی رووداوی گوت، ئەمە یەکەم رووداو نییە لە قەزاکە روودەدات و گوتی، قەزاکە گرفتارە بەدەست زنجیرەیەک رووداوی هۆزایەتی، ئەوەش کاریگەری خراپی دروستکردووە و ئاسایش و ئارامی نەماوە.