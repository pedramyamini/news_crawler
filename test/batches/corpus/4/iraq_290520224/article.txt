لە کۆنگرەیەکی رۆژنامەڤانیی هاوبەشدا لە بەغدا لەگەڵ عەلی سەلاجەقە، جێگری سەرۆککۆماری ئێران و سەرۆکی رێکخراوی پاراستنی ژینگەی ئێران کە بە یاوەری شاندێکی باڵا گەیشتە عێراق، د. فوئاد حوسێن، وەزیری دەرەوەی عێراق، ئەمڕۆ یەکشەممە ٢٩.٥.٢٠٢٢، رایگەیاند، لە کۆبوونەوەیاندا لەگەڵ شاندەکەی کۆماری ئیسلامیی ئێران چۆنێتیی هاوئاهەنگیی هەردوولایان تاوتوێکرد؛ سەبارەت بە گۆڕانی کەشوهەوا بە گشتی نەک تەنیا شەپۆلەکانی خۆڵبارین لەگەڵ فراوانکردنی هاوئاهەنگییان لە ئاستی وڵاتانی ناوچەکە.  وەزیری دەرەوەی عێراق ئاماژەی کرد، لە کۆبوونەوەکەیاندا پرسی ئاو و چۆنێتیی بەڕێوەبردنی ئاویشیان تاوتوێکردووە، لە ئاستی ناوخۆ و لە ئاستی پەیوەندیی نێوان ئێران و عێراق و لە ئاستی ناوچەکە. هەروەها وشکەساڵی و بەبیابانبوونیان لە عێراق و ئێران و چۆنێتیی هاوئاهەنگییان لەم بوارە تاوتوێکردووە، چونکە گۆڕانی کەشوهەوا تەنیا تایبەت نییە بە یەک وڵات، بەڵکو سنووربەزێنن، بۆیە پێویستمان بە کاری هاوبەشە لە نێوان وڵاتان بۆ بەرەنگاربوونەوەی گۆڕانە نەرێنییەکان.  کۆنگرەی رۆژنامەڤانیی هاوبەشی فوئاد حوسێن و عەلی سەلاجەقە  جێگری سەرۆککۆماری ئێران و سەرۆکی رێکخراوی پاراستنی ژینگەی ئێران لە کۆنگرەکەدا رایگەیاند: رێگەیەکی دووریان لە پێشە بۆ ئەوەی بتوانن لە کاریگەریی دیاردەی شەپۆلەکانی خۆڵبارین کەمبکەنەوە، ئەو گۆڕانانەی کە لە سرووشتدا روویانداوە بەهۆی دەستوەردانی درێژخایەنی مرۆڤن، کۆبوونەوەی ئەمڕۆش سەرەتایەکی باشە بۆ هاوئاهەنگی و کۆبوونەوەی هاوبەش لە نێوان کۆماری ئیسلامیی ئێران و کۆماری عێراق.  دەستەی کەشناسیی عێراق سەبارەت بە هۆکاری زۆربوونی شەپۆلەکانی خۆڵبارین لە ساڵی ٢٠٢٢ لە عێراق دەڵێت: هۆکاری کورتمەودای زۆربوونی شەپۆلەکانی خۆڵبارین لە عێراق کەمیی بارانبارین و کەمبوونی رووبەری سەوزاییە، بەڵام هۆکاری درێژمەودای ئەم دۆخە گۆڕانی کەشوهەوا و وشکەساڵی و بەبیابانبوونی خاکی عێراقە.