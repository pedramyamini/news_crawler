رۆژی ٧ ى نیسانی ٢٠٢٢ کۆمەڵەى نەتەوە یەکگرتووەکان کۆبووەوە، لە کۆبوونەوەکە هەڵپەساردنى ئەندامیێتیی رووسیا لە ئەنجوومەنى مافى مرۆڤى سەر بە رێکخراوى نەتەوە یەکگرتووەکان خرایە دەنگدانەوە، ئەویش بەهۆى هێرشەکەی بۆ سەر ئۆکراینا، کە لە ٢٤ ى مانگى شوباتى رابردووەوە دەستیپێکردووە.  لەکۆى ١٧١ نوێنەرى وڵاتان، کە ئامادەى پرۆسەى دەنگدانەکە بوون، ٩٣ وڵات بڕیارەکەیان پەسندکرد و ٢٤ وڵاتیان دژ بە بڕیارەکە دەنگیان دا، لەکاتێکدا نوێنەرى ٥٤ وڵاتى ئەندامى کۆمەڵەى نەتەوە یەکگرتووەکان هەڵوێستى بێلایەنیان هەڵبژاردن، کە عێراق یەکێک بوو لەو وڵاتانە.  لە ٢ ى ئادارى ٢٠٢٢، بەهەمانشێوە عێراق هەڵوێستى بێلایەنى هەڵبژارد لە دەنگدان بۆ بەرژوەندیى یان رەتکردنەوەى بڕیارێک لە کۆمەڵەى نەتەوە یەکگرتووەکان بۆ سەرکۆنەکردنى رووسیا لە هێرشکردنە سەر ئۆکراینا.