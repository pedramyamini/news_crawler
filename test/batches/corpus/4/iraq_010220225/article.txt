حوسێن عەلی، هاوژینی خوشکی تۆمەتبارەکە دەڵێت، "لە کاتی رووداوەکەدا چووینە ماڵەکە، منداڵەکان لە ترسی کوشتنیان بەرەو رووی مامیان رایانکرد؛ بەرەو ماڵەکەمان هاتن. عەقیل [تۆمەتبارەکە] لێرە وەستابوو چەکی بەدەستەوەبوو؛ کاتێک من و جاسمی برامی بینی تەقەی لێکردین؛ دواتر براکەم چووە ماڵەوە چەک بهێنێت، وەک بەرگریکردن لە خۆمان و منداڵەکان، خوشک و براکانمان، پێش ئەوەی عەقیل بگاتە لامان دەستی بریندار بوو، دواتر چەکەی کەوت و لێی وەرگیرا".   چەند رۆژێک بوو خاوەن ماڵەکە بەشێوەیەکی سەیر باری تەندروستیی تێکچوو بوو، وەک کەسوکارەکەی باسی دەکەن، هۆکارەکەی نازانن و چەندین جار هەوڵیانداوە چارەسەری بکەن، بەڵام سەرجەم هەوڵەکانیان بێسوود بووە، چونکە ئەو کەسێکی کەللەڕەق بووە و رەتیکردووەتەوە.   ئەحمەد فازڵ، برای تۆمەتبارەکە دەڵێت، "لەپڕ باری دەروونی تێکچوو، هەندێک کات لەگەڵ خۆی قسەی دەکرد، زۆرکات چەکی هەڵدەگرت و شەوانیش نەدەخەوت، لە پڕێکدا نازانین چی بەسەر هات؛ ئایا باری دەروونی تێکچووە یان شتێکی بینیوە و شۆک بووە؛ بە ئێمەی نەگوت؛ هەموو خەڵکی ناوچەکە گەواهی بۆ ئاکار و رەوشتی دەدەن".  سالم عەبدولڕەحمان، کوڕە مامی تۆمەتبارەکە دەڵێت، "کاتێک هێزە ئەمنییەکان گەیشتنە شوێنەکە، تاوانکاریان دەستگیرکرد و رەوانەی نەخۆشخانە کراوە بۆ چارەسەر. لێم پرسی بۆچی ئەم کارەت کرد؟ لە وەڵامدا گوتی چیم کردووە؟ دووبارە پرسیارم لێکردەوە و گوتم هیچت نەکردووە؟ ئەویش گوتی نەخێر بەخوا هیچم نەکردووە؛ پێم گوت ئەی کێ منداڵەکانتی کوشتووە؟ وەڵامی دایەوە و گوتی منداڵەکانم مردوون؟ ئەوکات هەریەک لە فەرماندەی فەوج و نوێنەری ئاسایشی نیشتمانی و پزیشک ئامادە بوون"