بەپێی بەرنامەی کاری پەرلەمان، بڕیارە کاژێر ١١ پێشنیوەڕۆی ئەمڕۆ پێنجشەممە پەرلەمانی عێراق کۆبێتەوە  و  دەنگ لەسەر پێشنیازەیاسای قەدەخەکردنی دروستکردنی پەیوەندی لەگەڵ ئیسرائیل بدات.  حەسەن عزاری، سەرۆکی فراکسیۆنی سەدر لە تویتێکدا راگەیاند، بەکۆی دەنگی لیژنەی یاسایی پەرلەمانی عێراق رەشنووسی کۆتایی یاسای قەدەخەکردنی دروستکردنی پەیوەندی لەگەڵ ئیسرائیل تەواو بووە، بۆ ئەوەی لە کۆبوونەوەی ئەمڕۆی پەرلەمانی عێراقدا دەنگی لەسەر بدرێت.   پێشنیازەیاسای قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل لەلایەن فراکسیۆنى سەدر لەپەرلەمانى عێراق پێشکەش کراو ١١ ى ئایارى ٢٠٢٢ خوێندنەوەى یەکەمى بۆ کرا.  پێشنیازەیاسای قەدەخەکردنی ئاساییکردنەوە و دامەزراندنی پەیوەندیی لەگەڵ ئیسرائیل لە نۆ ماددە پێکدێت، بەگوێرەى یاساکە هەر جۆرە پەیوەندییەکی فەرمی و نافەرمی لەسەر ئاستی تاک و بەکۆمەڵیش لەگەڵ ئیسرائیل لە ناوەوە یان دەرەوەی عێراق، سزاکەی لە سێدارەدان یان زیندانی هەتاهەتایی دەبێت.  هاوکات هەر ئەمڕۆ پێنجشەممە لیژنەی دارایی پەرلەمانی عێراق لەبارەی پێشنیازە یاسای پشتوانی خێرای ئاسایشی خۆراک، میوانداری عەلی عەللاوی، وەزیری دارایی عێراق دەکات.  د. جەمال کۆچەر، ئەندامی لیژنەی دارایی پەرلەمانی عێراق (تۆڕی میدیایی رووداو)ی رایگەیاند: "بۆ تاوتوێکردنی  پێشنیازەیاسای پشتیوانی خێرای ئاسایشی خۆراک، لیژنەی دارایی پەرلەمانی عێراق کاژێر ١١ پێشنیوەڕۆی رۆژی پێنجشەممە (٢٦/٥/٢٠٢٢) میوانداری عەلی عەللاوی، وەزیری دارایی عێراق دەکات".   د. نەرمین مەعروف، ئەندامی لیژنەی دارایی پەرلەمانی عێراق بە (تۆڕی میدیایی رووداو)ی گوت، لە دوای خوێندنەوەی یەکەم بۆ پرۆژە پێشنیازەکە، لیژنەی دارایی پەرلەمان یەکەم کۆبوونەوەی خۆی کرد لەبارەی تاوتوێکردنی پێشنیازەیاساکە. کۆمەڵێک سەرنج و پێشنیاز لەلایەن ئەندامانی لیژنەی دارایی و ئەندامانی دیکەی پەرلەمانیش خرانەڕوو، بۆیە بەباش زانرا میوانداری وەزیری دارایی بکرێت بۆ وەڵامدانەوەی ئەو پرسیار و سەرنجانە، بۆیە پەیوەندی بە وەزارەتی دارایی کرا و بڕیاردرا رۆژی پێنجشەممە لیژنەکە میوانداری وەزیری دارایی بکات.