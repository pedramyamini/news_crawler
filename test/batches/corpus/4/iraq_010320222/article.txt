د. نەهلە قادر، ئەندامی ئەنجوومەنی نوێنەرانی عێراق لەفراکسیۆنی پارتی دیموکراتی کوردستان، ئەمڕۆ سێشەممە ١ی ئاداری ٢٠٢٢، بەتۆڕی میدیایی رووداوی راگەیاند "دوای بڕیارەکەی ئەمڕۆی دادگەی باڵای فیدراڵی بە ئەگەری زۆرەوە سەرۆکایەتی ئەنجوومەنی نوێنەران لەزووترین کاتدا وادەی دانیشتنی داهاتوو بۆ هەڵبژاردنی سەرۆ کۆماری عێراق دیاری دەکات، ئەمڕۆش نەکرێت ئەوا لەزووترین کاتدا دانیشتنەکە دەکرێت".  د. نەهلە قادر گوتیشی: "گەشبینین ئەمڕۆ دادگەی باڵای فیدراڵی بڕیار لە دەستووریبوونی رێوشوێنەکانی کردنەوەی دەرگای خۆ بەربژێرکردن بۆ جاری دووەم بدات، بەتایبەت بڕیارەکەی خۆیان کە تێیدا کاک هۆشیار زێباری رەتکرایەوە هۆکار بوو بۆ کردنەوەی دەرگای خۆ بەربژێرکردن بۆ جاری دووەم، بۆیە ئەگەری زۆرە کە ئەمڕۆ بڕیارەکە لە بەرژەوەندیی بەربژێرەکان بێت".  ئەندامەکەی پارتی لە ئەنجوومەنی نوێنەرانی عێراق، سەبارەت بە ئەگەری هەڵبژاردنی رێبەر ئەحمەد، بەربژێری پارتی دیموکراتی کوردستان بە سەرۆککۆمار گوتی: "کاک رێبەر ئەحمەد بەربژێری ئێمە و هاوپەیمانێتی سێ قۆڵییە بۆ پۆستی سەرۆککۆمار و تاڕادەیەکی زۆر دڵنیاین لە سەرکەوتنی".  بڕیارە ئەمڕۆ سێشەممە ١ی ئاداری ٢٠٢٢، دادگەی باڵای فیدڕاڵی بڕیار لەبارەی دەستووریبوون یان نەبوونی دووبارە کردنەوەی دەرگای خۆ بەربژێرکردن بۆ پۆستی سەرۆک کۆمار بدات، دوای ئەوەی لەدانیشتنی رۆژی چوارشەممە ٢٣ - ٠٢ - ٢٠٢٢ دا دادگەی فیدراڵیی عێراق گوێی لە سکاڵاکار و سکاڵالێکراو گرت، بەڵام بڕیاری کۆتایی نەدا و کۆبوونەوەکەی دواخست بۆ رۆژی ١ی مانگی ئادار.  عارف حەمامی، ئەندامی هاوپەیمانیی دەوڵەتی یاسا لە ئەنجوومەنی نوێنەرانی عێراق سەبارەت بەچاوەڕوانییان لەبڕیاری دادگە بە رووداوی گوت بڕیارەکە بەهەر بارێکدا بێت "رێزی لێدەگرین"، دەشڵێت: "ئێمە چاومان لەسەر هەنگاوی دوای بڕیارەکەی دادگەیە کە هەڵبژاردنی سەرۆککۆمار و پێکهێنانی کابینەی داهاتووی حکومەتی عێراقە کە ئومێد دەکەین زۆر نەکێشێت".  رۆژی دووشەممە ١٤ی شوباتی ٢٠٢٢، بەیدا خزر، بڕیاردەری ئەنجوومەنی نوێنەرانی عێراق بە تۆڕی میدیایی رووداوی راگەیاند: "دوای کردنەوەی دەرگای خۆ بەربژێرکردن بۆ پۆستی سەرۆککۆمار بۆ جاری دووەم، ژمارەی بەربژێرەکان بۆ ئەو پۆستە زۆر زیاتر بوون و گەیشتووەتە ٦٠ کەس".  بەپێی دەستووری عێراق، دەبێت لە ماوەی ٣٠ رۆژدا لەدوای یەکەم کۆبوونەوەی پەرلەمان و هەڵبژاردنی دەستەی سەرۆکایەتیی پەرلەمان، سەرۆککۆمار هەڵبژێردرێت، بەڵام زیاتر لە ٥٠ رۆژ تێپەڕیوە و هێشتا سەرۆککۆماری نوێ هەڵنەبژێردراوە و دادگەی باڵای فیدراڵیی عێراقیش بڕیاریداوە بەرهەم ساڵح لە ئەرکەکەی بەردەوام بێت تاوەکو سەرۆککۆمار هەڵدەبژێردرێت.