رەفعەت سمۆ، یاریدەدەری پارێزگاری نەینەوا بە تۆڕی میدیایی رووداوی راگەیاند، ئەو تەرمانەی کە لە رووداوی ژێرئاوکەوتنی بەلەمەکەی موسڵ دۆزراونەتەوە و رادەستی کەسوکارەکانیان کراون ١٤٣ تەرمن و بەڵگەنامەی مردنیان بۆ دەرکراوە.  هاوکات ئەو یاریدەدەرەی پارێزگاری نەینەوا باسی لەوەش کرد، ژمارەیەک تەرم تاوەکو ئێستا نەدۆزراوەنەتەوە، ئەرکی دادپزیشکی نەینەوا کۆتاییهاتووە و ئیدی کاری دادگە و پۆلیسە.  هەر لەوبارەوە، د. حەسەن واسق، بەڕێوەبەری دادپزیشکی نەینەوا رایگەیاند، دۆسیەی کارەساتی ژێرئاوکەوتنی بەلەمەکەی موسڵ لای ئەوان داخراوە. لەماوەی ئەم سێ ساڵەدا دادپزیشکی نەینەوا لەکۆی ٢٠٠ تەرم، ١٤٢ تەرمی بەدەستگەیشتووە کە لەنێو رووباری دیجلە تەرمەکان دۆزرابوونەوە، تاوەکو ئێستا ئەوانی دیکە نەدۆزراونەتەوە.  رۆژی ٢١ ـی ئاداری ٢٠١٩ و لە یەکەم رۆژی مانگی نەورۆز و بەهاردا، لە موسڵ بەلەمێک لە دوورگەی ئوم رەبیعەی ناوەڕاستی شارەکە لە ناوچەی غاباتی موسڵ ژێرئاوکەوت، بەهۆیەوە نزیکەی ٢٠٠ کەس گیانیان لەدەستدا و بێسەروشوێن بوون.