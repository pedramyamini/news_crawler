فازڵ مەوات، ئەندامی دەوڵەتی یاسا کە هاوکات بەشێکن لە چوارچێوەی هاوئاهەنگی بە رادیۆی رووداوی راگەیاند، "ناکرێت موقتەدا سەدر باسی زۆرینەی نیشتمانی بکات لە کاتێکدا ٧٣ کورسیی هەیە، ئەگەر نیوە زیاتری کورسییەکانی هەبووایە قەینا باسی ئەوەی بکردایە. "   ئەو ئەندامەی چوارچێوەی هاوئاهەنگی ئاماژە بەوەش دەکات، "ئێستا رەوتی سیاسیی عێراق زۆر ئاڵۆز بووە. موقتەدا سەدر و هاوپەیمانیی سێقۆڵی باش دەزانن کە چوارچێوەی هاوئاهەنگی پێگەیەکی زۆر گەورەیان هەیە و خاوەنی سێیەکی پەکخەری پەرلەمانن، بۆیە ئەوان ناتوانن بەبێ چوارچێوەی هاوئاهەنگی هیچ شتێک بکەن. "  باس لەوەش دەکات، "دەکرا بە هەموو شێوەیەک لەگەڵ یەکدیدا هاوئاهەنگی بکرایە لە کاتێکدا هاوپەیمانیی سێقۆڵی دەرگەی گفتوگۆکانیان داخستبوو و لە هیچ لایەک نزیک نەدەبوونەوە. بە پێچەوانەشەوە چوارچێوەی هاوئاهەنگی بە هەموو شێوەیەک ئامادەکاریی بۆ هەموو جۆرە هاوئاهەنگییەک کردبوو. "  فازڵ مەوات پێیوایە، "چوارچێوەی هاوئاهەنگی دەتوانێت لەگەڵ لایەنە جیاوازەکاندا رێکبکەوێت، بەتایبەتی لەگەڵ یەکێتی نیشتمانیی کوردستاندا. رەنگە بتوانێت لەگەڵ پارتی دیموکراتی کوردستانیش شتێک بکات. "  فازڵ مەوات جەختی لەوە کردەوە، حکومەت بەبێ چوارچێوەی هاوئاهەنگی دانامەزرێت. ناکرێت ئەم چەقبەستووییە هەبێت، دەبێت کرانەوەیەک هەبێت. دەشڵێت، "هەندێک وڵاتیش لەو چەقبەستنە سیاسییەدا کاریگەرییان هەیە. "   ئەندامەکەی چوارچێوەی هاوئاهەنگی گوتی، "کۆبوونەوەکان لەگەڵ لایەنە سیاسییەکاندا بەردەوامن، لەم ماوەیەشدا سەرکردەکانی چوارچێوەی هاوئاهەنگی دەست بە سەردانی لایەنەکان دەکەن کە هەردوو حیزبە گەورە کوردییەکەشیان [پارتی و یەکێتی] تێدایە، بە تایبەتی پارتی کە رەنگە لەگەڵ بەڕێز مەسعود بارزانیدا کۆببنەوە. رەنگە لەگەڵ موقتەدا سەدریشدا کۆببنەوە، پێموایە سەدر لاریی نییە لەو جۆرە کۆبوونەوانە. لایەنە سوننەکانیش هیچ کێشەیەکیان نییە کە چوارچێوەی هاوئاهەنگی لەگەڵیاندا کۆببێتەوە. "  رۆژانی ٢٦ و ٣٠ ـى ئاداری ٢٠٢٢، پەرلەمانى عێراق نەیتوانى سەرۆککۆمارى نوێ هەڵبژێرێت لەنێو ٤١ بەربژێردا. ئەوەش بەهۆى بایکۆتکردنى کۆبوونەوەکە لەلایەن هاوپەیمانیی چوارچێوەى هاوئاهەنگى و چەند فراکسیۆنێکى دیکەوە کە زیاتر لە سێیەکى تێکڕاى ژمارەى ئەندامانى پەرلەمان پێکدەهێنن.  رۆژی پێنجشەممە ٣١ ـى ئادارى ٢٠٢٢، موقتەدا سەدر، رێبەری رەوتی سەدر لە تویتێکدا ماوەى ٤٠ رۆژى دایە چوارچێوەى هاوئاهەنگى کە بە "سێیەکى پەکخەر" ناویبردن بۆ پێکهێنانى حکومەتى نوێ بەبێ بەشداریى رەوتەکەى.  فازڵ مەوات پێیوایە، تاوەکو ئێستا رێگەکان بۆ رێککەوتن لەگەڵ رەوتی سەدردا داخراون و هیچ لێکگەیشتنێک نەبووە بۆ ئەوەی ئەم کێشەیە چارەسەر بکرێت. دەشڵێت، "ئەگەر سەدرییەکان ئاسانکاری نەکەن، سەرۆککۆمار هەڵنابژێردرێت و پرسەکان چارەسەر ناکرێن و کێشەیەکی ئێجگار زۆر دروست دەبن. "  ئاماژە بەوەش دەکات، "ئەگەر هیچ جۆرە لێکگەیشتنێک نەکرێت، ناکرێت ئەم دۆخە بەم جۆرە بەردەوام بێت، دەبێت دادگەی باڵای فیدراڵیی عێراق ئەمە یەکلایی بکاتەوە، یان لەبەر بەرژەوەندیی هاووڵاتییان حکومەتێکی رزگاریی نیشتمانی پێکبهێنرێت یان حکومەتی کاربەڕێکەر بەردەوام بێت کە لاواز بێت و نەتوانێت بازاڕەکان کۆنترۆڵ بکات، وەک ئەوەی ئێستا لە حکومەتەکەی مستەفا کازمیدا دەبینرێت کە لە بەرژەوەندیی عێراقییەکاندا نییە. "  لەبارەی هەڵبژاردنی پێشوەختەشەوە، ئەندامەکەی چوارچێوەی هاوئاهەنگی گوتی، "ئێستا باس لە هەڵبژاردنی پێشوەختە دەکرێت کە هەرگیز شتی وا نابێت و زۆر ئاستەمە. دەکرێت لێکگەیشتن هەبێت تاوەکو نەگەینە ئەو سیناریۆ خراپانە. "