حیزبی ئیشراقەی کانوون لە مانگی یەکی ساڵی ٢٠٢٢ دا هاوپەیمانی لەگەڵ فراکسیۆنی سەربەخۆکان لە پەرلەمانی عێراقدا راگەیاند و پێکەوە ١٠ پەرلەمانتاریان لە پەرلەمانی عێراقدا هەیە.  ئەنجوومەنی جێبەجێکاری حیزبی ئیشراقەی کانوون، رۆژی هەینی ٢٥.٣.٢٠٢٢ لە راگەیەندراوێکدا سەبارەت بە دۆخی سیاسیی عێراق و دانیشتنی سبەی پەرلەمان تایبەت بە هەڵبژاردنی سەرۆککۆماری نوێ رایگەیاند: "ئیشراقەی کانوون لە روانگەی دەستپێشخەرییەکەی کە لە مانگی ١٢ ـی ساڵی ٢٠٢١ دا خستییەڕوو بۆ چارەکردنی بنبەستی سیاسی لە عێراق، هەوڵدەدات پرۆسەیەکی سیاسی دروست بهێنێتە کایەوە بۆ تێپەڕاندنی ئەو بنەما هەڵانەی کە حکومەتەکانی پێشوویان لەسەر بونیادنرا".  حیزبی ئیشراقەی کانوون دەڵێت: "پرۆسەی سیاسی بەهۆی دوو دیدی دژیەک دیسان دووچاری بنبەست بووە؛ دیدەکان بریتین لە حکومەتی سازان کە گەڕانەوەیە بۆ هاوکێشەکانی پشکپشکێنە و گەندەڵی سیاسی، لەگەڵ حکومەتی زۆرینە کە مەترسیی هەیە دەسەڵات قۆرخ بکات؛ بۆیە ئاشکرایە کە ئەستەمە لەم کەشە گرژە حکومەت پێکبهێندرێت؛ بۆیە ئیشراقەی کانوون دیسان دەستپێشخەرییەکەی دەخاتەڕوو بۆ گرتنەبەری رێگەی سێیەم بۆ دەربازبوون لەو بنبەستە".  سەبارەت بە خاڵەکانی دەستپێشخەرییەکەی، حیزبی ئیشراقەی کانوون ئاماژە بەوە دەکات: "خاڵەکان بریتین لە یەکەم، پێکهێنانی حکومەتێک کە تێیدا شایستەکانی هەڵبژاردن بپارێزرێن و هیچ لایەنێک تێیدا پەراوێز نەخرێت. دووەم؛ بەدیهێنانی چاکسازیی سیاسیی گشتگیر لە سەرۆکایەتییەکان و جەختکردنەوە لەسەر سەربەخۆیی دەستە سەربەخۆکان. سێیەم؛ هەڵوەشاندنەوەی پشکپشکێنە لەڕێگەی جیاکردنەوەی ئەرکی زۆرینە لە ئەرکی ئۆپۆزیسیۆن، چونکە ناکرێ هەموو لایەنە سیاسییەکان لە حکومەتدا بەشداربن و کورسییەکانی ئۆپۆزیسیۆن چۆڵ بکرێن، یان لایەنە سیاسییەکان هەردوو رۆڵەکە بگێڕن و لە حکومەتدا بەشداربن و لە هەمانکاتدا رۆڵی ئۆپۆزیسیۆن ببینن، بەڵکو دەبێ پۆستەکانی سەرۆککۆمار، سەرۆکوەزیران و وەزیرەکان تەنیا بۆ لایەنەکانی زۆرینەر بن، لە بەرامبەردا پۆستەکانی دەستەی سەرۆکایەتیی ئەنجوومەنی نوێنەران و سەرۆکایەتیی لیژنەکانی پەرلەمان و بڕیاردەرانی ئەو لیژنانە بۆ لایەنەکانی ئۆپۆزیسیۆن بن".  حیزبی ئیشراقەی کانوون لە کۆتایی راگەیەندراوەکەیدا باسی لەوە کردووە: "لە روانگەی ئەو خاڵانەوە ئیشراقەی کانوون ناچێتە پاڵ هیچکام لە لایەنە سیاسییەکان بۆ پێکهێنانی گەورەترین فراکسیۆن لەنێو ئەنجوومەنی نوێنەران؛ بۆیە ئەگەر ئەو لایەنانەی کە هەوڵی پێکهێنانی حکومەت دەدەن دەستپێخەرییەکەمان قبووڵ نەکەن، ئەوا لە دانیشتنی داهاتووی ئەنجوومەنی نوێنەراندا ئامادە نابین".  بڕیارە سبەی دانیشتنی پەرلەمانی عێراق تایبەت بە هەڵبژاردنی سەرۆککۆماری نوێی عێراق بەڕێوەبچێت، بەڵام هاوپەیمانی سێقۆڵی نێوان پارتی دیموکراتی کوردستان و رەوتی سەدر و هاوپەیمانی سەروەریی سوننەکان ١٦٦ کورسی لە پەرلەماندا هەیە؛ چوارچێوەی هاوئاهەنگیش کە لە هاوپەیمانیی دەوڵەتی یاسا و هاوپەیمانیی فەتح و چەند لایەنێکی دیکە پێکهاتووە نزیکەی ٧٥ کورسی هەیە، بەڵام خۆیان دەڵێن لەگەڵ هاوپەیمانەکانیان نزیکەی ١٣٠ کورسییان هەیە و دەتوانن رێگربن لە بەڕێوەچوونی دانیشتنی هەڵبژاردنی سەرۆککۆمار.  بەپێی بڕیاری دادگەی فیدراڵیی عێراق، پێویستە لانیکەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن بۆئەوەی دانیشتنەکە بەڕێوەبچێت.