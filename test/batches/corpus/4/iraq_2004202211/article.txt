دکتۆر عەلی ھادی، راوێژکار و گوتەبێژی ژووری بازرگانیی بەغدا بە رووداوی راگەیاند، "ئێمە پشتگیری لەو ھەنگاوە دەکەین ئەگەر بێتو ھەرێمی کوردستان بڕیارەکانی دەسەڵاتی ناوەندی جێبەجێ نەکات، بەتایبەتی بڕیاری ژمارە ١٣ی ٢٠١٩، بەڵام گەر بێتو ھەرێم بڕیارەکانی حکومەت جێبەجێ بکات، ئەوا ھیچ پێوست ناکات ئەو دەروازە و خاڵە گومرگییە لاوەکییانە ھەبن، بەڵام گەر ھەرێم پابەندی جێبەجێکردنی دەسەڵاتەکان ناوەند نەبێت، ئەوا بابەتەکە دەبێتە سەروەری و ئێمە پشتیوانیی جێبەجێکردنی بڕیاری حکومەت دەکەین. "  گەرچی بڕیاری دانانەوەی خاڵە گومرگییەکان ھێشتا نەچووەتە واری جێبەجێکردنەوە، بەڵام بە دانانی بازگەی کاتی و نافەرمی باجێکی زۆر لە بارهەڵگرەکان وەردەگیرێت، بەوەش گرانی کەوتووەتە نێو بازاڕەکان، بەتایبەتی لە کەرکووک و ناوچە دابڕێندراوەکانی دیکە.  بورھان مەعموری، پەرلەمانتاری رەوتی سەدر دەڵێت، "با ئێمە بەڕاستی و راشکاوی قسە بکەین، عێراق یەک دەوڵەتە لە باکوورەوە تاوەکو دەگاتە باشوور، لەسەر ھەمووان پێویستە پابەندبن بە جێبەجێکردنی یاسا و یەکخستنی پێناسی گومرگی و دەروازە سنوورییەکان و پێدانی باج، پێویستە داھاتی ھەموو ئەوانە جا لە دەروازەکانی ھەرێم بێت یاخود لە بەسرە، بگەڕێتەوە وەزارەتی دارایی، لەوێشەوە بە شێوەیەکی دادپەروەرانە دابەش بکرێت بەسەر ھەموو عێراقدا. "  بەغدا ویستی بە سەپاندنی پێناسی گومرگی، داهاتی هەرێمی کوردستان کەم بکات و بازرگانان ناچار بە دەروازەکانی عێراق بکات. ئێستا بەم هەنگاوەش نەوەستاوە و دەیەوێ بە دانانی ئەم حەوت خاڵە گومرگییە فەرمییە و دەیان گومرگی نافەرمی لە سنوورەکانی نێوان خۆی و هەرێمی کوردستان، قورسایی ئاڵوگۆڕی بازرگانی بگوازێتەوە سنوورەکانی ناوەڕاست و خوارووی عێراق.