موحسین شەمەری، وەزیری پێشووی سەرچاوەی ئاوی عێراق، لە کاتی بەشداریکردنی لە بەرنامەی رووداوی ئەمڕۆی کەناڵی رووداودا رایگەیاند، چاوەڕێی بڕیاری دادگای فیدراڵی عێراق دەبن، لەبارەی دەستووریبوون یان نەبوونی بەربژێرە نوێیەکانی سەرۆکایەتیی کۆمار و گوتی: "ئەگەر دادگا بڕیاری لە بەرژەوەندیی بەربژێری پارتی دا، رێبەر ئەحمەد دەبێتە بەربژێری هاوبەشی هاوپەیمانیی زۆرینە و لە ئەگەری رەتکردنەوەشیدا، هاوپەیمانییەکە پلان و بەربژێری دیکەیان دەبێت".   لەبارەی دکتۆر بەرهەم ساڵحەوە، شەمەری رایگەیاند، ئەمە دەگەڕێتەوە سەر هەڵوێستیی یەکێتیی، کە لە کامە بەرەدا دەبێت. ئەگەر دیدگای خۆیان بگۆڕن و بێنە نێو هاوپەیمانیی سێقۆڵیی و هاوپەیمانییەکە بکەن بە چوار قۆڵی، چانسی بردنەوەی دەبێت و گوتی: "لێرەوە بانگهێشتیی یەکێتیی دەکەم بۆ ئەوەی پەیوەندیی بە هاوپەیمانیی زۆرینەوە بکەن".   شەمەری باسی لەوەشکرد، لە چەند رۆژی داهاتوودا هاوپەیمانیی زۆرینە فراوانبوونی هاوپەیمانییەکە رادەگەیێنێت، بە ئەندازەیەک ژمارەی پەرلەمانتارانی دەگاتە ٢٢٥ پەرلەمانتار و بەپێچەوانەشەوە، چوارچێوەی هاوئاهەنگیی کورسییەکانیان لە باشترین دۆخدا ناگاتە ٨٠ کورسی.   لەبارەی دوایین بڕیاری دادگای فیدراڵی عێراق سەبارەت بەنادەستوورییبوونی یاسای نەوت و گازی هەرێمی کوردستانیشەوە، موحسین شەمەری رایگەیاند، کاتی دەستبردن بۆ ئەم بابەتە مایەی تێڕامانە. باس لە ناوەڕۆکی بڕیارەکە ناکەین، بەڵام هەڵبژاردنی کاتەکە و دەستبردن بۆ بابەتەکە لەم کاتە هەستیارەدا، نیشانەی پرسیار دروست دەکات و گوتی "هیچ بڕیارێکی دادگای فیدراڵی لەسەر ئەرزی واقیع جێبەجێ نەکراوە و راستەوخۆ زیان بە هەرێمی کوردستان ناگەیێنێت، بەهۆی ئەوەی جێبەجێکردنی ئەم بڕیارە لانیکەم پێویستیی بە ١٠ بۆ ١٥ ساڵ دەبێت".