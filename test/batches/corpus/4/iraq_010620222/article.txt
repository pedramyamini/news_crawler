رۆژی چوارشەممە ١/٦/٢٠٢٢، هادی حوسێن، بەڕێوەبەری کشتوکاڵی پارێزگای بەسرە بە تۆڕی میدیایی رووداوی راگەیاند، "ئێستا ژمارەی دارخورما لە پارێزگای بەسرە بە نزیکەی دوو ملیۆن و ٨٠٠ هەزار دارخورما مەزەندە دەکرێت، لەکاتێکدا لە رابردوودا نزیکەی ١٣ ملیۆن دارخورما لە پارێزگای بەسرە هەبوو".  بەڕێوەبەری کشتوکاڵی پارێزگای بەسرە دەڵێت، "تێکڕای بەرهەمی خورما لە پارێزگای بەسرە ساڵانە بە نزیکەی ١٩٠ هەزار تۆنە، تێکڕای بەرهەمی مامناوەندی هەر دار خورمایەکیش ٦٨ کیلۆگرامە".   بەپێی داتاکانی وەزارەتی کشتوکاڵ، ساڵی ٢٠٢١، عێراق نزیکەی ملیۆنێک تۆن خورمای بەرهەمهێناوە، بەراورد بە ساڵی ٢٠٢٠ نزیکەی ٣٠ % بەرهەم زیادیکردووە، هەروەها ٦٠٠ هەزار تۆن خورما هەناردە کراوە، کە بەراورد بە ساڵی ٢٠١٩، هەناردە نزیکەی ٧٠ % زیادیکردووە.   بەڕێوەبەری کشتوکاڵی پارێزگای بەسرە هۆکاری کەمبوونەوەی دارخوورما و کەمبوونەوەی بەرهەمی خوورمای لە پارێزگاکەدا گەڕاندەوە بۆ، ئاوی سوێر و وشکبوون و کاریگەرییەکانی جەنگی هەشت ساڵەی نێوان عێراق و ئێران و جەنگی دووەمی کەنداو.  بەپێی داتاکانی دەزگای ناوەندیی ئاماری سەر بە وەزارەتی پلادانانی عێراق، قەبارەی بەرهەمی ساڵی ٢٠٢٠ نزیکەی ٧٣٥ تۆن بووە و نزیکەی ١٧ ملیۆن دارخورماش هەن. تێکڕای هەناردەکردنی خورمای عێراق بۆ دەرەوە نزیکەی ٦٠٠ هەزار تۆنە بۆ تورکیا، هیند، میسر، سووریا، ئوردن، ئیمارات، چین، بەنگلادیش و هەندێک بازاڕی ئەوروپی و ئەمریکی هەناردە دەکرێت.  قەبارەی بەکاربردنی ناوخۆیی لە سەرجەم پارێزگاکانی عێراق ساڵانە لەنێوان ١٥٠ بۆ ٢٠٠ هەزار تۆنە، دیارترین جۆرەکانی خورماش بریتییە لە خەستاوی، خەزاروی، ئەشرەسی، جەمالی، حەلاوی، سایر و مەکتووم.   لەماوەى دوو رۆژدا ٥٠ دۆنم باخ و هەزار دارخورما لە قەزایەکى سنوورى پارێزگاى بەسرە سووتاون، ئەو ئاگرکەوتنەوانە لە رۆژانى ٢٩ و ٣٠ ـى ئایاری ٢٠٢٢، لە باخەکانى خورما لە قەزاى مەدینە کەوتوونەتەوە، کە دەکەوێتە باکوورى رۆژئاوای پارێزگاى بەسرە.  رۆژی سێشەممە ٣١/٥/٢٠٢٢، هادى حوسێن، بەڕێوەبەرى کشتوکاڵى پارێزگاى بەسرە بە تۆڕى میدیایی رووداوى راگەیاند؛ دوو ئاگرى گەورە لە رۆژانى یەکشەممە و دووشەممە لە باخەکانى خورماى قەزاى مەدینە کەوتوونەتەوە. گوتیشی، "رووبەرى ٥٠ دۆنم باخ و نزیکەى هەزار دارخورماى سووتاندووە، بەهۆى سەختى ناوچەکە، تیمەکانى ئاگرکوژێنەوە بە ئەستەم گەیشتوونەتە شوێنى رووداوەکە. "  پارێزگاى بەسرە ساڵانێکی زۆر بوو بە بەرهەمهێنانى خورماى فرە جۆر ناسرابوو، بەر لە دەستێپکردنى جەنگى عێراق و ئێران لەساڵى ١٩٨٠، لە کۆى ٣٣ ملیۆن دارخورما لەعێراق، نزیکەی ١٣ ملیۆنیان لە بەسرە بوون.   بەگوێرەى ئامارە فەرمییەکانى بەرگریی شارستانیی عێراق، لەماوەى دوو مانگى رابردوودا سێ هەزار رووداوی ئاگرکەوتنەوە تۆمارکراون، لە ساڵى ٢٠٢١ دا ٣١ هەزار رووداوى ئاگر کەوتنەوە لەعێراق تۆمارکرابوون.