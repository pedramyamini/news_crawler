حەیدەر لامی، ئەندامی سەرکردایەتیی هاوپەیمانی دەوڵەتی یاسا بە سەرۆکایەتیی نووری مالیکی بە تۆڕی میدیایی رووداوی راگەیاند، چوارچێوەی هاوئاهەنگی لیژنەیەکی پێنج قۆڵی پێکهێناوە بۆ لێکنزیکردنەوەی بیروبۆچوونەکان و چارەسەرکردنی بنبەستی سیاسی "بەتایبەتی لەم مانگە گەورەیە، دەرفەتی راستەقینە هەیە بۆ نزیککردنەوەی بیروبۆچوونەکان". بۆیە لیژنەکە لە کەسانی نێو چوارچێوەی هاوئاهەنگی پێکهاتووە، بۆ ئەوەی لە رۆژانی داهاتوو کرانەوە رووبدات.  شەوی رابردوو بافڵ تاڵەبانی، هاوسەرۆکی یەکێتیی نیشتمانیی کوردستان لە بەغدا لەگەڵ سەرکردەکانی چوارچێوەی هاوئاهەنگی کۆبووەوە کە نووری مالیکی و هادی عامری و قەیس خەزعەلی لە کۆبوونەوەکەدا بەشداربوون، لە کۆبوونەوەکەدا گفتوگۆکراوە لەبارەی دەستپێشخەریی چوارچێوەی هاوئاهەنگی، وەک دەرچەیەک بۆ بنەبەستی سیاسی، کە ئێستا پڕۆسەی سیاسیی عێراق پێیدا تێدەپەڕێت. هەردوولا دووپاتیانکردەوە، پێویستە دەستپێشخەرییەکە بەشێوەیەک دابڕێژرێت، کە چارەسەری کێشە هەنووکەییەکان بکات لە رێگەی گفتوگۆ و لێکتێگەیشتنی نیشتمانی هاوبەش لە نێوان هێز و لایەنە سیاسییەکان، بەشێوەیەک خزمەت بە داوا رەواکان خەڵک بکات و ئایندەیەکی ئارام و سەقامگیری بەرقەرار بکات. ئەمە وەک میدیای یەکێتی بڵاویکردەوە.   حەیدەر لامی، سەرکردە لە هاوپەیمانیی دەوڵەتی یاسا گوتی، لە کۆبوونەوەکەدا باسی دیاریکردنی سەرۆککۆمار کراوە، جەخت لەوەکرایەوە کە دەبێت چارەسەرەکە لەنێوان لایەنە کوردستانییەکان بێت و  یەکێتی و پارتی لەسەر بەربژێرێکی هاوبەش رێکبکەون و پێشکێشی بکەن، تاوەکو دۆخێک دروست نەبێت کێشە بۆ بابەتی دوو لەسەر سێی ئامادەبوونی پەرلەمان دروست بێت. دواتر بچینە قۆناخی دیاریکردنی سەرۆکوەزیران لەلایەن فراکسیۆنی شیعەوە، تاوەکو سەرۆککۆمار، بەربژێری سەرۆکوەزیران رابسپێرێت. چوارچێوەی هاوئاهەنگیش هەوڵدەدات نێوەندگیریی نێوان یەکێتی و پارتی بکات بۆ چارەسەری ئەو پرسە.   ئەو کۆبوونەوەیە دوای ئەوە دێت ماوەیەکە چوارچێوەی هاوئاهەنگی دەستپێشخەرییەکی بۆ گەیشتن بە چارەسەری کێشەی هەڵبژاردنی سەرۆککۆمار لە رۆژی سێشەممە، ٥ی نیسانی ٢٠٢٢ خستەڕوو. جەواد ساعدی، سەرکردە لە چوارچێوەی هاوئاهەنگی بە تۆڕی میدیایی رووداوی راگەیاند، "ئەو دەستپێشخەرییەی لایەنەکانی نێو چوارچێوی هاوئاهەنگی نووسیویانەتەوە و ئامادەییان کردووە چوار ئاڕاستە و تەوەر  لەخۆ دەگرێت، ئەوانیش یەکخستنی نێو ماڵی شیعە و مافی شیعە، پرسی گەورەترین فراکسیۆن لە پەرلەمانی عێراق، هەڵبژاردنی سەرۆککۆمار، پرسی پێکهێنانی حکومەت و میکانیزمەکەی و وەزارەتەکانی و مافی هەموو لایەنەکان تێیدا".  گوتیشی، "ئەو دەستپێشخەرییە وردەکاریشی هەیە و چەند خاڵێکی دیکە لەو تەوەرانە دروستدەبن کە دەکرێت کاری زیاتر بۆ لێکنزیککردنەوەی لایەنەکان بکات".  رۆژی پێنجشەممە ٣١ ى ئادارى ٢٠٢٢، موقتەدا سەدر، رێبەری رەوتى سەدر ماوەى ٤٠ رۆژی دایە چوارچێوەى هاوئاهەنگى کە بە سێیەکى پەکخەر ناویبردن بۆ پێکهێنانى حکومەتى نوێ بێ بەشداریى رەوتەکەى و رایگەیاند: "داوا لە برایانم لە رەوتی سەدر دەکەم دەست لەو پرسە وەرنەدەن؛ نە بە چاک و نە بە خراپ".  جەواد ساعدی لەو بارەیەوە گوتی، "پاش ئەو داواکارییەی سەدر، لایەنەکانی نێو چوارچێوەی هاوئاهەنگی کۆبوونەوە، بۆ ئەوە نا هەوڵی پێکهێنانی حکومەت بدەن، بەڵکو لەپێناو ئەوەی کە لایەنەکان لە یەکتر نزیک بکەینەوە و مافی شیعە لە بەرکەوتەی خۆی لە عێراقی دوای ٢٠٠٣ کە گەورەترین پێکهاتەی کۆمەڵایەتییە بپارێزین، هەربۆیە دەمانەوێت لەڕێگەی دەستپێشخەرییەکەمانەوە لەگەڵ هەموو لایەنەکان لەنێویاندا رەوتی سەدر، کۆببینەوە بۆ ئەوەی بگەین بە رێگەچارە و دەربازبوونی ئەم قۆناخە، کە نە چوارچێوەی هاوئاهەنگی بەبێ رەوتی سەدری دەتوانێت ئەو کارە بکات و نە ئەوانیش بە بێ ئێمە".   ٢٦ و ٣٠ ى ئادار، پەرلەمانى عێراق نەیتوانى سەرۆککۆمارى نوێ هەڵبژێرێت، بەهۆى بایکۆتکردنى کۆبوونەوەکە لەلایەن هاوپەیمانیی چوارچێوەى هاوئاهەنگى و چەند فراکسیۆنێکى دیکەوە، کە زیاتر لە سێیەکى تێکڕاى ژمارەى ئەندامانى پەرلەمان پێکدەهێنن.   لەدوای هەڵبژاردنی ١٠ی ئۆکتۆبەری عێراق بۆ خوولی پێنجەمی ئەنجوومەنی نوێنەران، ناکۆکییەکانی سەدر و لایەنە شیعییەکانی دیکە دەرکەوتن و راگەیاندنی ئەنجامی کۆتایی ئەو دوو لایەنە ناکۆکەی کرد بە گژ یەکدا و تۆمەتبارکردنی یەکدی، لەو کاتەوە موقتەدا سەدر باسی بێبەشکردنی ئەو لایەنانە یان بەشی زۆریان دەکات کە لەنێو چوارچێوەی هاوئاهەنگی کۆبوونەتەوە و بە پشتیوانی گەندەڵکاران ناویان دەهێنێت و بەرگری لە پێکهێنانی حکومەتی زۆرینەی نیشتمانی دەکاتەوە، لەبەرامبەردا، چوارچێوەی هاوئاهەنگی دەیەوێت حکومەتی سازان جارێکی دیکە دروست بکرێتەوە هاوشێوەی حکومەتەکانی دوای ساڵی ٢٠٠٣ی عێراق و هەمووان بەشداربن لە پێکهێنانیدا.