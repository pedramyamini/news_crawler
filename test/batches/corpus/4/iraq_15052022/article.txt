رۆژی یەکشەممە، ١٥ - ٥ - ٢٠٢٢، عارف حەمامی، ئەندامی ئەنجوومەنی نوێنەرانی عێراق لە چوارچێوەی هاوئاهانگی لەبارەی دوایین هەوڵەکان بۆ پێکهێنانی حکومەت و دەربازبوون لە دۆخی داخرانی سیاسی بە رووداوی گوت: "هێشتا هیچ دەستپێشخەرییەکی نوێمان پێنەگەیشتووە و لەو بڕوایەشدانین شتێکی نوێ بۆ دەربازبوون لە دۆخی ئێستا هەبێت، ئەوەشی هەیە دەستپێشخەرییەکانی پێشووە کە هیچیان چارەسەری دەربازبوون لە دۆخی چەقبەستوویی سیاسییان نەکرد. "  ئەو پەرلەمانتارە گوتیشی: "ئێمە چاوەڕوانی تەواوبوونی ئەو وادەیەین کە بەڕێز موقتەدا سەدر داویەتییە سەربەخۆکان بۆ پێکهێنانی حکومەت و دوای ئەوە شتێکی نوێ دەبێت بێتە کایەوە، بۆیە تاوەکو مۆڵەتەکە تەواو دەبێت شتی نوێ روونادات، واتە بەلانی کەمەوە تاوەکو کۆتایی ئەم هەفتەیە دۆخەکە وەکو خۆی دەبێت. "  هەروەها رەسوول حلفی، ئەندامی ئەنجوومەنی نوێنەرانی عێراق لە فراکسیۆنی رەوتی سەدری رایگەیاند: "ئێمە چاوەڕوانی تەواوبوونی وادەکەی بەڕێز سەید موقتەدا دەکەین، کە بە سەربەخۆکانی دا بۆ ئەوەی حکومەت پێکبهێنن، مۆڵەتەکە ئەم هەفتەیە تەواو دەبێت، بۆیە چاوەڕوانین دوای ئەوە رووداوی نوێ بێتە کایەوە و بەڕێز موقتەدا هەنگاوی دیکەی هەبێت. "  روونیشیکردەوە"خەڵکی عێراق تەواو نیگەرانە لەو دۆخەی هاتووەتە کایەوە، چونکە ئەوە زیاتر لە حەوت مانگ بەسەر هەڵبژاردنی ئەنجوومەنی نوێنەرانی عێراق تێدەپەڕێت و هێشتا حکومەت پێکنەهاتووە و خزمەتگوزارییەکان وەکو پێویست نین و حکومەت ناتوانێت لێپرسینەوە بکات و کارەکانی خۆی وەک پێویست بکات، بۆیە دەبێت بەزووترین کات بەڕێز موقتەدا سەدر هەنگاوی هەبێت. "   رۆژی ٤ ى ئایارى ٢٠٢٢، موقتەدا سەدر، رێبەرى رەوتى سەدر تویتێکی لەبارەی پێکهێنانی حکومەتی نوێی عێراق بڵاوکردەوە و پێشنیازی کرد سەربەخۆکان حکومەت پێکبهێنن.  موقتەدا سەدر ماوەى ١٥ رۆژى وەک دەرفەت داوەتە پەرلەمانتارە سەربەخۆکان بۆ پێکهێنانى هاوپەیمانێتییەکی سەربەخۆ، کە لە ٤٠ پەرلەمانتار کەمتر نەبن و دووربن لە چوارچێوەى هاوئاهەنگى بۆ ئەوەى پەیوەندیى بە هاوپەیمانیى زۆرینەوە بکەن بۆ پێکهێنانى حکومەتێکى سەربەخۆ.  پێشنیازەکەى موقتەدا سەدر، بەر لە شەش رۆژ بوو لە کۆتاییهاتنى ئەو وادە ٤٠ رۆژییەى لە ٣١ ى ئادار بە چوارچێوەى هاوئاهەنگى دا، بۆ پێکهێنانى حکومەت بەبێ بەشداريى رەوتەکەی.  ئەو هەنگاوەی رەوتی سەدر لەکاتێکدابوو رۆژی ٣ ى ئایار چوارچێوەى هاوئاهەنگى دەستپێشخەرییەکى ١٨ خاڵى خستەڕوو بۆ چارەسەرى دۆخى ئێستاى سیاسیى عێراق و پێکھێنانى حکومەت، تێیدا داوایکردووە هەموو لایەنەکان لەسەر مێزی گفتوگۆ دابنیشن و گفتوگۆ لەسەر چارەسەرییەکان بکەن، بەبێ هیچ مەرجێکی پێشوەخت و پێویستە نێو ماڵی شیعە لەسەر پێکهێنانی فراکسیۆنی گەورە رێکبکەون تاوەکو بەربژێری سەرۆکوەزیرانی داهاتوو دیاری بکرێت.