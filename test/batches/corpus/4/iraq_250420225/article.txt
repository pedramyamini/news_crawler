تەندروستیی پارێزگای زیقار هەوڵی رێگرتن لە بڵاوبوونەوە و تەشەنەکردنی نەخۆشییەکە دەدات، دوای ئەوەی زیاتر لە ٢٠ حاڵەتی تووشبوون بە نەخۆشییەکە تۆمارکران؛ هەوڵەکە بریتییە لە گرتنەبەری رێکاری خۆپاراستن لەڕێگەی چاودێریکردنی شوێنەکانی سەربڕینی ئاژەڵ و فرۆشتنی گۆشتیان، بۆ کۆنترۆڵکردنی نەخۆشییەکە پێش هاتنی وەرزی هاوین و بەرزبوونی پلەی گەرما.  د. حوسێن ریاز، بەڕێوەبەری بەشی تەندروستیی گشتی لە پارێزگای زیقار رایگەیاند، "پارێزگاکە ساڵی رابردوو و ئەمساڵ ٢٤ حاڵەتی تۆمار کرد، کە نۆ حاڵەتیان گیانلەدەستدان بوون، لە سەرەتای ئەمساڵیشەوە تاوەکو ئەمڕۆ هەشت حاڵەتمان تۆمار کردوون، کە سێ حاڵەتیان گیانلەدەستدانن، لە کاتێکدا پشکنینەکان تەنیا لە تاقیگەی ناوەندی لە وەزارەتی تەندروستی لە بەغدا دەکرێن. "  بەڕێوەبەری بەشی تەندروستیی گشتی لە پارێزگای زیقار دەشڵێت، "نموونەی خوێن لە حاڵەتە گومانلێکراوەکان وەردەگرین و دەیاننێرین بۆ بەغدا، ئیدی چاوەڕێی ئەنجامەکەی دەکەین. وەکو فەرمانگەی تەندروستیی زیقار قاوشی کەرەنتینکردنمان هەیە و بە ویستی خودا لە چەند رۆژی داهاتوودا ئەم قاوشە فراوانتر دەکەین، چونکە لەم بابەتەدا هەست بە مەترسی دەکەین، رەنگە ئاژەڵی تووشبوو هەبن و لە سەربڕخانە سەرببڕدرێن، بۆیە دەبێت پزیشکێکی ڤێتێرنەری سەرپەرشتیی بکات، دەبێت سەربڕخانەکە سەردەمیانە بێت، پێوەری تەندروستیی تێدا بێت، بەڵام بەداخەوە ئەمە لای ئێمە لێرە لە زیقار نییە. "  لە شارۆچکەی جیایشی نێو زۆنگاوەکان، دانیشتووانی ئەو شارە لە زۆنگاوەکاندا دەژین و ئاژەڵ بەخێودەکەن، بۆیە لەوێ ترسی زیاتر هەیە لە بڵاوبوونەوەی نەخۆشیی تای خوێنبەربوون، لە کاتێکدا ئاستی ئاو دابەزیوە و حاڵەتی تووشبوون بە تای خوێنبەربوون هاوشێوەی ساڵانی رابردوو سەریهەڵداوە.  کەریم حەسەن، دانیشتووی شارۆچکەی جبایش دەڵێت، "پەتاکە تووشمان دەبێت، بۆیە ئێمە بەردەوام وریا دەبین، چونکە کاریگەریی زۆری لەسەرمان دەبێت، بەتایبەت لەسەر ئاژەڵەکان و سەربڕخانەکان، حاڵەتی گیانلەدەستدان هەن، بەڵام نەخۆشخانەکان دەستنیشانیان ناکەن ئاخۆ بەهۆی تایە یان نا، لەگەڵ ئەوەشدا کە پەتاکە بڵاوبووەوە، گیانلەدەستدان زۆر دەبێت. ئەگەر ئاو کەم ببێتەوە ژیانمان خراپ دەبێت، ئێمە بە ئاو دەژین، ئاژەڵیش لەم ئاوە دەخواتەوە و نەخۆش دەکەوێت، چونکە ئەگەر ئاو کەم ببێتەوە پیس دەبێت، ئێرە وەکو شار نییە ئاوی بۆ بێت و نەگۆڕبێت، ئێمە لەم ئاوە دەخۆینەوە، ئێرە ژینگەیەکی پاک نییە، بەڵام ئەمە ژیانمانە، بۆ کوێ بڕۆین؟ "  فەرمانگەی تەندروستیی پارێزگای زیقار بە جیددی چاودێریی دەکات، هەروەها رێکاری بۆ کۆنترۆڵکردنی هەر سەرچاوەیەکی نەخۆشیی تای خوێنبەربوون گرتووەتەبەر، لەڕێگەی رەوانەکردنی تیمی تایبەت بۆ کوتانی گامێشەکان و ئاژەڵەکان بەگشتی، لەگەڵ دەرمانڕێژکردنی شوێنەکانی بەخێوکردنی ئاژەڵ دوو جار لە مانگێکدا، فەرمانگەکە هاوکات داوا لە هێزە ئەمنییەکان و شارەوانییەکانی زیقار دەکات هەڵمەت دەستپێبکەن بۆ رێگرتن لە دیاردەی سەربڕینی ئاژەڵ بە هەڕەمەکی لە بەشێکی شارەکاندا.