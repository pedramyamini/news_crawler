دوای کۆبوونەوەکە، سەدر تویتێکی کرد و بە خەتی سوور جارێکی دیکە سووربوونی لەسەر هەڵوێستی پێشووی دووپاتکردەوە و رایگەیاند، "نە رۆژهەڵات و نە رۆژئاوا، حکومەتی زۆرینەی نیشتمانی".  فەرهاد عەلائەدین، سەرۆکی ئەنجوومەنی راوێژکارانی عێراق دەڵێت، " [موقتەدا سەدر] بووەتە عادەتێک لەلای، کاتێک ناگاتە ئەنجام لە کۆبوونەوەکانی و سوورە لەسەر ئەو رێڕەوەی گرتوویەتی، دوو جاری دیکەش بەم شێوازە تویتی کردووە کە لەگەڵ چوارچێوەی هاوئاهەنگی کۆبوونەوەی کردووە، ئەمجارەش هەمان شێوە بوو، بۆیە دیارە و ئەگەر لە تویتەکەی تێبگەین ئەوەیە کە هێشتا سوورە لەسەر پێکهێنانی حکومەتی زۆرینە و دەشیەوێت حکومەتێک بەدەستی عێراقی دروستبێت و کاریگەریی لەسەر ئێران و ئەمریکای لەسەر نەبێت، بۆیە تویتەکە بەو مانایە کە نەگەیشتوونەتە هیچ ئەنجامێک".  ئەمڕۆ عێراق پێی نایە قۆناخێکی دیکەی پێشێلکردنی دەستوور، ئەوەش بەهۆی هەڵنەبژاردنی سەرۆککۆماری نوێی وڵات لە وادەی دیاریکراوی خۆیدا.  سەرەڕای ئەوەش، بەڕێوەنەچوونی کۆبوونەوەی رۆژی دووشەممەی پەرلەمان دەرفەتێکی دیکە دەداتە لایەنە سیاسییەکان بۆ ئەنجامدانی گەڕێکی دیکەی دانووستاندن و گفتوگۆ، تاوەکو بگەنە رێککەوتن.  جەواد پۆڵانی، پەرلەمانتاری چوارچێوەی هاوئاهەنگی دەڵێت، "ئەمڕۆ ئامانجە گەورەکە ئەوەیە هەموو پێکهاتەکانی عێراق بسازێن لەسەر هەرسێ سەرۆکایەتییەکە؛ هەرسێ سەرۆکایەتییەکە گرنگن. ئەرکی هێزە سیاسییەکانە تەواوی هەوڵەکانیان بدەن لەپێناو سازان".  عومران کەرکوشی، ئەندامی دەوڵەتی یاسا ئاماژە بەوە دەکات، "هێزە سیاسییەکان تاوەکو ئێستا، چاوەڕێی رێککەوتنی نێو ماڵی شیعەن؛ پێویستە چوارچێوە لەگەڵ برایانی رەوتی سەدر رێکبکەون بە مەبەستی گەیشتن بە خاڵی لێکتێگەیشتن، بۆئەوەی لانیکەم پارێزگاری لە گەورەترین فراکسیۆنی پەرلەمانی بکەن، کە لەسەر ئەو بنەمایە بەربژێری سەرۆکوەزیران پێشکێش دەکرێت".  رۆژی شەممە فراکسیۆنی سەدر بڕیاریدا سەرجەم دانووستاندنەکان لەگەڵ لایەنەکان رابگرێت و بەشداریکردنی پەرلەمانتارەکانیشی لە کۆبوونەوەی پەرلەمان تاوەکو کاتێکی نادیار سڕکرد.  دوێنێش سەرۆکایەتیی پەرلەمان دەرگەی خۆبەربژێرکردنی بۆ پۆستی سەرۆککۆمار کردەوە؛ هەنگاوێک کە بۆچوونی جیاوازی بەدوای خۆیدا هێنا، کە رەنگە لەمەشدا دادگەی فیدراڵی قسەی خۆی بکات.