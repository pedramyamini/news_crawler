رۆژنامەی "کەیهان"ی ئێرانی، کە بە نزیک لە عەلی خامنەیی، رێبەری باڵای شۆڕشی ئیسلامی لە ئێران هەژماردەکرێت لە ژمارەی ١٠٩٤٧ی رۆژی پێنجشەممە، ١٩ - ٥ - ٢٠٢٢ یدا راپۆرتێکی لەبارەی خۆڵبارینەکانی عێراق بەناونیشانی: "جەنگێکی سووری نوێی ئەمریکا عێراق دەکاتە ئامانج" بڵاوکردووەتەوە، تێیدا دەڵێت: " ئەمڕۆ دیمەنێکی نوێی چەنگی ئەمریکا لەسەر گەلان دەبینین کە پێشتر نەمانبینیوە و ناوی بەکارهێنانی چەکی کەشوهەوایە لەدژی ئەو گەلانەی دژی ئەمریکان و سەرەتاکانی لەعێراق دەرکەوتووە، ئەوەش لەرێگەی بەکارهێنانی گازی کیمیتریڵە لەلایەن سوپای ئەمریکاوە وەکو چەکێک لە ناوچەکە، کە بە مەترسیدارترین چەکی کۆکوژ و کاریگەرترینیان دادەنرێت، چەکێکە لە پڕۆژەی "HAARP" پشتی پێدەبەسترێت بۆ کۆنتڕۆڵکردن و دەستکاریکردنی کەشوهەوا لەعێراق. "  رۆژنامەکە ئەو خۆڵبارینەی لە عێراق روودەدات بە "جەنگی سووری وێرانکەر" و شەڕی شاراوە ناودەبات و دەڵێت زیانەکانی زیاترە لە داگیرکردنی عێراق لەلایەن ئەمریکا و رووبەڕووبوونەوە چەکدارییەکان، لە راپۆرتەکەدا هاتووە: "جەنگێکی ئاڵۆزە لە رێگەی بەکارهێنانی چەکێکی نهێنیی لەناوبەر کە نوێترین چەکی کۆمەڵکوژە. وا دەردەکەوێت ئەوەی روودەدات کارەساتی سرووشتی بێت، چەکەکە بۆ دەستکاریکردن و کۆنتڕۆڵکردنی کەشوهەوا و دروستکردنی دیاردە سرووشتییەکان لەعێراق وەکو هەورەبرووسکە و گێژەڵوکە و باوبۆران و بوومەلەرزە، بەکاردەهێندرێت. هەروەها دەتوانێت وشکەساڵی و بە بیابانبوون و راگرتنی بارانبارین و ئەوپەڕی زیانگەیاندن بەهۆی بارگۆڕانەکانی کەشوهەوای دروستکراوەوە، بڵاوبکاتەوە. "   رۆژنامەکە بەبێ ئاماژەدان بە سەرچاوە یان لێدوانی بەرپرسان و لایەنی پەیوەندیدار نووسیوویەتی: "چەند ساڵێک لەمەوبەر سعودیە رێگەی بە پسپۆڕانی ئەمریکا دا بۆ ئەوەی گازی کیمیتریڵ لە یەکێک لە بنکە سەربازییەکانی ئەمریکا لەسەر سنووری عێراقدا کۆگا بکەن".  رۆژنامەکەی نزیک لە رێبەری باڵای شۆڕشی ئیسلامیی ئێران، ئەو خۆڵبارینەی لەعێراق روودەدات بەبێ وێنە لە مێژووی عێراق ناوهێناوە و نووسیویەتی: "کاریگەرییەکەی لەناوچەیەک بەتەنیا دەرناکەوێت و پلانێکی داڕێژراوی پێشوەختەیە و ئەمڕۆ ناوچە شیعەکان دەگرێتەوە. هەر لە بەغداوە بۆ باشوور و بەتایبەت شارەکانی نەجەف و کەربەلا و پارێزگاکانی باشوور بێ ئەوەی ناوچەکانی دیکەی رۆژئاوای عێراق بگرێتەوە، کە رووبەرێکی فراوانی بیابانە. "  هەروەها رۆژنامەکە باسی لەوەکردووە هێشتا حکومەتی عێراق و بەرپرسانی کەشوهەوا و ژینگە هیچ بڕیارێکیان نەداوە بۆ رێگەگرتن لەو خۆڵبارینانەی خەڵکیش دەکوژێت. بەڵام بەپێی رۆژنامەکە: "فەرمانگەی کەشناسی و بوومەلەرزەزانیی سەر بە وەزارەتی گواستنەوەی عێراق باسی لەوەکردووە بەڵگەی تەواوی هەیە، کە دەیسەلمێنێت گۆڕانەکانی کەشوهەوا لە عێراق بە ئەنقەست دەکرێن و کارێکی سرووشتی نییە، پسپۆڕانی ئەو دامەزراوەیە دوای هەوڵێکی زۆری پێنج ساڵە توانیان بەڵگەی پێویست بەدەستبهێنن کە دەیسەلمێنێت ئەمریکا لە دەستکاریکردنی کەشوهەوای عێراق تێوەگلاوە".  بەڵام دەستەی کەشناسی و بوومەلەرزەزانیی عێراق لە رێگەی گوتەبێژەکەیانەوە سەرجەم زانیارییەکانی رۆژنامە ئێرانییەکەی رەتکردەوە.   رۆژی هەینی، ٢٠ - ٥ - ٢٠٢٢، عامر جابری، گوتەبێژی دەستەی کەشناسی و بوومەلەرزەزانیی عێراق بە تۆڕی میدیایی رووداوی گوت: "ئەو هەواڵانەی باس لە تێوەگلانی ئەمریکا لە خۆڵبارین دەکەن و گوایە ئێمە لە دەستەی کەشناسی بەڵگەمان لەو رووەوە لەلا بێت راست نییە، هەواڵی بێ بنەمان، چونکە پرسی خۆڵبارین زانستییە و دەستی مرۆڤی تێدا نییە، پرسێکە پەیوەندیی بە گۆڕانی کەشوهەواوە لە جیهان هەیە. "  هەروەها گوتی: "ئەوی دیارە ئەوەیە کە سەرچاوەی ئەو خۆڵبارینەی لە عێراق روودەدات بەشێکی زۆری لە باشووری ئەفریقیاوە هەڵدەکات و دێت و سەرچاوەکەی عێراق نییە. "  عامر جابری رەتیکردەوە خۆڵبارین تەنیا ناوچە شیعەنشینەکان بگرێتەوە و گوتی: "خۆڵبارین هەموو عێراق بە هەرێمی کوردستانیشەوە دەگرێتەوە. تەنانەت بەشێک لە خۆڵبارینەکان سەرەتا لە ناوچەکانی رۆژئاوای عێراقەوە روودەدەن کە ناوچەی سوننەنشینن، بۆیە ئەو راپۆرتەی ئەو رۆژنامە ئێرانییە ناڕاستە. "  بەپێی کەشناسی عێراق سەرەتای هەفتەی داهاتوو شەپۆلێکی دیکەی خۆڵبارین عێراق دەگرێتەوە. شەپۆلەکە کە چاوەڕێ دەکرێت چڕ بێت، لە ناوەڕاستی هەفتەدا هەرێمی کوردستانیش دەگرێتەوە.