بەپێی راگەیێندراوێکی وەزارەتی کارەبای عێراق، ئەمڕۆ دووشەممە ٧/٢/٢٠٢٢، عادل کەریم، وەزیری کارەبا بە وەکالەت، بە سەردانێکی بەپەلە گەیشتە قەتەر و لەگەڵ سەعید شریدە کەعبی، وەزیری نەوت و وزەی قەتەری کۆبووەوە، بەگوێرەی راگەیێندراوەکە لە کۆبوونەوەکە تاوتوێی کڕینی گاز لە قەتەر کراوە، ئەویش بە مەبەستی پڕکردنەوەی ئەو کورتهێنانەی لە گازی وێستگەکانی کارەبا دروستبووە.  وەزارەتی کارەبا دەڵێت لە دیدارەکەدا سەرجەم بابەتە لۆجستییەکان گفتوگۆیان لە بارەوە کراوە، بەمەبەستی پێدانی گاز بە عێراق لە رێگەی بەندەرەکانی قەتەر بۆ بەندەرەکانی عێراق. دوای شیکردنەوەی وردەکارییەکان لەلایەن وەزیری کارەبای عێراق بە وەکالەت، لەبارەی دۆخی کاری سیستەمی وزەی کارەبای عێراق، لایەنی قەتەری ئامادەی خۆیان دەربڕیوە.  لە راگەیێندراوکەدا جەخت لەوەکراوەتەوە، ئەو کارە پێویستی بە رێکاری خێرا و هەوڵی چڕ هەیە لەلایەن وەزارەتەکانی نەوت، گواستنەوە، دارایی و هەمووان لەگەڵ وەزارەتی کارەبا بۆ تەواوکردنی ئەم پرۆژە گرنگ و زیندووە.   ئەحمەد عەبادی، گوتەبێژی وەزارەتی کارەبای عێراق پێشتر بە تۆڕی میدیایی رووداوی راگەیاندبوو: "پێشتر ٥٠ ملیۆن مەتر سێجا گاز لە ئێرانەوە دەگەیشتە عێراق، بەڵام ئێستا بۆ ٥.٥ ملیۆن مەتر سێجا کەمیکردووە و ئەوەش بووەتە هۆی کەمبوونەوەی بەرهەمهێنانی کارەبا لە عێراق بەم هۆیەشەوە ١١٠٠ بۆ ١٢٠٠ مێگاوات کارەبای نیشتمانیی کەمبووەتەوە".   دواکەوتنی عێراق لە پێدانی پارەی گازی هاوردەکراو بە ئێران و کەڵەکەبوونی قەرز لەسەری بەهۆی سزاکانی ئەمریکاوە لەسەر ئەو وڵاتە، رێگە بە عێراق نادەن ئەو قەرزە بە دۆلار بداتەوە ئێران، ئەوەش گرفتی بۆ هاوردەکردنی گاز لە ئێرانەوە دروستکردووە.