رەعد مەشهەدانى، جێگرى سەرۆکى لیژنەى رێکخستنى سەندیکاى رۆژنامەنووسانى عێراق بە (تۆڕى میدیایی رووداو)ى راگەیاند؛ ئەحمەد مەلا تەلال هیچ کارێکى نەکردووە پێچەوانەى یاساى رۆژنامەنووسان بێت و مافى ئەوەى هەیە، کە زانیارى وەربگرێت و ناوى سەرچاوەى زانیارییەکانیشى ئاشکرا بکات.  رۆژى ٧ ـى نیسانى ٢٠٢٢، ئەحمەد مەلا تەلال، پێشکێشکارى عێراقى لە پەیجى تایبەتى خۆى لە تۆڕى کۆمەڵایەتیى فەیسبووک نووسیویەتی: "بەگوێرەى مادەى ٢٢٦، فەرمانى دەستگیرکردن دەرچووە بۆ ئەحمەد مەلا تەلال و ئەیاد تائی ئەکتەر، کە دەکرێت سزاکەى بگاتە حەوت ساڵ زیندانیکردن".   ٥ ـى نیسانى ٢٠٢٢، کۆمیسیۆنی راگەیاندن و گەیاندنی عێراق بڕیاری دا بەرنامەی لەگەڵ مەلا تەلال لە کەناڵی یوتیڤى رابگیرێت و گوتی، دەبێت کەناڵەکەش داوای لێبوردن بکات،  لەدواى ئەوەى ٣ ـى نیسان لە بەرنامەیەکدا بەشێوەیەکى تەنزئامێز لەبارەی گەندەڵییەکانی نێو سوپای عێراق گفتوگۆکرا، کە تێیدا ئەیاد تائی وەک نواندنى کەسێتییەک بە پلەی عەمید لە سوپادا، باسی گەندەڵییەکانی نێو سوپای عێراقی کرد.  رەعد مەشهەدانی گوتى: "ئەوەى دەگوەزەرێت هەوڵە بۆ دەمکوتکردن و ئەمجارە بێدەنگ نابین".  وەزارەتی بەرگریی عێراق ٤ ـى نیسانى ٢٠٢٢ سکاڵای یاسایی لەسەر بەرنامەکە تۆمارکرد و تێیدا ئاماژەی بەوەکرد ئەو بەرنامەیە "سووکایەتی" بە سوپای عێراق کردووە.  ئەحمەد مەلا تەلال لە نووسینێکدا لە تۆڕى کۆمەڵایەتىی فەیسبوک کە ٧ ى نیسان بڵاوی کردووەتەوە دەڵێت: "لەوە ناترسم بچمە بەردەم دادگایەکى دادپەروەر. بە تەواوى ئیرادەى خۆمەوە دەچمە بەردەم ئەو دادگایە وەک رێزگرتنێک بۆ دادگا و دەوڵەت و بڕوابوونم بەوەى بێتاوانم".  ئەو ماددەیەى پێشکێشکارەکەى پێ دەستگیردەکرێت بەشێکە لە یاساى سزادانى عێراقى، کە سزاکەى حەوت ساڵ بەندکردنە بۆ هەر کەسێک، کە بێڕێزى بەرانبەر حکومەت، دادگە، هێزە چەکدارەکان و چەند دامەزراوەیەکی دیکە بکات.  مەشهەدانى جەخت لەوە دەکاتەوە پێویستە بەگوێرەى یاساى مافى رۆژنامەنووسانى ساڵى ٢٠١١ مامەڵە لەگەڵ رۆژنامەنووسان و دۆسێیەکەى ئەحمەد مەلا تەلال بکرێت.