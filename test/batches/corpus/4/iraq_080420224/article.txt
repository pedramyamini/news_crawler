مەشعان جبورى، ئەندامى پەرلەمانى عێراق لە هاوپەیمانیى سەروەریی سوننەکان کە بەشێکن لە هاوپەیمانیى رزگارکردنى نیشتمان لە ئەکاونتى تایبەتى خۆى لە تویتەر نووسیوویەتی، "هاوپەیمانیى رزگارکردنى نیشتمان زۆرینەیەکى ئاسانى هەیە کە وایلێدەکات هەرکات ویستى بتوانێت پەرلەمان هەڵبوەشێنێتەوە و هەڵبژاردن ئەنجامبدرێتەوە. "  بەلیغ ئەبوگیلەل، ئەندام لە رەوتى حیکمە کە بەشێکن لە  هاوپەیمانیى چوارچێوەى هاوئاهەنگى لە تۆڕى کۆمەڵایەتى فەیسبووک وەڵامى مەشعان جبووری داوەتەوە و دەڵێت، "هاوپەیمانیى رزگارکردنى نیشتمان ژمارەى پێویستى هەیە بۆ ئەوەى پەرلەمان هەڵبوەشێنێتەوە، بەڵام ویستی ئەو کارەی نییە. "  بە گوێرەى ماددەى ٦٤ ـی دەستوورى عێراق، دەکرێت پەرلەمان هەڵبوەشێندرێتەوە لەسەر بنەماى داواکارى سێیەکى ئەندامەکانى یان لەسەر داواکارى سەرۆکوەزیران بە رەزامەندى سەرۆککۆمار، بە مەرجێک ئەو داواکارییە پاڵپشتی زۆرینە لە پەرلەمان بەدەستبهێنێت، کە دەکاتە ٥٠+١ ـی ئەندامانى پەرلەمان کە دەکاتە ١٦٥ ئەندام لەکۆى ٣٢٩ ئەندامەکەى پەرلەمان.      رۆژی هەینی ٨ - ٤ - ٢٠٢٢، جەمال کۆچەر، سەرۆکى فراکسیۆنى یەکگرتووى ئیسلامیی کوردستان لە پەرلەمانى عێراق بە تۆڕى میدیایی رووداوى گوت، "ئەگەر پەرلەمان هەڵبوەشێتەوە و جارێکى دیکە هەڵبژاردن بکرێتەوە، دەگەڕێینەوە هەمان سیناریۆى ئێستا کە رەوتى سەدر زۆرینەى کورسییەکان بەدەستدەهێنێت و پارتى دیموکراتى کوردستان بۆ کورد و هاوپەیمانى تەقەدووم بۆ سوننەکان زۆرینە دەبن. "  پێشتر نوورى مالیکى، سەرۆکى هاوپەیمانیى دەوڵەتی یاسا رایگەیاندبوو، دژى هەڵوەشاندنەوەى پەرلەمانە. لەکاتێکدا ئەم پەرلەمانەى ئێستا هەڵبژێردراوە ئەنجامی هەڵبژاردنی پێشوەختەیە کە لە ساڵى ٢٠٢١ ئەنجامدرا، لەگەڵ ئەوەى دەبوو لە ساڵى ٢٠٢٢ ئەنجام بدرێت.  رۆژی ٢٢ ـی ئادارى ٢٠٢٢، ئەنجوومەنى باڵاى دادوەریی عێراق لە راگەیێندراوێکدا رایگەیاند، جگە لە ماددەى ٦٤ ـی دەستوور، هیچ رێوشوێنێکى دیکە بۆ هەڵوەشاندنەوەى پەرلەمان نییە، هیچ دامەزراوەیەکى دیکە جگە لە پەرلەمان ناتوانێت ئەو کارە بکات.