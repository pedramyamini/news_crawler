بەگوێرەى نووسراوێکى حاکم زاملی، جێگرى یەکەمى سەرۆکى پەرلەمانى عێراق کە رۆژی ٢٩ ـى ئایارى ٢٠٢٢، ئاراستەى مستەفا کازمى، سەرۆکوەزیرانى عێراقی کردووە، داوای لێکردووە یاسین مەعموورى، سەرۆکى کۆمەڵەى مانگى سوورى عێراقى لە پۆستەکەى دووربخاتەوە، بەوپێیەى بەگوتەى ئەو "لادانى ئیداریی و دارایی" ئەنجامداوە، لەوانە "دوورخستنەوەى چەند کەسێک لە ئیدارەى کۆمەڵەکە و جێبەجێنەکردنى یاساى لێپرسینەوە و دادوەرى تایبەت بە ئەندامانى پێشووى حیزبى بەعس بەسەر کارمەندەکانى ئەو کۆمەڵەیە. "   حاکم زاملی لەو نووسراوەدا ئاماژەى بەوە داوە، بەگوێرەى پەیڕەوى ناوخۆى کۆمەڵەى مانگى سوورى عێراقى، ئەندامانى دەستەى بەڕێوەبردن، خۆبەخشانەیە و بەبێ وەرگرتنى مووچە، بەڵام سەرۆکى کۆمەڵەکە مانگانە "پارەیەکى زۆرى وەک مووچە وەرگرتووە. "   ئەو نووسراوەى جێگرى سەرۆکى پەرلەمانى عێراق، وێنەی نێردراوە بۆ هەریەک لە دەستەى دەستپاکى عێراق و دیوانى چاودێرى دارایی بەمەبەستى لێکۆڵینەوە لەو تۆمەتانەى ئاراستەى یاسین مەعموورى کردووە.  محەممەد خوزاعی، گوتەبێژى کۆمەڵەى مانگى سوورى عێراقى بە تۆڕى میدیایی رووداوى گوت، "بیستوومانە کە نووسراوێکى لەو شێوەیە ئاراستەى سەرۆکوەزیران کراوە، لە داهاتوودا لەبارەى پێشهاتەکانى روونکردنەوە دەدەین. "   لە ساڵى ٢٠١٤ یاسین مەعموورى، بۆ جارى دووەم لەسەریەک لەلایەن ئەندامانى دەستەى کۆمەڵەى مانگى سوورى عێراقى بە سەرۆکى کۆمەڵەکە هەڵبژێدرایەوە کە تاوەکو ئێستا لەو پۆستەدا بەردەوامە.