ئەحمەد ئەلشەھید، پارێزەر دەڵێت، "دەرکردنی مەرسومی کۆماری بۆ لێبووردنی تایبەت بە بازرگانێکی ماددەی ھۆشبەر و دواتر کشانەوەی مەرسومەکە، پێشێلکردنێکی روون ئاشکرای دەستوورە، بەرھەم ساڵح گونجاو نییە بۆ پارێزگاریکردن لە دەستوور، چونکە چەندجارێک دەستووری پێشێلکردووە، ئەگەر بۆ دادگەی تایبەت بەم پرسانە روون بوویەوە، ئەوا سەرۆککۆمار و سەرۆکوەزیران بۆ خولی دووەم ناتوانن خۆیان بەربژێر بکەنەوە".  دادگەی فیدراڵیی عێراق ئەو دەسەڵاتە رەھایەیە کە دەتوانێت سەرۆککۆمار و سەرۆکوەزیران بانگهێشت بکات بۆ بەردەم دادوەر بۆ وەرگرتنی گوتەکانیان.  بەپێی یاسا نێودەوڵەتییەکان، ھیچ یاسایەک نییە نە لە لێبووردنی گشتی و نە لە تایبەت، بۆئەوەی بازرگانێکی ماددەی ھۆشبەر لێبووردنی بۆ دەربچێت، بەڵام لە عێراق بە مەرسومی کۆماری، بازرگانێکی ماددەی ھۆشبەر ئازاد دەکرێت و بازرگانەکە ئێستا عێراقی جێهێشتووە.  ھەرچەند سەرۆککۆمار مەرسومە کۆمارییەکەی کشاندووەتەوە و داوای دەستگیرکردنی تاوانبارانی کردووەتەوە، بەڵام هێشتا خەڵك گلەیی هەیە لە ئازادکردنی دەستگیراوەکان.  یوسف زوبەیدی، مامۆستا دەڵێت، "ئێمە داوا لە دەسەڵاتی عێراقی و دەسەڵاتی دادوەری دەکەین چاو بخشێنێتەوە بە بابەتی ئازادکردنی بازرگانێکی گەورەی ماددەی ھۆشبەری".  ساجدە دەعیر جەبر، ژنی ماڵەوە ئاماژە بەوە دەکات، "ئەمانە پێویستە لەسێدارەبدرێن، تەنانەت ئەگەر سەرۆکوەزیرانیش بێت یان ھەر کەسێکی دیکە، تاوانی گەنجان چییە وڵاتیان وێرانکرد، عێراقیان کاولکرد".  مەجید سەعدوڵڵا، فەرمانبەر باس لەوە دەکات، "ئەم بڕیارە لەبەرئەوەی پێچەوانەی دەستوور و یاسایە، دەسەڵاتەکانی بەپێی ماددەی ٧٣ی دەستوور بە خراپ بەکارھێناوە، چونکە تاوانی نێودەوڵەتی بە ھیچ شێوەیەک لێبووردنی تایبەت نایگرێتەوە".  لە ٥ی کانوونی دووەمی ئەمساڵ، نووسراوێک لەلایەن سەرۆکوەزیرانی عێراقەوە ئاراستەی سەرۆککۆمار کرا بۆ دەرکردنی لێبووردنی تایبەت بۆ جەواد لوئەی ئەلیاسری، کوڕی پارێزگاری پێشووی نەجەف، دوو لە ھاوڕێکانی کە بە بازرگانی ماددەی ھۆشبەر دادگەی کەرخ ساڵی ٢٠١٨ سزای بەندکردنی تاھەتایی بۆ دەرکردبوون، لە ١٠ی ھەمان مانگ بە مەرسومێکی کۆماری سەرۆککۆمار لێبووردنی تایبەتیان بۆ دەردەکات.