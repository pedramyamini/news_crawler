عادل کەریم، وەزیرى کارەباى عێراق لە هەڤپەیڤینێکدا لەگەڵ میدیای فەرمیی عێراق ئاماژەی بەوەش کرد، "ئێستا ٣٥ بۆ ٣٨ ملیۆن مەتر سێجا گازى سرووشتى لە کۆمارى ئیسلامیى ئێرانەوە هاوردە دەکەین، لەگەڵ تاران رێککەوتووین رۆژانە ٥٠ ملیۆن مەتر سێجا گازى سرووشتى بۆ عێراق هەناردە بکات و تاوەکو پێنج بۆ ١٠ ساڵى دیکە عێراق پێویستى بە گازى سرووشتیى ئێران دەبێت. "  بە گوتەی وەزیرى کارەباى عێراق، پەسندکردنى پرۆژەیاسای پاڵپشتیى خێراى ئاسایشى خۆراک وادەکات لە ١ ى حوزەیرانى داهاتووەوە قەرزى هاوردەکردنى گازى سرووشتى بدەنەوە.  عادل کەریم دەڵێت، لە ماوەى هەفتەیەکدا هێڵى بەستنەوەى کارەبا، لەگەڵ تورکیا تەواو دەبێت و هەفتەى داهاتوو بۆ راکێشانى کارەبا لەگەڵ دەستەى هێڵى گواستنەوەى کارەباى کەنداو دانوستاندن دەکەن.  وەزیرى کارەبا ئەوەشی خستووەتەڕوو، ئێستا رۆژانە عێراق پێویستى بە ٢١ هەزار مێگاوات کارەبایە و پشت بە گازى سرووشتیى ئێران دەبەستن بۆ بەرهەمهێنانى حەوت بۆ هەشت هەزار مێگاوات کارەبا.