شەریف سلێمان، نوێنەری پارێزگای نەینەوا لە پەرلەمانی عێراق بە (تۆڕی میدیایی رووداو)ی راگەیاند، قەیرانی دابەشکردنی بەنزین لە پارێزگای نەینەوا دەبێت چارەسەر بکرێت، ناکرێت بەم شێوەیە هەر بەردەوام بێت و دەبێت میکانزمێکی بۆ بدرۆزێتەوە.  ئەو نوێنەرەی کورد لە پارێزگای نەینەوا گوتی، تائێستا دابەشکردنی بەنزین بە کۆبۆن نەکەوتووەتەوە بواری جێبەجێکردنەوە، بەڵام چارەسەرکردنی قەیرانی بەنزین  بە کۆبۆن ناکرێت، بەڵکو بەزیادبردنی بڕی بەنزینی نەینەوا دەبێت، بەتایبەتی بەنزینێکی کەم بۆ ناوچە ناکۆکی لەسەرەکان دابین دەکرێت و دەدەرێتە چەند بەنزینخایەکی دیاریکراو.   رۆژانە پارێزگای نەینەوا زیاتر لە دوو ملیۆن لیتر سووتەمەنی بۆ دەنێردرێت. ئەمەش لە دوای بەغدا زۆرترین بڕی تەرخانکراوە. نرخی هەر لیترێک بەنزینی حکومی لەو پارێزگایەیە ٤٥٠ دینارە.   وەک هەوڵێک بۆ چارەسەرکردنی قەیرانی دابەشکردنی بەنزین و نۆرەی زۆری ئۆتۆمبێلەکان لەبەردەم وێستگەکان، ئێوارەی رۆژی چوارشەممە،  ئیدارەی پارێزگای نەینەوا، بڕیاری دا لە شاری موسڵ ٤ بەنزینخانە ٢٤ کاژێر بەنزین دابەشبکەن، دوو لە بەری راست و دووەکەی دیکەش لە بەری چەپ دەبن.  بە گوتەی ئیسحان موسا، یاریدەدەری بەڕێوەبەری گشتیی کۆمپانیای دابەشکردنی بەرهەمە نەوتییەکانی عێراق، هیچ قەیرانێکی سووتەمەنی لە پارێزگای نەینەوا نییە و دەشڵێت، نرخی بەنزین لە هەرێمی کوردستان نزیکەی ٤٠ % زیاترە لە نرخی بەنزین لە پارێزگاکانی عێراق، ئەمەش گوشاری بۆ سەر پارێزگای نەینەوا دروستکردووە.  ئیحسان موسا دەڵێت، خەڵکێکی زۆر لە هەندێک ناوچەی هەرێمی کوردستانەوە دەچنە نەینەوا بۆ کڕینی بەنزین. هەروەها بەرزیی نرخەکەش لە هەرێمی کوردستان وایکردووە، سووتەمەنی لە نەینەواوە ببرێتە هەرێمی کوردستان.   سەرەتای ئەم مانگە، رەفعەت سمۆ، یاریدەدەری پارێزگاری نەینەوا بە تۆڕی میدیایی رووداوی راگەیاند، بەمەبەستی چارەسەرکردنی قەیرانی بەنزین، ئیدارەی پارێزگای نەینەوا بڕیاریداوە دابەشکردنی بەنزین لە پارێزگای نەینەوا بکرێتە کۆبۆن، بۆیە لە بەنزینخانە حکومییەکان، بەبێ کۆبۆن بەنزین بە شۆفێران نادرێت.  یاریدەدەری پارێزگاری نەینەوا ئاماژەی بەوە کرد، هەر کەسێک نیشتەجێی پارێزگای نەینەوا بێت و بەڵگەنامەی نیشتەجێبوونی هەبێت، ئەوا کۆبۆنی پێدەدرێت، ئەگەر نا دانیشتووانی پارێزگاکانی دیکە مافی وەرگرتنی بەنزینیان لە بەنزینخانە حکومییەکان نابێت.   رەفعەت سمۆ، گوتیشی: "هێشتا بڕیارەکە نەکەوتووەتە بواری جێبەجێکردنەوە، چونکە کۆبۆنەکان تەواو نەبوونە و لە ژێر چاپدان. هەروەها بەهۆی ناڕێکی لە کارەکانیدا و چارەسەرنەکردنی گرفتی دابەشکردنی سووتەمەنی، معاز نعێمی، بەڕێوەبەری لقی نەینەواوی دابەشکردنی سووتەمەنی لە کارەکانی سڕکراوە. "    هەر لەوبارەوە، شێروان دووبەردانی، نوێنەری پارێزگای نەینەوا لە پەرلەمانی عێراق بە تۆڕی میدیایی رووداوی راگەیاند، دوای سەردانی بەڕێوەبەری دابەشکردنی سووتەمەنی عێراق بۆ نەینەوا، بڕیادراوە دابەشکردنی بەنزین لە نەینەوا بکرێتە کۆبۆن، ئەوەش بەمەبەستی رێگریکردن لەوەی ئەو بەنزینە بە قاچاخ ببرێتە هەرێمی کوردستان، چونکە لە نەینەوا لیتری بەنزین بە ٤٥٠ دینارە و لە هەرێمی کوردستانیش سەرووی ١٠٠٠ دینارە.   هەروەها ئەو پەرلەمانتارە باسی لەوەش کرد، "بەپێی ئەو بڕیارەش بێت، ئەو کەسانەی لە سنووری هەرێمی کورستانەوە دەهاتنە نەینەوا و بەنزینان وەردەگرت، چیدیکە ناتوانن بەنزین وەربگرن، تەنیا ئەگەر کۆبۆنیان پێ بێت. "  عێراق خاوەن یەدەگێکی گەورەی نەوتە، دووەم گەورەترین هەناردەکاری نەوتە لە رێکخراوی ئۆپێک، کە رۆژانە نزیکەی ٣.٥ ملیۆن بەرمیل هەناردە دەکات و زیاتر لە ٩٠ % داهاتەکەشی لە نەوتەوە سەرچاوە دەگرێت.