١ ى ئایارى ٢٠٢٢، جومانە غەلاى، گوتەبێژى کۆمسیۆنى باڵاى سەربەخۆى هەڵبژاردنەکانى عێراق بە تۆڕى میدیایی رووداوى راگەیاند؛ بە بڕیارى جەلیل عەدنان خەڵەف، سەرۆکى ئەنجوومەنى کۆمسیارانى کۆمسیۆنى باڵاى سەربەخۆى هەڵبژاردەکانى عێراق لیژنەیەکى پسپۆر پێکهێندراوە بۆ لێکۆڵینەوە لە کەموکورتى و بۆشاییەکانى هەردوو یاساى کۆمسیۆنى باڵاى سەربەخۆى هەڵبژاردنەکان و یاساى پارتە سیاسییەکانى عێراق و ئەو رێنماییانەى لەبەر رۆشنایی ئەو یاسایانە دەرکراون، تاوەکو بە گوتەى ئەو بۆ هەڵبژاردنەکانى داهاتوو پڕۆسەکانی دەنگدان بەشێوەیەکى"باشتر"بەڕێوەبچن.   بڕیارى پێکهێنانى لیژنەکە لە ١٤ ى نیسانى ٢٠٢٢ دراوە، ئەندامانى لیژنەکە لە فەرمانگەى یاسایی، بەشى سکاڵا و تانە، فەرمانگەى پارتە سیاسییەکان، راگەیاندن و پەیوەندییەکان، یەکەکانى کاروبارى بەربژێران، رێوشوێن و مەشق و ئۆپەراسیۆنەکان پێکدێن.   جومانە غەلاى ئاماژەى بەوەدا  وادەیەکى دیاریکراو نییە بۆ تەواوکردنى کارى ئەو لیژنەیە و دواتر دەردەکەوێت، کە لێژنەکان چى دەبن و ئەوکات بڕیار لەوە دەدرێت، کە کۆمیسیۆن راسپاردەکانى بۆ کام لایەن بەرزدەکاتەوە.    گوتەبێژى کۆمسیۆنى باڵاى سەربەخۆى هەڵبژاردنەکان رایگەیاند؛ کارى لیژنەکە بڕیارەکانى دادگەى باڵاى فیدڕاڵىی عێراق لەبەرچاو دەگرێت.  لە ٢٢ ى شوباتی ٢٠٢٢، دادگەى باڵاى  فیدڕاڵىی عێراق  کۆتایی پێکهاتەکانى کوردى فەیلی، ئێزدى، شەبەکى لە یاساى هەڵبژاردنەکاندا هەڵوەشاندەوە، بەمەبەستى پێداچوونەوە بە ژمارەى کۆتاکان لە پەرلەمانى عێراق و هاوتاکردنیان لەگەڵ کۆتای کریستیان و سابیئەى مەندائی، داواشى لە پەرلەمان کرد، کە ئەو بڕگەیەى یاساکە هەموار بکاتەوە.  لەدواى ساڵى ٢٠٠٣ کۆمسیۆنى باڵای سەربەخۆی هەڵبژاردنەکانى عێراق، نۆ پڕۆسەى دەنگدانى بەڕێوەبردووە، کە بریتین لە  چوار خولی هەڵبژاردنى پەرلەمانى عێراق، سێ هەڵبژاردنى ئەنجوومەنى پارێزگاکان، یەک هەڵبژاردنى کۆمەڵەى نیشتیمانى، راپرسی لەبارەى دەستوورى عێراق.