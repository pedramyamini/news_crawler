د. سەباح سوبحی، ئەندامی خولی پێنجەمی ئەنجوومەنی نوێنەرانی عێراق لە فراکسیۆنی پارتی، لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، کە سەنگەر عەبدولڕەحمان پێشکێشی دەکات، لەبارەی چاوەڕوانی ئەوان بۆ بڕیارەکەی سەدر و سەدرییەکان رایگەیاند، "راگەیێندراوی فراکسیۆنی سەدرییەکان لەناکاو روویدا و پێشبینی نەکراویش بوو. بەڵام لە سیاسەت هیچ شتێک مەحاڵ نییە بە تایبەتیش سیاسەت لە عێراق".  ئەمڕۆ حەسەن عەزاری، سەرۆکی فراکسیۆنی رەوتی سەدر لە کۆنگرەیەکی رۆژنامەڤانیدا رایگەیاند، لەسەر داوا و فەرمانی موقتەدا سەدر، رێبەری رەوتی سەدر سەرجەم دانوستاندنەکان بۆ پێکهێنانی حکومەت لەگەڵ لایەنەکان رادەگرن، هەروەها گوتیشی، بەشداری لە دانیشتنی رۆژی ٧ ـی مانگ ناکەن کە تایبەتە بە هەڵبژاردنی سەرۆککۆمار.  سەبارەت بە هەڵوێستی پارتەکەشیان، سەباح سوبحی، گوتی، "هیچ هەڵوێستێکمان لەسەر ئەو راگەیێندراوەی فراکسیۆنی سەدری نییە، چاوەڕێی هەڵوێستی سەرکردایەتی دەکەین بۆ ئەوەی بە شێوەیەک لە شێوەکان وەڵامی ئەو هەڵوێستەی فراکسیۆنی سەدری بدەنەوە".  بە گوتەی ئەندامەکەی خولی پێنجەمی پەرلەمان لە فراکسیۆنی پارتی ئەوان وەکو فراکسیۆن هیچ هەڵوێستێکیان کە ئایا بەشداری دانیشتنەکە دەکەن یان نا، "بەڵام بەشدارینەکردنی سەدرییەکان لە دانیشتنی ٧ی مانگ کێشە بۆ پرۆسەکە دروست دەکات، چونکە ئەوان کوتلەی زۆرینەن لەنێو پەرلەمان بەو پێیەی خاوەنی ٧٣ کورسین".  سەباح سوبحی، ئاماژە بەوە دەدات کە رێککەوتنیان لەگەڵ لایەنە سوننییەکان و سەدرییەکان وەکو خۆی دەمێنێت و دەڵێت: "رێککەوتنی سیاسیی تووندوتۆڵمان لەگەڵ سەدرییەکان و سوننەکان ماوە، ئەو رێککەوتنە سیاسییە تەکتیک نییە، ستراتیژییە بەردەوامە و بەردەوامیش دەبێت بۆ قۆناخی داهاتوو بۆ خولی پێنجەم".  سەبارەت بە خوێندنەوەی ئەوانیش بۆ بایکۆتی دانیشتنەکەی رۆژی دووشەممەی پەرلەمان، سەباح سوبحی دەڵێت، "خوێندنەوەی ئێمە بۆ سیاسەتی عێراق بە گشتی، سیاسەتێکی زۆر ئاڵۆزە. بە شێوازێک دەستوەردان گەلێک زۆرە، لەلایەکی دیکە گرووپی گوشار هەن لە دەرەوەی عێراق، بۆیە مەرج نییە هەموو پێشبینییەکانمان راست دەربچێت".  ئەندامەکەی فراکسیۆنی پارتی لە پەرلەمانی عێراق جەخت لەسەر ئەوە دەکاتەوە کە رێککەوتنیان لەگەڵ لایەنی سەدری لەسەر "توویتێک و راگەیێندراوێک هەڵناوەشێتەوە" و پێیوایە راگەیێندراوەکەی ئەمڕۆی فراکسیۆنی سەدری کە رایانگەیاندووە بەشداری دانیشتنی پەرلەمان ناکەن "ئەو راگەیێندراوە ئاڕاستە نییە بۆ پارتیمان، یان لایەنێکی دیاریکراوی نێو هاوپەیمانێتییەکە، بەڵکو رەنگە نامەیەک بێت بۆ لایەنێکی دیکە و بە مەبەستێکی دیکە، کە تاوەکو ئێستا دیار نییە چییە".