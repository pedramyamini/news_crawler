رۆژی سێشەممە ١٢ ى نیسانى ٢٠٢٢، لیژنەى دارایی پەرلەمانى عێراق کۆبووەوە بۆ تاوتوێکردنى پڕۆژەیاساى پاڵپشتى خێراى ئاسایشى خۆراک و گەشەپێدان.  خەلیل غازى، ئەندامى لیژنەى دارایی پەرلەمانى عێراق بە تۆڕى میدیایی رووداوى راگەیاند، کۆبوونەوەکەى ئەمڕۆ بۆ تاوتوێکردنى چەند هێڵێکى گشتیى پڕۆژەیاسایەکە بوو. بڕیارە سبەى هەر یەک لە وەزیرانى دارایی، کشتوکاڵ، بازرگانی، پیشەسازى ئامادەی کۆبوونەوەى لیژنەکەیان بن بۆ ئەوەى چەند زانیارییەکى پێویستیان لێوەربگرن کە پەیوەندارن بە پڕۆژەیاساکەوە.   خەلیل غازى گوتی، "دواى کۆتاییهاتنى ئەو کۆبوونەوەیە، کۆکردنەوەى زانیارییەکان و داڕشتنەوەى، سەرجەم پڕۆژەیاساکە ئاڕاستەى سەرۆکایەتیی پەرلەمانی دەکەین بۆ ئەوەى بیخاتە دەنگدانەوە. "   لەبارەى پشکى هەرێمی کوردستان لە پڕۆژەیاساکەدا، ئەندامەکەى لیژنەى دارایی پەرلەمانی عێراق گوتى، "پشکى هەرێمی کوردستان لە خەرجى سەروەری یەکلابووەتەوە و چاوەڕێین قەبارەى خەرجییەکانى دیکە بزانین بۆ ئەوەى پشکى کوردستان لە شایستەى دارایی و جووتیاران و بەشەخۆراکى مانگانە دیاریبکەین. "   پڕۆژەیاسای پاڵپشتى خێراى ئاسایشى خۆراک و گەشەپێدان لە ١٠ ماددە پێکدێت، تێکڕاى بوجەى دیاریکراو بۆی ٢٥ ترلیۆن دینارە.