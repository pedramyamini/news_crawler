ئەمڕۆ ١١ ى ئایارى ٢٠٢٢، بە پێشنیازى محەممەد حەلبوسی، سەرۆکى پەرلەمانى عێراق دەنگ لەسەر رێگرى لە بەشداريى پەرلەمانتاری سەربەخۆ، باسم خەشان درا لە گفتوگۆکانى پەرلەمان و بوونی بە ئەندام لە لیژنەکان.  محەممەد حەلبوسی، سەرۆکى پەرلەمان لە کۆتایی کۆبوونەوەى ئەمڕۆى پەرلەمان بڕیارەکەى خستە دەنگدانەوە و دواتر گوتى: "هەتاوەکو باسم خەشان بە نووسراو داواى لێبووردن پێشکەش بە سەرۆکایەتىی پەرلەمان نەکات، رێگەى پێنادرێت لەم وەرزەى یاساداناندا بەشدارى گفتوگۆکانى نێو پەرلەمان بکات، یان ببێتە ئەندامى لیژنە".  باسم خەشان ئەندامێکى سەربەخۆى پەرلەمانى عێراقە لە بازنەی پارێزگاى موسەننا.  ماجید شنگالى، ئەندامى پەرلەمانى عێراق بە تۆڕى میدیایی رووداوى راگەیاند: "بەزۆرینەى دەنگى ئامادەبووان بڕیارى ئەو سزایە درا لەدژى باسم خەشان، کە بۆى نییە ببێتە ئەندام لە هیچ لیژنەیەک یان بەشدارى گفتوگۆکان بگات تاوەکو بە فەرمى داواى لێبووردن نەکات و رەنگە سبەى ئەو کێشەیە چارەسەر بکرێت".  ماجید شنگالى گوتیشى: "ئەو کێشەیە بەهۆى ئەوەوە بوو، کە پێشتر باسم خەشان دەنگى پێویستى نەهێنا بوو بۆ ئەوەى ببێتە ئەندامى لیژنەى یاسایی، لە کۆبوونەوەى ئەمڕۆدا پێشنیاز کرا، کە جارێکى دیکە ئەندامێتى لەو لیژنەیە بخرێتە دەنگدانەوە، بەڵام لەنێو پەرلەمان دەنگى بەرزکردەوە و رەخنەى لەوە گرت و گوتى قبوڵ ناکەم بۆ ئەندامبوون بمخەنە دەنگدانەوە. "  لە کۆبوونەوەى ١٣ ى نیسانى ٢٠٢٢ ى پەرلەمانى عێراق، دەنگ لەسەر ئەندامانى لیژنەى یاسایی دا و بە بەشێوەیەکى کاتى محەممەد عەنوز، وەک بە تەمەنترین کەس لە لێژنەکە بە سەرۆکی لێژنەکە دیاریکرا.