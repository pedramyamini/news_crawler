جەمالەدین بەدری، بەڕێوەبەری راگەیاندنی دەستەی باڵای حەج و عەمرەی عێراق بە تۆڕی میدیایی رووداوی راگەیاند، ئەمڕۆ پێنجشەممە ٠٣ - ٠٣ - ٢٠٢٢ سعودیە ئەو عەمرەکارە عێراقییانەی ئازادکرد، کە پێشتر دەستگیریکردبوون، بەڵام تاوەکو ئێستا ژمارەیان بە دروستی نازانن؛ هەندێک دەڵێن، سێ و هەندێکی دیکە دەڵێن بۆ چوار بۆ پێنج کەسن.  بەڕێوەبەری راگەیاندنی دەستەی باڵای حەج و عەمرەی عێراق راشیگەیاند، تاوەکو ئێستا هیچ زانیارییەکیان نییە لەبارەی هۆکاری دەستگیرکردنیان.  بەڵام دەستەی حەج و عەمرەی عێراق لە راگەیێندراوێکدا داوا لە عەمرەکاران دەکات، پێویستە پابەندبن بە یاسا و رێکارە کارپێکراوەکان بۆ دوورکەوتنەوە لە روودانی هەر کێشەیەک لەگەڵ دەسەڵاتدارانی سعودیە.  رۆژی چوارشەممە ٠٢ - ٠٣ - ٢٠٢٢ دەستەى حەج و عومرەى عێراق لە بەیاننامەیەکدا راگەیاند، ژمارەیەک عەمرەکاری عێراق لە عەرەبستانى سعودیە و لە کاتى ئەنجامدانى رێوڕەسمی عەمرە دەستگیرکراون، بروسکەیەکیان ئاراستەى وەزارەتى حەجى سعودیە کردووە، بە مەبەستى ئازادکردنى ئەو عەمرەکارانە.  دوای رووداوەکە، بەڕێوەبەرى راگەیاندنى دەستەى حەج و عەمرەى عێراق بە تۆڕى میدیایی رووداوى گوت، "ژمارەى ئەو عەمرەکارانەى عێراقمان لەلانییە کە دەستگیرکراون، بەڵام بروسکەمان بۆ لایەنە بەرپرسەکانى سعودیە کردووە بۆ ئازادکردنیان، وەزارەتى دەرەوەى عێراق و باڵیۆزخانەکەشمان لە سعودیە لەو کێشەیە ئاگادارکردووەتەوە".  سەبارەت بە هۆکارى دەستگیرکردنی ئەو عەمرەکاران، جەمال بەدرى ئەوەی خستەڕوو، "رەنگە بەهۆى پێشێلکردنى رێنوێنییەکانەوە دەستگیرکرابن".