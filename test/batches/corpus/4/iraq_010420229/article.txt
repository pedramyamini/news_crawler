ئەمڕۆ هەینى ١ ى نیسانى ٢٠٢٢، زیکرا عەبدولرەحیم، بەڕێوەبەرى گشتیی فەرمانگەى پاراستنى کۆمەڵایەتى سەر بە وەزارەتى کارى عێراق لە راگەیێندراوێکدا رایگەیاند؛ دەستیانکردووە بە پشکنینى مەیدانى بۆ ئەو خێزانانەى کە هاوکاریى کۆمەڵایەتى وەردەگرن، ئۆتۆمبێلی خۆیان هەیە و مودێلەکانیان لە ٢٠١٠ بەسەرەوەیە.  بەگوێرەى ئەو بەرپرسەى وەزارەتى کاری عێراق، تائێستا ٣٣ هەزار و ٧٥١ خێزان بەهۆى ئۆتۆمبێلەکانیانەوە هاوکاریى کۆمەڵایەتییەکەیان راگیراوە.  هاوکاریی کۆمەڵایەتى بۆ هەر خێزانێک لە عێراق، کە بەرپرسیارێتىی بەخێوکردنەکەی لەسەر ژن بێت، ٣٢٥ هەزار دینارە، هەر خێزانێکیش، کە ئەرکى بەڕێوەبردنى لەسەر پیاو بێت، ٢٧٥ هەزار دینار وەردەگرێت.  بەڕێوەبەرى گشتیى فەرمانگەى پاراستنى کۆمەڵایەتى رایگەیاند؛ وردبینی دەکەن لە زانیاریی ئەو خێزانانەى هاوکاریى کۆمەڵایەتى دەیانگرێتەوە و ژمارەیان یەک ملیۆن و ٤٢٠ هەزار خێزانە.