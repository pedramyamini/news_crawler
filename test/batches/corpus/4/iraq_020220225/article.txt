پەیامنێری رووداو لە نەجەف بەدواداچوونی بۆ رەوشی یەکێک لە بریندارەکان کردووە، کومەیلە کە لە ٥ ـی شووباتی ٢٠٢٠ لە نێو خۆپێشاندانەکانەوە گوللەیەکی بەرکەوت و ماوەی دوو ساڵە لەسەر جێگا کەوتووە، دەڵێت، رێژەی کەمئەندامبوونی جەستەی دەگاتە ٨٠ %. دەشڵێت، "بۆ نیشتمان خۆپێشاندانمان کرد، نیشتمانێکمان ویست دوور لە گەندەڵی و پاک بێت، یاسا هەبێت. "  کومەیل قاسم بە رووداوی گوت، "لایەنێکی نەناسراو هەڵیکوتایە سەرمان، کاژێر ٣ ـی پاش نیوەڕۆ بوو، دەستیان بە سووتاندنی خێوەتەکان کرد و تەقەیان کرد، حەوت شەهیدی لێکەوتەوە، لەگەڵ سەتان بریندار، منیش یەکێکم لە بریندارەکان، بە گوللە لە ملم درا، کاتێک هەستم بە خۆم کرد لە نێو ئەمبوڵانس بووم و گەیێندرامە نەخۆشخانە، دواتر بە درێژایی حەوت رۆژ بوورامەوە، گوللەکە بەر دڕکەپەتکم کەوت و زیانی بە مۆخی دڕکەپەتکم گەیاند. "  باوکی کومەیل ماندوو بووە لە بانگەوازە بەردەوامەکانی بۆ بەدەستهێنانی رەزامەندی گەشتکردن بۆ ئەنجامدانی نەشتەرگەریی کوڕەکەی لە ئەوروپا، لە کاتێکدا هەموو ئەوەی لێیداوا کراوە وەکو راپۆرتی سەلمێنەری برینداربوونی کوڕەکەی جێبەجێی کردووە.  قاسم عەبدولحوسێن، باوکی کومەیل دەڵێت، "ئەگەر کوڕێکی خۆیان بووایە ئاخۆ دوو ساڵ دەیانهێشتەوە؟ نەخێر، خودا شاهێدە دووەم رۆژ بە فڕۆکەیەکی تایبەت دەیانبرد، راستە یان نا؟ دووجار مستەفا کازمی بەڵێنی داوە بینێریتە ئەوروپا بۆ چارەسەر، بەڵام ئەوەیان نەکرد. دواتر چاکەکەران هاتن و شتێکیان کۆکردەوە، برا چیتر هیچم ناوێت، چونکە حەپەساو و بێزار بووم، ئەو لەبەر چاومە، ئەگەر بمردایە ساڵێک و دوو ساڵ لەسەری دەگریام و خودا لەبیری دەبردمەوە، بەڵام ئەو لەبەر چاومە، بە خودا نازانم چیت پێ بڵێم. "  دوای ئەوەی کومەیل لە بانگەوازکردن بێهیوا بوو، لە رێگەی تۆڕە کۆمەڵایەتییەکانەوە باسی باری تەندروستیی و دەروونی خۆی کرد و مردنی بۆ خۆی خواست، بەڵام سەری سووڕما لە دەستپێکردنی چەند هەڵمەتێکی کۆمەککردنی لە عێراق و لە چەند وڵاتێکی دیکە.   فورات میعمار، بەشداربووی هەڵمەتی هاوکاریکردنی کومەیلە و باسی لەوە کرد، "لە ماوەی ١٢ رۆژ توانیمان ٢٨٠ ملیۆن کۆبکەینەوە، تەنانەت دەمانتوانی زیاتر لەو بڕە پارە کۆبکەینەوە، بەڵام ئەو بڕە پارەمان بەسە، بۆیە هەڵمەتەکەمان راگرت. "  هێشتا داواکارییەکان بەردەوامن بۆ یەکلاییکردنەوەی چارەنووسی کومەیل کە بەندە بە وەزارەتی تەندروستیی و رێکارەکانی، لەگەڵ هەوڵە سستەکانی حکومەت بۆ بەدەستهێنانی ڤیزەی گەشتکردن بۆ ئەنجامدانی نەشتەرگەرییەک لە ئەڵمانیا، بۆ داهاتووی کومەیل.