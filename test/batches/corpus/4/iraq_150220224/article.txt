بەپێی راگەیێندراوی نووسینگەی سەرۆکوەزیرانی عێراق، رۆژی سێشەممە ١٥ - ٢ - ٢٠٢٢ مستەفا کازمی، سەرۆکوەزیرانی عێراق لە کۆبوونەوەی ئەنجوومەنی وەزیراندا رایگەیاندووە، کەسێکیان دەستگیرکردووە کە تێوەگلاوە لە ژمارەیەکی زۆر هەوڵی تیرۆرکردن، لەوانەش تێوەگلان لە کوشتنی رۆژنامەڤانان.   وەک لە راگەیێندراوەکەدا هاتووە، کازمی گوتوویەتی، ئەو کەسە بازرگانی بە ماددە هۆشبەرەکانیشەوە کردووە.    سەرۆکوەزیرانی عێراق رایگەیاندووە، فەرماندەکانی دەزگا ئەمنییەکان بە وردیی چاودێریی جێبەجێکردنی یاسا و "راوەدوونانی تیرۆریستان" و چەتە تاوانکارەکان و رێگریکردن لە هەر پێشلکردنێکی ئەمنیی دەکەن.  مستەفا کازمی دەڵێت، هۆزەکان خۆشەویستن و بەوە ناسراون خۆشەویستییان بۆ نیشتمان هەیە و هانی سەرۆک هۆزەکانی دا یارمەتیدەری حکومەت بن بۆ ئەوەی یاسا سەروەر بێت و کەس نەتوانێت بەشێوەیەکی خراپ سوود لە ناو و ناوبانگی هۆزەکان وەربگرێت.