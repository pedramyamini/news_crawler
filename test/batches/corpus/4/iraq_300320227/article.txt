نووسراوێکی فەرمیی نووسینگەی وەزیری نەوتی عێراق بە ناونیشانی ' جێبەجێکردنی بڕیار '، بۆ حکومەتی هەرێمی کوردستان کراوە و ئەمڕۆ چوارشەممە ٣٠.٣.٢٠٢٢ بۆ راگەیاندن ئاشکرا کرا.  لە نووسراوەکەدا کە لە رێکەوتی ٠٥ - ٠٣ - ٢٠٢٢ دەرچووە و واژووی ئیحسان عەبدولجەبار، وەزیری نەوتی عێراقی لەسەرە، هاتووە: بە پشتبەستن بە بڕیاری دادگەی باڵای فیدراڵی، ژمارە ٥٩ کە لە ساڵی ٢٠١٢ دەرچووە، هەروەها بڕیاری پاشکۆی بڕیاری یەکەم ژمارە ١١٠ کە لە ١٥ - ٠٢ - ٢٠٢٢ دەرچوو، داواکارین نوێنەرانی سەرپشککراوی لایەنە پەیوەندیدارەکانی حکومەتی هەرێمی کوردستان دیاری بکەن؛ بۆ جێبەجێکردنی ئەم بڕیارانە، بەڵام وەزارەتی نەوتی عێراق و کۆمپانیاکانی وەزارەتی نەوت، لە رۆشنایی هەردوو بڕیارەکەی دادگەی باڵای فیدراڵی جەخت لەسەر هەموو ماف و داواکارییەکانی پێشووی خۆیان لە هەرێمی کوردستان دەکەنەوە.  سەبارەت بە هەڵوێستی هەرێمی کوردستان لە بەرامبەر پێشنیازەکانی وەزیری نەوتی عێراق، گولیزار رەشید حاجی، جێگری سەرۆکی لیژنەی وزە و سامانە سرووشتییەکان لە پەرلەمانی کوردستان، ئەمڕۆ، بە تۆڕی میدیایی رووداوی راگەیاند: "نووسراوەکانی پێشنیازەکانی وەزیری نەوتی عێراق ئەمڕۆ بە دەستمان گەیشتن، بۆیە هەفتەی داهاتوو لیژنەی وزە و سامانە سرووشتییەکانی پەرلەمانی کوردستان لەبارەی پێشنیازەکانی وەزیری نەوت کۆدەبێتەوە، بەڵام لە روانگەی ئەوەی بڕیارەکانی دادگەی فیدراڵیی عێراق تایبەت بە نەوت و گازی هەرێمی کوردستان سیاسین نەک دەستووری، ئەوا پێشنیازەکانی وەزیری نەوتی عێراقیش لەبارەی نەوت و گازی هەرێمی کوردستان بە هەمانشێوە بە هۆکاری سیاسی پێشکەشی کردوون".  گولیزار رەشید حاجی گوتیشی: "عێراق وڵاتێکی فیدراڵییە، بۆیە ناکرێ نکۆڵی لەوە بکرێت و بەغدا هەوڵی کۆنترۆڵکردنی هەموو بوار و کەرتێکی هەرێمی کوردستان بدات بە پشتبەستن بە یاسایەکی سەردەمی دەسەڵاتی پێشووی بەعس، لە کاتێکدا لە ساڵی ٢٠٠٣ ەوە تاوەکو ئێستا پەرلەمانی عێراق نەیتوانیوە یاسایەکی تایبەت بە نەوت و گاز دەربکات، لەبەر ئەو هەموو هۆکارانە پێشنیازەکانی وەزیری نەوتی عێراق لەبارەی نەوت و گازی هەرێمی کوردستان ئەگەرچی پەسندیش بکرێن و بببە بڕیار لەسەر زەوی جێبەجێ ناکرێن".  هەروەها لە نووسراوێکی دیکەی نووسینگەی وەزیری نەوتی عێراق بە ناونیشانی ' رێکارەکان '، کە وەزیر لە ٢٣ - ٠٣ - ٢٠٢٢ واژووی کردووە، هاتووە: لە رۆشنایی نووسراوەکەمان لە ٠٥ - ٠٣ - ٢٠٢٢ داواکارین لە لایەنی پەیوەندیدار لە هەرێمی کوردستان کۆپییەکی گرێبەست و رێککەوتنە واژووکراوەکانی نەوت و گازمان بۆ رەوانە بکەن، کە لە ساڵی ٢٠٠٤ ەوە لە نێوان حکومەتی هەرێمی کوردستان و وڵاتان و کۆمپانیاکانی نەوت واژوو کراون، بۆ دۆزینەوە و بەرهەمهێنان و گواستنەوە و فرۆشتن و هەناردەکردنی نەوت و گاز.  هاوکات لە نووسراوەکەی نووسینگەی وەزیری نەوتدا هاتووە: "داواکارین لە لایەنی پەیوەندیدار لە هەرێمی کوردستان لە ماوەی ١٥ رۆژدا لە رێکەوتی ناردنی ئەم نووسراوەوە، کۆپییەکی بەڵگەنامەکان و تۆمارەکانی داهاتی هەناردەکردنی نەوتی خاو و گازمان بۆ رەوانە بکەن، بە مەبەستی وردبینیکردن و لێکۆڵینەوە لە چۆنێتی هەموارکردن و گونجاندنی ئەو گرێبەستانە لەگەڵ یاسا فیدراڵییەکان و بڕیارەکەی دادگای باڵای فیدراڵیی عێراق، بەڵام دەبێ ئەو کارانە لە دوای وەرگرتنی کۆپی گرێبەستەکان و رێککەوتنەکان لە ماوەی دوو مانگدا تەواو بکرێن".  وەزیری نەوتی عێراق لە نووسراوەکەیدا ئاماژە دەکات: دەبێ تیمێکی پسپۆر پێکبهێندرێت بۆ ئەوەی لەگەڵ لیژنەی باڵای رێنماییکردن داوایەک پێشکەشی ئەنجوومەنی وەزیرانی عێراق بکەن بۆ دروستکردنی کۆمپانیایەکی گشتیی نەوت، کە سەرپشک دەکرێت هەموو کاروباری نەوت و گازی ئەو کێڵگانە بەڕێوەببات، کە حکومەتی هەرێمی کوردستان گرێبەستی لەبارەیانەوە واژوو کردووە.  وەزیری نەوتی عێراق پێشنیاز دەکات کۆمپانیاکە بەناوی (KROC) بێت و بنکەی سەرەکی لە هەولێر بێت، بەڵام حکومەتی عێراق خاوەنی کۆمپانیاکە بێت و کۆمپانیاکە لە ژێر چاودێری دیوانی چاودێریی دارایی عێراقدا بێت.  وەزیری نەوتی عێراق هەروەها پێشنیاز دەکات لە ماوەی ٤٥ رۆژدا لە دوای دەرچوونی نووسراوی دووەمی خۆی، بە هەماهەنگی لەگەڵ وەزارەتی دارایی عێراق و بانکی ناوەندیی هەژمارێک لە یەکێک لە بانکە جیهانییە باوەڕپێکراوەکان بکرێتەوە بۆ دانانی هەموو داهاتی فرۆشتنی نەوت و گازی هەرێمی کوردستان لەو هەژمارە، دواتر لە رۆشنایی دانەوەی تێچووەکان و بەشەبودجەی هەرێمی کوردستان لە بودجەی فیدراڵیی عێراق بڕیار لە داهاتی نێو ئەو هەژمارە بدرێت.  بەهۆی دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون، دادگەی فیدراڵیی عێراق، لە ١٥.٢.٢٠٢٢، بڕیاری دا کە یاسای نەوت و گازی هەرێمی کوردستان "نادەستوورییە"، بۆیە هەڵیوەشاندەوە.  دادگەکە هەروەها بڕیاری دا، کە دەبێ حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. دادگەکە هەروەها مافی دایە وەزارەتی نەوتی عێراق لە ئاستی یاسایی و راستی و دروستی گرێبەستەکانی نەوت و گازی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.   بڕیارەکەی دادگەی فیدراڵیی عێراق، کە سەرۆکایەتی هەرێم و  حکومەتی هەرێمی کوردستان رەتیدەکەنەوە، لە کاتێکدایە لە دوای ساڵی ٢٠٠٣ ەوە تاوەکو ئێستا نەتوانراوە یاسایەک بۆ نەوت و گاز لە عێراق دەربکرێت.