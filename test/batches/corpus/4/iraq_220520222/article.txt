ئێوارەی ئەمڕۆ یەکشەممە ٢٢/٥/٢٠٢٢، جیهاد دیوان، گوتەبێژی دەسەڵاتی فڕۆکەوانیی عێراق بە تۆڕی میدیایی رووداوی راگەیاند، "بەهۆی خراپیی کەشوهەوا و خۆڵبارینی پێشبینیکراوەوە، بەرەبەیانی سبەی دووشەممە ٢٣/٥/٢٠٢٢ گەشتە ئاسمانییەکان لە فڕۆکەخانەکانی عێراق رادەگیرێن، هەرکاتێک کەشوهەوا ئاسایی بووەوە، گەشتەکان دەستپێدەکەنەوە".  سەبارەت بە فڕۆکەخانەکانی هەرێمی کوردستان، گوتەبێژی دەسەڵاتی فڕۆکەوانیی عێراق گوتی، "ئەمە دەکەوێتە سەر کەشوهەوای هەرێمی کوردستان، ئەگەر کەشوهەوا ئاسایی بوو، پێویست بە راگرتنی گەشتەکان ناکات، بەڵام ئەگەر کەشوهەواش خراپ بوو، ئەوا بەهەمان شێوەیە گەشتە ئاسمانییەکان رادەگیرێن".   تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە تۆڕی میدیایی رووداوی راگەیاند، "تاوەکو ئێستا هیچ بڕیارێکمان لەبارەی راگرتنی گەشتە ئاسمانییەکان نەداوە، هەرکاتێک زانیمان کەشوهەوا یارمەتیدەر نییە، ئێمەش گەشتەکان رادەگرین. "  هەر لەوبارەوە، وەزارەتی گواستنەوەی عێراق لە راگەیێندراوێکدا بڵاویکردەوە، بەرەبەیانی سبەی دووشەممە سەرجەم گەشتە ئاسمانییەکان لە فڕۆکەخانەکانی عێراق رادەگیرێن، بەهۆی ئەوەی مەودای بینین دەگاتە ١٠٠ مەتر، یاخود لە رووی ئاسۆیی مەودای بینین نەمێنێت، بۆیە گەشتەکان رادەگیرێن، تاوەکو کەشوهەوا سەقامگیر دەبێت.   عامر جابرى، بەڕێوەبەرى راگەیاندنى بەڕێوەبەرایەتیی کەشناسی و بوومەلەرزەزانیى عێراق بە تۆڕى میدیایی رووداوى راگەیاند؛ لە ئەمشەوەوە شەپۆلێکى دیکەى خۆڵبارین عێراق دەگرێتەوە، کە لە رۆژئاواوە هەڵدەکات و سەرەتا لە بەغدای پایتەخت چڕدەبێتەوە و دواتر لە ٢٣ ى ئایار دەگاتە پارێزگاکانى دیکەى نێوەڕاست و باشوورى عێراق و هەریەک لە پارێزگاکانى سلێمانى و هەولێریش دەگرێتەوە.  عامر جابرى گوتیشى: "پێشبینیدەکرێت ئاستى بینین بۆ یەک کیلۆمەتر کەم ببێتەوە و بەیانیی رۆژی ٢٤ ى ئایار ئەو شەپۆلى خۆڵبارینە کۆتایی بێت. "  کۆمپانیاى گشتیى بەندەرەکانى عێراق هۆشدارییەکى بڵاوکردەوە و تێیدا ئاماژەى بەوەداوە کە ئەو شەپۆلە خۆڵبارینەى عێراق دەگرێتەوە خێرایی بایەکەى لە نێوان ١٥ بۆ ٤٠ کیلۆمەتردا دەبێت لە کاژێرێکدا و شەپۆلەکانى دەریا لە کەنارە ئاوییەکانى عێراق لە باشوور بۆ پێنج مەتر بەرزدەکاتەوە.  لە مانگى نیسانى ئەمساڵەوە زیاتر لە هەشت شەپۆلى خۆڵبارین عێراقى گرتووەتەوە.     دەستەی ژینگەی هەرێمی کوردستان رایدەگەیێنێت، لە هەرێمی کوردستاندا هیچ ئامێرێکی پێوانەی خۆڵبارین نییە. بەرپرسێکی وەزارەتی ژینگەی عێراقیش دەڵێت، لەماوەی ٢٤ کاژێردا ٦٠ تۆن خۆڵ لە بەغدا باریوە.     رەزاق خەیلانی، گوتەبێژی دەستەی ژینگەی هەرێمی کوردستان بە تۆڕی میدیایی رووداوی راگەیاند، "لە هەرێمی کوردستاندا هیچ ئامارێکمان نییە، کە چەند خۆڵباریەوە، بەهۆی ئەوەی ئامێری پێوانەی خۆڵبارینمان نییە".      گوتەبێژی دەستەی ژینگەی هەرێمی کوردستان روونیکردەوە، "لە دهۆک ئامێرەکەمان لەکارکەوتووە، لە هەولێریش باڵەخانەکەیان گواستووەتەوە بۆ شوێنی دیکە، بۆیە تائێستا ئەو ئامێرە دانەنراوەتەوە، لە سلێمانی و ناوچەکانی دیکەش ئەو ئامێرە نییە".      رەزاق خەیلانی، ئاماژەی بەوەکرد، "بەم نزیکانە نووسراو بۆ وەزارەتی دارایی هەرێمی کوردستان دەکەین، تاوەکو رەزامەندی بدەن لەسەر کڕینی ئەو ئامێرە".      سەباح ئەلحوسێنی، بەڕێوەبەری گشتی فەرمانگەی خۆپارێزی لە تیشکەکان لە وەزارەتی ژینگەی عێراق رایگەیاند، "رۆژی دووشەممەی رابردوو، عێراق رووبەرووی خراپترین پسبوونی خۆڵبارین بووەتەوە لە جیهاندا، لەماوەی ٢٤ کاژێردا ٦٠ تۆن خۆڵ لە بەغدا باریوە".