باوکی حەیدەر، گەشتیارێکە و دەڵێت، "یەکەم جارە سەردانی مۆزەخانەکە دەکەین، بەدرێژایی ئەو ماوە داخرابوو، بۆیە نەمانتوانی شوێنەوارەکان و کولتوورمان ببینین، ئێستا ئاسوودە و دڵخۆشین".  تەمەنی پارچە شوێنەوارەکانی نێو مۆزەخانەی نیشتمانیی عێراق زیاتر لە ٣ هەزار ساڵە، ئەو شوێنەوارانە بۆ سەردەمی شارستانییەکانی ئاشوور، نەمروود، بابل و سۆمەری دەگەڕێنەوە کە لانکەی سەرهەڵدانی نووسین و یاسا بوون، لەگەڵ شارستانییەتی ئیسلامی، کە لە سەدەی نۆیەمی زایینییەوە لە عێراق سەریهەڵدا.  دایکی حەیدەر، گەشتیارێکە و لەو بارەوە دەڵێت، "بێبەشبووین بەڕاستی، ماوەیەکە من دەمەوێ سەردانی بکەم، بەڵام هەر جارێک دەمویست بێم دەیانگوت داخراوە، ئێستا کە هەر کرایەوە بڕیارمان دا سەردانی بکەین و منداڵەکانیش بهێنین، بۆئەوەی هەندێک ئاشنای کولتووریان بن".  حکومەتی عێراق دەڵێت، لە ساڵی ١٩٩١ لە سەردەمی جەنگی رزگارکردنی کوێت لە داگیرکاریی رژێمی بەعس لە عێراق، دواتر لە جەنگی رووخاندنی دەسەڵاتی سەدام حوسێن لە عێراق لە ساڵی ٢٠٠٣، هەزاران پارچە شوێنەواری شارستانییەتە دێرینەکانی عێراق لە مۆزەخانەی نیشتمانی لە بەغدا دزران، پاشان بەشێکیان لە چەندین وڵاتی جیهان وەکو ئەمریکا، ئیتاڵیا، بەریتانیا، فەرەنسا، ژاپۆن و هۆڵەندا، لەگەڵ لوبنان دۆزرانەوە.  حەکیم شممەری، گوتەبێژی فەرمانگەی کولتوور لە وەزارەتی رۆشنبیریی عێراق دەڵێت، "ئێستا دەرگەکانی مۆزەخانەی عێراق بە رووی سەردانکەراندا کراوەن؛ لە کاژێر ٩ی بەیانییەوە تاوەکو یەکی پاش نیوەڕۆ، خەڵکیش دەتوانن سەردانی هەموو بەشەکانی مۆزەخانەکە بکەن بۆ ئاشنابوون بە هەموو شارستانییەتی عێراق".  عێراق لە ساڵی ٢٠٢١ و ٢٠٢٢ دا زیاتر لە ٢٠ هەزار پارچە شوێنەواری دزراوی خۆی لە ئەمریکا و لوبنان وەرگرتەوە، کە حکومەتەکانی ئەمریکا و لوبنان لە دەستی قاچاخچی و فرۆشیار و کڕیارانیان رزگاریان کردبوون، دیارترینی ئەو پارچە شوێنەوارانە تابلۆی دێڕینی گلگامشە، کە تەمەنی زیاتر لە ٣ هەزار و ٥٠٠ ساڵە.