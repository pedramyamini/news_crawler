ئەمڕۆ ١٣ ى نیسانى ٢٠٢٢، لیژنەى دارایی پەرلەمانى عێراق میواندارى هەریەک لە وەزیرانى دارایی، نەوت، کشتوکاڵ، پیشەسازى، بازرگانی، پلاندانان و بریکارى وەزارەتى کارەباى عێراقی کرد، بۆ تاوتوێکردنى پڕۆژەیاسای پاڵپشتى خێراى ئاسایشى خۆراک و گەشەپێدان.  خەلیل غازى، ئەندامى لیژنەى دارایی پەرلەمانى عێراق بە تۆڕى میدیایی رووداوى راگەیاند؛ داوا لەو وەزارەتانە کرا لیستى داهات و خەرجى خۆیان بنێرن بۆ لیژنەکە بۆ ئەوەى لەبەر رۆشنایی ئەو زانیاریانە پڕۆژەیاساى پاڵپشتى خێراى ئاسایشى خۆراک و گەشەپێدان دابڕێژرێتەوە.  خەلیل غازى ئاماژەى بەوەدا عەلی عەللاوى، وەزیرى دارایی پێیرایگەیاندوون تاوەکو کۆتایی ئەمساڵ زیادەى داهاتى فرۆشتنى نەوت دەگاتە ٢٥ تریلیۆن دینار.  پڕۆژەیاساى پاڵپشتى خێراى ئاسایشى خۆراک و گەشەپێدان لە دە ماددە پێکهاتووە و بودجەکەى زیاتر لە ٢٥ تریلیۆن دینارە، ئێستا ئەو پڕۆژەیاسایە لە پەرلەمان تاوتوێ دەکرێت، کە ئامانج لێى رێگرییە لە کاریگەرییەکانى بەرزبوونەوەى نرخى خۆراک و دروستبوونى قەیرانى ئابوورى.  خەلیل غازى گوتیشى: "پێشتر لە پڕۆژەکەدا خەرجکردنى ئەو ٢٥ تریلیۆن دینارە بە رێژە دابەشکرابوو بەسەر ئەو بوارانەى بۆى دیاریکراوە کە بۆیان خەرجبکرێت، بڕیاردرا رێژەکە بە پارە دیاری بکرێت بۆ ئەوەى ئەگەر نرخى نەوتیش دابەزى بڕە پارەکەى دەستکاری نەکرێت".   بەگوێرەى پڕۆژەیاساکە ٣٥ % ی ئەو ٢٥ تریلیۆن دینارەى دیاریکراوە بۆ پاڵپشتى ئاسایشى خۆراک و رێگرى لە هەژارى تەرخان بکرێت و ٣٥ % ی دیکەى بۆ پرۆژە پەککەوتووەکانى وەزارەت و دامەزراوە نەبەستراوەکان بە وەزارەت و پارێزگا نارێکخراوەکان لەچوارچێوەى هەرێمێکدا تەرخان بکرێن، رێژەکەى دیکە بۆ دانەوەى قەرز و تێچووى بەرهەمهێنانى نەوت و چەند بوارێکى دیکە خەرج بکرێت.   ئەندامەکەى لیژنەى دارایی پەرلەمانى عێراق ئاشکرایکرد، دووشەممەى داهاتوو ١٨ ى نیسانى ٢٠٢٢ جارێکى دیکە لیژنەى دارایی کۆدەبێتەوە بۆ بڕیاردان لەسەر پرۆژەیاسای پاڵپشتى خێراى ئاسایشى خۆراک و گەشەپێدان، گوتیشى: "ئەگەر پشکى کورد لەو پرۆژەیاسایە جێگیرنەکرێت رێگەنادەین تێپەرێندرێت".  لەنێوان ئەندامانى لیژنەى دارایی رێکەوتنى بەرایی کراوە بۆ ئەوەى شایستە داراییەکانى جوتیارانى هەرێمی کوردستان بۆ ساڵى ٢٠١٤ - ٢٠١٥ - ٢٠١٦ خەرج بکرێت، کە بڕەکەى ٣٠٥ ملیار دینارە.