ئەو هەڵوێستەی موقتەدا سەدر لە رێگەی تویتێكەوە بوو، كە بەرەبەیانی ئەمڕۆ پێنجشەممە ٢٤ - ٠٢ - ٢٠٢٢ بڵاوی كردەوە.  موقتەدا سەدر ئاماژەی بەوەداوە كە رووسیا، ئۆكراینا بە سەرچاوەی دڵەڕاوكێ رۆژئاوا دەزانێت لە دژی بەرژەوەندییەكانی، بەڵام ئەوە پاساو نییە بۆ جەنگ.  تویتەكەی سەدر بەر لە چەند كاژێرێك بوو لە بڕیاری رووسیا بۆ ئەنجامدانی ئۆپەراسیۆنی سەربازیی بۆ سەر هەرێمی دۆنباسی خۆرهەڵاتی ئۆكراینا.  سەدر ئاماژەی بەوەداوە ئەو جەنگە جیهان بەرەو جەنگێكی بێهودە دەبات و داواشی لە هەردوو وڵات كرد پەنا ببەنە بەر دانوستاندن.  بەیانی رۆژی پێنجشەممە ٢٤ - ٢ - ٢٠٢٢ ڤلادیمیر پووتین، سەرۆکی رووسیا لە گوتارێکی تەلەڤزیۆنیدا رایگەیاند، بەرپرسیارییەتی خوێنڕشتن دەکەوێتە ئەستۆی "رژێمی" ئۆکراینا و دەڵێت؛ ئەم ئۆپەراسیۆنەشی لە وەڵامی ئەم هەڕەشانە راگەیاندووە کە لە ئۆکرایناوە دێن.  سەرۆکی رووسیا، ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتباکرد کە داوایدەکرد نابێت ئۆکراینا ببێتە ئەندام لە ناتۆ و هاوکات گەرەنتی هەڕەشە ئەمنییەکانی مۆسکۆ بکات.  لە دوای راگەیاندنی شەڕ لەلایەن رووسیاوە، ڤۆلۆدیمیر زیلینسکی، سەرۆکی ئۆکراینا باری نائاسایی لە وڵات راگەیاند و داوای لە خەڵکەکەی کرد نەترسن و جەختی لەوە کردەوە کە "سەردەکەون".