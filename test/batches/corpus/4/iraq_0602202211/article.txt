سیروان سیرینی، ئەمینداری ئەنجوومەنی نوێنەرانی عێراق دەڵێت، "بەپێی کاتی دەستووری، سبەی دوایین وادەیە بۆ ئەنجامدانی ئەو کۆبوونەوەیە، بەڵام مانای ئەوە نییە کۆتایی دنیا بێت، گەر سەیری ساڵانی رابردوو بکەین زیاتر لە پەنجا بەندی دەستووری پێشێل کراوە و نەمانبینی رۆژێک ھیچ کەسێک لەسەر ئەوە سزابدرێت کە دەستووری پێشێل کردووە، بۆیە دەکرێت دوو رۆژ یان ھەفتەیەک پاشتر، کەمتر یان زیاتر، لایەنەکان بگەنە رێککەوتن و سەرۆکایەتیی پەرلەمان بڕیار دەدات دانیشتنەکە دەکرێت".  بەو پێیەی تاوەکو ئێستا رێککەوتنی کۆتایی لەنێوان لایەنەکان لەسەر یەک بەربژێر نەکراوە، چاوەڕوان دەکرێت رۆژی دووشەممە کۆبوونەوەی پەرلەمان رێکبخرێت، بەڵام ھەڵبژاردنی سەرۆککۆمار دوابخرێت، بەمەش بەپێی بڕیارێکی پێشووی دادگەی فیدراڵی کە لە ساڵی ٢٠١٠ دەریکردووە، سەرۆککۆماری ئێستا بەردەوام دەبێت لە ئەرکەکەی تاوەکو ئەو کاتەی سەرۆکی نوێ ھەڵدەبژێردرێت.  عەتوان عەتوانی، پەرلەمانتاری چوارچێوەی ھاوئاھەنگی رایدەگەیێنێت، "ئومێدەوارین حیزبە کوردییەکان لەنێو خۆیاندا لەسەر یەک بەربژێر رێکبکەون، ئەمە باشترە، چونکە ئەنجامەکەی زۆر باش دەبێت، بەڵام ئەگەر وا نەبوو، ئێمە ئەوە دەکەین کە باشە بۆ گەلی عێراق".  تاوەکو ساڵی ٢٠١٨ لایەنەکانی کورد، بەتایبەتی پارتی و یەکێتی، بە یەک بەربژێر بەشداریی کۆبوونەوەی پەرلەمان تایبەت بە ھەڵبژاردنی سەرۆککۆماریان دەکرد و بەبێ کێشە تێدەپەڕی، بەڵام لەدوای ئەو وادەیەوە، دوو خولە بەھۆی زیاتر لە بەربژێرێک بەڕێوەچوونی ئەو پرۆسەیە ئاسان نییە، ئێستاش بۆ یەکلاکردنەوەی دەبێت ٢٢٠ پەرلەمانتار بەشداربن.