موحسین سەعدون، سەرۆکی لیژنەی یاسایی لە خولی سێیەمی ئەنجوومەنی نوێنەرانی عێراق و شارەزای یاسا و دەستوور، لەکاتی بەشداریکردنی لە بوولتەنی کاژێر ٢٣: ٠٠ی تۆڕی میدیایی رووداو، لەبارەی بڕیارەکەی دادگەی فیدراڵی، کە تێیدا بەربژێربوونی هۆشیار زێباری بۆ پۆستی سەرۆککۆمار رەتکردەوە، رایگەیاند، "زۆر بەداخەوە بڕیارەکەی دادگەی فیدراڵی بڕیارێکی نادادپەروەرانە بوو، بە بەڵگەی ئەوەی ئێمە و بەڕێز هۆشیار زێباری هەموو ئەو بەڵگانەمان پێشکێش کردن کە داواکرابوو لەسەر ئەو سکاڵایەی لەلایەن سێ پەرلەمانتاری یەکێتیی نیشتمانیی کوردستانەوە پێشکێش بە دادگە کرابوو، بۆ سەلماندنی ئەستۆپاکی لە وەزارەتی دەرەوە و وەزارەتی دارایی و ئامادەبوونی لە لێکۆڵینەوەی دەستەی دەستپاکی و بڕیاری سەربەستبوونی، هیچ شتێکی یاسایی نەما پێشکێش نەکرێت کە پێویست بوو پێشکێش بە دادگە بکرێت".  سەرۆکی لیژنەی یاسایی لە خولی سێیەمی ئەنجوومەنی نوێنەرانی عێراق و شارەزای یاسا و دەستوور پێیوایە، لایەنێکی دیکەی بڕیارەکە "لەسەر ئاستی پێویست و یاسا نەبوو، بەڵکو پێچەوانەی دەستووریش بوو. لە کاتێکدا بەڕێز هۆشیار زێباری هەموو ئەو مەرجانەی تێدابوو کە پێویست بوو بۆ کەسێک کە خۆی بۆ پۆستی سەرۆککۆمار بەربژێر بکات".  بە گوتەی موحسین سەعدون، ئەوان هەموو ئەو بەڵگانە بۆ رای گشتی دەخەنەڕوو "کە بێتاوانیی بەڕێز هۆشیار زێباری لەلایەن وەزارەتی ناوخۆ و وەزارەتی دارایی و دەستەی دەستپاکی دەسەلمێنن".  ئەندامەکەی خولی سێیەمی پەرلەمانی عێراق بۆچوونی وایە "ئەو دۆخەی ئێستا لە دادگەی فیدراڵی دەگوزەرێت بۆ بەرژەوەندیی لایەنێکی سیاسیی دیاریکراوە دژی لایەنێکی دیکەی سیاسی، هەربۆیە پێمانوایە ئەو بڕیارە سیاسییە نەوەک یاسایی".  موحسین سەعدون ئاماژە بەوەش دەکات، "لەبەر ئەوە دەڵێم بڕیارەکەی دادگەی فیدراڵی نادادپەروەرانە و ستەمکارانە بوو دژی بەڕێز هۆشیار زێباری، چونکە سێ سکاڵا دژ بە بەڕێز بەرهەم ساڵح لە دادگەی فیدراڵی هەبوون، بەڵام دادگەی فیدراڵی تاوەکو ئێستاش هیچ رێکارێکی نەگرتووەتەبەر لەسەر ئەو سکاڵایانە. دادگەی فیدراڵی بە مەبەست ئەو دۆسیانەی دواخست بۆ کۆتایی ئەو مانگە تاوەکو هەڵوێستی بەڕێز بەرهەم ساڵح لە بەرامبەر دادگەی فیدراڵی لاواز نەبێت".  موحسین سەعدون دەشڵێت، بڕیارەکەی دادگەی فیدراڵی "بڕیارێکی نادروست و نادەستووریە، لە لایەکی دیکەوە دژی هاوپەیمانێتیی نێوان رەوتی سەدر و هاوپەیمانیی سیادە و پارتی دیموکراتی کوردستانە. لە بەرژەوەندیی هاوپەیمانیی چوارچێوەی هاوئاهەنگییە، بۆیە پێمانوایە بڕیارەکە نادروست و سیاسییە".