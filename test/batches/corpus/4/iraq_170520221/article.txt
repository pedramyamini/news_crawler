بەگوێرەى خشتەى کارى کۆبوونەوەکانى دادگاى باڵاى فیدراڵیی عێراق ئەمڕۆ ١٧ ى ئایارى ٢٠٢٢، دادگەکە لە دوو سکاڵاى یاسایی دەکۆڵێتەوە، کە سکاڵاکارەکانى لەسەر دوو پەرلەمانتارى ئێستا و سەرۆکى پەرلەمان و سەرۆکى ئەنجوومەنى کۆمسیارانى کۆمسیۆنى باڵاى سەربەخۆى هەڵبژاردنەکان تۆماریان کردوون.  سکاڵاى یەکەم لەلایەن ئیکتیفا حەسناوى، بەربژێرى هەڵبژاردنى خولی پێنجەمی پەرلەمانی عێراق تۆمارکراوە، لە دژى ئەندامێتى خالد عوبێدى، ئەندامى پەرلەمانى عێراق لە هاوپەیمانیى عەزم، کە هەردووکیان لە سنوورى پارێزگاى بەغدا بەربژێر بوون.  ئیکتیفا حەسناوى، بەربژێرى هاوپەیمانىی فەتح بوو کە یەکێکە لەلایەنە شیعەکان، خالدی عوبێدى، وەزیرى پێشووترى بەرگریى عێراق لە پێکهاتەى سوننەیە.  سکاڵاى دووەم، کە بڕیارە لە دادگاى باڵاى فیدراڵى یەکلایی بکرێتەوە  لەلایەن ئەحمەد بەدرى، بەربژێرى هاوپەیمانىی دەوڵەتى یاساوە لە دژی ئەندامێتیى زینە مەعمورى، ئەندامى پەرلەمانى عێراق لە  فراسیۆنى سەدر تۆمارکراوە.  جومانە غلاى، گوتەبێژى کۆمسیۆنى باڵاى سەربەخۆى هەڵبژاردنەکانى عێراق بە تۆڕى میدیایی رووداوى گوت: "راوێژکارى یاسایی کۆمسیۆن ئامادەى ئەو دانیشتنەى دادگە دەبێت، بەوپێیەى سکاڵاکە لە دژى سەرۆکى کۆمسیۆن تۆمارکراوە".  هەردوو سکاڵاکە پەیوەندارن بە کۆتاى ژنەوە، سکاڵاى یەکەم لەسەر ئەو بنەمایەیە کە خالید عوبێدى، جێگەى ئیکتیفا حەسناوى گرتووە، کە بەربژێرى کۆتایی ژن بووە، سکاڵاى دووەم پەیوەندارە بەوەى لە بازنەى دووەمى هەڵبژاردنى سنوورى پارێزگاى واست کۆتاى ژنى نەبووە و زینە مەعموورى لە بازنەیەکى دیکەوە دەرچوێندراوە.  جومانە غولاى دەڵێت: "ئەو هەنگاوە بۆ جێبەجێکردنى یاسای هەڵبژاردنەکان بووە، کە پێویستە هەر بازنەیەک ژنێکى تێدا بێت، کە وەک کۆتا ببێتە ئەندامى پەرلەمانى عێراق جگە لەو ژنانەى کە بە دەنگى خۆیان سەردەکەون بۆ پەرلەمان".   تاوتوێکردنى ئەو دوو سکاڵایە لەپاش رۆژێکە لە بڕیارێکى دادگاى باڵاى فیدراڵى بە لێسەندنەوەى مافى ئەندامێتیى پەرلەمان لە مەشعان جبوورى، ئەندامى هاوپەیمانیى سەروەرى، کە لەلایەن قوتەیبە جبوورى لە دژى تۆمار کرابوو، بەهۆیەوە سکاڵاکارەکەى جێگەى دەگرێتەوە لە پەرلەمان.