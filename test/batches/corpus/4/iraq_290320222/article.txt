لە بەرنامەی گفتوگۆی رۆژنامەڤانی رادیۆی رووداودا کە هەریەک لە د. عادل باخەوان، بەڕێوەبەری ناوەندی فەرەنسی بۆ توێژینەوە لەسەر عێراق؛ د. فەرهاد عەلائەدین، سەرۆکی ئەنجوومەنی راوێژکارانی عێراق؛ هیوا مەحموود عوسمان، شرۆڤەکاری سیاسی و ئاکۆ محەممەد، رۆژنامەڤان تێیدا بەشداربوون، باس لە رەوشی سیاسیی عێراق و دانوستاندنەکانی پێکهێنانی حکومەتی نوێی عێراق و دانیشتنی پەرلەمان بۆ هەڵبژاردنی سەرۆککۆمار کرا.  عادل باخەوان، بەڕێوەبەری ناوەندی فەرەنسی بۆ توێژینەوە لەسەر عێراق رایگەیاند، "بە هیچ شێوەیەک ناتوانیت حکومەتێکی زۆرینە دروست بکەیت و لایەنەکانی سەر بە ئێران بنێریتە ناو ئۆپۆزیسیۆنەوە. ئەمە خەونێکە و دەبێت هەر لە خەیاڵدا بێت. "  بەڕێوەبەری ناوەندی فەرەنسی بۆ توێژینەوە لەسەر عێراق ئاماژە بەوەش دەکات، ئەگەر رۆژی چوارشەممە هاوپەیمانێتیی رزگاریی نیشتمان ٢٢٠ ئەندامیان پێ کۆببێتەوە و سەرۆککۆمار هەڵبژێرن. دوای ئەوە سەرۆککۆمار، سەرۆکوەزیران بۆ پێکهێنانی حکومەت رابسپێرێت و ئەمە جێبەجێ ببێت، بە دڵنیاییەوە زۆر نزیکە عێراق ببێتە یەمەن و سووریا و لیبیا.   عادل باخەوان باس لەوەش دەکات، "لەو باوەڕەدام کە رۆژی چوارشەممە هاوپەیمانێتیی رزگاریی نیشتمان ناتوانێت ٢٢٠ پەرلەمانتار بۆ کۆبوونەوەکە ئامادە بکات، بۆیە جارێکی دیکە دەگەڕێینەوە بۆ کۆڵانە داخراوەکان".  فەرهاد عەلائەدین، سەرۆکی ئەنجوومەنی راوێژکارانی عێراق رایدەگەیێنێت، "تاوەکو رێککەوتن نەکرێت کۆبوونەوەکە هەر ناکرێت. ئێرانیش لەگەڵ ئەوەدایە رێککەوتن بکرێت و چوارچێوەی هاوئاهەنگی بچنە دەسەڵات و بەشیان هەبێت، نابێت حکومەتی زۆرینە بە سوننە و کوردەوە دابمەزرێت".   سەرۆکی ئەنجوومەنی راوێژکارانی عێراق لەو باوەڕدایە، کە رۆژی چوارشەممەش رێژەی یاسایی پەرلەمانتاران بۆ کۆبوونەوەی پەرلەمان بۆ هەڵبژاردنی سەرۆککۆمار ئامادە نابن. "بۆ تەواوبوونی رێژەکە ژمارەیەکی زۆر ماوە، ئەو ٢٠٢ کەسەی ئامادە بوون چواریان سەر بە چوارچێوەی هاوئاهەنگی بوون کە بۆ چاودێری لەوێ بوون، واتە ١٩٨ کەس ئامادە بوون و پێویستیان بە ٢٢ کەسە کە ئەوەیش لەم دۆخەدا سەختە. "   هیوا مەحموود عوسمان، شرۆڤەکاری سیاسی لە بەرنامەی گفتوگۆی رۆژنامەڤانی رادیۆی رووداودا گوتی، "لە ساڵی ٢٠٠٣ ـوە تاوەکو ئێستا ئەو هەوڵانەی بۆ بەفیدڕاڵیی کردنی عێراق دراون هەمیشە حکومەتی بەغدا زۆر دژی نەبووە هێندەی ئەوەی کە ئێرانییەکان و تورکەکان دژی بوون. بیرۆکەی نا ناوەندێتییەکی بەهێزتر لەوەی ئێستا هەیە یان دوورکەوتنەوەی ئەو سێ هەرێمەی عێراق، نە ئێران نە تورکیا پێی رازی نابن. راستە تورکیا دووربەدوور شت دەکات، بەڵام ئێران راستەوخۆ دەتوانێت زۆر شت لە عێراق بکات و توانایەکی تێکدەرانەی زۆر بەهێزی هەیە. "  بە بۆچوونی ئەو شرۆڤەکارە، ئەگەر عێراق بەرەو سیناریۆی یەمەن بڕوات تاکە سوودمەند ئێرانە. بۆیە بۆ چوارشەممە هۆکارەکانی ئاڵۆزبوون و نەگەیشتنە رێککەوتن و ئەنجام زۆر زیاترن لەوانەی بەر لە کۆبوونەوەکەی شەممە هەبوون.   ئەمریکا و هاوپەیمانان کە ساڵی ٢٠٠٣ حکومەتی بەعسیان رووخاند و حکومەتێکی نوێیان لە عێراقدا هێنایە سەر حوکم، ئێستا لەم دۆخە سیاسییە ئاڵۆزەی عێراقدا کە لایەنە سیاسییەکان لەسەر پێکهێنانی حکومەت و هەڵبژاردنی سەرۆککۆمار ناکۆکن، هیچ رۆڵێکی کاریگەر نابینن و تەنیا ئێرانە کە قسەی یەکلاکەرەوەی هەیە.  هیوا مەحموود عوسمان ئاماژە بەوەش دەکات، "هەموو ئەو شتانە روودەدەن ئەمریکا وەک تەماشاکەرێکی بێکاریگەر سەیر دەکات و وەک رێکخراوێکی کۆمەڵگەی مەدەنی سەرکۆنە دەکات، بە هیچ شێوەیەک قورسایی خۆی بەکار ناهێنێت".   عادل باخەوانیش گوتی، "وڵاتانی یەکێتیی ئەوروپا بە هیچ شێوەیەک نایەنە پێشەوە بۆ چارەسەری کێشەی سیاسیی عێراق و پێکهێنانی لایەنە سیاسییەکان، چونکە کێشەی دیکەیان هەیە کە چارەسەری بکەن کە ئەویش ئۆکراینایە".   بەڕێوەبەری ناوەندی فەڕەنسی بۆ توێژینەوە لەسەر عێراق دەڵێت، "ئەمریکا لە ٢٠٠٣ ـوە بەرپرسیارێتیی بەمیلیشیاکردنی عێراقی لە ئەستۆدایە، چونکە عێراقی لەسەر بنەما میلیشیاییەکان بنیاتنایەوە. ئێستا پۆستێک نەماوە کە بە کادیری باڵای میلیشیا پڕنەکرابێتەوە".   رەوتی سەدر، پارتی و بەشێکی سوننەکان هاوپەیمانێتیی رزگارکردنیی نیشتمانییان پێکهێناوە، دەیانەوێت پێکەوە حکومەتێکی زۆرینەی نیشتمانیی پێکبهێنن کە ئەوەش بەشێکی شیعەکانی سەر بە ئێران دژایەتیی دەکەن و ئێرانی نیگەران کردووە و هەوڵ دەدات هەرچۆنێک بێت لایەنە نزیکەکانی خۆی لە حکومەتدا بەشداری پێبکات.   عادل باخەوان گوتیشی، "ئەو هاوپەیمانێتییەی ئێستا بەناوی رزگارکردنی نیشتمانەوە دروست بووە کە لەنێوان سەدرییەکان و پارتی و بەشێکی گرنگی سوننەکاندایە و پرۆژەی دروستکردنی حکومەتی زۆرینەیان هەیە، پێموایە  بۆ هەلومەرجی ئێستای عێراق هەوڵێکی زۆر زۆر ترسناکە".   بە گوتەی عادل باخەوان، لە دۆخێکی ئاسایی وڵاتێکی دیموکراتدا کە خاوەنی رەوتی دیموکراتی و دەوڵەتداری بێت، بە دەزگاکانی بەهێز بێت نەک بە کەسایەتی و حیزب و میلیشیاکانی و زەبروزەنگ، زۆر ئاساییە پاش هەڵبژاردن حکومەتێکی زۆرینە پێکبێت.   بەڕێوەبەری ناوەندی فەڕەنسی بۆ توێژینەوە لەسەر عێراق هۆشداریی دا ئەگەر هەر کەسێک بیەوێت لە عێراقدا ئەو سیناریۆیە جێبەجێ بکات، خۆی و داهاتووی حیزبەکەی و وڵاتەکە دەخاتە مەترسییەکی زۆر گەورەوە، چونکە ئێستا عێراق بەسەر دوو بلۆکی زۆر گەورەدا دابەش بووە.   سەرۆکی ئەنجوومەنی راوێژکارانی عێراق باس لەوە دەکات، ئێران دەترسێت کە ئەگەر هیچ رێککەوتنێکی لەگەڵ سەدرییەکان و سوننە و پارتیدا نەبێت، ئەو حکومەتەی بەبێ رێککەوتن پێکبێت بەرژەوەندییەکانی بخاتە مەترسییەوە، بۆیە هەموو هێزێکی خۆی بۆ گوشارخستنە سەر لایەنە سیاسییەکان بەکاردەهێنێت".   شەوی ٢٧ ـی ئاداری ٢٠٢٢، لەلایەن لایەنگرانی گرووپێکی شیعەی سەر بە ئێران لە بەغدا هێرش کرایە سەر لقی پێنج پارتی دیموکراتی کوردستان و بەشێکی سووتێنرا و زۆربەی بیناکە تێکدرا. ئەوەش بە پاساوی ئەوەی گوایە کادیرێکی پارتی سووکایەتی بە مەرجەعی باڵای شیعەکانی عێراق کردووە، لەکاتێکدا پارتی رەتیکردەوە ئەو کەسە کادیری ئەوان بێت.  فەرهاد عەلائەدین گوتی، "ئەو هێرشەی کرایە سەر لقی پێنجی پارتی لە بەغدا هێرشێکی سیاسییە نەوەک جەماوەری. تەنانەت رەنگە لایەنگرانی عەلی سیستانی هەر ئاگایشیان لێنەبووبێت. ئەو کەسانەی بە ناوی لایەنگری سیستانییەوە چوونە سەر ئەو لقە رەنگە شوێنکەوتەی مەرجەعی دیکە بن و پەیڕەوی ئەو نەکەن. ئیتر دیارە کە دۆخە سیاسییەکە شلۆقە و هەر جۆرە گوتەیەک بە وردبین گەورە دەکرێت و دەکرێتە سیاسی. ئەو رووداوە دەستدرێژییەکی روونە بۆ سەر سیستمی سیاسی و حیزبێکی سیاسیی کە بە یاسایی لە بەغدا لقی کردووەتەوە".   لە بەرامبەردا، سەرۆکی ئەنجوومەنی راوێژکارانی عێراق لەو بڕوایەدا نییە ئێران ئەو خەڵکانەی هان دابن، هەرچەندە ئەو خەڵکانە لایەنگری ئێرانن، بەڵام ئێران نایەتە ئەو ئاستەوەی ئەو جۆرە کردەیە بکات، وەک ئەو دەڵێت.    هیوا مەحموود عوسمانیش پێیوایە، رەتکردنەوەی بەربژێربوونی هۆشیار زێباری، چوونی قائانی بۆ هەولێر، مووشەکبارانکردنی هەولێر و سووتاندنی ئەم لقەی پارتی لە بەغدا زنجیرە پەیامێکی ئێرانن و تەواویش نەبوون، چونکە لە عێراقدا هەلومەرجێک لە ئارادایە کە رێگە دەدات سادەترین هەڵە - تویتێک، رستەیەک، لێدوانێک - یەکسەر ئاگر بنێت بەو دۆخەوە کە ئامادەیە بتەقێتەوە.   عادل باخەوانیش گوتی، "ئەمە هێرشی ئێرانە. پێشتر بە کاتیۆشا و درۆن لە فڕۆکەخانەی هەولێریان دەدا. هەر ئەو گرووپە بوون کە پەلاماری لقی پێنجی پارتییان دا کە خۆیان بە روونی دەڵێن، ' سەر بە ئێرانین '. لە ماوەی پێشووشدا بە مووشەکی بالیستی لە ماڵی شێخ بازی دا کە پەیامێکی سیاسی بوو بۆ پارتی کە نابێت لەگەڵ ئەو هاوپەیمانێتییە سێقۆڵییەدا بێت. گرووپێک ئەگەر پشتیان بەهێز نەبێت چۆن دەوێرن پەلاماری لقی حیزبێک بدەن؟ دیارە کە پشتیان ئێرانە. "  بەڕێوەبەری ناوەندی فەرەنسی بۆ توێژینەوە لەسەر عێراق ئەوە دەخاتەڕوو، دوای کۆبوونەوەکەی پەرلەمان لە رۆژی شەممە کە رێژەی یاسایی پەرلەمانتاران ئامادە نەبوون، ئێران بۆی دەرکەوت پارتی دوای هێرشە بالیستییەکە پەیامەکەی پێنەگەیشتووە، بۆیە گوتی، "با پەیامێکی دیکەی بۆ بنێرین، ئەگەرنا ئەو هێرشە هیچ پەیوەندییەکی بە مەرجەعیەت و تویتەوە نییە".   عادل باخەوان باس لەوەش دەکات، "ئەو گرووپەی پەلاماری ئەو لقەیاندا بەرپرسی راگەیاندنیان ناوی شەمسەدینە کە لە کاتی خۆپێشاندانەکانی ئۆکتۆبەری ٢٠١٩ دا ' تویتێکی سەت - قاتی ئەوە خراپتری کردبوو '، بە تایبەتی پەلاماری سیستانی دابوو، یەک کەس هیچی نەگوت و نە شیعە هەستان و نە هیچ. دیارە ئەوان ئەو تویتەی ئەو کەسەیان قۆستەوە کە دیارە کەسێکی زۆر نەزانە و نازانێت دنیا چ باسە".   بەڕێوەبەری ناوەندی فەرەنسی بۆ توێژینەوە لەسەر عێراق بۆچوونی وایە، کە ئەوە زەنگێکی زۆر باشە بۆ حیزبەکان کاتێک ئەندام وەردەگرن خەڵکی ژیر بگرنە خۆیان، چونکە دەبینین لە سەردەمی تۆڕی کۆمەڵایەتیدا تویتێک دەتوانێت کێشەی لەمجۆرە بۆ حیزبێک دروست بکات. هاوکات ئەوە پەیامێکی ئێرانە بۆ موقتەدا سەدر کە دەڵێن، "ئێمە پەلاماری هاوپەیمانەکانت دەدەین و تۆش ناتوانیت هیچ قسە بکەیت". پەیامێکیشە بۆ حکومەتی عێراق.   فەرهاد عەلائەدینیش لەبارەی رەوشی سیاسیی عێراقەوە پێیوایە خەریکە دەگاتە دۆخێک کە چارەسەر بەم سیستمە سیاسییەی ئێستا زۆر سەخت بێت و رەنگە پێویست بێت هەڵبوەشێتەوە و سیستمێکی نوێ بێتە ئاراوە. هەروەها سەرکردایەتیی سیاسیی لە عێراقدا، بە هەموو لایەنەکانەوە، لە ئاستی بەرپرسیارێتیدا نین. توانای بەرنامەدانانیان بۆ سەقامگیرکردنی عێراق نییە. ئەو دۆخە سیاسییە بەو جۆرە ناڕوات ئەگەر سەرکردایەتییەکی دانا نەیەتە پێش کە ژێرخانێکی ئابووریی بەهێزی بۆ دابنێت.