باڵیۆزخانەی هیندستان لە نەتەوە یەکگرتووەکان بەنێوی نێردەی هەمیشەیی وڵاتەکەی لە UN راگەیێندراوێکی بڵاوکردەوە و دەڵێت، پارەکە بۆ دوو ئامانج خەرجدەکرێت، یەکەمیان لێکۆڵینەوە لە "گەشەپێدان و بەکارهێنانی چەکی کیمیایی و بایۆلۆجی لەلایەن داعشەوە"، دووەمیشیان بۆ "تاوانەکانی داعش لە دژی شوێنەوارە کولتوورییەکانی عێراق. "  لە راگەیێندراوەکەدا دەڵێت، "بەڕێز باڵیۆز T. S Tirumurti، نێردەی هەمیشەیی هیندستان لە نەتەوە یەکگرتووەکان لە نیویۆرک، ئارەزوومەندانە بەخشینێکی هیندستانی رادەستی خاتوو مەریەم فیلاود، بەڕێوەبەری ئۆفیسی نیویۆرکی تیمی لێکۆڵینەوەی نەتەوە یەکگرتووەکان بۆ بەرزکردنەوەی بەرپرسارییەتی لە بەرامبەر ئەو تاوانانەی لەلایەن داعشەوە ئەنجامدراون، کرد. "   تیرومورتی دەشڵێت، هیندستان "بە تووندترین شێوە" سەرکۆنەی بەکارهێنانی چەکی کیمیایی و بایۆلۆجی دەکات، ئینجا "لە هەر شوێنێک بێت، یان لە هەرکاتێک و لەلایەن هەرکەسێک و لە هەر بارودۆخێکدابێت. "  باڵیۆزی هەمیشەیی هیندستان لە نەتەوە یەکگرتووەکان باس لەوەش دەکات، دەمێکە وڵاتەکەی هۆشداریداوە لە مەترسی بڵاوبوونەوەی چەکی کۆمەڵکوژ بەنێو "گرووپە تیرۆرستییەکان". پڕۆژەبڕیاریشی بۆ گرتنەبەری رێوشوێن بۆ رێگریکردن لە بڵاوبوونەوەی چەکی کۆمەڵکوژ خستووەتە بەردەم کۆمەڵەی گشتی نەتەوە یەکگرتووەکان.   سەبارەت بە بەشی دووەمی کە بریتییە لە لێکۆڵینەوە لە تاوانەکانی داعش لە دژی شوێنەوارە کولتوورییەکان، باڵیۆزی هیندستان لە راگەیێندراوەکەدا دەڵێت، لە لێکۆڵینەوە سەرەتاییەکانی یونیتادەوە روونە کە داعش لە عێراق بەشێوەیەکی بەرفراوان دەستی لە خاپوورکردنی شوێنە کەلەپوورە کولتوورییەکاندا هەیە. یونیتاد ژمارەیەک تاوانی لەمشێوەیەی ناساندوون کە داعش لە دژی کەلەپوورە کولتوورییەکان ئەنجامیداون، لەنێویاندا خاپوورکردنی پەرستگە و چەندین ناوچەی گرنگی کولتووری ئێزدی، کاکەیی، شەبەک، تورکمان و پێکهاتەکانی دیکە.   نێردەی هەمیشەیی هیندستان لە نەتەوە یەکگرتووەکان پێیوایە، پێکهێنانی تیم لە کەسانی لێهاتوو و خۆبەخش لەنێو یونیتاد لێکۆڵینەوەکان لە تاوانەکانی داعش لە دژی شوێنەوارە کولتوورییەکان بەهێز دەکات و بەسزا گەیاندنی ئەنجامدەرانیشی بە ئامانج دەگەیێنێت.   لە راگەیێندراوەکەدا ئەوەش هاتووە، "هیندستان بەگرنگییەوە سەیری بەرنامە و کاری یونیتاد دەکات لە هاوکاریکردنی بەرپرسانی عێراقی و هێزە ئەمنیەکان لە سەرتاسەری جیهان بۆ پەلکێشکردنی تۆمەتبارانی داعش بۆ بەردەم دادگا. "