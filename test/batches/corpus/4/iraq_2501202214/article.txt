ئەمڕۆ سێشەممە ٢٥ - ٠١ - ٢٠٢٢ بارەگای بارزانی راگەیێندراوێکی لەبارەی پەیوەندییە تەلەفۆنییەکە بڵاوکردەوە و تێیدا هاتووە، لە پەیوەندییەکەدا جەخت لە پێویستیی هاوئاهەنگی و لەیەكنزیكبوونەوەی پێكهاتەكان، بە مەبەستی بەدیهێنانی بەرژەوەندیی عێراق كراوەتەوە.  هەروەها نووسینگەی موقتەدا سەدر لەبارەی نێوەڕۆکی پەیوەندییەکە رایگەیاند، "گفتوگۆیان لەبارەی گرنگترین پەرەسەندنە سیاسییەکانی عێراق کردووە، لەگەڵ پێویستیی یەکخستنی ریزی نیشتمانی لە قۆناخی ئێستا بە شێوەیەک کە لە خزمەتی بەرژەوەندیی عێراق و گەلەکەیدا بێت".  ئەو پەیوەندییە تەلەفۆنییەی سەرۆک مەسعود بارزانی و موقتەدا سەدر، دوای ئەوە دێت ئەمڕۆ سێشەممە دادگەی باڵای فیدڕاڵی ئەمڕۆ سێشەممە ٢٥ - ١ - ٢٠٢٢، بڕیاریدا کە دانیشتنی یەکەمی خولی پێنجەمی پەرلەمانی عێراق کە سەرۆکی پەرلەمان و هەردوو جێگرەکەی تێیدا هەڵبژێردران؛ دەستووریی و یاساییە.  دانیشتنی دادگەی باڵای فیدراڵیی عێراق سەبارەت بەو تانانەی کە لە دەستووریبوونی یەکەم دانیشتنی خولی پێنجەمی پەرلەمانی عێراق دراون، بەڕێوەچوو، لە دانیشتنەکەدا، کە تۆڕی میدیایی رووداو راستەوخۆ گواستییەوە؛ دادوەر جاسم محەممەد عەبوود، سەرۆکی دادگەی باڵای فیدراڵیی عێراق رایگەیاند: "دادگەی باڵای فیدراڵی بڕیاریدا هەردوو تانەکانی باسم خەزعەل خەشان و مەحموود داود سەلمان کە لە دانیشتنی یەکەمی خولی پێنجەمی پەرلەمانی عێراقیان داوە، سەبارەت بەوەی گوایە دانیشتنەکە بەپێی دەستووری عێراق بەڕێوەنەچووە، رەتبکاتەوە. "  رۆژی یەکشەممە ٩ی کانوونی دووەمی ٢٠٢٢، بەرهەم ساڵح، سەرۆککۆماری عێراق، بانگهێشتی پەرلەمانتارانی خولی پێنجەمی ئەنجوومەنی نوێنەرانی کرد بۆ کۆبوونەوە و هەڵبژاردنی دەستەی سەرۆکایەتی بەپێی دەستوور. بە گوێرەی دەستووری عێراق دانیشتنەکە لە لایەن مەحموود مەشهەدانی، بە تەمەنترین پەرلەمانتاری ئەم خولە بەڕێوەچوو.   دوای ئەوەی پەرلەمانتارانی عێراق سوێندی یاساییان خوارد، چوارچێوەی هاوئاهەنگی، خۆی وەکو گەورەترین فراکسیۆن ناساند. مەحموود مەشهەدانی داوایکرد لێکۆڵینەوە لە ناوەکان بکرێت، لەو کاتەدا گرژی و ئاڵۆزی لە نێوان چوارچێوەی هاوئاهەنگی و رەوتی سەدر دروستبوو، بەهۆیەوە مەحموود مەشهەدانی تەندروستی تێکچوو و رەوانەی نەخۆشخانە کرا و خالید دەراجی دانیشتنەکەی بەڕێوەبرد.   دوای ئەوەی چوارچێوەی هاوئاهەنگی و یەکێتیی نیشتمانیی کوردستان بایکۆتی دانیشتنەکەیان کرد، رەوتی سەدر، هاوپەیمانیی سوننەکان (عەزم و تەقەدووم) لەگەڵ پارتی دیموکراتی کوردستان، بەشێک لە سەربەخۆکان و ئۆپۆزیسیۆن دەستەی سەرۆکایەتیی پەرلەمانیان هەڵبژارد. محەممەد حەلبووسی، بە سەرۆکی پەرلەمانی عێراق و حاکم زاملی لە رەوتی سەدر و شاخەوان عەبدوڵلا لە پارتی بە بە جێگرانی سەرۆکی پەرلەمانی هەڵبژێردران.   دادگەی باڵای فیدراڵی عێراق، بەهۆی ئەو سکاڵایانەی لەلایەن ئەو دوو پەرلەمانتارە تۆمارکرابوون، بڕیاری هەڵپەساردنی کارەکانی دەستەی نوێی سەرۆکایەتیی پەرلەمانی عێراقی دابوو تاوەکو یەکلاییکردنەوەی دۆسیەکە، بەڵام ئەمڕۆ دادگە بڕیاری کۆتایی دا و تانەی دوو پەرلەمانتارەکەی رەتکردەوە.  دوای بڕیارەکەی ئەمڕۆ سێشەممەی دادگەی باڵای فیدڕاڵی، موقتەدا سەدر، رێبەری رەوتی سەدر لە تویتێکدا رایگەیاند: "دادگەی باڵای فیدراڵیی عێراق جارێکی دیکە بێگەردی و سەربەخۆیی خۆی راگەیاند و ملکەچ نەبوو بۆ ئەو گوشارانەی لەلایەن هێزە سیاسییەکانەوە ئاڕاستەی دەکرا".   سەدر دووپاتیکردەوە سوورە لەسەر پێکهێنانی حکومەتی زۆرینەی نیشتمانی و لە هەمانکاتدا گوتی دەرگەیان بۆ هەمووان کراوەیە.  سەبارەت بەو هێز و لایەنانەی بەشدار نابن لە حکومەتی داهاتووی عێراق، یاخود بڕیاریانداوە ببنە ئۆپۆزیسیۆن، سەدر نووسیویەتی: "هەمووان برای ئێمەن ئەگەر ئۆپۆزیسیۆن بن یاخود بایکۆت بکەن، مادام کار بۆ چاکسازی و عێراق دەکەن".