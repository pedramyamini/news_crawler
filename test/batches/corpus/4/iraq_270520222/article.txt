یاسر ئەسکەندەر، ئەندامى سەربەخۆى پەرلەمانى عێراق بە تۆڕى میدیایی رووداوى راگەیاند؛ بڕیارە سەرەتاى هەفتەى داهاتوو سەردانەکانى شاندى دانوستانکارى سەربەخۆکان بۆ لایەنە پەیوەندارەکانى پێکهێنانى حکومەت دەستپێبکات لەبارەى دەستپێشخەریی سەربەخۆکان بۆ پێکهێنانى حکومەتى نوێى عێراق".  یاسر ئەسکەندەر رایگەیاند؛ یەکەم دیدارى سەربەخۆکان لەگەڵ بەرهەم ساڵح، سەرۆککۆماری عێراق دەبێت.   لە ١٥ ى ئایارى ٢٠٢٢ ژمارەیەک لە ئەندامانى سەربەخۆى پەرلەمانى عێراق دەستپێشخەرییەکى حەوت خاڵيان رایگەیاند بۆ پێکهێنانى حکومەتى نوێى عێراق، کە دیارترین خاڵەکانى ئەوەبوو کەسایەتییەکی سەربەخۆ پۆستى سەرۆکوەزیران وەربگرێت.   پێشتر لە ٢٤ ى ئایارى ٢٠٢٢ نازم شبلی، ئەندامى سەربەخۆى پەرلەمانى عێراق بە تۆڕى میدیایی رووداوى راگەیاند: "ئەندامانى سەربەخۆى پەرلەمانى عێراق، لیژنەیەکى پێنج کەسیان لە نوێنەرى سەرجەم پێکهاتەى سەربەخۆکان پێکهێناوە بۆ ئەوەى دانوستاندن لەبارەى دەستپێخشەرییەکەیان دەستپێبکەن".  ژمارەى ئەندامانى سەربەخۆى پەرلەمانى عێراق ٤٢ پەرلەمانتارە، بەگوتەى بەشدارانى دەستپێشخەرییەکە نزیکەى ٤٠ پەرلەمانتار لەو دەستپێشخەریەدا بەشدارن.   لە ٤ ى ئایارى ٢٠٢٢ چوارچێوەى هاوئاهەنگى دەستپێشخەرییەکى نوێى رایگەیاند بۆ چارەسەرى چەقبەستویی سیاسى و یەکێک لە خاڵەکانى ئەوەبوو سەربەخۆکان بەربژێرێک بۆ پۆستى سەرۆکوەزیران پێشکێش بکەن، هەمان رۆژ موقتەدا سەدر، رێبەرى رەوتى سەدر ١٥ رۆژى وەک دەرفەت خستە بەردەم سەربەخۆکان بۆ پێکهێنانى حکومەتى نوێ.