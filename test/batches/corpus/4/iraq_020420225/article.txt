بەرزی منارەی حەدبا ٢٠ مەترە و بەهۆی شەڕی داعشەوە بەشی هەرەزۆری زیانی بەرکەوتووە. لە قۆناخی یەکەمدا کار لەوە دەکرێت کە بناخە و ئەو شوێنانەی کە زیانیان بەرکەوتووە لاببرێت و دواتر قۆناخی دووەم دەستپێدەکات کە بریتییە لە نۆژەنکردنەوە و راستکردنەوەی منارەکە.  عوسمان عومەر، ئەندازیاری سەرپەرشتیاری نۆژەنکردنەوەی منارەکە دەڵێت، "سەبارەت بە قۆناخی دووەم، ئێمە ئامادەکاریی دانانی بناخەیەک دەکەین کە بە قوڵایی ٢٠ مەتر دەبێت، بۆ ئەوەی کێشی قورسی منارەکەی لەسەر راگیر بکرێت. "  هەفتەیەکە رێکخراوی یونسکۆ دەستی بە قۆناخی دووبارە ئاوەدانکردنەوەی منارەی حەدبا، کەنیسەی تاهیرە و ساعە کردووە، لە ساڵی ٢٠١٩ ـەوە رێکخراوەکە کار لە هەڵگرتنەوە و خاوێنکردنەوەی پاشماوەی شەڕەکە دەکات و تاوەکو ئێستا نۆ هەزار و ٩٤٠ تۆن پاشماوەیان هەڵگرتووەتەوە.  کەنیسەی تاهیرە لە ساڵی ١٨٥٩ دروستکراوە، بەڵام داعش تێکیدا. ساڵی رابردوو پاپای ڤاتیکان سەردانی کەنیسەکەی کرد و بڕیاری نۆژەنکردنەوەیدا، بۆیە ئێستا کاری تێدا دەکرێت.  ئەنەس زیاد، ئەندازیاری سەرپەرشتیاری نۆژەنکردنەوەی کەنیسەی تاهیرە بە رووداوی گوت، "ئێستا کار لەو بەشانە دەکەین کە زیانیان بەرکەوتووە، هەروەها شوێنی نوێژەکەش بە چەو پڕ دەکەینەوە. کەنیسەکە لە شوێنی نوێژ لەگەڵ کتێبخانەیەک بۆ فێرکردنی ئایینیی مەسیحی پێکدێت. "  کەنیسەی ساعە ٣٥ % ـی وێرانبووە، مێژووی دروستکردنەکەی بۆ ساڵی ١٨٧٠ دەگەڕێتەوە و سەر بە کەنیسەی رۆمان کاسۆلیکە.  عەمەر ئەلتەویلی، ئەندازیار لە نۆژەنکردنەوەی کەنیسەکە باسی لەوە کرد، "لە حەوت قۆناخ پێکدێت، لە پشتڕاستکردنەوەی بناخەی کەنیسەکە و ئەو شوێنانەی کە بۆردوومانکراون، چۆنیەتی نۆژەنکردنەوەی ئەو شوێنانە کە لەگەڵ شێوازی پێشووی خۆی بگونجێت. "   مزگەوتی نووری، کەنیسەی ساعە و تاهیرە دەکەونە بەری راستی موسڵ و لە یەکەوە نزیکن. ئیمارات بە هاوئاهەنگیی یونسکۆ و لە چوارچێوەی بنیاتنانەوەی موسڵ، کوژمەی ٥٠.٤ ملیۆن دۆلاری بۆ نۆژەنکردنەوەی ئەو شوێنانە تەرخانکردووە.