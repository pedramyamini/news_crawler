بەگوێرەى نووسراوێکى بەڕێوەبەرى نووسینگەى حاکم  زاملی، جێگرى یەکەمى سەرۆکى پەرلەمانی عێراق کە ئاڕاستەى ئەمیندارێتیی گشتیى ئەو پەرلەمانەى کردووە، رەخنە لە نووسراوێکى ئەمیندارێتییەکە دەگرێت و دەڵێت، دەبێت لەبرى دەستەواژەى سەرۆکایەتیى پەرلەمانى عێراق، سەرۆکى پەرلەمان و دوو جێگرەکەى ناوبهێندرێن و ئەوەی ئەمێندارێتییەکە دەیکات بە "نایاسایی"  لە قەڵەم دەدات.  نووسینگەى حاکم زاملى لەو نووسراوەدا کە دوێنێ یەکشەممە ٣ ى نیسانى ٢٠٢٢ ئاڕاستەى ئەمیندارێتیی گشتیى ئەنجوومەنی نوێنەرانی  کردووە، ئاماژەى بەوە داوە کە لە پەیڕەوى ناوخۆى پەرلەمان و چەند یاسایەکى دیکەدا ناوى سەرۆکایەتیى پەرلەمان هێندراوە و نە هەڵوەشێندراوەتەوە و نە هەموارکراوەتەوە.  ئەو نووسراوەى نووسینگەى حاکم زاملى دوای ئەوە هات کە لە ٢٤ ى ئادارى ٢٠٢٢ ئەمیندارێتیی گشتى ئەنجوومەنی نوێنەرانی عێراق گشتاندنێکى بۆ سەرجەم فەرمانگە و بەشەکانى پەرلەمان کرد و تێیدا ئاماژەى بەوەداوە کە دەستەواژەى سەرۆکایەتیى پەرلەمان بوونى نییە و نووسراوە فەرمییەکان بۆ سەرۆکى پەرلەمان و دوو جێگرەکەى دەبێت.  شێروان دووبەردانى، ئەندامى پەرلەمانى عێراق لە فراکسیۆنى پارتى دیموکراتى کوردستان لەو بارەوە رۆژی دووشەممە ٤ - ٤ - ٢٠٢٢ بە تۆڕى میدیایی رووداوى راگەیاند، لە خولى رابردووەوە محەممەد حەلبووسی، سەرۆکى پەرلەمان دەیەوێت دەستەواژەی دەستەى سەرۆکایەتیى پەرلەمان بگۆڕێت بە دەستەواژەى سەرۆکى پەرلەمان دوو جێگرەکەى و ئەو دوو دەستەواژەیەش جیاوازن لەروى دەسەڵاتەوە و بە ناوهێنانى دەستەى سەرۆکایەتی، دەسەڵاتى زیاتر بە جێگرانى سەرۆکى پەرلەمان دەدرێت.  لە بڕگەى دووەمى ماددەى هەشتى پەیڕەوى نێوخۆى پەرلەمانى عێراقدا هاتووە: "سەرۆکایەتى پەرلەمان پێکدێت لە سەرۆک و دوو جێگرەکەى".