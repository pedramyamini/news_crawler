بەپێی دەستووری عێراق ئەمڕۆ دوایین وادەبوو بۆ هەڵبژاردنی سەرۆککۆماری نوێی عێراق، بەڵام بەهۆی رێکنەکەوتنی لایەنەکان سەرۆککۆمار هەڵنەبژێردرا، بەمەش دەستوور پێشل دەکرێت.  بەرهەم ساڵح، سەرۆککۆماری عێراق لە نووسراوەکەیدا بۆ دادگەی باڵای فیدراڵیی عێراق، ئاماژەی بەوە کردووە، پەرلەمانی عێراق لە خولی پێنجەمدا پێویستییەکانی هەردوو ماددەی (٥٤ و ٥٥)ی بەجێگەیاندووە، نەیتوانیوە پێویستییەکانی ماددەی ٧٠ی دەستوور لەبارەی هەڵبژاردنی سەرۆککۆمار بەجێبگەیێنێت، ئەمەش بەهۆی نەبوونی رێژەی یاسایی ئامادەبوون.  سەرۆککۆماری عێراق داوا لە دادگەی باڵای فیدراڵیی عێراق دەکات ماددەی (٧٢ / دووەم) شیبکاتەوە، کە لە دەقەکەدا چارەسەری ئەوە نەکراوە، کاتێک ئەنجوومەنی نوێنەران نەتوانێت بڕگەی دووەمی ماددەی ٧٢ جێبەجێ بکات، لەگەڵ ئەوەی چۆن سەرۆککۆمار مامەڵە لەگەڵ ئەم دۆخە بکات، کە دووربێت لە دروستبوونی بۆشایی دەستووری، تاوەکو ئەو کاتەی پێویستییەکانی ماددەی ٧٠ی دەستوور جێبەجێ دەکرێت، کە تایبەتە بە هەڵبژاردنی سەرۆککۆمار.  ماددەی ٧٠ی دەستووری عێراق بریتییە لە:  یەکەم: ئەنجوومەنی نوێنەران لەنێو بەربژێرەکاندا سەرۆککۆمار هەڵدەبژێرێت بە زۆرینەی دوو لەسەر سێ (٣/٢)ی دەنگی ئەندامانی.  دووەم: ئەگەر هیچکام لە بەربژێرەکان دەنگی زۆرینەی پێویستیان بەدەستنەهێنا، ئەوا کێبڕکێ لەنێوان دوو بەربژێر دەکرێت، کە زۆرترین دەنگیان هێناوە، ئەو کەسەشی لە دەنگدانی دووەمدا زۆرترین دەنگی هێنا، دەبێتە سەرۆککۆمار.  هەروەها لە ماددەی ٧٢ی دەستووری عێراقیش هاتووە:  یەکەم: ماوەی کاری سەرۆککۆمار چوار ساڵە، دەکرێت تەنها بۆ یەک جاری دیکە هەڵبژێردرێتەوە.  ئەلف: ماوەی کاری سەرۆککۆمار بە کۆتاییهاتنی خولی ئەنجوومەنی نوێنەران کۆتایی دێت.  بێ: سەرۆککۆمار بەردەوام دەبێت لە جێبەجێکردنی ئەرکەکانی تاوەکو دوای هەڵبژاردنی ئەنجوومەنی نوێنەرانی نوێ و بەڕێوەچوونی کۆبوونەوەی ئەنجوومەن، بەو مەرجەی سەرۆککۆماری نوێ لە ماوەی ٣٠ رۆژ لە رێککەوتی بەڕێوەچوونی یەکەم کۆبوونەوەی ئەنجوومەنی نوێنەران هەڵبژێردرێت.  جیم: ئەگەر پۆستی سەرۆککۆمار لەبەر هەر هۆیەک بەتاڵ بوو، سەرۆکێکی دیکە هەڵدەبژێردرێت بۆ تەواوکردنی ئەو ماوەیەی، کە بۆ سەرۆکایەتی کۆمار ماوە.