ئەو بڕیارەی فراکسیۆنی سەدری سەبارەت بە بایکۆتکردنی دانیشتنی هەڵبژاردنی سەرۆککۆماری عێراق، چەند لایەنێکی نیگەران کردووە.  پارتی دیموکراتی کوردستان، کە هاوپەیمانی سەدرە، دەڵێت، "پێشبینیی ئەو بڕیارەی لە فراکسیۆنی سەدری نەدەکرد. لە کاتێکدا دانیشتنە چاوەڕوانکراوەکەی پەرلەمان، کە دەبێت ٢٢٠ پەرلەمانتار ئامادەی بن، ئەستەمە بەبێ بەشداریی فراکسیۆنی سەدری لە ٧ی مانگدا بەڕێوەبچێت".  د. سەباح  سوبحی، پەرلەمانتاری پارتی دیموکراتی کوردستان لە پەرلەمانی عێراق رایدەگەیێنێت، "تاوەکو ئێستا هیچ هەڵوێستێکمان نییە کە بەشدار دەبین یاخود نا، بە بەشدارینەکردنی سەدرییەکان لە دانیشتنی ٧ی شوبات پرۆسەکە کێشەی تێدا دروستدەبێت، چونکە کوتلەی زۆرینەن لەناو پەرلەمان بەو پێیەی ٧٣ کورسییان هەیە".  بەڵام چوارچێوەی هاوئاهەنگی، کە بە گوتەی خۆی خاوەنی ٨٨ کورسیی پەرلەمانە و لە هاوپەیمانیی دەوڵەتی یاسا بە سەرۆکایەتی نووری مالیکی و هاوپەیمانی فەتح، باڵی سیاسیی گرووپەکانی حەشدی شەعبی و هەشت لایەنی دیکەی سیاسی پێکهاتووە، ئاماژە بەوە دەکات، "دانیشتنی هەڵبژاردنی سەرۆککۆمار دەکرێت بەبێ فراکسیۆنی سەدری بەڕێوەبچێت".  مەحموود حەیانی، سەرکردەی هاوپەیمانیی فەتح رایدەگەیێنێت، "پێموایە هەمووان ئامادەی دانیشتنەکە دەبن، بەدەر لە فراکسیۆنی سەدری، کە ئەگەر ئامادە نەبێت، ژمارەی ئامادەبووان دەگاتە ٢٥٥ پەرلەمانتار، چونکە پەرلەمان لە ٣٢٩ پەرلەمانتار پێکهاتووە و فراکسیۆنی سەدری ٧٤ پەرلەمانتاری هەیە، لە کاتێکدا بەپێی ماددەی ٧٠ی دەستوور، کە دادگەی فیدراڵی لێکدانەوەی بۆ کرد، هەڵبژاردنی سەرۆککۆمار ٢٢٠ دەنگی پێویستە، بۆیە ئەگەر ٢٢٠ پەرلەمانتار ئامادە بن، رێکارە دەستووری و یاساییەکان دەگیرێنەبەر بۆ هەڵبژاردنی سەرۆککۆمار".  بەپێی ماددەی ٧٢ی دەستووری فیدراڵیی عێراق، دەبێت لە ماوەی ٣٠ رۆژدا لەدوای یەکەم دانیشتنی پەرلەمان، سەرۆککۆمارێکی نوێ هەڵبژێردرێت، بەڵام ئەگەر لەو ماوەیەدا سەرۆککۆمار هەڵنەبژێردرێت، ئەوا پەنا بۆ ماددەی ٧٥ی دەستوور دەبرێت، کە دەڵێت، "لە ئەگەری بۆشایی پۆستی سەرۆککۆمار، سەرۆکی پەرلەمان جێگەی دەگرێتەوە تاوەکو سەرۆککۆمارێکی نوێ هەڵدەبژێردرێت".