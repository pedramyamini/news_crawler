سەبارەت بەو کۆبوونەوەیە کە دوای رۆژێک هات لە پەیوەندیی تەلەفۆنی نێوان موقتەدا سەدر، رێبەری رەوتی سەدر و نووری مالیکی، سەرۆکی هاوپەیمانیی دەوڵەتی یاسا. موحان ساعدی، ئەندامی ئەنجوومەنی نوێنەرانی عێراق لە فراکسیۆنی دەوڵەتی یاسا، رۆژی هەینی بە تۆڕی میدیایی رووداوی راگەیاند: "کۆبوونەوەکە ئەمڕۆ بە بەشداری سەرکردەکانی لایەنەکانی نێو چوارچێوەی هاوئاهەنگی بەڕێوەچوو بۆ تاوتوێکردنی لێکەوتەکانی پەیوەندییە تەلەفۆنییەکەی نێوان بەڕێزان نووری مالیکی و موقتەدا سەدر، بەڵام جارێ وردەکاریی زیاتر لەوە نادرکێنین".  لەبارەی لێکەوتەکانی پەیوەندییە تەلەفۆنییەکەی دوێنێ پێنجشەممەی نێوان مالیکی و سەدر کە دوای چەند ساڵێک دابڕان لەنێوان ئەو دوو سەرکردە هات. عەممار شبلی، سەرکردەی هاوپەیمانیی دەوڵەتی یاسا بە تۆڕی میدیایی رووداوی راگەیاند: "ئەو پەیوەندییە بەو واتایەیە کە بنبەستی سیاسیی لە عێراق بەرەو چارەسەر دەچێت، چونکە موقتەدا سەدر، رێبەری رەوتی سەدر هەستی بەوە کردووە ئەو بنبەستە سیاسییە کە بووەتە رێگر لەبەردەم پێکهێنانی کابینەی نوێی حکومەتی عێراق پێویستە کۆتایی بێت".  هەر رۆژی پێنجشەممە سەرۆک مەسعود بارزانی و موقتەدا سەدر بە تەلەفۆن قسەیان کرد.  فراکسیۆنی سەدری و پارتی دیموکراتی کوردستان و هاوپەیمانی سەروەری لە یەک هاوپەیمانیدان، بۆیە دەکرێت ئەو ڤیتۆیەی کە موقتەدا سەدر لەسەر بەشداریکردنی نووری مالیکی و هاوپەیمانی دەوڵەتی یاسا لە حکومەت داینابوو نەمێنێ و هەموو لایەنەکان پێکەوە حکومەتی نوێی عێراق پێکبهێنن، چونکە تاوەکو ئێستا ڤیتۆکەی سەدر لەسەر مالیکی و دەوڵەتی یاسا گەورەترین رێگر بووە لەبەردەم هەڵبژاردنی سەرۆککۆماری نوێی عێراق کە مەرجە بۆ پێکهێنانی حکومەتی نوێ.