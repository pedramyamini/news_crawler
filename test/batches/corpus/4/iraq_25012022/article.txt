ساڵی رابردوو عێراق تەواوی قەرەبووی کوێتی دایەوە، بەڵام قەرزەکانی سەر عێراق هێشتا ماون، ئەو قەرزانە دوو جۆرن؛ قەرزی دەرەکی کە وڵاتان بە عێراقیان داوە، لەگەڵ قەرزی نێوخۆیی کە حکومەتی عێراق لە سیستمی بانکی وڵاتی وەریگرتوون؛ بەتێکڕاش ئەو قەرزانەی سەر عێراق نزیکەی ٧٠ ملیار دۆلارن.  د. موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی گوتی: "دۆخی قەرزەکان بە راشکاوی باشە، لێرە مەبەستم قەرزی دەرەکییە، قەرزی دەرەکیمان لە کەمبووندایە، ئێستاش لە عێراق داراییمان بەهێزە، ئەو قەرزەی کە دەبێت بدرێتەوە لە ٢٠ ملیار تێناپەڕێت کە لە بودجەدا پارەی بۆ تەرخانکراوە، بە بەڵگەی ئەوەی پۆلێنی ئابووریی عێراق بەرزە؛ ئەو پۆلێنەش لە هیچەوە نەهاتووە، بەڵکو لە توانای دانەوەی ئەو قەرزانەوە سەرچاوەی گرتووە. "  سەبارەت بە قەرزی نێوخۆیی، راوێژکارەکەی سەرۆکوەزیرانی عێراق دەڵێت: "راستە ئەو قەرزە زۆرە، بەڵام ئەوە قەرزێکە لە نێوان دامەزراوە داراییەکانی حکومەت، کە ٦٧ % ـی لە بانکی ناوەندیی عێراق وەرگیراوە بە سوودی ٣ % لەهەر ساڵێکدا، بۆیە قەرزەکە مەترسیی کەمە و زیادبوونی داهاتی نەوت وادەکات بتوانین قەرزەکان بدەینەوە.  د. عەبدولڕەحمان مەشهەدانی، شارەزای ئابووری باسی لەوە کرد، "سەبارەت بە قەرزی سەر حکومەتی عێراق، قەرزی دەرەکی زۆر کەمبووەتەوە، گەیشتووەتە نزیکەی ١٩ ملیار دۆلار یان کەمتر، بەڵام کێشەکە ئەوەیە کە قەرزی نێوخۆیی زیادبووە و گەیشتووەتە ٧٤ تریلیۆن دینار، لە راستیدا ئاگەداری هۆکارەکانی ئەو زیابوونە نین، بەتایبەت کە دۆخی دارایی حکومەتی عێراق باش بووە، چونکە قەرزەکە نزیکەی ٧.٨ تریلیۆن دینار زیادبووە. "  جیا لەو قەرزە دەرەکییانە کە دەبێت عێراق بییانداتەوە، بڕێکی دیکەی قەرز هەن لەسەر عێراق کە لەسەردەمی جەنگی عێراق و ئێرانن؛ قەبارەی ئەو قەرزە بەتێکڕا نزیکەی ٤١ ملیار دۆلارە، بەڵام بەپێی رێککەوتنێک کە ناوی رێککەوتنی یانەی پاریسی لێنراوە ئەو قەرزانە هەڵپەسێردراون.