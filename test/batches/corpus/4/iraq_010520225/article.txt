مەزهەر محەممەد ساڵح، راوێژکاری ئابووریی سەرۆکوەزیرانی عێراق بە رادیۆی رووداوی راگەیاند: "رێژەی هەژاری لە عێراقدا لەنێوان ٢٥ %- ٣٠ % ـدایە کە ئەمەیش مایەی شەرمەزارییە بۆ وڵاتێکی دەوڵەمەندی وەکو عێراق. بۆیە ئێستا پڕۆژەیاسای ئاسایشی خۆراک زۆر پێویستە بۆ ئەوەی ئاسایشی خۆراکیش مسۆگەر بکەین. "  راوێژکاری ئابووریی سەرۆکوەزیرانی عێراق ئاماژەی بەوە دا، بەهۆی هەژاری و ئەو گرانییەی سەری هەڵداوە پڕۆژەیاسای ئاسایشی خۆراک لەم کاتەدا پێویستە. نرخەکان زۆر زیاد بوون. بە پێویستیان زانیوە ئەم پڕۆژەیاسایە رابگەیێنن بۆ ئەوەی پشتیوانیی هەژاران بکەن.   مەزهەر محەممەد ساڵح باسی لەوە کرد، ئەگەر ئێستا پڕۆژەیاسای بودجە پێشکەش بکرێت، ئەوا بە دڵنیاییەوە زۆربەی خاڵەکانی پڕۆژەیاسای ئاسایشی خۆراکی تێدا دەبن.   ئەو راوێژکارەی کازمی گوتی: "بەشی هەرێمی کوردستان لە پڕۆژەیاسای ئاسایشی خۆراکدا هەر بەو شێوەیە دەبێت کە لە بودجەدا هەیە. هەروەها دەبێت هەرێمی کوردستان پابەند بێت بەرامبەر بە یاسا. پار دەبوو ٢٥٠ هەزار بەرمیل نەوت هەناردە بکات و داهاتەکەی بداتە گەنجینەی فیدراڵی، بەڵام ئەمە رووینەدا. "  حکومەتی عێراق گومرگی لەسەر هاوردەی خۆراکە سەرەکییەکان نەهێشتووە. تەنانەت باج لەسەر کەلوپەلی بیناسازییش لابراوە.   مەزهەر محەممەد ساڵح گوتی: "ئەو رێکارەیش بۆ ئەوەیە نرخەکان داببەزن. ئەگەر نرخی کاڵاکان لە جیهاندا هەر لە زیادبوون بەردەوام بێت، ئەوا ئێمەیش لەسەر لیخۆشبوون لە باج بەردەوام دەبیت. "  بە گوتەی ئەو راوێژکارەی سەرۆکوەزیران، شەڕی رووسیا و ئۆکراینا کاریگەریی ئەرێنی و نەرێنیی لەسەر عێراق هەیە. ئەرێنییەکە ئەوەیە کە نرخی سووتەمەنی زیادیکردووە و عێراقیش وەک وڵاتێکی هەناردەکاری نەوت لێی سوودمەندە کە داهاتێکی زۆری بۆی هەبووە. نەرێنییەکە ئەوەیە کە رووسیا و ئۆکراینا کاریگەرییان لەسەر ٦٠ % ـی رۆنی شل، گەنم و گەنمەشامی هەیە. ئەمەیش گرانییەکی لە بۆرسەکانی جیهاندا دروست کردووە. پێشبینی دەکرێت ئەم کاریگەرییە تاوەکو ساڵی ٢٠٢٤ بەردەوام بێت.  مەزهەر محەممەد ساڵح پێیوایە پڕۆژەیاسای بودجەی ٢٠٢٢ فراوانتر و گەورەتر دەبێت لەوەی ٢٠٢١، چونکە بودجە پەیوەستە بە نرخی نەوتەوە بۆیە نزیکەی ٤٠ % زیاتر دەبێت و، پڕۆژەکانی وەبەرهێنان و چاودێریی کۆمەڵایەتییش لەخۆدەگرێت.