دیارترین ئەندامانی شاندە باڵاکەی حکومەتی عێراق، کە لەلایەن رێبەر ئەحمەد، وەزیری ناوخۆی هەرێمی کوردستانەوە پێشوازییان لێکرا، بریتین لە عەبدولئەمیر یارەڵڵا، سوپاسالاری عێراق، حەمید شەتری، بەڕێوەبەری گشتیی هەواڵگری و بەرەنگاربوونەوەی تیرۆر لە وەزارەتی ناوخۆی عێراق.  راگەیاندنی راوێژکارێتی ئاسایشی نیشتمانیی عێراق، ئەمڕۆ یەکشەممە ٢٠ - ٠٣ - ٢٠٢٢ لە راگەیێندراوێکدا ئاشکرای کرد: "لیژنەکە بە سەرۆکایەتی قاسم ئەعرەجی، راوێژکاری ئاسایشی نیشتمانیی عێراق گەیشتە هەولێر".  بەرەبەیانی یەکشەممەی رابردوو ١٣ - ٠٣ - ٢٠٢٢، بە ١٢ مووشەکی دوورمەودا هێرشکرایە سەر شاری هەولێر، سوپای پاسدارانی ئێران بەرپرسیارێتی خۆی لە ئەنجامدانی ئەو هێرشە راگەیاند و گوتی: لەو هێرشەدا بنکەیەکی ئیسرائیلیان کردوەتە ئامانج، بەڵام سەرۆکایەتی ئەنجوومەنی وەزیرانی هەرێمی کوردستان لە راگەیێندراوێکدا رەتیکردەوە بنکەی ئیسرائیلی لە هەولێر هەبێت. راشیگەیاند: "شوێنی بە ئامانجکراو، شوێنێکی سڤیلە و ئەم پاساوە تەنیا بۆ شاردنەوەی ئەم تاوانە قێزەونەیە".  ئەم سەردانە دوای نزیکەی هەفتەیەک هات لە سەردانی مستەفا کازمی، فەرماندەی گشتیی هێزە چەکدارەکانی عێراق و شاندی یاوەری بۆ هەولێر، کە سەردانی شوێنی کەوتنەخوارەوەی مووشەکەکانی ئێرانی کرد و لەگەڵ سەرکردە و بەرپرسە باڵاکانی هەرێمی کوردستان کۆبووەوە.