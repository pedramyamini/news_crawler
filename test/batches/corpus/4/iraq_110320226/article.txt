عائید هیلالی، سەرکردە لە چوارچێوەی هاوئاهەنگی، ئەمڕۆ هەینی، ١١ی ئاداری ٢٠٢٢،  لەبارەی ناوەڕۆکی پەیوەندییە تەلەفۆنییەکەی شەوی پێنجشەممەی موقتەدا سەدر و هەنگاوی داهاتووی چوارچێوەی هاوئاهەنگییەوە زانیاریی بە تۆڕی میدیایی رووداو دا و گوتی: "بڕیارە ئەمڕۆ بۆ تاوتوێکردنی ناوەڕۆکی پەیوەندییە تەلەفۆنییەکەی موقتەدا سەدر و نوری مالیکی و هەنگاوی داهاتوو، کۆبوونەوەیەکی گرنگی سەرکردەکانی چوارچێوەی هاوئاهەنگی لەماڵی هادی عامری، سەرۆکی هاوپەیمانیی فەتح بکرێت".  کۆبوونەوەکانی سەرکردەکانی چوارچێوەی هاوئاهەنگی خولاوەن و هەر جارەو لە ماڵی یەکێک لە سەرکردەکانی چوارچێوەکە دەکرێت، بڕیاربوو ئەم کۆبوونەوەیە لەماڵی نووری مالیکی بکرێت، بەڵام عائید هیلالی گوتی ئەم کۆبوونەوەیە جیاوازە و بڕیاردرا لە ماڵی هادی عامری بکرێت.  هیلالی ئاشکرایکرد: "کۆبوونەوەی سەرکردەکانی چوارچێوەی هاوئاهەنگی بۆ باسکردنی ناوەڕۆکی ئەو پەیوەندییە تەلەفۆنییە دەبێت کە رۆژی پێنجشەممە لەنێوان موقتەدا سەدر و نووری مالیکی کراوە کە تێیدا باسی گەورەترین فراکسیۆنی پەرلەمانی عێراقی و پێکهێنانی کراوە، بەپێی زانیارییەکانم ئەگەری زۆرە چوارچێوەی هاوئاهەنگی و رەوتی سەدر و هاوپەیمانیی سێ قۆڵی بگەنە رێککەوتن لەبارەی پێکهێنانی کابینەی داهاتووی حکومەتی عێراق".  سەبارەت بەناوەڕۆکی پەیوەندییە تەلەفۆنییەکەی رۆژی پێنجشەممەی نێوان موقتەدا سەدر، رێبەری رەوتی سەدر و نووری مالیکی، سەرۆکی هاوپەیمانیی دەوڵەتی یاسا، عائید هیلالی، گوتی: "ئەو پەیوەندییە بۆ رێککەوتن و رێگەکانی چارەکردنی دۆخی بنبەستی سیاسی بووە، بەبڕوای من لەدواجاردا بەهەوڵی نێوخۆیی لەوانە هەوڵەکانی بەڕێز مەسعود بارزانی و هەوڵە دەرەکییەکانی کۆماری ئیسلامیی ئێران و هەوڵی وڵاتان و لایەنی دیکەی دەرەکیش کاریگەرییان هەبووە لەوەی لەداهاتوودا پێکەوە کاربکەین".  لەبارەی ئەگەری بەشداریکردنی چوارچێوەی هاوئاهەنگی و بەدیاریکراوی دەوڵەتی یاسا، کە نووری مالیکی سەرۆکایەتی دەکات و چەند جارێک موقتەدا سەدر نەیشاردووەتەوە نایەوێت بەشداری کابینەی داهاتووی حکومەت بکات، عائید هیلالی، گوتی: "مانگی نیسانی ٢٠٢٢ لایەنەکانی عێراق لەسەر پێکهێنانی حکومەت دەگەنە رێککەوتن و حکومەتێک دروستدەکەن زۆرینەی لایەنەکانی تێدا بێت، لەنێویاندا دەوڵەتی یاسا و نووری مالیکیش".  رۆژی پێنجشەممە، ١١ی ئاداری ٢٠٢٢، نووسینگەی رێبەری رەوتی سەدر راگەیێندراوێکی بڵاوکردەوە و دەڵێت، موقتەدا سەدر لەگەڵ سەرۆک مەسعود بارزانی، محەممەد حەلبووسی، نووری مالیکی و خەمیس خەنجەر بە تەلەفۆن قسەی کرد.  بەپێی راگەیێندراوی بارەگای بارزانی، لە پەیوەندییە تەلەفۆنییەکەدا ئێوارەی رۆژی پێنجشەممە ١٠ - ٣ - ٢٠٢٢ دا "بیروڕا لەبارەی پڕۆسەی سیاسیی عێراق و دوایین هەنگاوەکان بۆ پێکهێنانی حکومەتی تازەی عێراق ئاڵوگۆڕ کران. "  عارف حەمامی، ئەندامی ئەنجوومەنی نوێنەرانی عێراق لە فراکسیۆنی دەوڵەتی یاسا، کە بەشێکی سەرەکیی چوارچێوەی هاوئاهەنگییە. ئەمڕۆ هەینی ١١ی ئاداری ٢٠٢٢، بە (تۆڕی میدیایی رووداو)ی راگەیاند: "رۆژی پێنجشەممە موقتەدا سەدر بە تەلەفۆن قسەی لەگەڵ نووری مالیکی کردووە و باسی دۆخی سیاسیی عێراق کراوە، ئەو پەیوەندییە سەرەتایەکی باشە و ئەگەری هەیە گۆڕانکاری رووبدات".  حەمامی گوتیشی: "بڕیارە لەدوای ئەو پەیوەندییە تەلەفۆنییە سەرکردەکانی چوارچێوەی هاوئاهەنگی کۆببنەوە، ئەو پەیوەندییە سەرەتایەکە رەنگە ببێتە هۆکارێک بۆ کرانەوەی دۆخی سیاسی و نزیکبوونەوە لە پێکهێنانی کابینەی داهاتووی حکومەتی عێراق و سەرەتایەکیش دەبێت بۆ رێکخستنەوەی نێو ماڵی شیعە".  چوار مانگ بەسەر هەڵبژاردنی خولی پێنجەمی ئەنجوومەنی نوێنەرانی عێراق تێدەپەڕێت، بەڵام تاوەکو ئێستا جگە لە دەستەی سەرۆکایەتی ئەنجوومەنی نوێنەرانی عێراق، هیچ کام لە سەرۆکایەتییەکانی کۆمار و حکومەت دیاری نەکراون و ئەوەش پێکهێنانی حکومەتی نوێی عێراقی دواخستووە.  هۆکارەکانی دواکەوتنی پێکهێنانی کابینەی نوێی حکومەتی عێراق زۆرن لەوانە ئەو گۆڕانەی هەڵبژاردن تاڕادەیەکی زۆر لە نەخشەی کورسییەکانی ئەنجوومەنی نوێنەرانی عێراق دروستیکرد و گرووپەکانی حەشدی شەعبی و لایەنەکانی نزیک لێی کورسییەکی زۆریان لەدەستدا، جگە لە رژدبوونی موقتەدا سەدر، رێبەری رەوتی سەدر کە خاوەنی ٧٣ کورسییە، لە دوورخستنەوەی نووری مالیکی، لە پەیکەری داهاتووی حکومەت و سەرۆکایەتییەکانی عێراق.  لەدوای هەڵبژاردنەکانی عێراق و بەتایبەت لەساڵی ٢٠٢٢ دا دوو بەرە لە پەرلەمانی عێراق دروستبوون، یەکێکیان بەرەی هاوپەیمانیی سێ قۆڵییە کە پێکهێنەرەکانی "رەوتی سەدری، پارتی دیموکراتی کوردستان، هاوپەیمانی سەروەریی سوننەکان"ن، بەرەی دووەم چوارچێوەی هاوئاهەنگییە، کە لە شەش لایەنی شیعە پێکدێت و خۆیان بە ستەملێکراو لە هەڵبژاردنەکەی ٢٠٢١ی ئەنجوومەنی نوێنەران دەزانن.