عەلى جیهانگیر، گوتەبێژى وەزارەتى کۆچ و کۆچبەرانى عێراق بە تۆڕى میدیایی رووداوى راگەیاند؛ رۆژی پێنجشەممە ١٨ ى ئایارى ٢٠٢٢، نوێنەرى وەزارەتە پەیوەندارەکان سەبارەت بە پرسی وشکەساڵى و بەبیابانبوون کۆدەبنەوە و رائید جوحى، بەڕێوەبەرى نووسینگەى مستەفا کازمى، سەرۆکوەزیران، سەرۆکایەتیى کۆبوونەوەکە دەکات.   عەلى جیهانگیر گوتى: "جگە لەوەزارەتى کۆچ و کۆچبەران، هەریەک لە وەزارەتەکانى ناوخۆ، کشتوکاڵ، بەرگرى و سەرچاوەکانى ئاو و چەند بەڕێوەبەرایەتى و  دەستەیەکى دیکە بەشدار دەبن و هەریەکەیان پێشنیازى خۆى باس دەکات بۆ رێگریى لە کاریگەرییەکانى وشکەساڵى لە عێراق و رووبەڕووبوونەوەى مەترسییەکانى بەبیانبوون".  راپۆرتێکى ئەنجوومەنى هەواڵگرى نیشتیمانى ویلایەتە یەکگرتووەکانى ئەمریکا، کە دەقەکەى لە ٢٣ ى تشرینى دووەمى ٢٠٢١ لەلایەن وەزارەتى دەرەوەى عێراق ئاڕاستەى ئەنجوومەنى وەزیران کراوە، عێراقى لەنێو ١١ وڵاتانى جیهان داناوە کە لە داهاتوودا بەهۆى گۆڕانی کەشوهەواوە، دەبنە جێگەى ململانێى نێوخۆیی و ناسەقامگیری و داڕووخانى ژێرخانى ئابوورى و کەرتى تەندروستى و بڵاوبوونەوەى پەتا.  گوتەبێژى وەزارەتى کۆچ و کۆچبەرانى عێراق ئاماژەى بەوەدا بەهۆى وشکەساڵییەوە بەشێک لە دانیشتووانى ناوچەکانى ناوەڕاست و باشوورى عێراق لە گوندەکانەوە کۆچیانکردووە بۆ ناوەندى شارەکان.