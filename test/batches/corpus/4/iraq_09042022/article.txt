شەوی رابردوو لەڕێگەی ستراتیژیی قەزای هیت لە پارێزگای ئەنبار، چەکدارانی داعش سوودیان لە خۆڵبارین و خراپی کەشوهەوا وەرگرت و هێرشیانکردە سەر فەوجی ٤ ـی لیوای ٢٩ ـی سەر بە فرقەی ٧ ـی سوپای عێراق لە فەرماندەیی ئۆپەراسیۆنەکانی جەزیرە  و بادیە و لە ئەنجامدا دوو سەرباز بە ناوەکانی (جەمال کامل عەبد رەزا و ئەمیر قاسم عەبد جودە) کوژران و ژمارەیەک سەربازی دیکە برینداربوون.  هاوکات حەشدی شەعبی لە راگەیێندراوێکدا بڵاویکردەوە، ئێوارەی دوێنێ هەینی لە پارێزگای ئەنبار بۆمبێکی چێندراو بە هێزەکانیاندا تەقیوەتەوە و بەهۆیەوە چەکدارێکیان بەناوی (عەلی خزەیر حەمید جاسم جسانی) لە لیوای ١٣ ـی حەشدی شەعبی کوژراوە و دوو چەکداری دیکەی لیواکە برینداربوون.  شەوی رابردوو، چەکدارانی داعش لە سنووری ناحیەی سەرگەڕانیش دوو شوانیان رفاند.   ئەمڕۆ شەممە ٩/٤/٢٠٢٢، رزگار محەممەد، قایمقامی قەزای مەخموور بە تۆڕی میدیایی رووداوی راگەیاند، کاژێر ١١: ٣٠ ـی شەوی رابردوو، چەکدارانی داعش لە گوندی بیر مهێدی سنووری ناحیەی سەرگەڕانی سەر بە قەزای دووبزی پارێزگای کەرکووک دوو شوانیان رفاند.  رزگار محەممەد گوتی، هەردوو شوانەکە عەرەبن، یەکێکیان خەڵکی گوندی باشمەندی سەر بە ناحیەی قەراجی سەر بە قەزای مەخموورە.