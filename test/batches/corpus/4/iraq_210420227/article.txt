رافع شامى، جێگرى پارێزگارى زیقار بە تۆڕى میدیایی رووداوى راگەیاند، رۆژی چوارشەممە فەرمانى گرتن بۆ ٣٠ کەس دەرچوو، ئەوەش بەتۆمەتى تێوەگلان لە دوو رووداو کە لە ئەنجامدا بەرپرسێکى باڵاى سەربازیى و هاووڵاتییەک کوژران، بێ ئەوەى ئامادە بێت ژمارەى دەستگیرکراوان ئاشکرابکات.  جێگرى پارێزگارى زیقار گوتیشى: "رێوشوێنى ئەمنى لە زیقار بەگشتی و قەزاى شەترە بەتایبەتی گیراوەتەبەر، ئەوەش بە مەبەستی چەسپاندنى یاسا، نەرمى لەگەڵ هیچ کەسێک نانوێنن و سێ فەوجى سوپا لەدەرەوە و ناوەوەى شارەکە جێگیرکراون".  رۆژی پێنجشەممە ٢١ - ٤ - ٢٠٢٢ شانەی راگەیاندنی ئەمنیی عێراق بڵاویکردەوە، ٢٢ کەس لەو ٣٠ کەسە دەستگیرکراون.   ٢٠ ـى نیسانى ٢٠٢٢ بەهۆى ناکۆکى نێوان هەردوو هۆزی ملحان و بەنى زید لە گوندى سەعدونى قەزاى شەترە، عەمید روکن عەلى جەمیل، بەرپرسی یەکەى هەواڵگریى فەرماندەیی ئۆپەراسیۆنەکانى سۆمەر کوژرا، ئەوەش کاتێک دەیویست کۆتایی بەو کێشەیە بهێنێت، رۆژی چوارشەممەش هاووڵاتییەک لەبەردەم دادگەى قەزاى شەترە کوژرا، ئەوەش دوای ئەوەى لەلایەن دادگەوە بڕیارى بێبەریبوونى درا لە تۆمەتێک کە ئاراستەى کرابوو.  جێگرى پارێزگارى زیقار ئاماژەى بەوە دا، هەردوو رووداوەکە پەیوەنیدارن بە کێشەى هۆزایەتییەوە و گوتیشى: "چەکى قورس بەدەست هۆزەکانەوەیە و لە زیقار وەک هەموو پارێزگاکانى دیکە چەک بەدەست هاووڵاتییانەوەیە و نەتوانراوە دابماڵرێت، هەر کەسێک بیەوێت دەتوانێت ئەو چەکەى هەبێت کە دەیخوازێت".  پارێزگاى زیقار دەکەوێتە باشوورى عێراق و ژمارەى دانیشتووانى زیاتر لە دوو ملیۆن کەسە کە زۆرینەیان شیعەن.  ٢٠ ـى نیسانى ٢٠٢٢ چەند پەرلەمانتارێکى زیقار لە بەغدا کۆنگرەیەکى رۆژنامەڤانیان سازکرد، بۆ روونکردنەوەى هۆکارى ئەو پشێویە ئەمنییەى لەو پارێزگایە روویداوە.  عادل روکابی، پەرلەمانتارى عێراقى لە پشکى زیقار گوتى: "دۆخى ئەمنى زیقار زۆر خراپە و مایەى قبووڵکردن نییە و هەندێک لە هۆزەکان چەکى قورسیان هەیە".