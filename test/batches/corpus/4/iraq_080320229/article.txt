رۆژی سێشەممە ٨ ـی ئاداری ٢٠٢٢، ئەنجوومەنی وەزیرانی عێراق بە سەرۆکایەتیی مستەفا کازمی، سەرۆکوەزیرانی عێراق کۆبوونەوەی ئاسایی خۆی گرێدا و لە کۆبوونەوەکەدا بەپێی راگەیێندراوی فەرمی، ژمارەیەک بڕیاری تایبەت بە ئاسایشی خۆراک و بەرزبوونەوەی نرخی شتومەک و بەرهەمە خۆراکییەکان لە بازاڕەکاندا تاوتوێ کراون.  کۆبوونەوەکە بە ئامادەبوونی ژمارەیەک لە سەرکردەی دەزگا ئەمنییەکان بەڕێوەچوو، تێیدا ژمارەیەک بڕیاریش بۆ چاودێریکردنی بازاڕ دراون.  هەر لە کۆبوونەوەکەی ئەمڕۆیدا، ئەنجوومەنی وەزیرانی عێراق بڕیاریدا بڕی ١٠٠ هەزار دینار بۆ چەند چینێکی کۆمەڵگە تەرخانبکرێت بەناوی "گرانیی بژێوی" خەرجبکرێت، کە ئەوانیش "خانەنشینان، فەرمانبەران، چاودێریی کۆمەڵایەتی و ئەو کەسانەی کە هیچ داهاتێکیان نییە" کە دواتر وردەکارییەکەی بڵاودەکرێتەوە.  چەند رۆژێکە بەهۆی شەڕی رووسیا و ئۆکرایناوە کە لە ٢٤ ـی مانگی شوباتەوە دەستیپێکردووە، نرخی بەشێک لە بەرهەمە خۆراکییەکان لە بازاڕەکاندا گران بوون، لەنێویاندا ئارد، رۆن، گەنم و شتی دیکەش.