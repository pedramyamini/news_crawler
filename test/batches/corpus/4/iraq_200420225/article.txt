عەلی مەهدی، ئەندامی سکرتارییەتی رەوتی دیموکراسی لە عێراق کە لە حیزبی شیوعی و حیزبی ئوممەی عێراق پێکهاتووە، ئەمڕۆ چوارشەممە ٢٠.٤.٢٠٢٢، بە تۆڕی میدیایی رووداوی راگەیاند: "سکاڵاکەمان دژی سەرۆکی پەرلەمانی عێراقە، چونکە بەرپرسیارێتی دواکەوتنی هەڵبژاردنی سەرۆککۆمار کە بووەتە هۆی دواکەوتنی راسپاردنی سەرۆکوەزیرانی نوێ و پێکهێنانی حکومەت لە ئەستۆی سەرۆکی پەرلەمانە. "  عەلی مەهدی دەشڵێت: "ئامانجمان لەم سکاڵایە دروستکردنی گوشارە لەلایەن رای گشتیی عێراقەوە لەسەر دادگەی فیدراڵی بۆ ئەوەی بڕیارێکی یەکلاکەرەوە بدات سەبارەت بە پرسی هەڵبژاردنی سەرۆککۆمار، لە رێگەی کەمکردنەوەی رێژەی دوو لەسەر سێی ئەندامانی پەرلەمان کە مەرجە بۆ بەڕێوەچوونی دانیشتنی پەرلەمان تایبەت بە هەڵبژاردنی سەرۆککۆمار، ئەمەش بە پشتبەستن بە دەستوور دەکرێت، کە دەڵێت: لە گەڕی دووەمی هەڵبژاردنی سەرۆککۆماردا ئەو بەربژێرەی زۆرینەی دەنگەکان بەدەستدەهێنێت دەبێتە سەرۆککۆمار. "  ئەندامەکەی سکرتارییەتی رەوتی دیموکراسی لە عێراق ئاماژەش دەکات، نابێ پرسی هەڵبژاردنی سەرۆککۆمار بەبێ هەبوونی هیچ [سەقفێک] بە کراوەیی بمێنێتەوە، ئەگەرنا با پەنا بۆ هەڵوەشاندنەوەی پەرلەمان ببردرێت، چونکە ئەرکەکانی راناپەڕێنێت، دواتر هەڵبژاردنی پێشوەخت بەڕێوەبچێت.  هاوکات پارێزەر زوهێر زیائەدین، رێکخەری گشتیی رەوتی دیموکراسی لە عێراق، لە راگەیێندراوێکدا روونیکردەوە کە، لە خاڵی (ب)ـی بڕگەی یەکەمی ماددەی ٧٢ ـی دەستووری عێراقدا هاتووە کە: دەبێ سەرۆککۆماری نوێ لە ماوەی ٣٠ رۆژدا لە دوای یەکەمین دانیشتنی پەرلەمانەوە هەڵبژێردرێت، "ئەمە بنەمای سکاڵاکەمانە کە لە دادگەی فیدراڵیدا بە ژمارە ١١٠ ـی فیدراڵی ٢٠٢٢ تۆمارمان کرد، دادگەکەش چاوەڕوانی وەڵامی سکاڵالێکراوە بۆ دیاریکردنی وادەی دانیشتنی دادگەی فیدراڵی سەبارەت بە سکاڵاکەمان. "  دوای سەرنەکەوتنی هەوڵەکانی هاوپەیمانیی سێقۆڵی نێوان رەوتی سەدر و پارتی دیموکراتی کوردستان و هاوپەیمانیی سەروەریی سوننەکان بۆ هەڵبژاردنی سەرۆککۆمار، بەهۆی ناکۆکی هاوپەیمانیی سێقۆڵی لەگەڵ چوارچێوەی هاوئاهەنگی، ئێستا پرۆسەی سیاسیی عێراق لە قۆناخی هەوڵی هەڵبژاردنی سەرۆککۆماری نوێدا چەقی بەستووە، چونکە بەپێی دەستوور دەبێ پەرلەمان سەرۆککۆمار هەڵبژێرێت بۆ ئەوەی پرۆسەی پێکهێنانی حکومەتی نوێ دەستپێبکات.