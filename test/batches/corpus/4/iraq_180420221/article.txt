موقتەدا سەدر، ئەمڕۆ دووشەممە ١٨.٤.٢٠٢٢ لە هەژماری خۆی لە تویتەر رایگەیاند: "قەیرانێکی چینایەتی لە نێوان هەژار و دەوڵەمەن لە نێو کۆمەڵگەی عێراق تەشەنەی سەندووە؛ ئەم قەیرانە هۆکاری هەیە و دەوڵەمەند و هەژار تێیدا بەشدارن، چونکە دەوڵەمەند سەرقاڵی پارەکەیەتی و مافی هەژار نادات، تەنانەت خۆی لەو بە گەورەتر دەبینێت و بیری چووە کە هەژار بەشی هەیە لە پارەکەی ئەودا".  رێبەری رەوتی سەدر دەشڵێت: "لە بەرامبەردا هەژار گومان لە هەموو دەوڵەمەندەکان دەکات و جیاوازی نابینێت لە نێوان بەخشندە و پیسکە، چونکە پشت بەو گوتە دەبەستێ کە دەڵێت: پیسکەیی یان پارەی حەرام هۆکاری دەوڵەمەندبوونن، بەڵام هەژار و دەوڵەمەند بیریان چووە کە ئایینی ئیسلام پێدانی زەکات و پێنجیەکی سامان، لەگەڵ نەهێشتنی ستەم و پێدانی فیدیە و ئەرکی دارایی دیکەی لەسەر دەوڵەمەند سەپاندووە".   سەبارەت بە هەژاری لە عێراق، عەبدولزەهرە هینداوی، گوتەبێژی وەزارەتی پلاندانانی عێراق رۆژی یەکشەممە ١٧ - ٢ - ٢٠٢٢ بە تۆڕی میدیایی رووداوی راگەیاند: "رێژەی هەژاری ئێستا لە عێراق بە گشتی لە نێوان ٢٣ % بۆ ٢٥ % دایە، رێژەکەش لە ناوچەیەکەوە بۆ ناوچەیەکی دیکە جیاوازە؛ هەرچەندە رووپێوی نوێمان سەبارەت بە هەژاری ئەنجامنەداوە، بەڵام بە پشتبەستن بە ئامارەکانی ساڵانی رابردوو، لەو ناوچانەی پێشتر لەژێر دەستی داعشدا بوون رێژەی هەژاری بەرزە و دەگاتە نزیکەی ٤١ % ".  گوتەبێژی وەزارەتی پلاندانانی عێراق گوتیشی، "لە نێوەڕاستی عێراق ١٨ % ە و لە باشوور نزیکەی ٣١ % ە؛ بەرزترین رێژەی هەژاری لە پارێزگای موسەننایە لە باشوور کە زیاتر لە ٥٠ % ە و پارێزگای دیوانییەش دووەم هەژارترین پارێزگای عێراقە؛ رێژەی هەژاری لە بەغدای پایتەخت ١٢.٥ % و لە هەرێمی کوردستانیش ٥.٦ % ە".