رۆژی رابردوو ٢٨ - ٣ - ٢٠٢٢ لایەنگرانەی حەشدی شەعبی بە پاساوی هێرشی زارەکی بۆ سەر مەرجەعیەتی ئایینی شیعە لە نەجەف لەلایەن کەسێکەوە کە گوایە وەکو "کادیری پارتی" ناسێندراوە، هێرشیان کردە سەر بارەگای لقی پێنجی پارتی و سووتاندیان.   هەڵکەوت عەزیز، پەیامنێری رووداو لە بەغدا لە کاتی رووخاندنی بارەگای پارتی لە بەغدا گوتی، رووخاندنی باڵەخانەکە وەک هەڵوێستێکە لەبەرامبەر لاوازی هێزە ئەمنییەکان لەبەرامبەر پاراستنی بارەگاکەیان و سووتانی باڵەخانەکە لەلایەن لایەنگرانی حەشدی شەعبی لە رۆژی رابردوودا. هەروەها داوای دەستنیشانکردنی لێژنەیەک دەکەن بۆ لێکۆڵینەوە لە رووداوەکە.    ئیسماعیل سایە ئەمیر، کارگێڕی لقی پێنج پارتی لە بەغدا ئەمڕۆ سێشەممە ٢٩ - ٣ - ٢٠٢٢ بە تۆڕی میدیایی رووداوی راگەیاند " لەبەرئەوەی پارتی حیزبێکی نەتەوەیی و ئەساسییە لە کوردستان و شۆڤێنییەکان دژی دەوەستنەوە، پێشتر و لە ساڵی ٢٠١٤ هێرشیان کردە سەر ناوچەیەکمان لە جەمیلە و دواتر هێرشیان کردە سەر رۆژنامەی تەئەخی لە بەغدا و هەڕەشەیان لەم بارەگایەی بەغدا کرد و دواتر لە پارەوە دەستیان کرد بە هێرشی بارەگاکە و سووتاندیان و ئەمە دووەم جارە. "  کارگێڕی لقی پێنج پارتی لە بەغدا دەشڵێت "ئەو کەسەی قسەی بە مەرجەعییەتی شیعە کردووە بەهیچ شێوەیەک پارتی نییە، بەڵام لایەنگرانیان بەبێ ئەوەی بزانن کێیە ئەو کەسە هێرشیان کردە سەر ئێمە و بارەگاکەیان سووتاند و هەمووشتێکیان تێکدا، ئێمە بۆیە ئەو بارەگایە دەڕووخێنن لەبەرامبەر ئەو کاردانەوە نادروستانەیە و با هەموو دونیا بزانێت. "  لقی پێنجی پارتی دیموکراتی کوردستان لە بەغدا راگەیێندراوێکی بڵاوکردبوویەوە و رایگەیاند، بەهۆی ئەوەی دووەمجارە بارەگاکەیان دەسووتێندرێت و تاڵان دەکرێت، بەبێ ئەوەی هیچ لێپێچینەوەیەک بکرێت، بۆیە بڕیاریداوە بارەگای لق دابخات و سەرجەم چالاکییە سیاسی و مەدەنییەکانی لە بەغدا رابگرێت.  رۆژی دووشەممە ٢٨ - ٣ - ٢٠٢٢ شوان محەممەد تەها، بەرپرسی لقی پێنجی پارتی دیموکراتی کوردستان، بەتۆڕی میدیایی رووداوی راگەیاندبوو "ئێمە بڕیارمانداوە وەکو ناڕەزایەتییەک لەبەرامبەر ئەو هێرشکردن و بەتاڵانبردنەی بۆ جاری دووەمە بەرامبەر بە بارەگاکەمان دەکرێت، بارەگای لقی پێنج لەبەغدا دابخەین و هەموو چالاکییە سیاسی و مەدەنییەکان رابگرین و چاوەڕوانین بزانین حکومەت چۆن وەڵامی ئەو هێرشکردنە سەر ئێمە و ئەندامانمان دەداتەوە".  لقی پێنجی پارتی دیموکراتی کوردستان لەبەغدا، پێشتریش لە ١٧ی تشرینی یەکەمی ٢٠٢٠ لەلایەن بەشێک لە لایەنگرانی حەشدی شەعبی پەلامار درا. پەلاماردەرەکان ئاڵای کوردستانیان سووتاند و ئاڵای حەشدی شەعبیان لەسەر بارەگاکە هەڵکرد.