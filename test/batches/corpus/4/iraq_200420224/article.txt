کەتیبەکانی حزبوڵڵای عێراق لە راگەیێندراوێکدا ئاماژە بەوە دەکات، ئۆپەراسیۆنە سەربازییەکانی تورکیا "پێشلکردنی روونی سەروەریی عێراقە کە ئامانجەکەی کۆنترۆڵکردنی نەوت و گازی عێراقییەکان و کۆنترۆڵکردنی رێگەی ئاوریشمە. "  حزبوڵڵای عێراق جەخت لەوە دەکاتەوە، "پێشێلکردنی سەروەریی عێراق زەنگێکی مەترسیدارە، پێویستی بە هەڵوێستەی جیددییە لەلایەن بەرپرسانی حکومی، هەروەها هەڵوێستی دەزگا ئەمنییەکان و حەشدی شەعبی و چالاککردنی کاری بەرگریی عێراق، لەگەڵ جووڵاندنی جەماوەر بۆ گوشارخستنەسەر بەرژەوەندییەکانی تورکیا، هەژموونی کۆت و بەند بکرێت و بەرژوەندییەکانی بەرتەسک بکرێتەوە. "   رۆژی سێشەممە ١٩ ـی نیسانی ٢٠٢٢، ئەحمەد سەحاف، گوتەبێژی وەزارەتی دەرەوەی عێراق لەبارەی هەڵوێستی وەزارەتی دەرەوە بۆ بۆردوومان و تۆپبارانەکانی تورکیا لە سنووری هەرێمی کوردستان لە هەواڵەکانی کاژێر ٠٨: ٠٠ ـی تۆڕی میدیایی رووداو کە شاهۆ ئەمین پیشکێشی دەکات قسەیکرد، لە بەشێکی قسەکانیدا باسی لەوە کرد، "وەزارەتی دەرەوەی عێراق بانگهێشتی باڵیۆزی تورکیای لە بەغدا کرد و یاداشتێکی بە زمانێکی تووند رادەستکرد، لە یاداشتەکەدا ئاماژەمان بەوە کرد کە عێراق مافی خۆیەتی پەیوەست بێت بەو پرەنسیپانەی کە پارێزگاری لە سەروەریی عێراق و یەکێتی خاکەکەی دەکەن. "  گوتەبێژی وەزارەتی دەرەوەی عێراق گوتیشی، "تورکیا پشت دەبەستێت بە ماددەی ٥١ ـی میساقی نەتەوە یەکگرتووەکان و پێیوایە ئەو ماددەیە پاساوی پێدەدات لە ئۆپەراسیۆنە سەربازییەکانی ئێستا و پێشوویدا. عێراقیش پێیوایە بەپێی یاسای نێودەوڵەتی ئەو ماددەیە پاساو نییە بۆ پێشلکردنی سەروەریی دەوڵەتێکی سەربەخۆ کە خاکەکەی رێزلێگیراوە. "بەپێی ئەم پرەنسیپە، عێراق یاداشتی یاسایی خۆی پێشکێشدەکات سەبارەت بەم ماددەیەی میساقی نەتەوەیەکگرتووەکان. "  رۆژی دووشەممە، سوپای تورکیا لە چەند ناوچەیەکی هەرێمی کوردستان دژی پارتی کرێکارانی کوردستان - پەکەکە ئۆپەراسیۆنێکی ئاسمانی و زمینی دەستیپێکرد. بەپێی ئاماری وەزارەتی بەرگریی تورکیا، تاوەکو ئێستا ٢٦ گەریلای پارتی کرێکارانی کوردستان گیانیان لەدەستداوە و دوو سەربازی سوپای تورکیاش کوژراون. هەروەها ناوەندی راگەیاندنی هێزەکانی پاراستنی گەل - هەپەگە رۆژی دووشەممە بڵاویکردەوە، لە ناوچەکانی ئاڤاشین و زاپ ٢٨ سەربازی تورکیا کوژراون و نۆی دیکەش برینداربوون؛ دوو هەلیکۆپتەریش پێکراون.  ئەحمەد سەحاف باس لەوەش دەکات، "پێمانوایە ئەو رێکارانەی کە وەزارەتی دەرەوەی عێراق دەیانگرێتەبەر لە چوارچێوەی بنەمای گرتنەبەری رێکارە پەسند و کارپێکراوەکان دەبن. "   بەپێی ئاماری بەرپرسانی ئیداریی سنووری پارێزگای دهۆک کە بۆ رووداو قسەیان کردووە، لە ساڵی ١٩٩١ تاوەکو ساڵی ٢٠٢٢ لە سنووری پارێزگاکە ٣٨٠ گوند بەهۆی شەڕی تورکیا و پەکەکە چۆڵکراون.   هەروەها لە ماوەی چوار ساڵی رابردوودا بەهۆی شەڕی تورکیا و پەکەکە ٣٤ کەسی سڤیل گیانیان لەدەستداوە و ١٥ ـی دیکەش برینداربوون.  گوتەبێژی وەزارەتی دەرەوەی عێراق گوتیشی، "ئەوەی تورکیا دەیکات پێشێلکاریی سەروەریی عێراقە، ئۆپەراسیۆنەکەی تورکیا زیانی گەورەی بە ژێرخانی ناوچەیەکی وڵات گەیاندووە. "  ئەحمەد سەحاف ئاماژە بەوەش دەکات، "ئۆپەراسیۆنەکەی تورکیا نیگەرانی زۆری لای هاووڵاتییانی باکووری وڵات دروستکردووە. ئەوەی تورکیا دەیکات پێشێلکاریی پرەنسیپی دراوسێیەتییە. "