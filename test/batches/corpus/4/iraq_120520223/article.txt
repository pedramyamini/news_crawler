ئەمڕۆ پێنجشەممە، ١٢/٥/٢٠٢٢، فالح فەیاز، سەرۆکی دەستەی حەشدی شەعبی بە فڕۆکەیەکی سەربازی گەیشتە کەرکووک و لە فڕۆکەخانەی کەرکووک لەلایەن راکان جبووری پارێزگاری کەرکووک بە وەکالەت و ژمارەیەک بەرپرسی پارێزگاکە و فەرماندەکانی حەشدی شەعبی پێشوازی لێکرا.    بڕیارە فالح فەیاز، لەگەڵ راکان جبووری، پارێزگاری کەرکووک بە وەکالەت و فەرماندەکانی حەشدی شەعبی کۆببێتەوە. هاوکات ئامادەی ئاهەنگی شەشەمین ساڵیادی کۆنترۆڵکردنەوەی بەشیر دەبێت لە باشووری پارێزگای کەرکووک لە دەست چەکدارانی داعش.   سەردانەکەی فەیاز لەکاتێکدایە، ئەمڕۆ پێنجشەممە لە سنووری پارێزگای کەرکووک و قەزای خورماتووی سەر بە پارێزگای سەلاحەدین، پێشمەرگە و هێزە عێراقییەکان ئۆپەراسیۆنێکی گەڕان و پشکنینیان دژی چەکدارانی داعش دەستپێکرد.  لیوا محەممەد چەوری، جێگری فەرماندەی لیوای ١٤٤ی سوپای عێراق بە تۆڕی میدیایی رووداوی راگەیاند، بەرەبەیانی ئەمڕۆ پێنجشەممە ١٢ - ٠٥ - ٢٠٢٢ پێشمەرگە، سوپای عێراق، دژەتیرۆری سلێمانی و هێزی بەرپەرچدانەوەی خێرا، ئۆپەراسیۆنێکی هاوبەشیان بۆ گەڕان و پشکنین بەدوای چەکدارانی داعش و بنکەکانیان دەستپێکرد و تاوەکو ئێوارەی ئەمڕۆ بەردەوامدەبێت.  لیوا محەممەد چەوری گوتی: "ماوەیەکە لە سنووری پەلکانە و خورماتوو، داعش دەستی بە جموجۆڵکردووە و ئامانجمانە لەو سنوورە دڵنیایی بە هاونیشتمانییان بدەین و رێگە نەدەین داعش خۆی رێکبخاتەوە".  جێگری فەرماندەی لیوای ١٤٤ی سوپای عێراق ئاماژەی بەوەشکرد، بڕیارە حەشدی شەعبیش لە ئۆپەراسیۆنەکەدا لەگەڵمان بن و سنوورێک بۆ ئەوانیش دیاریکراوە.  لەکاتی ئۆپەراسیۆنەکەدا، بۆمبێکی چێنراو بە سوپای عێراقدا تەقیوەتەوە، بەڵام لیوا محەممەد چەوری گوتی: "زیانی گیانی نەبووە".