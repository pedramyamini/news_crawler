بڕیارە ٠٧ - ٠٢ - ٢٠٢٢ پەرلەمانی عێراق بۆ هەڵبژاردنی سەرۆککۆمار کۆبێتەوە، دوێنێ حەسەن عەزاری، سەرۆکی فراکسیۆنی رەوتی سەدر لە کۆنگرەیەکی رۆژنامەڤانیدا رایگەیاند، لەسەر داوا و فەرمانی موقتەدا سەدر، رێبەری رەوتی سەدر بەشداری لە دانیشتنی پەرلەمانی عێراق بۆ هەڵبژاردنی سەرۆککۆمار ناکەن.  عەقیل ردێنی، ئەندامی هاوپەیمانیی نەسر بە رادیۆی رووداوی راگەیاند، ئەگەر لە دانیشتنەکەدا رێژەی یاسایی تەواو نەبێت، ئەوا بۆ کاتێکی دیکە دوادەخرێت، رەنگە شتی لەناکاویش رووبدات، بەتایبەت دوای پەیوەندیی تەلەفۆنی موقتەدا سەدر و سەرۆک مەسعود بارزانی.  لەبارەی بۆچوونی چوارچێوەی هاوئاهەنگی لەسەر بەربژێرەکانی سەرۆککۆمار ئەو ئەندامەی هاوپەیمانیی نەسر گوتی، "چوارچێوەی هاوئاهەنگی هەر لە سەرەتاوە تێبینی لەسەر بەڕێز بەرهەم ساڵح هەبووە، چونکە پێشتر کە بووە سەرۆککۆمار ئەو رەزامەندیی لەسەر بەربژێری گەورەترین فراکسیۆن نەدا و رای نەسپارد بۆ پێکهێنانی حکومەت، لە هەمان کاتدا بەڕێز هۆشیار زێباریش چەند تێبینییەکی لەسەرە، بۆیە رەنگە چوارچێوەی هاوئاهەنگی داوا بکات بەربژێرەکان بگۆڕێن، ئێمە وەک هاوپەیمانیی نەسر لەگەڵ ئەوەین سەرۆککۆمار بە رێککەوتن هەڵبژێردرێت، بۆ ئەوەی حکومەتیش بەخێرایی دروست بێت".  عەقیل ردێنی، ئەندامی هاوپەیمانی نەسر ئاماژەی بەوەشکرد، "بۆ بەربژێری سەرۆکوەزیران ناوی چەند کەسایەتییەک دەهێنرێت، بەڵام ناتوانم ناویان بێنم، ئەو کەسانە هەموویان خەڵکی ئەزمووندارن و پێشتر لە کایە جیاوازەکانی حکومەت کاریان کردووە و هەشبووە پێشتر سەرۆکوەزیران بووە، سەرۆکوەزیرانی داهاتوو دەبێت کەسێکی بە توانابێت و زۆر لە کێشەکان چارەسەر بکات، وەک کێشەکانی نێوان ناوەند و هەرێمی کوردستان و ماددەی ١٤٠ و یاسای نەوت و غاز و چەندین کێشەی دیکە. دواتر رەوتی سەدر فراکسیۆنی گەورەن و ئەوانن بەربژێر دیاری دەکەن، بەڵام چوارچێوەی هاوئاهەنگی رەنگە ڤیتۆی لەسەر هەندێک لەو بەربژێرانە هەبێت".  لەبارەی دووبارە بەربژێرکردنەوەی مستەفا کازمی، سەرۆکوەزیرانی عێراق ئەو ئەندامەی هاوپەیمانی نەسر گوتی، "یەکێک لە سیناریۆکان ئەوەیە، ئەگەر رێکنەکەون لەسەر بەربژێرێکی دیاریکراو، بەڕێز مستەفا کازمی دەکرێتەوە سەرۆکوەزیران".