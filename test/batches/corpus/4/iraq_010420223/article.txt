رۆژی پێنجشەممە ٣١ی ئاداری ٢٠٢٢، عاید هیلالی، سەرکردە لە چوارچێوەی هاوئاهەنگی بە تۆڕی میدیایی رووداوی راگەیاند، بڕیارە سەرکردەکانی چوارچێوەی هاوئاهەنگی کۆببنەوە، بۆ وەڵامدانەوەی ئەو دەستپێشخەری و تویتەی موقتەدا سەدر کردی.  سەرکردەکەی چوارچێوەی هاوئاهەنگی گوتی: "بڕیارە سەرکردەکانی چوارچێوەی هاوئاهەنگی دەستپێشخەرییەکی گشتگیر و تەواو بۆ چارەسەرکردنی ئەو داخرانە سیاسییەی کە عێراقی تێکەوتووە ئامادەبکەن".  بە گوتەی هیلالی دەستپێشخەرییەکە چەند خاڵێک لە خۆدەگرێت، لەوانە تێڕوانینی پێکهێنانی حکومەت، هەڵبژاردنی سەرۆککۆمار، پێکهێنانی گەورەترین فراکسیۆن کە فراکسیۆنی شیعەیە و دەڵێت: "ئەو دەستپێشخەرییە سەرەتایەک دەبێت بۆ چارەسەرکردنی کێشەکان و هەوڵدەدرێت لەماوەی ئەو ٤٠ رۆژەی موقتەدا سەدر، رێبەری رەوتی سەدر دیاریکردووە جێبەجێ ببێت و لەو ماوەیەدا سەرۆککۆمار هەڵبژێرین و حکومەتیش پێکبێت".  سەبارەت بە وردەکاریی دەستپێشخەرییەکەی چوارچێوەی هاوئاهەنگی، عاید هیلالی، سەرکردە لە چوارچێوەی هاوئاهەنگی ئاشکرایکرد: "رێککەوتن دەبێت لەبارەی هەڵبژاردنی سەرۆککۆمار و حکومەت، واتە رێکدەکەوین کەسێک بۆ سەرۆککۆمار هەڵبژێرین و حکومەت پێکبهێنرێت، کە ئێمەش بەشێک دەبین تێیدا، ئێمە رەوتی سەدری پەراوێز ناخەین و رەوتەکە خاوەن پێگەیەکی گەورەیە، رێککەوتنەکەش وادەکرێت کەس پەراوێزنەخرێت".  رۆژی چوارشەممە ٣٠ ى ئادارى ٢٠٢٢ پەرلەمانى عێراق لەدوای دیاریکردنى ئەندامانى چەند لیژنەیەکى هەمیشەیی کۆبوونەوەکەى بۆ کاتێکى نادیار هەڵگرت. هەمان رۆژ موقتەدا سەدر، رێبەری رەوتى سەدر لە تویتێکدا حکومەتى سازانى رەتکردەوە و گوتى: "ئەو داخرانە سیاسییەى باسی دەکەن لەوە باشترە کە لەگەڵتان بسازێم و کێکەکەتان لەگەڵ بەشبکەم".  رۆژی پێنجشەممە ٣١ ى ئادارى ٢٠٢٢، موقتەدا سەدر، رێبەری رەوتى سەدر لە تویتێکدا رایگەیاند، توانیویانە ببنە براوەى هەڵبژاردن و گەورەترین فراکسیۆنی شیعە و ئەوەشیان پێبڕاوە کە گەورەترین فراکسیۆن پێکبهێنن و کەسێک بەربژێربکەن بۆ پۆستى سەرۆکوەزیران کە بەلاى هەمووانەوە پەسندکراوە.  موقتەدا سەدر دەڵێت: "پێکهێنانى هاوپەیمانێتییەکانمان هەندێکى بێزار کردووە کە ئاستەنگ دروستدەکەن و ئێستاش لە دروستکردنى بەربەست بەردەوامن".  رێبەری رەوتی سەدر لە تویتەکەدا پێشنیازێکی کردووە: "بۆ ئەوەى عێراق بێ حکومەت نەمێنێتەوە و دۆخى ئەمنى و ئابووری و خزمەتگوزاری خراپ نەبێت، لێرەوە دەرفەت دەدەمە سێیەکى پەکخەر بۆ ئەوەى دانوستاندن لەگەڵ سەرجەم فراکسیۆنەکان بکەن بێ جیاوازى بۆ پێکهێنانى حکومەتى زۆرینەى نیشتیمانى، بێ فراکسیۆنی سەدر لە یەکى مانگى رەمەزان تاوەکو نۆى مانگى شەوالى داهاتوو".  ٢٦ و ٣٠ ى ئادار پەرلەمانى عێراق نەیتوانى سەرۆککۆمارى نوێ هەڵبژێرێت، ئەویش بەهۆى بایکۆتکردنى کۆبوونەوەکە لەلایەن چوارچێوەى هاوئاهەنگى و یەکێتی و چەند فراکسیۆنێکی دیکە، کە نەتوانرا رێژەی یاسایی دانیشتنەکە تەواو بکرێت.  موقتەدا سەدر کە فراکسیۆنەکەى خاوەنى ٧٣ ئەندامە لە پەرلەمانى عێراق، داواى لە پەرلەمانتارانى رەوتەکەى کردووە دەست لەو پرسە وەرنەدەن "نە بە چاکە و نە بە خراپە".