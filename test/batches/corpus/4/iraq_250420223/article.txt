دادود عیدان تائی، پەرلەمانتاری بزووتنەوەی ئیمتیداد بە (تۆڕی میدیایی رووداو)ی راگەیاند، "وەک پەرلەمانتارانی بزووتنەوەی ئیمتیداد لە نێو هەناوی خەم و ناسوورییەکانی خەڵک و خۆپێشاندانەکان و داواکارییەکان هاتووین، رۆڵ و هەڵوێستمان روونە، کە بەدواداچوونە بۆ پرۆژەکان، بەتایبەتی ئەوانەی گەندەڵیان تێدایە".  تائی روونیکردەوە، محەممەد نووری، پەرلەمانتاری بزووتنەوەی ئیمتیداد، ئەمڕۆ بۆ جاری سێیەم سەردانی پرۆژەی چاککردنەوەی رێگەی نەجەف و دیوانیەی کردووە، کە گومانی گەندەڵی لێدەکرێت. لایەنی جێبەجێکار کە قایمقامی ناوچەی شافعیەیە پێی قبوڵ نەکراوە و بە قایمقام و  ١٧ پاسەوان هێرشیانکردووەتە سەر محەممەد نووری و لێیانداوە، لەکاتێكدا ئەو تەنیا پاسەوانێکی لەگەڵ بووە و هەردووکیان بریندارکراون.   بە گوتەی تائی، دوای رووداوەکە محەممەد نووری سکاڵای یاسایی لەسەر قایمقامی شافعیە و پاسەوانەکانی تۆمارکردووە.  هەر لەوبارەوە محەممەد نووری، پەرلەمانتاری بزووتنەوەی ئیمتیداد لە راگەیێندراوێکدا دەڵێت، ئەمڕۆ لەکاتی ئەنجامدانی رۆڵی چاودێری و بەدواداچوونی پرۆژەکانی پارێزگا، بەمەبەستی دوورخستنەوەی گوشارەکان لەسەر ئەو کۆمپانیانەی کاردەکەن تاوەکو ژینگەیەکی دروستیان هەبێت و پرۆژەکانی ئێستا بە دەردی زۆر لە پرۆژەکانی دیکە نەچن و رانەوەستن، بەهۆی کشانەوەی کۆمپانیاکان، یاخود شکستیهێنان لە کارەکانیان، بۆیە لە چوارچێوەیدا چاودێری و بەدواداچوونیان بۆ پرۆژەی چاککردنەوەی رێگای نێوان نەجەف و دیوانیە کردووە، بەڵام لەلایەن قایمقامی شافعیە و ئەو گروپەی لەسەر ئەو هەژمار دەکرێن، هێرشیکراوەتە سەر و لێیانداوە.  محەممەد نووری، پەرلەمانتاری بزووتنەوەی ئیمتیداد جەخت لەوەدەکاتەوە، بەهیچ شێوەیەک نەرمی نانوێنن لەو کارانەی، کە زیان بە بەرژەوەندیی گشتی دەگەیێنن و لەبەرامبەر ئەو هێرشەدا رێکاری یاسایی دەگرنەبەر.