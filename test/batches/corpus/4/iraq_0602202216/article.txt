چوارچێوەی هاوئاهەنگیی لایەنە شیعەکان لە راگەیێندراوێکدا بڵاویکردەوە، لە دیدگای روون و وردیانەوە "لەبارەی دۆخی سیاسی بنبەست گەیشتوو، بەهۆی ئەو پشێویەی کە ئەنجامەکانی هەڵبژاردن دروستیکردووە، هەڵوێستی چوارچێوەی هاوئاهەنگی و هاوپەیمانەکانی روونە کە کۆبوونەوەی پەرلەمان بۆ هەڵبژاردنی سەرۆککۆمار بە پێویست نازانێت، پێش تەواوکردنی لێکتێگەیشتنەکان".  چوارچێوەی هاوئاهەنگی جەخت لەوە دەکاتەوە، هەڵوێستیان هەروەک خۆیەتی و پێشوازی لە هەڵوێستی ئەو هێزانەش دەکەن کە هەمان بڕیاریان داوە لەبارەی کۆبوونەوەی رۆژی دووشەممە.  هاوکات چوارچێوەی هاوئاهەنگی داوای راوێژی زیاتر دەکات بۆ گەیشتن بە چارەسەرێکی واقیعی و قبووڵکراو و تەواوکەر بۆ سەرجەم بەرکەوتە دەستوورییەکان.  ئەوەش لە کاتێکدایە کە هەریەکە لە فراکسیۆنی سەدری، هاوپەیمانیی سەروەریی سوننەکان بایکۆتی دانیشتنی پەرلەمانی عێراقیان کردووە و فراکسیۆنی پارتی دیموکراتی کوردستانیش بڕیاریداوە بەشداریی دانیشتنەکەی پەرلەمانی عێراق نەکات.  رۆژی یەکشەممە ٦ی شوبات دادگەی فیدراڵیی عێراق رایگەیاند، بەشێوەیەکی کاتی رێوشوێنەکانی بەربژێرکردنی هۆشیار زێباری بۆ پۆستی سەرۆککۆماری عێراق رادەگیرێت، هۆشیار زێباریش دەڵێت، رێز لە بڕیارەکە دەگرێت.  هۆشیار زێباری، بەربژێری پارتی دیموکراتی کوردستانە بۆ پۆستی سەرۆککۆماری عێراق، لە بەرامبەر بەرهەم ساڵح، بەربژێری یەکێتیی نیشتمانی بۆ هەمان پۆست کە هەردوولا دوای رێکنەکەوتن بە دوو بەربژێر بڕیاریانداوە بچنە نێو رکابەرایەتیی ئەو پۆستەوە.  رۆژی ٣١ی کانوونی دووەمی ٢٠٢٢ سەرۆکایەتیی ئەنجوومەنی نوێنەرانی عێراق رایگەیاند، ٢٥ کەس لەوانەی خۆیان بۆ پۆستی سەرۆککۆماری عێراق بەربژێر کردبوو، هەموو رێوشوێنەکانی بەربژێرکردنیان یەکلایی بووەتەوە.  ئامادە نەبوونی فراکسیۆنە جیاوازەکان بۆ دانیشتنی پەرلەمانی عێراق لە رۆژی ٧ی شوباتی ٢٠٢٢ تایبەت بە هەڵبژاردنی سەرۆککۆماری عێراق لە کاتێکدایە کە بڕیارە سبەینێ دانیشتنی پەرلەمانی عێراق لە کاژێر ١٢: ٠٠ی نیوەڕۆ دەستپێبکات و پەرلەمانی عێراقیش بانگهێشتی پەرلەمانتارانی کردووە بۆ ئامادەبوونیان لە کۆبوونەوەکەدا.