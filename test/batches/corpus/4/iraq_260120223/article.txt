ئەمڕۆ چوارشەممە ٢٦ - ٠١ - ٢٠٢٢ مستەفا کازمی، سەرۆکوەزیرانی عێراق سەردانی سنووری نێوان عێراق و سووریا کرد. لەبارەی سەردانەکەیەوە لە تویتێکدا رایگەیاند، بە یاوەری جومعە عیناد، وەزیری بەرگریی عێراق، عوسمان غانمی، وەزیری ناوخۆی عێراق و چەند ئەفسەرێکی سوپا و ئەمنی سەردانی سنووری سووریای کردووە.  سەرچاوەیەکی ئەمنی لە شنگال بە تۆڕی میدیایی رووداوی راگەیاند، بڕیارە سەرۆکوەزیران سەردانی گوندی ئوم ئەلزیبان بکات کە دەکەوێتە سەر سنووری عێراق - سووریا و لەوێ لەگەڵ  بەرپرسانی سوپای عێراق و پۆلیسی نەینەوا کۆببێتەوە.  ئەو سەرچاوەیە کە نەیویست ناوی ئاشکرا بکات ئاماژەی بەوە دا، سەردانەکە بە مەبەستی ئاگاداربوونە لە دۆخی ئەمنی و پاراستنی سنوورەکە و رەنگە دواتر سەردانی لیوای ٧٢ بکات.  عێراق بە درێژایی نزیکەی ٦٠٠ کیلۆمەتر هاوسنوورە لەگەڵ سووریا. دوای ئەوەی کە چەکدارانی داعش هەفتەی رابردوو هێرشیانکردە سەر زیندانی غوێران لە حەسەکە و بەشێک لە داعشە زیندانییەکان هەڵاتن، بەشێک لە چاودێرانی سیاسی وەکو مەترسییەک بۆ سەر عێراق لێکدانەوەیان بۆ دۆخەکە کرد، چونکە ئەگەری هەیە ئەو چەکدارانە خۆیان دەربازی عێراق بکەن.     مستەفا کازمی لە کاتی سەردانکردنی سنووری عێراق - سووریا. وێنە: نووسینگەی سەرۆکوەزیرانی عێراق