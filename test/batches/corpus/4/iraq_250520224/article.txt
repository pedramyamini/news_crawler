ئەمڕۆ چوارشەممە ٢٥/٥/٢٠٢٢، نەجوە کاکەیی، ئەندامی لیژنەی پەروەردە لە پەرلەمانی عێراق و نوێنەری پارێزگای کەرکووک بە تۆڕی میدیایی رووداوی راگەیاند، "ئەمانە قوتابخانەی نمونەیی چینین، لەو هەزار قوتابخانەیەی کە دروستدەکرێت، ٣٤ قوتابخانە بۆ کەرکووک تەرخانکراون، بەپێی پێویستی و چڕی دانیشتووان، بەسەر قەزا و ناوچەکاندا دابەشدەکرێن، بەڵام ئەم ژمارەیە کەمە و داوا دەکەین ژمارەکە زیاتر بکرێت".  سەبارەت بە هەرێمی کوردستان، نەجوە کاکەیی گوتی، "تاوەکو ئێستا دروستکردنی ئەو قوتابخانانە هەرێمی کوردستان ناگرێتەوە، بەڵام ئێمە قسە لەگەڵ وەزیری پەروەردەی عێراق دەکەین و داوا دەکەین دروستکردنی ئەو قوتابخانانە هەرێمی کوردستانیش بگرێتەوە".  حەیدەر مەجید، گوتەبێژی ئەمیندارێتی گشتیی ئەنجوومەنی وەزیرانی عێراق رایگەیاند، لە چوارچێوەی رێککەوتنی عێراق و چین، دوو کۆمپانیای چینی دەستیان بە دروستکردنی هەزار قوتابخانەی نموونەیی کردووە لە عێراق. ئێستا کارەکانی دروستکردنی ئەو قوتابخانانە بە وردی و بە سەرپەرشتی راستەوخۆی ئەمیندارێتی گشتیی ئەنجوومەنی وەزیران بەڕێوەدەچن.  حەیدەر مەجید روونیکردەوە، نزیکەی سێ هەزار پارچە زەوی ئامادەکراوە، بۆ ئەوەی بخرێتە نێو بودجەی ساڵی ٢٠٢٢ و ئامادەکاریش دەکرێت بۆ دروستکردنی چوار هەزار قوتابخانەی دیکە لە پرۆژە یاسای بودجەی ساڵی ٢٠٢٣ دا.   دوای هاوئاهەنگیکردنی وەزارەتی دەرەرەوە لەگەڵ باڵیۆزخانەی چین لە بەغدا، ئیدارەی جێبەجێکردنی پرۆژەکە لە ئەمیندارێتی گشتیی ئەنجوومەنی وەزیران ١٥ گرێبەستی لەگەڵ کۆمپانیاکانی پاوەر چاینا و سینۆ تێک - ی چینی واژۆ کردووە.  گوتەبێژی ئەمیندارێتی گشتیی ئەنجوومەنی وەزیرانی عێراق دەڵێت، لیژنەی باڵا لە کۆی ١١ نموونە، دیزاینی سێ نموونەی دروستکردنی قوتابخانەی پەسندکردووە، کە سەنتەری نیشتمانی بۆ راوێژکاریی ئەندازەیی لە وەزارەتی ئاوەدانکردنەوە و نیشتەجێکردن پێشنیازیان کردبوو.  وەزارەتی پەروەردەی عێراق رایگەیاندووە، پێویستی بە دروستکردنی ١٢ هەزار قوتابخانەیە، بۆ ئەوەی سەرجەم قوتابیان لە خۆبگرێت، کە لە هەموو قۆناخەکانی خوێندن ژمارەیان دەگاتە نزیکەی ١١ ملیۆن قوتابی.