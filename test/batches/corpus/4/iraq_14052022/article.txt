فەرمانگەی میدیایی پەرلەمانی عێراق لە راگەیێندراوێکدا بڵاویکردەوە، لەسەر داوای هەندێک لە فراکسیۆنەکان، بۆ راوێژ و گفتوگۆی زیاتر بۆ تەواوکردنی پڕۆژەیاسای پشتیوانی خێرای ئاسایشی خۆراک و گەشەپێدان، کۆبوونەوەی پەرلەمان بۆ سبەی یەکشەممە دواخرا.  بەرنامەی کاری رۆژی شەممە ١٤ ـی ئایاری ساڵی ٢٠٢٢ سێ بڕگەی لە خۆگرتبوو:  یەکەم: دەنگدان لەسەر پڕۆژەیاسای پشتیوانی خێرای ئاسایشی خۆراک و گەشەپێدان.  دووەم: تاوتوێکردنی بابەتی پێشهاتەکانی ئێستای قەزای شنگال.  نووسینگەی راگەیاندنی حاکم زاملی، جێگری یەکەمی سەرۆکی پەرلەمانی عێراق رۆژی هەینی ١٣.٥.٢٠٢٢ لە راگەیێندراوێکدا رایگەیاند: رۆژی هەینی زاملی سەرۆکایەتی کۆبوونەوەیەکی لیژنەی دارایی لە پەرلەمان کرد بۆ تاوتوێکردنی پێداویستییە داراییەکان بۆ زیادکردنی بەرهەمهێنانی کارەبا، لەگەڵ ئامادەکردنی کۆتا رەشنووسی پڕۆژەیاسای پشتیوانیی خێرای ئاسایشی خۆراک و گەشەپێدان، کە دەخرێتە کارنامەی دانیشتنی پەرلەمان بۆ پەسندکردنی.   بەپێی نووسینگەی جێگری یەکەمی سەرۆکی پەرلەمانی عێراق، لە پڕۆژەیاسای پشتیوانیی خێرای ئاسایشی خۆراک و گەشەپێداندا شایستەکانی پترۆدۆلاری پارێزگا بەرهەمهێنەرەکانی نەوت، لەگەڵ بودجەی پێویست بۆ چاودێریی کۆمەڵایەتی و بەشەخۆراکی مانگانە، لە پاڵ شایستەی جووتیاران جێگیر دەکرێت.  لە پڕۆژەیاسای پشتیوانیی خێرای ئاسایشی خۆراک و گەشەپێدان کە لە ١٠ ماددە پێکهاتووە، بەشی هەرێمی کوردستان دیاری نەکراوە، لە کاتێکدا پەرلەمان خوێندنەوەی یەکەمی بۆ پڕۆژەکە کردووە.   لە پڕۆژەیاساکەدا حکومەتی عێراق داوا دەکات هەژمارێک دروستبکرێت و خۆی سەرپەرشتی بکات بۆ کۆکردنەوەی نزیکەی ٤٥ تریلیۆن دینار لەو هەژمارە لە پارەی زیاد لە بودجەی ساڵانە و قەرزی نێوخۆیی و دەرەکی، بۆ بەکارهێنانی بۆ مسۆگەرکردنی ئاسایشی خۆراک لە عێراق، ئەوەش لە رێگەی دابینکردنی پارە بۆ بەشەخۆراکی مانگانە و کڕینی گەنم و چەڵتووک، لەگەڵ پێدانی شایستەی ساڵانی رابردووی جووتیاران؛ هەروەها بۆ کەمکردنەوەی هەژاری و بەردەوامیدان بە جێبەجێکردنی پڕۆژەکان لە عێراق، لەگەڵ دانەوەی قەرزی دەرەکی لەسەر عێراق و کڕینی وزە.