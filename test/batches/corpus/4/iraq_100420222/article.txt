عەون زیاب، گوتەبێژی وەزارەتی سەرچاوە ئاوییەکان بە تۆڕی میدیایی رووداوی گوت، "هەموو ئیشەکەمان تەواو کردووە، سکاڵاکە گەیشتووەتە جێی خۆی، بەڵام گرفت ئەوەیە ئێران هیچ وەڵام ناداتەوە".   بەشێک لە خەڵکی گوندەکان بەهۆی بێبارانییەوە زەوییان نەکێڵاوە، عەلا جاسم، جووتیارێکە لە دیالە، ١٠ دۆنم زەویی هەیە و دەڵێت، "ئەمساڵ بەهۆی بێئاوییەوە تەنیا یەک دۆنمم کردووە بە کشتوکاڵ".  عەلا جاسم دانیشتووی قەزای خالسە له پارێزگای دیالە و دەڵێت، "زۆربەی گوندنشینان لەبەر بێئاوی و نەبوونی پلانی حکومەت بۆ جووتیاران بەناچاری گوندەکانیان بەرەو شار چۆڵکردووە".  ئەو جووتیارە دەڵێت، "ئێمەی جووتیاران لەم دواییە زۆر ماندووبووین پاڵپشتی لەلایەن دەوڵەتەوە نییە و وشکەساڵییە، بێگومان زۆربەی جووتیاران بەرەو شارەکان کۆچیانکردووە لەوێ کاردەکەن یان لە دووکانەکان کاریان دەست کەوتووە، ئەمەش بەھۆی وشکەساڵی و سوود نەبینین لە زەویی کشتوکاڵی".   وەزارەتی سەرچاوە ئاوییەکانی عێراق لەگەڵ تورکیا گفتوگۆ و دانوستاندنیان کردووە و بەڵێنیان وەرگرتووە لە وەرزی ھاویندا ئاوی پێویست بۆ عێراق بەردەنەوە، بەڵام کێشەی گەورە ئێرانە و تاوەکو ئێستا ئامادە نییە لەگەڵ عێراق گفتوگۆ بکات، ھەربۆیەش وەزارەت لە رێگەی ئەنجوومەنی وەزیران و وەزارەتی دەرەوە، لە دادگەی نێودەوڵەتی سکاڵای لەسەر ئێران تۆمارکردووە.   گوتەبێژی وەزارەتی سەرچاوە ئاوییەکان دەڵێت: "لەڕووی هونەرییەوە ئێمە کارەکانمان تەواو کرد و نووسراوەکەشمان بەرزکردەوە بۆلایەنی دیپلۆماسی و سیاسی لە ئەمینداریەتی ئەنجوومەنی وەزیران و وەزارەتی دەرەوەش ئەوانیش رێکارەکانیان گرتووەتە بەر، لەڕووی هونەری و یاسایی ئێمە ھەموو شتێکمان تەواو کردووە. بەداخەوە، تاوەکو ئێستا ھیچ وەڵامێک لەلایەن ئێرانەوە نییە".    بەپێی ئاماری وەزارەتی سەرچاوە ئاوییەکان، عێراق ساڵانە پێویستی بە ٧٦ ملیار مەترسێجا ئاو ھەیە بۆ کشتوکاڵ، گرتنەوەی ئاو لەلایەن ئێران و تورکیا وایکردووە کەمتر لەو رێژەیە ئاو بێتە نێو خاکی عێراق.   بەپێی ئاماری وەزارەتی کشتوکاڵی عێراق، ٢٢ % ی خاکی عێراق بۆ کشتوکاڵکردن لەبارە، بەڵام بەهۆی کەمئاوییەوە کەمتر لە نیوەی ئەو رێژەیە بۆ کشتوکاڵ بەکاردەهێنرێت.