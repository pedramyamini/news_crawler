دانیشتووانی موسڵ ترسیان هەیە جارێکی دیکە داعش شارەکەیان داگیربکاتەوە، ئەوەش دوای ئەوەی چەکدارانی داعش هێرشیانکردە سەر زیندانی غوێران لە حەسەکەی رۆژهەڵاتی کوردستان. مودەسر ئەحمەد، دانیشتوویەکی موسڵە و باس لەوە دەکات، داعش خانووی ئەوی لە موسڵی کۆن رووخاندووە، ئیستا دەستی کردووەتەوە بە ئاوەدانکردنەوەی خانووەکەی بەڵام ترسی هەیە جارێکی دیکە داعش هێرشبکاتەوە سەر شارەکەیان.  مودەسر ئەحمەد، دەڵێت، "لەگەڵ هاتنی داعش و دروستبوونی شەڕ خانووەکان هەمووی وێرانبوون و لەگەڵ زەوی تەختیانکرد، لەژێر بەشێک لە خانووکان تاوەکو ئێستا تەرم هەن و دەرنەهێندراون. "   داعش بۆ خەڵکی موسڵ بووەتە فۆبیا، ئەوانەی کە بەچاوی خۆشیان داعشیان نەبینیوە، لە پاشماوەکانی شەڕی داعش بێبەش نەبوون، مەترسییەکانی سەرهەڵدانەوەی داعش و دزەکرنیان بۆ نێو شارەکە، هێزە ئەمنییەکانی خستووەتە حاڵەتی ئامادەباشییەوە، بەردەوام لەنێو شارەکە دەگەڕێن و مەفرەزەکانیان لەنێو کۆڵانەکانی شارەکە زیاتر کردووە.  عەبدوڵلا شەمەڕی، فەرمانبەرە و باسی لەوە کرد، "داوا لە حکومەت و دەسەڵاتداران دەکەین باشتر سنوورەکان بپارێزن بە تایبەت سنووری رۆژئاوای پارێزگای نەینەوا کە سنووری نێوان عێراق و سووریایە، ئێمە نامانەوێت هەمان سیناریۆی ٢٠١٤ دووبارە ببێتەوە. "  ماهر غمێشی، دانیشتوویەکی دیکەی موسڵە و ئاماژە بەوە دەکات، "ئێمە وەکو خەڵکی موسڵ وانەمان لە داعش وەرگرتووە، داعش زیانێکی زۆری لێداوین، ئەم ناوچەیەی وێرانکرد، ئەگەر داعش سوودی بۆ خەڵک هەبووایە ئێستا خەڵک هەمووی لەگەڵیان بوون. "  لە موسڵ رێکارەکان تووندتر کراون، هێز بۆسەر سنووری سووریاش نێردراوە، بازگە لە دەرەوەی شارەکە زیاتر کراوە، هەرکەسێک گومان یان سکاڵایەکی لەسەر هەبێت دەستبەسەر دەکرێت، هاوئاهەنگیی لەنێوان سوپای عێراق و پێشمەرگەش زیاتر بووە.  لیوا روکن مەحمود ئەلفەلاحی، فەرماندەی ئۆپەراسیۆنەکانی نەینەوا بە رووداوی گوت، "هێزەکانی هەسەدە بە هاوکاری هاوپەیمانان توانیویانە ئەو پشێوییەی لە حەسەکە درووستبووە کۆنتڕۆڵی بکەن، سەبارەت بەو رووداوەشی کە لە ناوچەی عوزێم دروستبوو، دوێنی ئۆپەراسیۆنێک لەو ناوچەیە ئەنجامدراوە بۆ دەستگیرکردنی ئەو چەکدارانەی داعش کە هێرشەکەیان ئەنجام دابوو، دۆخی ئەمنی لە پارێزگای نەینەوا زۆر باشە. "  داعش لە نێوەڕاستی ساڵی ٢٠١٤ هێرشی کردە سەر شاری موسڵ و داگیری کرد، تاوەکو ساڵی ٢٠١٧ حوکمی لەو شارە کرد. نزیکەی پێنج ساڵ بەسەر کۆنتڕۆڵکردنەوەی شارەکە تێپەڕدەبێت، بەڵام تاوەکو ئێستا بەشی زۆری موسڵی کۆن وێرانەیە و ئاوەدان نەکراوەتەوە.