سەر لە بەیانی ئەمڕۆ ٩ ـى ئایارى ٢٠٢٢، دوو خۆپێشاندان لە پارێزگاى زیقارى باشوورى عێراق دەستیپێکرد. بەشێک لە وانەبێژانى گرێبەست لەبەردەم بەڕێوەبەرایەتیی پەروەردەى ئەو پارێزگایە کۆبوونەوە و دوایان کرد کە بکرێنە هەمیشەیی. هاوکات ژمارەیەک لە دەرچووانى زانکۆ و پەیمانگەکانى ئەو شارە خۆپێشاندانیان ئەنجامدا کە داواکاریى سەرەکییان دامەزراندن بوو لە کەرتى نەوتى شارەکە و کۆمپانیاى نەوتى زیقاریشیان داخست.  رافع شامى، جێگرى پارێزگارى زیقار ئەمڕۆ دووشەممە بە تۆڕى میدیایی رووداوى راگەیاند: ٢٧ هەزار کارمەندى گرێبەستى کەرتى پەروەردە لە زیقار هەن کە داوا دەکەن بکرێنە هەمیشەیی، ئەمڕۆ بەشێکیان خۆپیشاندانیان ئەنجامدا. خۆپێشاندانى دووەمیش دەرچووانى زانکۆ و پەیمانگەکان بوون و داوا دەکەن لە کەرتى نەوتى زیقار دابمەزرێندرێن.   جێگرى پارێزگارى زیقار گوتیشى: داواکارى هەردوو چینەکەمان بەرزکردووەتەوە بۆ ئەمیندارێتى گشتیى ئەنجوومەنى وەزیران و چاوەڕێى پەسندکردنى بودجەى ٢٠٢٢ دەکەین بە مەبەستى چارەسەرکردنى کێشەکانیان.