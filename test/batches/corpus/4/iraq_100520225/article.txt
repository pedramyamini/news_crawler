رۆژی سێشەممە ١٠ ـی ئایاری ٢٠٢٢، د. حەیدەر عەلی حەنتووش، پسپۆڕی نەخۆشییە گوزارەوەکان لە بەڕێوەبەرایەتیی تەندروستیی زیقار بە تۆڕی میدیایی رووداوی راگەیاند: ئەمڕۆ تووشبوویەکی نوێی تای خوێنبەربوون لە پارێزگای زیقار تۆمارکرا. بەمەش ژمارەی تووشبوون لە ساڵی ٢٠٢٢ لە پارێزگای زیقار گەیشتە ٣٠ کەس کە شەشیان گیانیانلەدەستداوە. گوتیشی، "تووشبووە نوێیەکە، کوڕێکی گەنجی تەمەن ١٧ ساڵە، خەڵکی قەزای سوق شیوخە لە پارێزگای زیقار. "   دکتۆر سەیف بەدر، گوتەبێژی وەزارەتی تەندروستیی عێراق، رۆژی سێشەممە لە کۆنگرەیەکی رۆژنامەڤانیی هاوبەشدا لەگەڵ ئەمیندارێتی گشتیی ئەنجوومەنی وەزیران و وەزارەتی کشتوکاڵی عێراق لە بەغدا رایگەیاند: بەپێی دوایین ئاماری وەزارەتی تەندروستیی، ئەمساڵ ٥٥ کەس لە عێراق تووشی تای خوێنبەربوون بوون و ١٢ کەسیان گیانیان لەدەستداوە. زۆرینەی ئەو تووشبووانەش لە پارێزگای زیقار تۆمارکراون.   دکتۆر سەیف بەدر گوتیشی، تووشبوون و گیانلەدەستدان بە تای خوێنبەربوون لە پارێزگاکاندا بەم شێوەیەیە: زیقار ٣٠ تووشبوو کە شەشیان گیانیانلەدەستداوە. موسەننا ٥ تووشبوو، چواریان گیانیانلەدەستداوە. بابل ٤ تووشبوو کە یەکێکیان گیانیلەدەستداوە. کەربەلا و واست و دیوانییە و میسان پێکەوە ١٢ تووشبوو. کەرکووک یەک تووشبوو کە گیانیلەدەستداوە. هەروەها لە بەغدا و نەینەوا و بەسرە و نەجەف ٤ توشبوو تۆمارکراون.  هەر رۆژی سێشەممە، بەڕێوەبەرایەتیی گشتیی تەندروستیی هەولێر لە راگەیەندراوێکدا تۆمارکردنی یەکەم تووشبووی بە نەخۆشی تای خوێنبەربوونی لە پارێزگاکە راگەیاند. ئەمەش یەکەم تووشبووی تای خوێنبەربوونە لە هەرێمی کوردستان تۆمار دەکرێت.   وەزارەتی تەندروستیی عێراق پێشتر رایگەیاندبوو، ئاژەڵداران و ئەوانەی کاری گۆشتفرۆشی دەکەن ئەگەری تووشبوونیان بە تاى خوێنبەربوون زیاترە، بەڵام ئەمە بەو واتایە نایەت کە کەسانی دیکە تووشی تاى خوێنبەربوون نابن، بەڵکو ئەوانەی کە زیاتر لە ئاژەڵ نزیکدەبنەوە و مامەڵەی لەگەڵدا دەکەن یان سەریدەبڕن ئەگەری تووشبوونیان زیاترە.