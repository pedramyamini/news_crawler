بەڕێوەچوونی ئەو کۆبوونەوە سێقۆڵییە دوای پەیوەندی سەرۆک بارزانی و موقتەدا سەدر دێت، کە هەردوولا کۆک بوون لەسەر ئەو کۆبوونەوەیە بۆ هەنگاوەکانی داهاتوویان و هاوهەڵوێستی هەر سێ لایەنەکە بۆ قۆناخی داهاتوو و گەیشتن بە حکومەتی زۆرینەی نیشتمانی.  عەبدولکەریم عەلی عەبتان، پەرلەمانتاری هاوپەیمانی سەروەریی سوننەکان بە تۆڕی میدیایی رووداوی راگەیاند: " هاوپەیمانییەکەمان رەسەن و پتەوە، لەسەر پرسە گرنگەکانی تایبەت بە وڵات کۆکن، رێککەوتنی سیاسیمان هەیە و کارپێکراوە، بە دڵنیاییەوە لە چەند رۆژی داهاتوودا کۆبوونەوەی سێقۆڵی دەکرێت، گفتوگۆ لەسەر زۆر بابەتی گرنگ دەکرێت، لەوانەش پێکهێنانی حکومەتی زۆرینەی نیشتمانی. ئامادەبوونی سەرۆک بارزانی، موقتەدا سەدر و محەممەد حەلبووسی - ش هێزێکی گەورەتر دەداتە کۆبوونەوەکە. "  رۆژی ٩/١/٢٠٢٢ خولی نوێی پەرلەمانی عێراق یەکەم کۆبوونەوەی خۆی کرد، کە تێیدا دەستەی سەرۆکایەتی هەڵبژێردرا، بەپێی دەستووری عێراق دەبێت لەماوەی ٣٠ دوای یەکەم کۆبوونەوەی پەرلەمان، سەرۆککۆمار کە پشکی کوردە هەڵبژێردرێت، بەڵام زیاتر لە ٤٠ رۆژ تێپەڕیوە، هێشتا یەکێتی و پارتی لەسەر ئەو پۆستە رێکنەکەوتوون.   مەلا بەختیار، ئەندامی ئەندامی ئەنجوومەنی باڵای سیاسی و بەرژەوەندی یەکێتی لە کۆنفرانسێکی رۆژنامەڤانیدا گوتی: "نە یەکێتی دەستبەرداری بەربژێرەکەی خۆی بوو، نە پارتیش ئامادە بوو بەربژێرەکەی یەکێتی قبوڵ بکات و بەربژێری خۆیان هەبوو. هەردوولا نەیانتوانی رێککەوتنێک بکەن، ئەگەر یەکێتی و پارتی و لایەنەکانی دیکەش چارەسەرێک بۆ ئەم دۆخە نەدۆزنەوە، دۆخی کورد لە بەغدا و ناوچەکەش خراپتر دەبێت. "   حەسەن بەهادلی، گوتەبێژی هاوپەیمانیی نەسر بە تۆڕی میدیایی رووداوی راگەیاند: "دۆخەکە نزیکە لە چارەسەر، لە هەنگاوی یەکەمدا پێویستە رێککەوتنێک هەبێت لەسەر پۆستی سەرۆککۆمار، ئەو پۆستە هەڵنابژێردرێت ئەگەر فراکسیۆنی گەورەی پەرلەمان نەبێت، فراکسیۆنی گەورەش  پێویستی بە رێککەوتنی نێوان چوارچێوەی هاوئاهەنگی و رەوتی سەدرە. "  باسم خەشان، پەرلەمانتاری سەربەخۆش باسی لەوە کرد: "بەڕای خۆم ئەگەر نەتوانرا دوای ٣٠ رۆژ سەرۆککۆمار هەڵبژێردرێت، ئەوا پێویستە بەرەو هەڵبژاردنی پێشوەخت بچین، بۆچی؟ ئێستا بڕیاری دادگە چی دەڵێ؟  دادگە دەڵێت سەرۆککۆمار لە کارەکانی خۆیدا بەردەوام دەبێت تاوەکو سەرۆککۆمارێکی نوێ هەڵدەبژێردرێت، با بڵێین ئەگەر پارتی دیموکرات و رەوتی سەدر بۆ ماوەی ٤ ساڵ بەشداری کۆبوونەوەکانی پەرلەمانیان نەکرد، دەکرێت سەرۆککۆمار و کازمی بۆ ماوەی چوار ساڵی دیکە بمێنێتەوە؟ خواستی خەڵک هەڵبوەشێتەوە؟ بۆیە پێویستمان بە پێداچوونەوەیە و دەبێت تێبگەین و دۆخەکە لەبەرچاو بگرین. "