رۆژی چوارشەممە ٠٢ - ٠٣ - ٢٠٢٢ دەستەى حەج و عومرەى عێراق لە بەیاننامەیەکدا راگەیاند؛ ژمارەیەک عومرى عێراق لە عەرەبستانى سعودیە و لەکاتى ئەنجامدانى مەراسیمى عومرە دەستگیرکراون.  ئەو دەستەیە ئاماژەى بەوەداوە بروسکەیەکى ئاراستەى وەزارەتى حەجى سعودیە کردووە بەمەبەستى ئازادکردنى ئەو عومرەکارانە.  جەمال بەدری، بەڕێوەبەرى راگەیاندنى دەستەى حەج و عومرەى عێراق بە تۆڕى میدیایی رووداوى گوت: "ژمارەى ئەو عومرەکارانەى عێراقمان لەلانییە کە دەستگیرکراون، بەڵام بروسکەمان بۆ لایەنە بەرپرسەکانى سعودیە کردووە بۆ ئازادکردنیان، وەزارەتى دەرەوەى عێراق و باڵیۆزخانەکەشمان لە سعودیە لەو کێشەیە ئاگادار کردووەتەوە".  سەبارەت بە هۆکارى دەستگیرکردنی ئەو عومرەکاران، جەمال بەدرى گوتى: "رەنگە بەهۆى پێشێلکردنى رێنماییەکانەوە دەستگیرکرابن".  بەگوێرەى ئامارەکانى دەستەى حەج و عەمرەى عێراق لەسەرەتای ئەمساڵەوە تاوەکو ناوەڕاستی مانگی رابردوو ١١٢ هەزار و ٥٧٦ کەس لە عێراق بە مەبەستی عومرە، گەشتی سعودیەیان کردووە.