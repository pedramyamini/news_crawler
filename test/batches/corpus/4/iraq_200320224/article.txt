عەلی تەمیمی، شارەزای یاسا  بە تۆڕی میدیایی رووداوی راگەیاند: "سەرۆکایەتیی پەرلەمانی عێراق دەتوانێت تاوەکو شەشی مانگی چواری داهاتوو دانیشتنی هەڵبژاردنی سەرۆککۆماری نوێی عێراق دوابخات، بۆیە هەڵنەبژاردنی سەرۆککۆمار تاوەکو ئەو وادەیە بەواتای سەرپێچیکردنی بڕیارەکەی دادگەی فیدراڵییە".  شارەزا عێراقییەکە دەشڵێت: "بەپێی بڕیاری ژمارە ٢٤ی ساڵی ٢٠٢٢ی دادگەی فیدراڵی، دەبێ دەرگای خۆبەربژێرکردن بۆ پۆستی سەرۆککۆمار بۆ یەکجار بکرێتەوە، هەروەها بەپێی بڕگەی دووەمی ماددەی ٧٢ی دەستووری عێراق، پەرلەمان ٣٠ رۆژی لە بەردەستە لە ٦ی مانگی سێ تاوەکو ٦ی مانگی چواری داهاتوو بۆ هەڵبژاردنی سەرۆککۆمار".  عەلی تمیمی روونیشیکردەوە: "رەنگە دوای کۆتاییهاتنی وادەکە و هەڵنەبژاردنی سەرۆککۆمار پەنا بۆ هەڵوەشاندنەوەی ئەم خولەی پەرلەمان ببرێت، لەو دۆخەش ناچار دەبین جارێکی دیکە پەنا بۆ هەڵبژاردنی پێشوەخت ببەین".  بڕیارە شەممەی داهاتوو ٢٦.٣.٢٠٢٢ پەرلەمانی عێراق کۆببێتەوە بۆ هەڵبژاردنی سەرۆککۆماری نوێی عێراق.  هەرچەندە ٤٠ کەس خۆیان بۆ پۆستی سەرۆککۆماری عێراق بەربژێر کردووە، بەڵام رێبەر ئەحمەد، بەربژێری پارتی و بەرهەم ساڵح، بەربژێرى یەکێتى دیارترین ئەو بەربژێرانەن و زۆرترین چانسی بردنەوەیان هەیە.  بەپێی بڕیاری دادگەی فیدراڵیی عێراق پێویستە لانیکەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن بۆئەوەی دانیشتنەکە بەڕێوەبچێت.  عەدنان سەراج، سەرۆکی ناوەندی عێراقی بۆ گەشەپێدانی راگەیاندن، کە نزیکە لە هاوپەیمانیی دەوڵەتی یاسا بە سەرۆکایەتی نووری مالیکی، پێیوایە ٢٦ی ئەم مانگە رۆژێکی یەکلاکەرەوەیە بۆ پرۆسەی سیاسیی عێراق.  سەراج لە هەژماری خۆی لە تویتەر، نووسیویەتی:  "مالیکی و سەرکردەکانی چوارچێوەی شیعە پێیانوایە رۆژی ٢٦ی مانگ یەکلاکەرەوە دەبێت لە نێوان داڕمانی پرۆسەی سیاسی و بەردەوامبوونی، ئەو بەردەوامبوونەش بەندە بە گەڕانەوەی (رەوتی سەدر) بۆ راگەیاندنی گەورەترین فراکسیۆن لەگەڵ چوارچێوە بۆ پێشکەشکردنی بەربژێرێکی بەهێز بۆ سەرۆکایەتی وەزیران، دوای نەورۆز هیچ بژاردەیەکی دیکە نییە جگە لە راگەیاندنی گەورەترین فراکسیۆنی شیعە، چونکە ئەوە تاکە چارەیە بۆ رێگرتن لە دروستبوونی بۆشایی سیاسی".