ئەوەش دەکرێت دەرفەتێک بێت تاوەکو ئەوکاتەی دادگەی فیدراڵی بڕیاری کۆتایی لەبارەی بەربژێریی هۆشیار زێباری بدات.  رووداو لە ھاوپەیمانەکانی پارتی دیموکراتی کوردستان زانیاریی دەستکەوتووە، لە ئەگەری دوورخستنەوەی ھۆشیار زێباری، پارتی نیازی بەربژێرکردنی کەسێکی دیکەیان ھەیە.  محەممەد عەبد رەبە لە ھاوپەیمانیی سیادە دەڵێت، "ئەمڕۆ دەرگەی خۆبەربژێرکردن کرایەوە و بۆ کاتێکی دیاریکراوە، لەگەڵ کردنەوەی دەرگەی خۆبەربژێرکردن رێگە بە پارتی و ھەموو حیزبەکانی دیکەش، کە دەدرێت لە پرۆسەی سیاسی بەشدارن، بەربژێریان ھەبێت".  شوان محەممەد رۆستەم، پەرلەمانتاری پارتی دیموکراتی کوردستان دەڵێت، "ئەوکاتە سەرکردایەتی ئێمە بەرنامەی دەبێت و بە شێوەیەک بەرنامەکان رێکدەخات کە لە بەرژەوەندیی پارتی بێت و بەو حاڵەتە بێت کە بەربژێری پارتی و جەنابی سەرۆک بارزانی ھەرکێ بێت ئەو ببێتە سەرۆککۆماری عێراق".  لە کاتێکدا هێشتا دادگەی فیدراڵی بڕیاری لەسەر سکاڵای پەرلەمانتارانی یەکێتی و نەوەی نوێ نەداوە، پەرلەمانتارانی چوارچێوەی هاوئاهەنگی دەیانەوێت بۆ جاری سێیەم لە دەرگەی دادگەی فیدراڵی بدەنەوە.  باسم خەشان، پەرلەمانتاری چوارچێوەی ھاوئاھەنگی رایگەیاند، "پرسیار ئەوەیە، ئایا بۆ حیزبەکان و کەسانی دیکە ھەیە خۆیان بەربژێر بکەن دوای تێپەڕبوونی ٣٠ رۆژ؟ لەڕاستیدا ناکرێت ھیچ ھەڵبژاردنێک بکرێت دوای ٣٠ رۆژ، چونکە ئەو ماوەیە حەتمییە".  لە ساڵی ٢٠٠٥ ـەوە سەرۆکایەتیی عێراق، پشکی کوردە و بە پشتیوانیی تەواوەتیی پارتی، بەربژێرانی یەکێتی چوونەتە سەر کورسیی سەرۆکایەتی، بەڵام رووداوەکانی ساڵی ٢٠١٨ ئەو پشتیوانی و کۆدەنگییەی نەهێشتەوە و ئەمە دوو خولە، دوو گەورە هێزەکەی هەرێمی کوردستان بەجیا بەربژێریان هەیە.  بەپێی دەستوور، دەرگای خۆپاڵاوتن بۆ پۆستی سەرۆککۆماری عێراق داخراوە و کەس بۆی نییە ناوێکی دیکە زیادبکات، بەڵام زۆربەی لایەنە سیاسییەکان دەڵێن، ئەگەر دەرگەش داخرابێت دەرچەیەکی یاسایی دەدۆزنەوە و لە گۆڕەپانی سیاسیی عێراق ھیچ شتێک مەحاڵ نییە.