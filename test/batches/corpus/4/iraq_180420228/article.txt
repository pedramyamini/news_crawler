ئەمڕۆ دووشەممە، ١٨ی نیسانی ٢٠٢٢، عامر جابری، گوتەبێژی دەستەی کەشناسی و بومەلەرزەزانیی عێراق، بە تۆڕی میدیایی رووداوی راگەیاند: "بەپێی پێشبینییەکانمان لە ئەمشەوەوە شەپۆلێکی خۆڵبارین روو لە عێراق و هەرێمی کوردستان دەکات، خۆڵبارینەکە بەهۆی نزمەپاڵەپەستۆیەک دەبێت، کە لە دوورگەی عەرەبییەوە دێت، تێیدا پلەکانی گەرما بەرزدەبنەوە. بای باشووری رۆژهەڵاتی کەم تاوەکو مامناوەند هەڵدەکات و خێراییەکەی لە ١٠ بۆ ٢٠ کیلۆمەتر لە کاژێرێکدا دەبێت. "  ئەو بەرپرسەی دەستەی کەشناسی و بوومەلەرزەزانی عێراق هۆشداریشی دا لەوەی خەڵک تاوەکو کۆتایی ئەم هەفتەیە بەردەوام بن لە خۆپاراستن و بەستنی ماسک و هەتا بۆیان دەکرێت نەچنە دەرەوەی ماڵ و گەشت بۆ شارەکان نەکەن.  عامر جابری گوتی: "بۆ رۆژی سێشەممە، ١٩ی نیسانی ٢٠٢٢، ئەو نزمە پاڵەستۆیە کاریگەر دەبێت بە بەرزە پاڵەپەستۆیەک کە لە دەریای ناوەڕواستەوە دێت و دەبێتە هۆی نزمبوونەوەی پلەکانی گەرما بە چوار بۆ پێنج پلە، خێرایی با لەنێوان ٢٠ بۆ ٣٠ کیلۆمەتر لە کاژێرێکدا دەبێت، ئاستی بینین بۆ ٣ بۆ ٤ کیلۆمەتر و لە هەندێک ناوچە بەتایبەت لە باشووری عێراق بۆ کەمتر لە یەک کیلۆمەتر کەم دەبێتەوە. "  سەبارەت بە ماوەی شەپۆلی خۆڵبارینەکە، گوتەبێژی دەستەی کەشناسی و بومەلەرزەزانیی عێراق گوتی: "شەپۆلەکە رۆژی چوارشەممە تووندتر دەبێتەوە و ئاستی بینین کەمدەبێتەوە بەتایبەت لە ناوچەکانی باشوور و ناوەڕاستی عێراق، ئەو شەپۆلە بەگشتی نیوەڕۆی رۆژی پێنجشەممە کەم دەبێتەوە و کاریگەرییەکەی نامێنێت".