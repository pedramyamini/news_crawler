هەیمان تەحسین، بەڕێوەبەرى گشتىی فەرمانگەى کاروبارى پارت و رێکخراوە سیاسییەکان لە کۆمسیۆنى باڵاى سەربەخۆى هەڵبژاردنەکان بە تۆڕى میدیایی رووداوى راگەیاند؛ لە سێ مانگى یەکەمى ئەمساڵدا سێ پارتى سیاسى هەڵوەشێندراونەتەوە و حیزبێکیش بەهۆى  کەمى تواناى داراییەوە داواى راگرتنى چالاکییەکانی کردووە، هەروەها سێ پارتى دیکەش هەمان داواکارییان پێشکەش کردووە بۆ راگرتنى چالاکییەکانیان.   رۆژى یەکشەممە ٣ ى نیسانى ٢٠٢٢، کۆمسیۆنى باڵاى سەربەخۆى هەڵبژاردنەکانى عێراق لە راگەیێندراوێکدا ئاشکرایکرد کە پارتێکى سیاسییان هەڵوەشاندووەتەوە لەسەر بنەماى داواکارییەک، کە دەستەى دامەزرێنەرى ئەو پارتە پێشکەشیانکردووە بە فەرمانگەى کاروبارى پارت و رێکخراوە سیاسییەکان.  هەیمان تەحسین، راگەیاند؛ ئەو پارتەى هەڵوەشێندراوەتەوە بە ناوى فەجر سادقە و بارەگاى سەرەکى لە بەغداى پایتەختە.  بزووتنەوەى فەجر سادق پارتێکى سیاسیى شیعە بووە و لەساڵى ٢٠٢١ لە بەغدا دامەزراوە و عەمار خەفاجی، ئەمیندارى گشتى ئەو پارتە بووە.  هەیمان تەحسین گوتى: "بەرپرسانى ئەو پارتە داواکاریى هەڵوەشاندنەوەیان رادەستکردووین و پاساویان ئەوە بووە کە پارتەکەیان  بۆ بەڕێوەنابرێت".  بەر لە هەڵوەشاندنەوەى ئەو پارتە، ٢٧٦ پارتى سیاسی لە فەرمانگەى کاروبارى پارت و رێکخراوە سیاسییەکانى سەر بە کۆمسیۆنى باڵاى سەربەخۆى هەڵبژاردنەکان تۆمارکراون.