د. هۆشیار سیوەیلی، بەرپرسی پەیوەندییەکانی دەرەوەی پارتی دیموکراتی کوردستان بە رادیۆی رووداوی راگەیاند: "بڕیارەکەی دادگەی فیدراڵیی عێراق لەبارەی فرۆشتنی نەوت و گازەوە لەلایەن هەرێمی کوردستانەوە ستەمێکە و نادەستوورییە و لەژێر گوشاری سیاسیدا دراوە و لە رووی دەستوورییەوە جێگەی گومانە. "  بەرپرسی پەیوەندییەکانی دەرەوەی پارتی گوتیشی: "ئەم بڕیارەی دادگەی فیدراڵیی عێراق لەژێر کاریگەریی بەرژەوەندیی سیاسیی لایەنێکدا دراوە و کاریگەریی لەسەر هەرێمی کوردستان دەبێت. هەرێمی کوردستان ئەو یاسایە جێبەجێ ناکات، چونکە چەندین بڕیار هەن دادگەی فیدراڵی داونی و جێبەجێ ناکرێن. "  هەوڵدان بۆ رێککەوتن لەسەر پەڕاوی نەوت و گاز بەپێی ئەوەی لە دەستووری عێراقدا هاتووە بۆ ساڵی ٢٠٠٧ دەگەڕێتەوە. لەو ساڵەدا هەردوو حکومەتی عێراق و هەرێمی کوردستان لەسەر رەشنووسێکی یاسای نەوت و گاز یان هایدرۆکاربۆن لە عێراقدا رێککەوتوون.   بەرپرسی پەیوەندییەکانی دەرەوەی پارتی گوتی: "بە داخەوە دواتر حکومەتی عێراق لەو رەشنووسە پەشیمان بووەوە و تاکلایەنە دەستکاریی رەشنووسەکەی کرد و هەرێمی کوردستان بەوە رازینەبوو. "  بە گوتەی د. هۆشیار سیوەیلی، ئەو بڕیارەی دادگەی فیدراڵیی عێراق بۆ سکاڵایەکی ساڵی ٢٠١٢ دەگەڕێتەوە کە  تاوەکو ئێستا ماوەتەوە و بڕیاری لەسەر نەدراوە.   ئەو بەرپرسەی پارتی گوتی: "مایەی پرسیارە کە بۆچی لەم کاتەدا ئەم سکاڵایە بڕیاری لەبارەوە دەدرێت کە لایەنەکان لە هەوڵی پێکهێنانی حکومەتدان و لەو هەوڵانەیشدا هەرێمی کوردستان کاریگەریی مەزنی هەیە. "  بە گوتەی د. هۆشیار، ئەم هەنگاوانە دۆخەکە ئاڵۆزتر دەکەن. موقتەدا سەدریش گومانی لەم بڕیارەی دادگەی فیدراڵیی عێراق هەیە کە بۆچی لەم کاتەدا دەدرێت و، دەکرا چاوەڕێ بکات تاوەکو حکومەتی نوێی عێراق پێکبهێبنرێت و،  ئەو حکومەتە لەبارەی پەڕاوی نەوت و گازەوە لەگەڵ حکومەتی هەرێمی کوردستان بگەیشتایەتە ئەنجام. ئەو کاتە دەکرا دادگەی فیدراڵی لەو بارەیەەوە بڕیار بدات.  د. هۆشیار سیوەیلی گوتیشی: "ساڵی ٢٠١٩ دادگەی فیدراڵی [عێراق] جەختی لەوە کردەوە کە دەبێت ماددەی ١٤٠ جێبەجێ بکرێت. ئایا ئەو ماددەیە جێبەجێ کراوە؟ خاڵێک کە لە بڕیارەکەی دادگەدا هاتووە ئەوەیە ئاماژەی بە یاسایەکی سەردەمی سەدام کردووە کە ساڵی ١٩٧٦ دەرچووە. دەبوو ئەو یاسایانە هەموویان یان هەڵبوەشێنرێنەوە یان هەموار بکرێنەوە. "