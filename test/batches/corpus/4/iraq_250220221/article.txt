عارف حەمامی، سەرکردە لە دەوڵەتی یاسا، ئەمڕۆ هەینی، ٢٥ی شوباتی ٢٠٢٢ بەتۆڕی میدیایی رووداوی راگەیاند: "هێشتا دەرگای گفتوگۆ لەنێوان هەریەک لە چوارچێوەی هاوئاهەنگی و رەوتی سەدری دانەخراوە، ئەگەری هەیە لە هەفتەی داهاتوودا کۆبوونەوەیەک بۆ ئەو مەبەستە بکرێت و باس لە نزیکبوونەوە بۆ پێکهێنانی حکومەت دەکرێت".  عارف حەمامی گوتی: "راستییەک هەیە کە رەوتی سەدر و هاوپەیمانی سێقۆڵی دەزانن کە پەراوێزخستنی چوارچێوەی هاوئاهەنگی زەحمەتە، بۆیە تاوەکو ئێستا چاوەڕوانی گەیشتنن بە رێککەوتن، ئێمەش هەوڵدەدەین لە کۆبوونەوەی داهاتووی نێوان چوارچێوەی هاوئاهەنگی و رەوتی سەدری ئەوپەڕی کاربکەین لەپێناو گەیشتنە رێککەوتن، چونکە رەنگە دوایین چانس بێت بۆ گەیشتنە رێککەوتن".  دەوڵەتی یاسا، پێکهێنەرێکی سەرەکیی چوارچێوەی هاوئاهەنگییە و لەهەڵبژاردنی ١٠ی ئۆکتۆبەری ٢٠٢١ توانی ٣٣ کورسی بەدەستبهێنێت و دواتر لەگەڵ ژمارەیەک هێزی دیکە چوارچێوەی هاوئاهەنگییان پێکهێنا و لەلایەن نوری مالیکی سەرۆک وەزیرانی پێشووتری عێراقەوە سەرۆکایەتی دەکرێت.  حەمامی، لەبارەی هەڵبژاردنی سەرۆک کۆمارەوە گوتی: "ئێمە لەسەرەتاوە لەگەڵ ئەوەبووین برایانی کورد بۆ خۆیان لەسەر بەربژێرێک رێکبکەون بۆ ئەوەی ئێمەش نەکەوینە هەڵوێستەوە، بەڵام ئەوە نەکرا، ئێستا چاوەڕوانی کۆبوونەوەی داهاتووی پەرلەمان دەکەین بۆ ئەوەی ئەو پرسە یەکلایی بکرێتەوە، هیوادارین پێش ئەو وادەیە هەموو لایەنەکان لەبارەی پێکهێنانی حکومەتی داهاتووەوە رێککەوتبێتن".  هاوپەیمانی جێگریی نیشتمانی، یەکێکە لەو هاوپەیمانێتییانەی بڕیارە بەمنزیکانە پێکبهێندرێت، جگە لە چوارچێوەی هاوئاهەنگی، چەندین لایەنی دیکە لەخۆدەگرێت لەوانە بەشێک لە پەرلەمانتارانی سوننە ئەوانەی لە هاوپەیمانیی عەزمدان و لە هاوپەیمانی سەرەوەریی جیابوونەتەوە، هەروەها یەکێتی نیشتیمانی کوردستانیش.  هەرچەندە دەنگۆی پەیوەندیکردنی هەریەک لە یەکگرتووی ئیسلامی و کۆمەڵی دادگەری بۆ ئەو هاوپەیمانێتییە هەبوو، بەڵام سەرۆکی فراکسیۆنی یەکگرتووی ئیسلامی لە ئەنجوومەنی نوێنەرانی عێراق بە (رووداو)ی گوت نەچوونەتە نێو هیچ هاوپەیمانێتییەکەوە نە سێقۆڵیی سەدرییەکان و پارتی دیموکراتی کوردستان و سەرەوەریی سوەنەکان و نە هاوپەیمانیی جێگیریی نیشتمانی کە بڕیارە پێکبهێندرێت.