بەگوێرەى بڕیارێک، کە لەلایەن خەمیس خەنجەر، سەرۆکى هاوپەیمانیی سەروەریى دەرچووە، بڕیاردراوە شەعلان کەریم، بکرێتە سەرۆکى فراکسیۆنى هاوپەیمانێتییەکە، موهەیمەن حەمدانی وەک جێگرى یەکەم و نایف شمەریى وەک جێگرى دووەم لەنێو ئەنجوومەنى نوێنەران دیاریکراون.  بڕیارەکە بە نووسراوى فەرمى نێردراوە بۆ فەرمانگەى کاروبارى پەرلەمانى لە ئەنجوومەنى نوێنەران.  یوسف سەبعاوى، ئەندامى ئەنجوومەنى نوێنەرانى عێراق لە فراکسیۆنى هاوپەیمانى سەروەریى بە تۆڕى میدیایی رووداوى گوت: "بڕیارەکە بەفەرمى نەگەیشتووەتە ئێمە، بەڵام دەزانین کە شەعلان کەریم کراوەتە سەرۆکى فراکسیۆن". سەبعاویى گوتیشى: "پێشتر بڕیاربوو لەدواى پێکهێنانى حکومەتى نوێى عێراق ئەو پۆستانە دابەشبکرێن".  هاوپەیمانیی سەروەریى خاوەنى ٧١ ئەندامى ئەنجوومەنى نوێنەرانە لە کۆى ٣٢٩ ئەندامەکەى ئەو ئەنجوومەنە.  هاوپەیمانیى سەروەرى لە ٢٥ ى کانوونى دووەمى رابردوو پێکهێندرا لەنێوان هاوپەیمانیى تەقدوم بە سەرۆکایەتیى محەممەد حەلبوسی، سەرۆکى ئەنجوومەنى نوێنەران و هاوپەیمانیى عەزم بە سەرۆکایەتیى خەمیس خەنجەر.