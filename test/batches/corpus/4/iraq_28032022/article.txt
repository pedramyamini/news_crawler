کاژێر ١١: ٠٠ی پێش نیوەڕۆی ئەمڕۆ دووشەممە، پەرلەمانی عێراق کۆبوونەوەی ژمارە پێنجی وەرزی یەکەمی یاسادانان لە خولی پێنجەم دەکات و بەپێی خشتەی کار، خوێندنەوەی دووەم بۆ پڕۆژەیاسای پاڵپشتیی فریاگوزاری بۆ ئاسایشی خۆراک و گەشەپێدان دەکات.  هەروەها بڕیارە رۆژی چوارشەممەی داهاتوو، پەرلەمانی عێراق جارێکی دیکە کۆببێتەوە و دەنگ لەسەر بەربژێرێکی سەرۆککۆمار بدات.  رۆژی شەممەی رابردوو، پەرلەمانی عێراق کۆبووەوە، بەڵام بەپێی راگەیێندراوێکی پەرلەمان، کۆبوونەوەکە بۆ رۆژی دووشەممە ٢٨ - ٣ - ٢٠٢٢ دواخرا و رۆژی چوارشەممەش ٣٠ - ٣ - ٢٠٢٢ بڕیارە کۆبوونەوەی تایبەت بە هەڵبژاردنی سەرۆککۆمار بەڕێوەبچێت.  لە دانیشتنەکەی رۆژی شەممەدا ٢٠٢ پەرلەمانتار ئامادە بوون، هەروەها ١٢٧ پەرلەمانتاریش بەشداریی دانیشتنەکەیان نەکرد.  ئەو فراکسیۆن و هاوپەیمانییانەی کە بایکۆتی دانیشتنەکەیان کرد ژمارەیان ١٢٦ پەرلەمانتار بوون، کە لەچەند فراکسیۆن و هاوپەیمانیی جیاواز و چەند پەرلەمانتارێکی سەربەخۆ پێکهاتبوون، ئەوان نووسراوێکیان ئاڕاستەی سەرۆکایەتیی پەرلەمانی عێراق کرد و رایانگەیاند کە بەشداریی لە دانیشتنەکەی ئەو رۆژە ناکەن. هەروەها پەرلەمانتارێکی دیکەش کە ناوی بڵاونەکراوەتە بایکۆتی دانیشتنەکەی کرد.  بەپێی نووسراوەکەی ئەو لایەنانە کە وێنەیەکی دەست تۆڕی میدیایی رووداو کەوت، هەریەکە لە چوارچێوەی هاوئاهەنگی ٨١ کورسی، یەکێتی نیشتمانیی کوردستان ١٨ کورسی، هاوپەیمانیی عەزم ١٢ کورسی، ئیشراقەی کانوون ٦ کورسی، یەکگرتووی ئیسلامیی کوردستان ٤ کورسی، لەگەڵ چوار پەرلەمانتاری سەربەخۆ و پەرلەمانتارەکەی کۆمەڵی دادگەری بایکۆتی دانیشتنەکەیان کرد.