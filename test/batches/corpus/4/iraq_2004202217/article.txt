رۆژی چوارشەممە ٢٠ - ٠٤ - ٢٠٢٢ وەزارەتی دەرەوەی عێراق لە رێگەی گوتەبێژەکەیەوە، ئەحمەد سەحاف، وەڵامی قسەکانی رەجەب تەیب ئەردۆغان، سەرۆککۆماری تورکیای دایەوە، کە لە کۆنگرەی گشتیی ئاکپارتی گوتی ئۆپەراسیۆنەکەیان لە هەرێمی کوردستان بە هاوکاری حکومەتی هەرێمی کوردستان و عێراقە. "  گوتەبێژی وەزارەتی دەرەوەی عێراق بە کەناڵی فەرمی عێراقی راگەیاند: "عێراق مافی خۆیەتی پشت بە هەموو سەرچاوەکانی هێز ببەستێت بۆ وەڵامدانەوەی تورکیا لەسەر ئاستی دوو قۆڵی و هەمەجۆریش، هیچ راستییەکیش لەو بانگەشەیەی ئەنقەرە نییە، کە دەڵێت ئۆپەراسیۆنەکانی بە هاوئاهەنگییە لەگەڵ بەغدا. "  سەحاف هەروەها گوتی: "وەزارەتی دەرەوەی عێراق پێیوایە ئۆپەراسیۆنە سەربازییەکان لەناو خاکی عێراق پێشێلکردنێکی روونی سەروەریی عێراق و هەڕەشەیە لەسەر یەکێتی خاکەکەی بەهۆی ئەوەی ئەو ئۆپەراسیۆنانە ترس و نیگەرانی جێدەهێڵێت و زیان بە هاووڵاتیانی عێراق دەگەیێنێت. "  سەبارەت بە هەڵوێستی عێراق بەرامبەر ئۆپەراسیۆنەکە، ئەحمەد سەحاف، گوتەبێژی وەزارەتی دەرەوەی عێراق گوتی: "وەزارەتی دەرەوەی عێراق باڵیۆزی تورکیای بانگهێشتکردووە و یاداشتی ناڕەزایەتیی زمان تووندیشی پێداوە و ئەو ئۆپەراسیۆنە سەربازییانەشی بە تاکلایەن و هەراسانکەر ناوبرد و لە چوارچێوەی هەوڵەکانی بەرنگاربوونەوەی تیرۆر نایەت و وەزارەتی دەرەوەی داوای کشانەوەی تەواوی هێزەکانی تورکیای لە خاکی عێراق کردووەتەوە بەشێوەیەکی پێوەپابەندبوو بۆ ئەوەی سەرەوەریی عێراق دابینبکات و نەبێتە هۆی نوێبوونەوەی هیچ جۆرە پێشێلکارییەک. "  گوتەبێژی وەزارەتی دەرەوەی عێراق گوتیشی: "لایەنی تورکی پاساوی هەیە بۆ ئۆپەراسیۆنەکانی بەوەی ئەو کارانەی دەیانکات و پێشێلکردنی سەرەوەیی عێراق لەچوارچێوەی بەرگریکردنە لە ئاسایشی نەتەوەیی و لەمبارەیەوە جەخت دەکەینەوە ئەوەی تورکیا بەردەوامی دەیڵێت، کە هاوئاهەنگی و رێککەوتنی لەگەڵ حکومەتی عێراق هەیە، هیچ بنەمایەکی نییە و بانگەشەیەکی ناڕاستە".  روونیشیکردووەتەوە رێککەوتنی تورکیا لەگەڵ پارتی کرێکارانی کوردستان وایکرد بەشێکی زۆری چەکدارانی پەکەکە بێنە نێو خاکی عێراقەوە.  ئەحمەد سەحاف، لەدرێژەی قسەکانیدا لەبارەی هێرش و ئۆپەراسیۆنی تورکیا لە ناوچەکانی هەرێمی کوردستان و دانانی خاڵی سەربازی دەڵێت: "لایەنی تورکی بۆ هێرشەکانی پشت بە ماددەی ٥١ی میساقی نەتەوەیەکگرتووەکان دەبەستێت کە باس لە بەرگریی لە خۆکردن دەکات، بەڵام ئەم ماددەیە باس لەوەشدەکات کە نابێت کاری لەسەر بکرێت، چونکە نابێت سەروەرەیی خاکی وڵاتانی سەربەخۆ پێشێلبکرێت. "