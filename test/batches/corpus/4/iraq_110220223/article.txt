ئێستا لایەنە سیاسییەکانی عێراق زیاتر چاویان لەسەر ئەو دوو گەورە حیزبەی کوردستانە بۆ گەیشتن بە رێککەوتن. ھاوپەیمانیی نەسری حەیدەر عەبادی پێیوایە لێک نزیکبونەوەی دوو لایەنەکەی ھەرێمی کوردستان نەک تەنیا پرسی سەرۆککۆمار بەڵکو چارەنوسی حکومەتی داھاتووش دیاری دەکەن.   دکتۆر ئایات مزەفەر، گوتەبێژی ھاوپەیمانیی فەتح بە رووداوی گوت، "لەڕاستیدا بڕوامان وایە کلیلی چارەسەر بۆ پێکھێنانی حکومەتی داھاتوو بە لێک نزیکبوونەوەی ھەردوو ھێزە کوردییەکەیە، چونکە کاتێک کەسێکی میانەڕەو بە رەزامەندیی ھەردوولا ھەڵدەبژێردرێت بۆ پۆستی سەرۆککۆمار و دەنگی پێدەدرێت لە دانیشتنی داھاتوو، ئەوە دەبێتە سەرەتایەک بۆ فراکسیۆنی گەورەی پەرلەمانی. راگەیاندنی ئەمەش بە پێی رونکردنەوەی دادگەی فدراڵییە کە رونیکردەوە لە دانیشتنی ھەڵبژاردنی سەرۆککۆمار فراکسیۆنی گەورە وەرەقەی خۆی پێشکێش دەکات. "  ناکۆکییەکانی پارتیی و یەکێتی وایکرد کە سەرۆککۆماری نوێ لە ٧ ـی مانگ هەڵنەبژێردرێت. زۆربەی لایەنە سیاسیەکانی عێراقی داوای رێککەوتنیان لە پارتیی و یەکێتی کرد کە بە یەک بەربژێر بۆ دانشتنی داھاتوو بچنە نێو ھۆڵی کۆبوونەوەکە بۆ ئەوەی عێراق لەو چەقبەستووە سیاسییە رزگاریبێت.   حەیدەر بەرزنجی، ئەندامی پەیوەندییەکانی عەسایبی ئەھلی حەق گوتی، "من بڕواموایە چەند رۆژێکی دیکە ئەو کێشە و گرفتانە چارەسەر دەبن، ئەمەش چۆن چارەسەر دەبێت، بێگومان بە دانوستان و گفتووگۆ. "  سەرجەم سیناریۆکانی پێکھێنانی حکومەتی داھاتووی عێراق، بەندە بە رێکەوتنی پارتیی و یەکێتی لەسەر پۆستی سەرۆککۆماری عێراق، بۆیە چاوەکان لەسەر ھەولێر و سلێمانین تاوەکو عێراق لەو قەیرانە سیاسییەی تێیکەوتووە دەرباز بکرێت.