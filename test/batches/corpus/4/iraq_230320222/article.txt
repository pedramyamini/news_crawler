د. حەسەن واسق عینزی، بەڕێوەبەری دادپزیشکیی موسڵ لەوبارەوە گوتی، "لە رۆژی یەکەمدا ٣٥ تەرممان دۆزییەوە، لە رۆژی دووەمیشدا ٥٠ تەرمی دیکەمان دۆزییەوە، تاوەکو ئێستاش بۆ تەرمی دیکە دەگەڕێین، زۆرینەی ئەم تەرمانە هی ئەندامانی رێکخراوی داعشن، چونکە لەگەڵ تەرمەکاندا کەلوپەلی سەربازی، فیشەک و ناسنامەی تایبەت بە داعشمان دۆزییەوە".  جیاواز لە ئامارەکانی دادپزیشکی موسڵ، بەڕێوەبەرایەتی گشتیی بەرگریی شارستانیی لە عێراق باس لەوە دەکات، "ژمارەی تەرمە دۆزراوەکانی گۆڕە بەکۆمەڵەکەی موسڵ لەوە زیاترە و تاوەکو ئێستا گەیشتووەتە ١٤٣ تەرمی نەناسراو، کە تەنیا ئێسکیان ماوە".  بەشێکی دانیشتووانی موسڵ دەڵێن، لە شەڕی کۆنتڕۆڵکردنەوەی شارەکە لەلایەن سوپا و هێزەکانی عێراق و هاوپەیمانی نێودەوڵەتی لە ساڵانی ٢٠١٦ و ٢٠١٧ دا، باخچەکانی نێو شار و زەوییە بەتاڵەکانی دەوروبەری موسڵ کرانە گۆڕی بەکۆمەڵ بۆ بەخاکسپاردنی تەرمی قوربانیانی ئەو شەڕە و کوژراوانی داعش.  ئەنوەر فازڵ، دانیشتووی موسڵ دەڵێت، "داعشەکان ئەوانیان ناشتووە، لەکاتی هەڵاتنی دانیشتووان لە کاتی رزگارکردن، بێگومان بۆ پەڕینەوە بۆ بەری رۆژهەڵات، زۆر بەداخەوە دوای ئەو هەموو کاتە وا ئێستا ئەم گۆڕە هەڵدەدرێتەوە".  شەڕی کۆنترۆڵکردنەوەی موسڵ نزیکەی ٩ مانگی خایاند. بەگوێرەی راپۆرتێک کە ئاژانسی ئەسۆشیەتد پرێسی ئەمریکی لە مانگی ١٢ ـی ساڵی ٢٠١٧ بڵاویکردەوە، لەو شەڕەدا لەنێوان ٩ هەزار کەس تاوەکو ١١ هەزار کەسی سڤیل کوژراون، کەچی دوای شەڕەکە، حەیدەری عەبادی، سەرۆکوەزیرانی ئەو کاتی عێراق بە ئاژانسەکەی راگەیاند: لەو شەڕەدا تەنیا ١٢٦٠ هاووڵاتی سڤیل کوژراون.  عەلی تەڵعەت، دانیشتوویەکی دیکەی موسڵە و باس لەوە دەکات، "ئێمە ئەمڕۆ لە گەڕەکێکی نیشتەجێبوونین، پڕە لە دانیشتووان، ژیان لێرە ئاساییە، بەڵام دەبینین وا ئێسک و پرووسک لێرە دەردەهێندرێن، تەنیا لێرە نییە بەڵکو لە موسڵی کۆن و لێواری رووباریش تەرمیان تێدایە، بۆیە پێویستمان بە هاوکاریی نێودەوڵەتی و حکومەتە بۆ دەرهێنانی ئەو تەرمانە، هەروەها کەسانێک هەن هێشتا بێسەروشوێنن".  بەپێی رێکخراوی نەتەوە یەکگرتووەکان، چەکدارانی داعش لە سەردەمی دەسەڵاتدارییان لە ناوەڕاستی ساڵی ٢٠١٤ تاوەکو ساڵی ٢٠١٧ چەندین کۆمەڵکوژییان بەرامبەر کوردانی ئێزدی و خەڵکی سڤیل و کارمەندانی هێزە سەربازییەکان ئەنجامدا، بۆیە داعش زیاتر لە ٢٠٠ گۆڕی بەکۆمەڵی لە پارێزگاکانی نەینەوا، کەرکووک، سەڵاحەدین، دیالە و ئەنبار لە دوای خۆی جێهێشتووە، کە پێشبینی دەکرێت ئێسک و پرووسکی نزیکەی ١٢ هەزار کەسیان تێدا بێت.