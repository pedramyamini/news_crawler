لە کۆنگرەیەکی ئەمنیی کە ئەمڕۆ دووشەممە ٣٠ - ٠٥ - ٢٠٢٢ لە بارەگای سەرەکیی ئۆپەراسیۆنە هاوبەشەکان، بە بەشداری بەرپرسانی ئەمنیی باڵای عێراق لە بەغدا بەڕێوەچوو، مستەفا کازمی رایگەیاند: "پاراستنی وڵات و کۆمەڵگەکەمان لە ماددە هۆشبەرەکان و چەکی کۆنتڕۆڵنەکراو کە ئاڵنگاری گەورەن بەرپرسیارێتییەکی هاوبەشە و لە سەرشانی دەزگا ئەمنییەکان و هێزە چەکدارەکاندایە".  کازمی گوتی: "داوا لە هەموو دەزگا ئەمنی و هەواڵگرییەکان و پاسەوانانی سنوور دەکەین رێگە لە هاتنی ماددەی هۆشبەر لە سنوورە نێودەوڵەتییەکان بگرن. هەروەها بەدواداچوون بکەن بۆ لێپرسینەوە لەگەڵ بازرگانان و فرۆشیاران و بەکارهێنەرانی هۆشبەرەکان بۆ لەناوبردنی ئەم پەتایە، کە پەلاماری شیرازەی کۆمەڵایەتی داوە"  فەرماندەی گشتیی هێزە چەکدارەکانی عێراق ئاماژەی بەوەشکرد: دەبێ دەزگا ئەمنییەکان پلان دابڕێژن بۆ پاراستنی تاوەرەکانی گواستنەوەی تەزووی کارەبا لە "هێرشی تیرۆریستان". هەروەها دەبێ بەڕێوەبەرایەتییەکانی پۆلیس لەگەڵ فەرمانگەکانی شارەوانی لە بەغدا و پارێزگاکان دەست بە لابردنی زێدەڕۆییەکانی سەر سامانی گشتی و تایبەت بکەن.  بیلال سوبحی، گوتەبێژی بەڕێوەبەرایەتی نەهێشتنی هۆشبەرەکان کە سەر بە وەزارەتی ناوخۆی عێراقە، پێشتر، بە تۆڕی میدیایی رووداوی راگەیاندبوو: لە ساڵی ٢٠٢١ دا زیاتر لە ١١ هەزار ئەنجامدەری تاوانە پەیوەندیدارەکان بە ماددە هۆشبەر دەستگیرکراون، زیاتر لە ٥٠ % یان بازرگان بوون. هەر لە ساڵی ٢٠٢١ دەستیان بەسەر زیاتر لە ٤٠٠ کیلۆگرام لە چەندین جۆری ماددەی هۆشبەر، وەکو کریستاڵ و حەشیشەدا گرتووە، کە لە باشووری عێراقەوە دەهێندرێن، بەڵام لە پارێزگای ئەنبارەوە زیاتر حەبی کیبتاگۆن لە بیابانەوە دەهێندرێتە عێراق.