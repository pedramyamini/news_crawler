ئەمڕۆ دووشەممە ٤ ى نیسانى ٢٠٢٢، عادل عەبدولمەهدى لە ئەکاونتى تایبەتى خۆى لە تۆڕى کۆمەڵایەتیى فەیسبووک ئەو پێشنیازەى بڵاوکردووەتەوە و داوا دەکات هێزە شیعەکان بگەڕێنەوە بۆ ئەزموونى ساڵى ٢٠٠٦ بۆ یەکلاییکردنەوەى پرسی بەربژێریان بۆ پۆستى سەرۆکوەزیران، ئەویش لە رێگەى دەنگدانەوە.  ساڵى ٢٠٠٦ پەرلەمانتارانی هاوپەیمانى نیشتیمانى شیعە، کە ئەوکات سەرجەم لایەنە شیعەکانى لە خۆدەگرت، پرۆسەی دەستنیشانکردنی بەربژێرى سەرۆکوەزیرانیان بە دەنگدان لەنێوان ئیبراهیم جەعفەرى و عادل عەبدولمەهدى یەکلایی کردەوە، ئەوکات جەعفەرى زۆرینەى دەنگەکانى بەدەستهێنا و بۆ ماوەیەکى کەم، بووە سەرۆکوەزیران. عادل عەبدولمەهدیش لە ساڵى (٢٠١٨ تاوەکو ٢٠١٩) پۆستەکەى وەرگرت، بەڵام دواتر لە ژێر گوشاری خۆپێشاندەران دەستی لەکارکێشایەوە.  عادل عەبدولمەهدى لەپێشنیازەکەیدا ئەوەى بە ئاسایی زانیوە، کە زیاتر لە دوو بەربژێر هەبن، پرۆسەى دەنگدانەکە بکرێتە دوو قۆناخ.  لە قۆناخى دووەمدا دەنگدان بۆ ئەو دوو بەربژێرە بێت، کە لە قۆناخى یەکەمدا زۆرترین دەنگیان بەدەستهێناوە.  نزیکەی پێنج مانگە هەڵبژاردنی پەرلەمانی عێراق کراوە، بەڵام جگە لە دەستەی سەرۆکایەتیی پەرلەمان، تاوەکو ئێستا سەرۆککۆمار هەڵنەبژێردراوە و سەرۆکوەزیرانیش دەستنشان نەکراوە.   هەرچەندە جەعفەر محەممەد سەدر، لەلایەن هاوپەیمانیی رزگارکردنی نیشتمان بۆ پۆستی سەرۆکوەزیران دەستنیشانکراوە، بەڵام تاوەکو ئێستا سەرۆککۆمار هەڵنەبژێردراوە، تاوەکو گەورەترین بلۆکی پەرلەمانی بۆ پێکهێنانی حکومەت راسپێرێت.