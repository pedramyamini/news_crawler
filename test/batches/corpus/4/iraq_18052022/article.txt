ئێوارەی رۆژی سێشەممە ١٨ - ٥ - ٢٠٢٢، نورهایات ئاڵتاجا کایشئۆغڵو، پەرلەمانتاری جەهەپە کە خەڵکی دێرسیمی باکووری کوردستانە، کاتێک نۆرەی هات بۆ ئەوەی قسە بکات، کۆپلەیەک گۆرانیی بیانیی گوت و گوتی: "دەتوانین ئەمە بڵێین". دواتریش کۆپلەیەک لە گۆرانیی هەژیرا چیایی چڕی و گوتی: "بەڵام ناتوانین ئەمە بڵێین! "  ئەو کاردانەوەیە دوای ئەوە هات رۆژی یەکشەممە ١٥ ـی ئایاری ٢٠٢٢، شارەوانیی دەرینجە، لە پارێزگای کۆجائەلی کە سەر بە ئاکپارتییە، کۆنسێرتی خانمە هونەرمەندی کورد ئاینور دۆغانی هەڵوەشاندەوە کە بڕیاربوو رۆژی ٢٠ ـی ئایار لەو شارۆچکەیە سازبدرێت.  ئاینور دۆغان گۆرانیبێژ و هەڵبەستڤانێکی کوردە و لە باکووری کوردستان، تورکیا و جیهانیش ناسراوە؛ ساڵی ١٩٧٥ لە شارۆچکەی چەمیشگەزەک لە پارێزگای دێرسمیی باکووری کوردستان لەدایکبووە؛ ساڵانی ٢٠٠٤ و ٢٠٠٥ لە چوارچێوەی چالاکییەکانی وەزارەتی رۆشنبیریی تورکیا لە وڵاتانی ئەوروپا بەشداریکردووە و گۆرانی گوتووە. ساڵی ٢٠٢١ خەڵاتی هونەرمەندی "پێشانگەی نێودەوڵەتی مۆسیقا - وۆمێکس"ـی وەرگرتووە.