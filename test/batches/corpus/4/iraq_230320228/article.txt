ئەمڕۆ چوارشەممە ٢٣ ـی ئاداری ٢٠٢٢، حەسەن عەزاری، سەرۆکی فراکسیۆنی رەوتی سەدری لە ئەنجوومەنی نوێنەرانی عێراق لە کۆنگرەیەکی رۆژنامەڤانیدا بە ئامادەبوونی فازڵ میرانی، سکرتێری مەکتەبی سیاسیی پارتی دیموکراتی کوردستان و محەممەد حەلبووسی، سەرۆکی هاوپەیمانی سەروەریی، رایگەیاند، "محەممەد جەعفەر سەدر، بەربژێری هاوپەیمانی رزگاریی نیشتمان ـە بۆ پۆستی سەرۆکی ئەنجوومەنی وەزیرانی عێراق و رێبەر ئەحمەدیش بەربژێری هاوپەیمانێتییەکەیە بۆ سەرۆککۆمار.  سەرۆکی فراکسیۆنی رەوتی سەدری لە ئەنجوومەنی نوێنەرانی عێراق گوتیشی، "ئێمە لە هاوپەیمانی رزگاریی نیشتمان زۆرترین ژمارەی کورسییمان هەیە و دەرگەمان بەڕووی هەموو هێزە نیشتمانییەکان کراوەیە بۆ گفتوگۆ".  ئەوە لەکاتێکدایە وا بڕیارە رۆژی ٢٦ - ٠٣ - ٢٠٢٢ ئەنجوومەنی نوێنەرانی عێراق کۆببێتەوە، بەرنامەی کۆبوونەوەکەی پەرلەمان تایبەتە بە هەڵبژاردنی سەرۆککۆماری عێراق کە ٤٠ بەربژێر رکابەرایەتیی دەکەن، بەڵام رکابەرییە بەهێزەکە لەنێوان رێبەر ئەحمەد، بەربژێری پارتی و بەرهەم ساڵح، بەربژێری یەکێتییە.  ئەمڕۆ چوارشەممە، محەممەد زەیادی، سەرکردە و پەرلەمانتاری دەوڵەتی یاسا لە لێدوانێکدا لەبارەی ژمارەی ئەو پەرلەمانتارانەی کە بەشداریی کۆبوونەوەکەی ٢٦ ـی ئاداری ئەنجوومەنی نوێنەرانی عێراق ناکەن، بە تۆڕی میدیایی رووداوی گوت، "ئێمە وەکو چوارچێوەی هاوئاهەنگی کە لەنێوان ٨٨ بۆ ٩٢ واژۆمان هەیە بەشداریی کۆبوونەوە ناکەین، لەگەڵ بەشێک لەسەربەخۆکان و هاوپەیمانی عەزم و یەكێتیی نیشتمانی کوردستانیش ناچینە کۆبوونەوە، بەو پێیە ژمارەی ئەو پەرلەمانتارانەی ناچینە کۆبوونەوەکەوە ١٣٥ پەرلەمانتار دەبێت و بەمەش رێژەی یاسایی بۆ کۆبوونەوەکە دروست نابێت".  شێروان دووبەردانی، پەرلەمانتاری فراکسیۆنی پارتی لە ئەنجوومەنی نوێنەرانی عێراق ئەمڕۆ چوارشەممە بە رووداوی راگەیاند، پەرلەمانتارانی هاوپەیمانیی سێقۆڵی رەوتی سەدر، پارتی و هاوپەیمانیی سەروەریی سوننەکان و هەندێک پەرلەمانتاری نزیکیان، نزیکەی ١٨٠ پەرلەمانتار دەبن؛ هەروەها بزووتنەوەی ئیمتیداد , نەوەی نوێ و بەشێک لە پەرلەمانتارانی سەربەخۆ نزیکەی ٣٤ پەرلەمانتارن و بەشداری کۆبوونەوەکە دەبن , ٥ پەرلەمانتارەکەی کۆتای کریستیان، پەرلەمانتارەکەی کۆتای کوردی ئێزدی و ئەندامانی فراکسیۆنی عێراقی سەربەخۆش بە سەرۆکایەتی عەبدولهادی حەسناوی کە ٥ بۆ ٨ پەرلەمانتارن بەشداری کۆبوونەوەکە دەبن.  وەک پەرلەمانتارەکەی پارتی دەڵێت، نزیکەی ٢٢٥ پەرلەمانتار لە کۆبوونەوەکەی رۆژی شەممەی داهاتوودا ئامادە دەبن.