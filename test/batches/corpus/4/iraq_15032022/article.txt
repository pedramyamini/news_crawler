ئەمڕۆ سێشەممە، ١٥ی ئاداری ٢٠٢٢، سەرکردەیەکی چوارچێوەی هاوئاهەنگی بە تۆڕی میدیایی رووداوی راگەیاند: "ئیسماعیل قائانی، فەرماندەی فەیلەقی قودسی سوپای پاسداران لە نەجەفە و بڕیارە ئەمڕۆ بگاتە بەغدا بۆ کۆبوونەوە لەگەڵ سەرکردەکانی چوارچێوەی هاوئانگی، قائانی باسی هۆکاری بۆردوومانەکەی رۆژی ١٣ی ئەم مانگەی هەولێر دەکات و روونکردەوەی وڵاتەکەی دەگەیێنێتە سەرکردەکانی چوارچێوەی هاوئاهەنگی، جگە لەوەش زیاتر لەبارەی هەوڵەکان بۆ پێکهێنانی حکومەتی داهاتووی عێراق گفتوگۆ و راسپاردەی دەبێت".  هەر ئەو سەرچاوەیە گوتی: "هەروەها حەسەن دانایی فەڕ، باڵیۆزی پێشووی ئێران لە عێراق گەیشتووەتە بەغدا و بڕیارە لەگەڵ سەرکردەکانی چوارچێوەی هاوئاهەنگی کۆببێتەوە، ئەگەری هەیە لەگەڵ چەند بەرپرسێکی عێراقیش لەوانە مستەفا کازمی، سەرۆکوەزیرانی عێراق کۆببێتەوە".  سەردانەکەی ئیسماعیل قائانی و حەسەن دانایی فەڕ، بۆ عێراق لەکاتێکدایە رۆژی ١٣ی ئادار، سوپای پاسداران بە ١٢ مووشەکی بالیستیی دوورمەودا شاری هەولێری بۆردوومان کرد، هەشت لەو مووشەکانە بەر ماڵی سەرمایەداری کورد شێخ باز بەرزنجی کەوتن، کە خاوەنی کارگرووپە.  عائید هیلالی، سەرکردە لەچوارچێوەی هاوئاهەنگی بەتۆڕی میدیایی رووداوی گوت: "هاتنی ئیسماعیل قائانی، فەرماندەی فەیلەقی قودسی سوپای پاسداران بۆ عێراق ئاساییە و چەند جارێک بۆ نزیککردنەوەی لایەنەکان هاتووە، بەڵام لە کۆبوونەوەکانیدا لەگەڵ سەرکردەکانی چوارچێوەی هاوئاهەنگی هیچ راگەیێندراوێک نییە، ئەوەی بڵاودەکرێتەوە تەنیا دزەپێکردنەکانە".  هێرشەکەی ١٣ی ئەم مانگەی هەولێر لەنێوخۆ و دەرەوی عێراق سەرکۆنەکرا، هەرێمی کوردستان لەبارەی پاساوی هێرشەکەوە کە بەقسەی ئێران سەنتەرێکی ئیسرائیلی لەو ناوچەیە هەبووە کە بۆردومانیکردووە، داوای لێکۆڵینەوەی کردووە، رۆژی دووشەممە ١٤ی ئادار، مستەفا کازمی، سەردانی هەولێری کرد و بڕیاری پێکهێنانی لێژنەیەکی لێکۆڵینەوەی لەرووداوەکە دا، کازمی لەگەڵ سەرۆک مەسعود بارزانی، نێچیرڤان بارزانی، سەرۆکی هەرێمی کوردستان و مەسروور بارزانی، سەرۆکی حکومەتی هەرێمی کوردستان کۆبووەوە.  هێرشەکەی ئێران بۆ سەر هەولێر  لەکاتێکدایە، زیاتر بە ٥ مانگ بەسەر هەڵبژاردنی خوولی پێنجەمی ئەنجوومەنی نوێنەرانی عێراق تێدەپەڕێت و هێشتا جگە لە دەستەی سەرۆکایەتی پەرلەمان، نە سەرۆک کۆمار هەڵبژێردراوە و نە حکومەت پێکهاتووە، چەند جارێکیش موقتەدا سەدر، رێبەری رەوتی سەدر باسی لەوەکرد کە هێرش دەکرێتە سەر هاوپەیمانەکانی و هەڕەشەیان لێدەکرێت.