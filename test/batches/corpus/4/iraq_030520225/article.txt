عوبێدە عەلی فەییازی تەمەن هەشت ساڵان یەکەم منداڵ بووە کە خنکاوە، لەگەڵ ئەوەی خوشکەکانی بە ناوەکانی (حەنین، ریتاج و عەزرا) کە هیچکامیان ١٤ بەهارەی تەمەنیان تێنەپەڕی بوو، هەوڵیانداوە رزگاری بکەن، بەڵام بێسوود بووە و ئەوانیش خنکاون. دواتریش کچە خاڵێکیان بە ناوی (شەهد حەمید)ـی تەمەن ساڵ ١٠ و هەروەها پوورێکیان بە ناوی (نەبەء فەییاز)ـی تەمەن ١٤ ساڵ، خنکاوە.  ئیبراهیم فەییاز عەلی، مامی چوار منداڵەکە بە رووداوی گوت، "بە دەستی خۆم هەر شەش منداڵەکەم یەک لە دوای یەک لە رووبارەکە دەرهێنا، دواتر رەوانەی نەخۆشخانەکران، ئەمە تەواوی رووداوەکەیە. "   رووداو دەچێتە پرسەی ئەو شەش منداڵە، شۆک و دۆشدامان بە رووخساری هەموویانەوە دیارە کە جەژنە پیرۆزەیان لێبووەتە شین و کارەسات. پیاوماقوڵ و ریشسپیانی ناوچەکە داوا لە خێزانەکان دەکەن ئاگاداری منداڵەکانیان بن تاوەکو کارەساتێکی هاوشێوە دووبارە نەبێتەوە.  شێخ عەباس حەمید، مامی منداڵەکان باسی لەوە کرد، "منداڵەکان چوونەتە بێستانێکی نزیک رووبار، دواتر یەکەم منداڵ کەوتووەتە نێو رووباری فورات، دواتر ئەو کچانە هەوڵیانداوە رزگاری بکەن، بەڵام یەک لە دوای یەک ئەوانیش خنکاون. منداڵێک ماوەتەوە و بەپەلە گەڕاوەتەوە لای کەسوکارەکەی و هەواڵی رووداوەکەی پێداون، کاتێک چوونەتە سەر رووبارەکە، ئەوان خنکابوون و دواتر دەریانهێناون".  خەلیل محەممە جومیلی، موختاری گوندی نێعمەییە ئاماژە بەوە دەکات، "داوا لە هەموو خێزانەکان دەکەین، رێگە نەدەن منداڵەکانیان بە تەنیا بچنە سەر رووبار، چونکە تووشی مەترسیی گەورە دەبن".   لە وەرزی هاوینی هەموو ساڵێکدا ترس و نیگەرانی عێراقییەکان زیاتر دەبێت، چونکە بەهۆی بەرزبوونەوەی پلەی گەرما منداڵەکانیان روو لە کەناری رووبارەکان دەکەن، بۆیە مردن بەهۆی خنکان لە رووبارەکانی دیجلە و فورات بەرزە، لەگەڵ ئەوەی بەردەوام هۆشداری دەدرێت لەوەی پێویستە مەلەکردن لە شوێنی گشتی و ناتایبەتەکان قەدەخە بکرێت، ئەمەش بۆ رێگریکردنە لە رووداوەکانی خنکان، بەڵام ئەو هۆشدارییانە سوودیان نییە و رووداوەکان دووبارە دەبنەوە.