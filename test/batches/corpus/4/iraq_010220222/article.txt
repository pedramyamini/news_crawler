هەرچەندە ئەوە یەکەمجار نییە مووشەک ئاراستەی بنکەی ڤیکتۆریای هاوپەیمانیی نێودەوڵەتی لە نزیک فڕۆکەخانەی نێودەوڵەتیی بەغدا بکرێت؛ هەروەها یەکەمجار نییە حکومەتی عێراق گرووپە چەکدارە یاخیبووەکان بە ئەنجامدانی ئەو هێرشە تۆمەتبار دەکات، بەڵام ئەمجارەیان یەکێک لە مووشەکەکان بەر فڕۆکەیەکی مەدەنی لەکارکەوتووی نێو فڕۆکەخانەکە کەوت و زیانی پێگەیاند.  محەممەد فازڵ، شرۆڤەکاری سیاسییە و دەڵێت، "بە ئامانجکردنی فڕۆکەخانەی نێودەوڵەتیی بەغدا بە ئامانجکردنی سەروەریی عێراقە، بەئامانجکردنی پرۆسەی سیاسییە کە ئێستا پێویستە بۆ پێکهێنانی حکومەتێکی نوێ و باشتربوونی دۆخی عێراق. "   هێرشەکەی ئەمجارەی سەر فڕۆکەخانەی نێودەوڵەتیی بەغدا مەترسی ئەوەی لێدەکرێت ببێتە سەرەتایەک بۆ قەدەخەکردنی گەشتە ئاسمانییەکان لەلایەن کۆمپانیاکانی فڕۆکەوانی یان وڵاتانەوە بۆ فڕۆکەخانەکانی عێراق، تەنانەت کوێت ئەو هەنگاوەی نا.  عەلی خالیدی، نووسەر و رۆژنامەنووسە و باس لەوە دەکات، "فڕۆکەخانە ناوچەیەکی قەدەخەیە بۆ هەمووان؛ بۆیە مووشەکبارانکردنی فڕۆکەخانە واتە لێدانی نێوبانگی عێراق، لێدانی ئاڵای عێراق و لێدانی هاووڵاتی و بەهای هاووڵاتی عێراقی؛ ئێمە پێویستمان بە هەر رووداوێکی ئەرێنییە بۆ هەڵگرتنی قەدەخە لەسەر هەموو کەرتەکانی عێراق، چونکە بواری زۆر هەن لە عێراق کە قەدەخەکراون، لە وەرزشەوە تاوەکو دەگاتە گەشتە ئاسمانییەکان کە بەمدواییە قەدەخەی لەسەر لابرا، تەنانەت نزیکترین دراوسێت کە کوێتە راستەوخۆ گەشتەکانی قەدەخە کرد. "  فاتیمە فازڵ، هاووڵاتییەکی عیراقییە و ئاماژە بەوە دەکات، "ئەو هێرشانە هەموویان پەیامی نەرێنین کە ئاڕاستەی وڵاتە عەرەبییەکان دەکرێن؛ بۆیە ئەو هێرشانە بۆ سەر دامەزراوە سەرەکییەکان پێویست نین، چونکە ئەوانە سامانی گەلن. "  هەرچەندە حکومەتی عێراق رایگەیاندووە کە تۆمەتبار بە ئەنجامدانی هێرشە مووشەکییەکەی سەر فڕۆکەخانەی بەغدا کە بەرەبەیانی رۆژی هەینی رابردوو ئەنجامدرا دەستگیرکراوە، بەڵام پێشبینی ناکرێت ئەو لایەنە ئاشکرا بکرێت کە لە پشتی ئەنجامدانی ئەو هێرشەوەیە، وەکو چۆن ئەنجامدەرانی هێرشە ناوبەناوەکانی سەر ناوچەی سەوز لە بەغدا تاوەکو ئێستا ئاشکرا نەکراون.