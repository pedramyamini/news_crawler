بڕیارە ئەمڕۆ شەممە ٢٦ - ٠٣ - ٢٠٢٢ کۆبوونەوەی پەرلەمانی عێراق بۆ هەڵبژاردنی سەرۆککۆمار بەڕێوەبچێت، هەرچەندە بەپێی کارنامەی پەرلەمان دەبوو کۆبوونەوەکە کاژێر ١١: ٠٠ بەڕێوەبچێت، بەڵام بەهۆی ئامادەنەبوونی رێژەی یاسایی پەرلەمانتاران، تاوەکو ئێستا کۆبوونەوەکە ئەنجامنەدراوە.  هەڵکەوت عەزیز، پەیامنێری تۆڕی میدیایی رووداو لە بەغدا گوتی، بڕیارە دوای ئەوەی کۆبوونەوەی فراکسیۆنەکانی سەدر، پارتی و سەروەریی سوننەکان بەجیا بەڕێوەبچێت، بەیەکەوە کۆبوونەوەیەکی هاوبەش ئەنجامبدەن بۆ ئەوەی دڵنیاببنەوە لەوەی کە ژمارەی پەرلەمانتارانیان دەگاتە چەند و دەتوانن کۆبوونەوەکە ئەنجامبدەن یاخود نا.  پەیامنێری رووداو باسی لەوەش کرد، نەوەی نوێ و ئیمتیدادیش بەجیا لە کۆبوونەوەدان و دواتر بەیەکەوە کۆدەبنەوە.  زۆرینەی سوننەکان لە هۆڵی کۆبوونەوەکەی پەرلەمان ئامادەن جگە لە هاوپەیمانی عەزم کە موسەننا سامەڕایی سەرۆکایەتییان دەکات و نۆ کورسییان هەیە. پەیامنێری رووداو باسی لەوە کرد، زۆرینەی سوننەکان بڕیانداوە بەشداری کۆبوونەوەکە بکەن.  پەرلەمانتارانی سەدر بە کفنەوە بەشداریی کۆبوونەوەکە دەکەن، ئەوەش وەکو ئامادەکارییەک بۆ هەموو ئەگەرێک. پێشتر رێبەری رەوتی سەدر گوتبووی، ئەگەر کۆبوونەوەکەی پەرلەمان نەکرێت ئەوە کۆتایی پەرلەمان دەبێت.  ململانێکە چڕبووەتەوە و زیاتر لەنێوان سەکردەکانی چواچێوەی هاوئاهەنگیی و موقتەدا سەدرە. چوارچێوەی هاوئاهەنگیی دەڵێن، یەک لەسەر سێی مسۆگەریان ئامادەیە و رێگە لە ئەنجامدانی کۆبوونەوەکە دەگرن و وەکو خۆیان دەڵێن، ١٣٠ پەرلەمانتاریان ئامادەن و ناچنە کۆبوونەوەکە.  شەوی رابردوو یەکێتیی نیشتمانیی کوردستان، یەکگرتوو و کۆمەڵی دادگەریش بڕیاریاندا بایکۆتی دانیشتنەکە بکەن.