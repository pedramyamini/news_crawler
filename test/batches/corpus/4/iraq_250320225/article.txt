ئاژانسى هسپرێسی مەغریبی بڵاویکردەوە، عەبدوللەتیف وەهبی، وەزیرى دادى مەغریب لەگەڵ سالار عەبدولستار، هاوتا عێراقییەکەى رێککەوتوون بۆ رادەستکردنەوەى ئەو هاووڵاتییە مەغریبیانەى، کە لە عێراق بەندکراون.  ئەو رێکكەوتنە لە کۆبوونەوەیەکى نێوان هەردوو وەزیردا بوو، کە ئێوارەى دوێنێ پێنجشەممە ٢٤ ى ئادار لە ریباتی پایتەختى مەغریب بەڕێوەچوو.  دوای کۆتاییهاتنى کۆبوونەوەکە، وەزيرى دادى مەغریب بە میدیاکانى وڵاتەکەى راگەیاند؛ لە نزیکترین کاتدا سەردانى بەغدا دەکات بەمەبەستى واژۆکردنى رێککەوتنى ئازادکردنى ئەو هاووڵاتیانەى وڵاتەکەى کە تۆمەتبارن بە تیرۆر، بەڵام ئەو پرسە پێویستى بە چوارچێوەیەکى یاسایی هەیە.  عەلى جیهانگیر، گوتەبێژى وەزارەتى کۆچ و کۆچبەرانى عێراق بە تۆڕى میدیایی رووداوى راگەیاند؛ "ئەو هاووڵاتییە مەغریبیانە لە گرتووخانەکانى سەر بە وەزارەتى دادى عێراقدان و تۆمەتبارن بە تیرۆر".  عەلی جیهانگیر گوتیشى: "بەگوێرەى بەدواداچوونەکانى ئێمە هیچ هاووڵاتییەکى مەغریبی نییە کە هاوسەرگیريى لەگەڵ عێراقییەک کردبێت لەچوارچێوەى رێکخراو داعش و لە کەمپى هۆل لە سووریاوە گەڕێندرابێتەوە عێراق، لەنێو منداڵەکانیشدا هەڵگرى رەگەزنامەى مەغریبی نییە".  بەگوێرەى ئامارەکانى حکومەتى مەغریب ١٠ هاووڵاتى مەغریبی بەتۆمەتى ئەندامێتى لە گروپە تیرۆریستییەکان کە دووانیان ژنن، لەلایەن هێزە ئەمنییەکانی عێراق دەستگیرکراون و ئێستا لە گرتووخانەکانی عێراقدان.  بڕیار بوو لە مانگى ئایارى ساڵى ٢٠٢١ عێراق و مەغریب چەند رێککەوتنێک واژۆبکەن کە پەیوەندارن بە گەڕاندەوەى ئەو بەندکراوانە، بەڵام بە گوتەى حکومەتى ریبات ئەو پرسە لەلایەن بەغداوە دواخرا.