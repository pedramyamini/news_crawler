ئەمڕۆ هەینی، ١٨ی ئاداری ٢٠٢٢، موحسین سەعدون، ئەندامی شاندی دانوستاندنکاری پارتی دیموکراتی کوردستان بۆ گفتوگۆ لەگەڵ لایەنەکانی عێراق تایبەت بە پێکهێنانی حکومەتی نوێی عێراق بە (تۆڕی میدیایی رووداو)ی راگەیاند؛ بڕیارە رۆژی پێنجشەممەی داهاتوو ٢٤ی ئادار، دادگەی باڵای فیدڕاڵیی عێراق بڕیار لەو سکاڵایەی سێ پەرلەمانتاری پارتی بدات، لەبارەی کەیسی ئازادکردنی بازرگانێکی ماددەی هۆشبەر بە مەرسومی کۆماری و لێخۆشبوونی تایبەت لەلایەن بەرهەم ساڵحەوە".  موحسین سەعدون گوتی: "ئەوەی بەرهەم ساڵح وەکو سەرۆککۆمار کردوویەتی پێشێلکاریی دەسەڵاتەکانییەتی، ئەوەش بەهۆی ئەوەی بازرگانێکی ئازادکردووە، کە دادگە بڕیاری لەسەر داوە، ئەو لێخۆشبوونە لە دەرەوەی دەسەڵاتەکانی سەرۆککۆمارە".  ئەندامەکەی شاندی دانوستاندنکاری پارتی پێیوایە ئەگەری زۆرە دادگە لە بەرژەوەندیی سکاڵاکەی پەرلەمانتارەکانی پارتی بڕیار بدات و گوتی: "ئەگەری هەیە بەرهەم ساڵح لە رکابەرایەتی بەدەستهێنانی پۆستی سەرۆککۆمار دووربخرێتەوە".  بەهۆی کەیسی ئازادکردنی بازرگانێکی ماددەی هۆشبەرەوە لەلایەن بەرهەم ساڵح، هەر سێ پەرلەمانتاری پارتی لە ئەنجوومەنی نوێنەران (ڤیان سەبری، رێبوار هادی و شێروان دووبەردانی)، لەدادگەی باڵای فیدڕاڵی سکاڵایان لەسەر بەرهەم ساڵح تۆمارکرد و بە پێشێلکردنی دەسەڵاتەکانی سەرۆککۆمار تۆمەتباریان کردووە.  رۆژی دووشەممە، ٢٨ی شوباتی ٢٠٢٢ سەرۆککۆماری عێراق دوای کۆبوونەوەی لەگەڵ لیژنەی لێکۆڵینەوە لەو پرسە کە لە سەرۆکایەتیی کۆمار پێکهێنرا، بڕیاریدا هەردوو مەرسومی کۆماریی ژمارە ١ و ٢ی تایبەت بە داواکردنی ئازادکردنی لوئەی جەواد یاسری، کوڕی پارێزگاری پێشووتری نەجەف بکشێنێتەوە کە لە ساڵی ٢٠١٨ بە تاوانی بازرگانیکردن بە ماددەی هۆشبەرەوە بڕیاری زیندانیکردنی هەتاهەتایی بۆ دەرچوو.  بەپێی مەرسومی کۆماریی ژمارە یەک، بەرهەم ساڵح بڕیاری لێخۆشبوونی بۆ تاوانبار جەواد لوئەی یاسری دەرکردووە، کە دادگەی کەرخ لە ساڵی ٢٠١٨ سزای داوە و لە مەرسوومەکەدا هاتووە پێویستە وەزیری داد لە رۆژی دەرچوونییەوە جێبەجێی بکات، بەڵام بەپێی زانیارییەکانی رووداو. ئەو تاوانبارە بۆ دەرەوەی عێراق هەڵاتووە و تاوەکو ئێستاش دەستگیرنەکراوە.  جەواد لوئەی یاسری، کوڕی پارێزگاری پێشووتری نەجەف، لە ساڵی ٢٠١٨ لەلایەن پۆلیسەوە دەستگیرکرا، لەکاتی دەستگیرکردنی خۆی و دوو کەسی دیکە ٥ کیلۆ و ٦٠٠ گرام ماددەی هۆشبەریان پێبوو لەگەڵ دەمانچەیەک و ٧٠٠٠ حەبی هۆشبەر،   لە ١٠ ـی کانوونی دووەمی ئەمساڵ د. بەرهەم ساڵح بە مەرسومێکی کۆماری بڕیاری لێبووردنی تایبەتی بۆ جەواد و ھاوڕێکانی دەرکرد، ئەو کارەی سەرۆککۆمار کاردانەوەی زۆری بەدوای خۆیدا ھێنا زۆربەی لایەنە سیاسییەکان سەرکۆنەی بڕیارەکەیان کرد.  دوای رووداوەکە، پارێزەرێک بەناوی ئەحمەد ئەلشەھید، سکاڵای یاسایی لەسەر سەرۆککۆمار و سەرۆکوەزیران تۆمارکرد و بە تۆڕی میدیایی رووداوی گوت بە پشتبەستن بە ماددەی ١٠٤ی یاسای سزادانی عێراقی و بە تۆمەتی خراپ بەکارهێنانی پلە و پۆستیان لە دادگەی کەرخ لە بەغدا سکاڵاکەی تۆمارکردووە و گوتەکانی لێ وەرگیراوە.