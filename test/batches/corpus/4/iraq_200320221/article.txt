عەممار حەکیم، کە هاوکات سەرۆکی رەوتی حیکمەی نیشتمانییە، رۆژی شەممە ١٩ - ٠٣ - ٢٠٢٢، لە کۆنگرەی هاوپەیمانیی نیشتمانیی کوردی فەیلی لە بەغدا رایگەیاند: "هۆشداری دەدەم لە بەکارهێنانی دانیشتنی هەڵبژاردنی سەرۆککۆمار لەلایەن لایەنەکانەوە بۆ یەکترشکاندن، چونکە دەوڵەت بە قۆڵبادان و ئێسکشکاندن بەڕێوەنابرێت، بەڵکو بە گفتوگۆ و لێکتێگەیشتن و تەواوکەری، لەگەڵ سەرخستنی بەرژەوەندی گشتیی بەسەر بەرژەوەندی تایبەتدا بەڕێوەدەبرێت".  عەممار حەکیم هەروەها جەختیکردەوە لەسەر: "گرنگی پشتبەستن بە یەک رێسا لە مامەڵەکردن لەگەڵ ئەو لایەنانەی کە دەیانەوێ لە حکومەتی داهاتوودا بەشداربن، چونکە هاوسەنگی رێگەخۆشکەرە بۆ سەقامگیری".  سەرۆکی رەوتی حیکمەی نیشتمانی، سەبارەت بە هەڵسوکەوتی رژێمی پێشووی عێراق بەرامبەری کوردی فەیلی، گوتی: "وشەکان ناتوانن گوزارشت لەو ستەمە بکەن کە لە کوردی فەیلی کراوە، چونکە ئەوان بەهۆی نەتەوە و ئایینزایشەوە کرانە ئامانج، تەنانەت رژێمی بەعس شانازی بە ریشەکێشکردنی کوردی فەیلی لە عێراق و بەکارهێنانیان لە تاقیکردنەوە بایۆلۆژی و کیمیاییەکانیدا دەکرد، بەڕادەیەک ٦٠٠ هەزار کوردی فەیلی ئاوارە کرد و ٢٠ هەزار گەنجی فەیلیشی بێسەروشوێن کرد، کە تاوەکو ئێستا چارەنووسیان نادیارە".  بڕیارە لە رێکەوتی ٢٦ی ئەم مانگەدا ئەنجوومەنی نوێنەرانی عێراق کۆببێتەوە بۆ هەڵبژاردنی سەرۆککۆماری نوێی عێراق.  بەپێی بڕیاری دادگەی فیدراڵیی عێراق پێویستە لانیکەم ٢٢٠ پەرلەمانتار لە دانیشتنی ئەنجوومەنی نوێنەرانی عێراق تایبەت بە هەڵبژاردنی سەرۆککۆمار ئامادەبن، لە کاتێکدا هاوپەیمانیی سێقۆڵیی نێوان پارتی دیموکراتی کوردستان و رەوتی سەدر و هاوپەیمانیی سەروەریی سوننەکان، کەمتر لە ١٨٠ کورسیان لە پەرلەماندا هەیە، هەروەها چوارچێوەی هاوئاهەنگی، کە لە هاوپەیمانیی دەوڵەتی یاسا و هاوپەیمانیی فەتح و چەند لایەنێکی دیکە پێکهاتووە دەڵێت؛ ١٣٠ پەرلەمانتاری لەگەڵدایە و دەتوانێت رێگر بێت لە بەڕێوەچوونی دانیشتنی هەڵبژاردنی سەرۆککۆمار.  لەم سەروبەندە وەکو پەرلەمانتاران و سیاسەتڤانانی هاوپەیمانیی سێقۆڵی و چوارچێوەی هاوئاهەنگی دەڵێن هەردوولا هێشتا نەگەیشتوونەتە رێککەوتن سەبارەت بە پێکهێنانی گەورەترین فراکسیۆن و هەڵبژاردنی سەرۆککۆمار و سەرۆکوەزیران و چۆنێتیی پێکهێنانی حکومەتی نوێ.