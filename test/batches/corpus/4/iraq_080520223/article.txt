دکتۆر حەیدەر حەنتوش، بەڕێوەبەرى یەکەى نەخۆشییە گوێزراوەکانى بەڕێوەبەرایەتیى تەندروستیى زیقار رۆژی یەکشەممە ٨ - ٥ - ٢٠٢٢ بە تۆڕى میدیایی رووداوى راگەیاند: ئەمڕۆ چوار تووشبووی دیکە بە تاى خوێنبەربوون لە زیقار تۆمارکران، تەمەنی تووشبووەکان لە نێوان ١٧ بۆ ٤٧ ساڵاندایە.   دکتۆر حەیدەر حەنتوش گوتى، "لە سەرەتاى ئەمساڵەوە و بەو تووشبووانەی ئەمڕۆوە، تێکڕاى تووشبووانى تاى خوێنبەربوون گەیشتووەتە ٢٨ کەس کە پێنجیان گیانیان لەدەستداوە. " یەکەم تووشبوون و زۆرترین ژمارەى تووشبوون بە تاى خوێنبەربوون لە پارێزگاى زیقارى باشوورى عێراق تۆمارکراوە.   تاى خوێنبەربوون لە رێگەى بەریەککەوتن لەگەڵ ئاژەڵ یان پێوەدانى مێشوولەوە دەگوازرێتەوە بۆ مرۆڤ و بەهۆى بەریەککەوتنى راستەوخۆوە لە نێوان مرۆڤدا دەگوێزرێتەوە. دیارترین نیشانەکانى بریتین لە تا و ئازارى ماسوولکە و سکچوون.  هەر ئەمڕۆ، بەڕێوەبەرایەتیى تەندروستیی پارێزگاى میسان یەکەم تووشبوونى بەو پەتایە لە پارێزگاکە راگەیاند.  بەڕێوەبەرایەتیى تەندروستیی پارێزگاى میسان لە راگەیێندراوێکدا بڵاویکردەوە، "تووشبووەکە لە یەکەیەکى جیاکراوەى تایبەت بە تووشبووانى تاى خوێنبەربوونە لە نەخۆشخانەى شەهید سەدر لەو پارێزگایە. "   رۆژی ٧ ـی ئایار، سەیف بەدر، گوتەبێژى وەزارەتى تەندروستیى عێراق رایگەیاند، ٤٠ تووشبوو بە تاى خوێنبەربوون لە عێراق تۆمارکراون و لەو ژمارەیە هەشت تووشبوویان گیانیان لەدەستداوە.