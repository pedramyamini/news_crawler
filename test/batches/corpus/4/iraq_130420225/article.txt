سەجاد کائین کوڕێكی تەمەن ١١ ساڵانە، رۆژانە دەچێتە زبڵخانەکە تا ئێوارە دەگەڕێ، ئەو مێرمنداڵە خێزانێکی ١١ کەسی هەیە، لە خانووێکی زێدەڕۆدا دەژین. باوکی دەڵێت، "ئەوە تەنیا کوڕمە، ئەمە رێگەی ژیان و قەدەری ناخۆشی ئێمەیە".   لەبارەی ئەو پارەیەی دەستیان دەکەوێت، سەجاد کائین دەڵێت، "پارەی زۆر نییە، بەڵام چی بکەین ئیدی ئەمە ژیانمانە، دێینە ئێرە دەگەڕێین نە مووچەمان ھەیە و نە چاودێریی کۆمەڵایەتی، دێینە ئێرە شت کۆدەکەینەوە بووەتە سەرچاوەی ژیانمان ھەفتانە بایی ٢٥ یان ٢٠ ھەزار دەفرۆشین".   باوکی سەجاد تەمەنی ٥١ ساڵە و بە یارمەتیی ٧ کچەکەی قوتوی پێپسی، کارتۆن و پلاستیک کۆدەکاتەوە، ئەو پیاوە ناوی کائین مەھدییە و لەبارەی ژیانیانەوە دەڵێت، "من تەنیا کچم ھەیە و لەگەڵ یەک کوڕ کاری کۆکردنەوەی قوتو نایلۆن و پلاستیک دەكەن و ھیچ مووچەیەکیشم نییە، ھەر دوو ھەفتە جارێک لەنێوان ٢٥ بۆ ٣٠ ھەزار دینار دەفرۆشم، ھیچم نییە بۆ کچەکانم بكڕم، دەمەوێ یارمەتییەکم بدەن".  وەزارەتی نەوتی عێراقی رایگەیاند، تەنیا لە مانگی ئاداری ئەمساڵ داھاتی نەوتی عێراق نزیکەی ١٢ ملیار دۆلار بووە، کەچی بەپێی وەزارەتی پلاندانانی عێراق رێژەی ھەژاری نزیک دەبێتەوە ٢٥ % و بەراورد بە ساڵی ٢٠١٩ ھەژاری ٦ % زیادیکردووە.   عەبدولزەھرە ھینداوی، گوتەبێژی وەزارەتی پلاندانانی عێراق دەڵێت، "رێژەی ھەژاری لە ٢٠١٩ نزیکەی ١٩ % بوو، بەڵام ئەم رێژەیە بەرزبووەوە لە ساڵی ٢٠٢٠ و ٢٠٢١ بۆ نزیکەی ٢٥ % ئەمەش بەھۆی بارودۆخی تەندروستی و کۆمەڵایەتی و ئابووری، پارێزگای موسەننا کە لە ھەموو پارێزگاکان ھەژارترە و رێژەی ھەژاری تێیدا ٥٢ % ە دوای ئەویش پارێزگای دیوانییە و زیقار دێن، بەڵام رێژەی هەژاری لە ھەرێمی کوردستان کەمترە بەبەراورد بە پارێزگاکانی دیکەی عێراق".   هەر بەپێی ئاماری ساڵی ٢٠٢١ی وەزارەتی پلاندانانی عێراق رێژەی بێکاری نزیک دەبێتەوە ٣٠ %. ئامارەکە دەرخەری ئەوەیە لەکۆی ١٠ ملیۆن منداڵی عێراقی خوار تەمەن ١٥ ساڵ، زیاتر لە ٢٥٠ هەزاریان ناچارن رۆژانە کار بکەن.