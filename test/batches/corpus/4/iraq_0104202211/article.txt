ئەو گوتانە دیدی سەرۆکی ئەنجوومەنی باڵای دادوەریی عێراقن بۆ چارەکردنی ئەو بنبەستە سیاسییەی کە لە پرۆسەی سیاسیی عێراقدا سەریهەڵداوە، بەهۆی سووربوونی هاوپەیمانیی سێقۆڵی؛ رەوتی سەدر و پارتی دیموکراتی کوردستان و هاوپەیمانی سەروەریی سوننەکان لەسەر پێکهێنانی حکومەتی زۆرینە، لە کاتێکدا چوارچێوەی هاوئاهەنگی پێداگیرە لەسەر پێکهێنانی حکومەتی سازان بە بەشداری هەموو لایەنە سیاسییەکان.  فایەق زێدان، سەرۆکی ئەنجوومەنی باڵای دادوەریی عێراق رۆژی هەینی ١.٤.٢٠٢٢ لە گوتارێکدا کە لە ماڵپەڕی ئەنجوومەنی باڵای دادوەریی عێراق بڵاوکراوەتەوە دەڵێت، "پێویستە هاوسەنگی لە نێوان دەسەڵاتی یاسادانان و جێبەجێکردن هەبێت بەوەی هەردوو دەسەڵاتەکە بتوانن چاودێری یەکتر بکەن؛ هەر دەسەڵاتێکیش بنەماکانی دەستوور پێشێلبکات پێویستە رێگەیەک هەبێت بۆ سزادانی، چونکە لە دەستووری ئەو وڵاتانەی کە سیستمیان پەرلەمانییە، ئامرازی یەکسان هەن بۆ گوشارکردن و چاودێری هەر دەسەڵاتێک بەرامبەر دەسەڵاتێکی دیکە بۆ ئەوەی هیچ دەسەڵاتێک نەتوانێ ئەوی دیکە کۆنترۆڵ بکات و هاوسەنگی نەهێڵێت".  فایەق زێدان دەشڵێت، "گرنگترین ئامرازی دەسەڵاتی یاسادانان بەرامبەر دەسەڵاتی جێبەجێکردن پرساندن و لێسەندنەوەی متمانەیە، وەکو لە بڕگەی هەشتەمی ماددەی ٦١ ـی دەستووری عێراقدا هاتووە؛ لە بەرامبەریشدا هەڵوەشاندنەوەی پەرلەمان ئامرازێکە بۆ بەدیهێنانی هاوسەنگی لە نێوان دەسەڵاتی یاسادانان و دەسەڵاتی جێبەجێکردن، هەروەها گرنگترین چەکی دەستی دەسەڵاتی جێبەجێکردنە بە رووی دەسەڵاتی یاسادانان، وەکو لە دەستووری عێراقدا هاتووە، بەڵام دەستوور لە بڕگەی یەکەمی ماددەی ٦٤ دا سەبارەت بە هەڵوەشاندنەوەی پەرلەمان دەڵێت: بە دوو رێگە دەکرێت؛ یەکەمیان هەڵوەشاندنەوەی پەرلەمانە بە داوای یەک لە سێی ئەندامانی و رەزامەندی نیوە کۆی یەکی ئەندامانی پەرلەمان، ئەمەش لە رووی کردارەوە پێشبینی ناکرێت رووبدات؛ رێگەی دووەم بریتییە لەوەی سەرۆکوەزیران داوای هەڵوەشاندنەوەی پەرلەمان بکات و سەرۆککۆمار ئەم داوایە پەسند بکات، دواتر نیوە کۆی یەکی ئەندامانی پەرلەمان داواکە پەسند بکەن، بەڵام لە راستیدا ئەمەشیان ئەستەمە جێبەجێ بکرێت".  سەرۆکی ئەنجوومەنی باڵای دادوەریی عێراق ئاماژەش دەکات، "ئەمڕۆ لە رۆشنایی دۆخی سیاسیی عێراق و بە ئاشکرا پێشێلکردنی بنەمای دەستوور کە لە بڕگەی دووەمی ماددەی ٧٢ ـی دەستووردا هاتووە، تایبەت بە دیاریکردنی ماوەی هەڵبژاردنی سەرۆککۆمار بە ٣٠ رۆژ لە دوای یەکەمین دانیشتنی پەرلەمانی نوێ، لە کاتێکدا تاوەکو ئێستا سەرباری بڕیاری دادگەی فیدراڵی، بەهۆی رێکنەکەوتنی حیزب و لایەنە سیاسییەکان سەرۆککۆمار هەڵنەبژێردراوە، بۆیە پێشێلکردنی دەستوور هەر بەردەوامە بێ ئەوەی هیچ سزایەک هەبێت بۆ ئەم پێشێلکردنە؛ بەهۆی ئەم هۆکارانە پێویستە بڕگەی یەکەمی ماددەی ٦٤ ـی دەستووری عێراق هەموار بکرێتەوە بۆ ئەوەی سەرۆکوەزیران و سەرۆککۆمار پێکەوە دەسەڵاتی هەڵوەشاندنەوەی پەرلەمانیان هەبێت، بێ ئەوەی پێویست بکات رەزامەندی پەرلەمان وەربگرن بۆ دەرکردنی ئەو بڕیارە، بەڵام دەبێ لە کاتی پرساندنی سەرۆکوەزیران بڕیاری هەڵوەشاندنەوەی پەرلەمان نەدرێت، ئەم هەموارکردنەش پێویستە بۆ بەدیهێنانی هاوسەنگی لە نێوان دەسەڵاتی یاسادانان و دەسەڵاتی جێبەجێکردن، هەروەها پێویستە بۆ سزادانی پەرلەمان ئەگەر دەستووری پێشێلکرد، بەڵام دەبێ بڕیاری هەڵوەشاندنەوەی پەرلەمان لەم دۆخەدا قابیلی تانەلێدان بێت لە دادگەی باڵای فیدراڵی".  هەرچەندە بڕیار بوو چوارشەممەی رابردوو ٣٠.٣.٢٠٢٢ دانیشتنی پەرلەمانی عێراق تایبەت بە هەڵبژاردنی سەرۆککۆماری نوێ بەڕێوەبچێت، بەڵام بەهۆی بایکۆتکردنی دانیشتنەکە لەلایەن چوارچێوەی هاوئاهەنگی لەگەڵ چەند فراکسیۆنێکی دیکە، دانیشتنەکە هاوشێوەی دانیشتنی شەممەی رابردوو بەڕێوەنەچوو، چونکە هاوپەیمانی سێقۆڵی نێوان رەوتی سەدر و پارتی و سوننەکان ناتوانێ ٢٢٠ پەرلەمانتار بە ئامادەبوون لە دانیشتنی هەڵبژاردنی سەرۆککۆمار رازی بکات، لە کاتێکدا بەپێی بڕیاری دادگەی فیدراڵیی عێراق بۆ دەستپێکردنی دانیشتنی هەڵبژاردنی سەرۆککۆمار پێویستە ٢٢٠ پەرلەمانتار لە دانیشتنەکەدا ئامادەبن.