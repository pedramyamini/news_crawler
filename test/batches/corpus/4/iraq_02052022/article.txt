یەکشەممە ١ی ئایارى ٢٠٢٢، پارێزگا میسان لە راگەیێندراوێکدا چەند بڕیارێکى ئاشکراکرد بۆ رێگریکردن لە بڵاوبوونەوەى تاى خوێنبەربوون لەو پارێزگایە، دوای ئەوەى ئەو پەتایە لە پارێزگاى زیقار بڵاوبووەوە و لە هەندێ لە شارەکانى دیکەى ناوەڕاست و باشوورى عێراق تووشبوون بەو پەتایە تۆمارکران.   یەکێک لە بڕیارەکانى پارێزگاى میسان، داخستنى سنوورەکانیەتى بەڕووى ئەو ئاژەڵانەی کە بەشێوەى قاچاخ لە سنووری کۆمارى ئیسلامى ئێرانەوە دەبرێنە ئەو شارە.  پارێزگاى میسان رایگەیاندووە، کە رێگرى لە دزەکردنى ئەو ئاژەڵە قاچاخانە لە ئێرانەوە لە رێگەى هاوئاهەنگیکردنیان دەبێت لەگەڵ لیواى ١٠ ى پاسەوانى سنوورى عێراق لە میسان.  پارێزگاى میسان هاوسنوورى ئێرانە و یەک دەروازەى سنووریى فەرمى لەگەڵ کۆمارى ئیسلامیی ئێراندا هەیە، لە خۆرهەڵاتى عێراقەوە بەناوى دەروازەى سنووریى شیب.  دوێنێ ٣٠ ى نیسانى ٢٠٢٢، وەزارەتى تەندروستیی عێراق رایگەیاند؛ ٢٤ هاووڵاتى لە سەرانسەرى عێراق تووشی تاى خوێنبەربوون هاتوون.   ئەمڕۆ ١ ى ئایار یەکەم تووشبوون بەو پەتایە لە کەرکووک تۆمارکرا. زۆرترین ژمارەى تووشبووانى تاى خوێنبەربوون لە سنوورى پارێزگاى زیقارە.  لە لێدوانێکى پێشوویدا بۆ رووداو، حەیدەر حەنتووش، بەڕێوەبەرى یەکەى نەخۆشییە گواستراوەکان لە بەڕێوەبەرایەتیى تەندروستیى پارێزگاى زیقار رایگەیاند؛ لە سەرەتاى ئەمساڵەوە ١٧ کەس تووشى پەتاکە بوون و حەوتیان گیانیان لەدەستداوە.