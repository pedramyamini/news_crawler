دوای نیوەڕۆی ئەمڕۆ دووشەممە ١٦/٥/٢٠٢٢، وەزارەتی تەندروستیی عێراق لە راگەیێندراوێکدا رایگەیاند، ژمارەی ئەوانەی بەهۆی شەپۆلی خۆڵبارینەوە تووشی تەنگەنەفەسی بوونە و سەردانی نەخۆشخانەکانیان کردووە، گەیشتووەتە  ٤,٠٠٠ کەس.   هەروەها وەزارەتی تەندروستیی عێراق  دەڵێ، سەرجەم حاڵەتەکان لەلایەن دام و دەزگا تەندروستییەکانەوە چاودێری تەندروستی پێویستیان بۆکراوە.  شەپۆلی خۆڵبارینەکە، کە  لە شەوی رابردووەوە دەستپێکردووە، هەرێمی کوردستانیشی گرتووەتەوە، بەپێی ئاماری تەندروستیی سلێمانی، ئەمڕۆ دووشەممە زیاتر لە ٧٠ کەس رەوانەی نەخۆشخانەکان کران، لە سنووری تەندروستیی گەرمیانیش ٥٢ کەس.  بەهۆی خۆڵبارینەوە، گەشتەکانی فڕۆکەخانەی نێودەوڵەتیی سلێمانی بۆ ماوەی کاژێرێک راگیران، بە هەمانشێوە گەشتەکان لە فڕۆکەخانەکانی بەغدا و نەجەف راگیران، بەڵام لە فڕۆکەخانەی هەولێر بەردەوام بوون.  هەر ئەمڕۆ حەوت پارێزگای عێراق بەهۆی خۆڵباریەنوە پشوویان راگەیاند. هەروەها وەزارەتەکانی پەروەردە و خوێندنی باڵای عێراق پشوویان راگەیاند و تاقیکردنەوەکانی ئەمڕۆیان دواخست.  سەرەتای ئەم هەفتەیە عامر جابری، گوتەبێژی دەستەی گشتیی کەشناسی و بوومەلەرزەزانیی عێراق بە تۆڕی میدیایی رووداوی راگەیاندبوو، "لە رۆژی دووشەممە عێراق دەکەوێتە ژێر کاریگەری شەپۆلێکی خۆڵبارین کە چڕییەکەی و کاریگەرییەکەی بەپێی ناوچەکان دەگۆڕێت. خۆڵبارینەکە بەهۆی بەرزەپاڵەپەستۆیەکەوە روودەدات کە لە دەریای نێوەڕاستەوە دێت و لەگەڵیدا پلەی گەرما بە تایبەت لە ناوچەکانی پارێزگاکانی نێوەڕاست و باشووری عێراق دادەبەزێت. "   دەستەی کەشناسیی عێراق سەبارەت بە هۆکاری زۆربوونی شەپۆلی خۆڵبارین لە عێراق دەڵێت، "کەمی باران و کەمبوونەوەی رووبەری سەوزاییە، بەڵام هۆکاری درێژمەودای ئەم دۆخە گۆڕانی کەشوهەوا و وشکەساڵی و بە بیابانبوونی خاکی عێراقە. "   سەبارەت بە کاتی کۆتاییهاتنی شەپۆلی خۆڵبارینەکە، رۆژی دووشەممە ١٦ی ئایاری ٢٠٢٢، ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی راگەیاند، ئەمڕۆ کاریگەریی شەپۆلی خۆڵبارین تاوەکو درەنگانی شەو بەردەوام دەبێت و دوای ئەوە کاریگەرییەکانی بەرەو کەمبوونەوە دەچن. سبەینێ سێشەممەش خۆڵبارین بەردەوام دەبێت، بەڵام وەکو ئەمڕۆ نا، گوتیشی: "رۆژی چوارشەممە ١٨ی ئایار کاریگەریی ئەم شەپۆلەی خۆڵبارینە نامێنێت".