ئەمڕۆ پێنجشەممە ١٢/٥/٢٠٢٢، سالم عەنبەکی، ئەندامی هاوپەیمانی فەتح لە پەرلەمانی عێراق بە تۆڕی میدیایی رووداوی راگەیاند: "سەربەخۆکان دەزانن دۆخی عێراق بە سازانە، بۆیە سەربەخۆکان ناتوانن سەربەخۆییانە حکومەت پێکبهێنن و وەزیرەکان دیاری بکەن".  سالم عەنبەکی ئاماژە بەوەدەکات، "سەربەخۆکان ئاڕاستەی جیاوازیان هەیە، هەندێکیان گرێدراوی رەوتی سەدر و چوارچێوەی هاوئاهەنگین، رای خۆیان هەیە، بەڵام ناتوانن لەسەر رایەک رێکبکەون، هەر پەرلەمانتارێک بۆچوونێکی هەیە لەبارەی کۆبوونەوەکانی رابردووی پەرلەمان، هەر لەسەرەتاوە کۆک نین".   پەرلەمانتارەکەی هاوپەیمانیی فەتح جەخت لەوە دەکاتەوە، "پێکهێنانی حکومەت بە دیاریکردنی سەرۆکوەزیران و وەزیرەکان کارێکی ئەوەندە ئاسان نییە. هەروەها ناشکرێت فراکسیۆنەکانی دیکە هەر ئەوا کراوەبن بە رووی سەربەخۆکاندا لە پێکهێنانی حکومەتدا. سەربەخۆکان ئەو راستییە باش دەزانن، هەر کەسێک بیەوێت بەشداری حکومەت بکات مەرجی خۆی هەیە، ئەمەش کاری سەربەخۆ بۆ پێکهێنانی حکومەت ئاڵۆز دەکات، دەشزانن قسەکردن بابەتێکە و راستی پێکهێنانی حکومەتیش بابەتێکی دیکەیە".   ئەو پەرلەمانتارەی هاوپەیمانی فەتح پێیوایە، ناکرێت داواکاری هەموو سەربەخۆکان جێبەجێ بکرێت و دەشڵێت، پرۆسەی سیاسی عێراق "لە ناوچەکەدا جۆرێکی ناوازەیە. "   دوای حەوت مانگ لە بەڕێوەچوونی هەڵبژاردنی ئەنجوومەنی نوێنەران لە رۆژی ١٠ ـی ئۆکتۆبەری ٢٠٢٢، هێشتا حکومەتی عێراق پێکنەهاتووە و سەرۆککۆماریش هەڵنەبژێردراوە، ناکۆکیی نێوان سەدرییەکان و هاوپەیمانیی رزگارکردنی نیشتمان و چوارچێوەی هاوئاهەنگی، رێگرە لەبەردەم تەواوکردنی رێوشوێنەکانی پێکهێنانی حکومەت.  هاوپەیمانیی چوارچێوەى هاوئاهەنگى و هاوپەیمانیی رزگارکردنى نیشتیمان لەسەر شێوازى حکومەتى داهاتووى عێراق ناکۆکن و بەهۆیەوە سەرۆککۆمار هەڵنەبژێردراوە، کە هاوکات خاڵى ناکۆکى نێوان یەکێتى نیشتیمانیی کوردستان و پارتى دیموکراتى کوردستانە و هەریەکەیان بەربژێرى خۆیان هەیە.  رۆژانی ٢٥ و ٣٠ ـی ئادارى ٢٠٢٢، بەهۆى رێکنەکەوتنى لایەنەکان و ئامادەنەبوونى ژمارەى پێویستى پەرلەمانتاران کە ٢٢٠ پەرلەمانتارە، نەتوانرا سەرۆککۆمار لە پەرلەمان هەڵبژێردرێت.