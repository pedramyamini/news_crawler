سەمیرە رەزا خەڵەف، بەڕێوەبەری بەشی تۆمارکردنی بوومەلەرزە لە دەستەی کەشوهەوا و تۆمارکردنی بوومەلەرزە لە وەزارەتی گواستنەوەی عێراق لە راگەیێندراوێکدا رایگەیاند، لە مانگی ئاداردا ٢٨ بوومەلەرزەیان تۆمارکردووە کە ناوەندی روودانی حەوتیان نێوخۆی هەرێمی کوردستان و عێراق بووە، ٢١ ـەکەی دیکەیان لە رۆژهەڵاتی کوردستان و ئێران لە نزیک ناوچە سنوورییەکان بوون.  باس لەوەش دەکات، لە رۆژهەڵاتی کوردستان و ئێران بەدیاریکراوی لە پارێزگاکانی کرماشان، ئیلام، سنە، خوزستان و ناوچەکانی دیکە ٢١ بوومەلەرزە روویانداوە. لەکاتێکدا ئەوانی دیکە لە قەزای کەلار لە پارێزگای سلێمانی، پارێزگای بەسرە، پارێزگای واست و قەزای تەلەعفەر لە پارێزگای نەینەوا بوون.   سەمیرە رەزا خەلەف گوتیشی، "ئەوەی تێبینی دەکرێت ناوچەکانی رۆژئاوا و رۆژئاوای باشووری عێراق خاڵین لە بوومەلەزە، لەکاتێکدا باکووری رۆژهەڵات بە ئاڕاستەی بەریەککەوتنی کیشوەریی بوومەلەرزەیان زیاترە، بە دیاریکراویش ئاڕاستەی باکوور و باکووری رۆژهەڵاتی عێراق. هاوکات بوومەلەرزەکان هیچ زیانێکی گیانی یان ماددی ئەوتۆیان نەبووە. "