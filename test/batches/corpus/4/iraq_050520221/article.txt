جیم فیتۆن، تەمەنی ٦٦ ساڵە. مانگی رابردوو، لە فڕۆکەخانەی بەغدا لەگەڵ هاووڵاتیێکی ئەڵمانی دەستگیرکران، ئەوەش دوای ئەوەی کە بەرپرسانی گومرکی عێراق ژمارەیەک پارچە شوێنەواریان لێ گرتن.  پارچە شوێنەوارەکان بریتی بوون لە پارچە گۆزە و گڵکاری، کە لە شوێنێکی شوێنەواری دێرینی عێراق کۆکرابوونەوە.   ناسنامەی هاووڵاتییە ئەڵمانییەکە هێشتا ئاشکرا نەکراوە و دیار نییە لە چ دۆخێکی یاساییدایە، بەڵام زەویناسە بەریتانییەکە بە یاسای شوێنەوار و کولتوور دەستگیرکراوە، کە سزاکەی تاوەکو لە سێدارەدان دەڕوات. هێشتا وادەی دادگاییکردنەکەی دیارینەکراوە.   بەڵام بەرپرسانی عێراقی و شارەزایانی یاسایی ئاماژە بەوە دەکەن ئەگەری وەرگرتنی سزای لەسێدارەدان زۆر کەمە. لەگەڵ ئەوەشدا، ئەگەری قۆستنەوەی دۆسیەکە لە لایەن گرووپە چەکدارەکانی نزیک لە ئێرانەوە بۆ ئاراستەکردنی رای گشتیی عێراق لە دژی حکومەتی بەریتانیا، خێزانەکەی نیگەران کردووە.   خێزانی فیتۆن داوا لە حکومەتی بەریتانیا دەکات، هاوکاریان بکات لە داخستنی دۆسیەکە پێش ئەوەی دادگایی بکرێت. چاوەڕێ دەکرێت لەم هەفتەیەدا رۆژی دادگاییکردنەکەی زەویناسە خانەنشینەکە دیاربکرێت.   سام تاسکار، زاوای فیتۆن، لە پەیوەندیێکی تەلەفۆنیدا بە ئاژانسی ئەسۆشیەتد پرێسی گوتووە: "بۆ ئێمە پرسێکی زۆر سیاسییە. زۆر پەرۆشی ئەوەین دڵنیابینەوە کە رای گشتیی عێراق لە وردەکارییەکانی دۆسیەکە ئاگاداربێت.  هەر کەسێکی خاوەن هۆش و بیر، لەوە تێدەگات کە ئەوەی روویداوە هەڵەیەکی بچووکە. "  خێزانی فیتۆن نیگەران بوو کاتێک کە فیتۆن نەیتوانی لە کاتی دیاریکراوی گەشتەکەیدا بگاتەوە  کوالالامپووری پایتەختی مالیزیا، ئەو شوێنەی کە خۆی و هاوژینەکەی لێی دەژین. دواتر بۆیان ئاشکرا بوو کە فیتۆن، زەویناسی گەڕۆک و گرنگی کۆمپانیاکانی نەوت و گاز، گوێزراوەتەوە بۆ شوێنێکی راگرتن لە فڕۆکەخانەی بەغدا کە تاوەکو ئێستاش لەوێ دەستبەسەرە، ئەوە بەگوێرەی تاسکار و لەیلای کچی فیتۆن.   دۆسیەکە ئەو کاتە سەرنجی زۆری لە خۆی کۆکردەوە کاتێک کە خێزانی فیتۆن لە بەرامبەر بێهەڵوێستی وەزارەتی دەرەوەی بەریتانیا بێهیوابوون و هەڵمەتێکی واژۆکۆکردنەوەیان دەستپێکرد کە زیاتر لە ١٠٠ هەزار کەس بەشدارییان تێداکرد.   نێردە دیپلۆماسییەکانی بەریتانیا لە عێراق هیچ لێدوانێکیان لەسەر دۆسیەی فیتۆن نەبووە.   کۆی گشتی، فیتۆن ١٢ پارچەی گڵکاریی لێ گیرابوون، کە هەموویانی، بە گوتەی خێزانەکەی، لە کاتی سەردانیکردنی شاری ئێریدۆی دێرینی میزۆپۆتامیا، کە دەکاتە پارێزگەی زیقاری ئێستا، وەکو یادگاری کۆی کردبوونەوە.  دوای ئەوەی کە گرووپە چەکدارە شيعەکان لە تۆڕە کۆمەڵایەتییەکان ژمارەیەک پۆستیان لە بارەی فیتۆنەوە بڵاوکردەوە، لە نێویشیاندا پاسپۆرتەکەی، هەروەها حکومەتی بەریتانیایان بە هەوڵدان بۆ دەستوەردان لە سیستەمی دادی عێراق تۆمەتبارکرد، نیگەرانییەکان زیاتر بوون.   لەو پۆستانەدا، ژمارەیەک وێنەی پارچە شوێنەوار و پەیکەر لەگەڵ وێنەی فیتۆن دانرابوون، ئەوەش ترسی هەڵەتێگەییشتنی رای گشتیی عێراق لە نرخی ئەو پارچە گڵکارییانەی لای خێزانی فیتۆن دروستکردووە.   ئەو وێنانەی کە فیتۆن لە رۆژی گەشتەکەیدا بۆ شارە شوێنەوارییەکە بڵاوی کردوونەتەوە، بیابانێکی بەرفراوان پێشاندەدەن کە ژمارەیەکی زۆر پارچەی گۆزە و گڵکاری و بەردی لێیە.   زەویناسە بەریتانییەکە لەگەڵ گرووپێکی گەشتیاری سەردانی ئەو شوێنەی کردبوو و نوێنەرێکی وەزارەتی رۆشنبیریی عێراقیشیان لەگەڵدا بووە کە بە گوتەی زاواکەی فیتۆن، هیچ باسێکی لە نرخی ئەو پارچە گڵکاریانە نەکردووە، بەڵکو بە پێچەوانەوە، مۆڵەتی پێیان دابوو کە وەکو یادگاری لەگەڵ خۆیان بیبەن.   پارێزەرەکەی فیتۆن لە بەغدا پێشنیازێکی ئامادەکردووە کە داوا دەکات بەگوێرەی یاسای عێراق دۆسیەکە دابخرێت پێش ئەوەی دادگاییکردنەکە رووبدات، بەڵام بۆ ئەو مەبەستە، پێویستی بە یارمەتیی وەزارەتی دەرەوەی بەریتانیا هەیە. لە پێشنیازەکەدا هاتووە کە فیتۆن تاوانبار نییە بەڵکو بووەتە قوربانی رێنموونیی هەڵە.   ئەگەر دۆسیەکە دانەخرێت، ئەوا فیتۆن رووبەڕووی دادگا دەبێتەوە.  یەکێک لەو شتانەی کە راددەی سزاکەی دیاریدەکات، نرخی ئەو کەلوپەلانە دەبێت کە لێی گیراون.  لە یاسای عێراقدا، سزای مردن بەسەر ئەو کەسانەدا دەسەپێنرێت کە ئەو کەلوپەلانە دەبەن کە بەنرخن. بەرپرسانی عێراقی و بەریتانی دەڵێن، ئەنجامی ئەوە لە لایەن لیژنەیەکی شوێنەوارناسییەوە یەکلاییدەکرێتەوە.   لەم کاتەدا خێزانی فیتۆن، جگە لە چاوەڕوانی، هیچیان لە دەست نایەت.  لەیلای کچی ئەو هاووڵاتییە بەریتانیە دەڵێت: "ئێمە زۆر دڵتووندین. دایکم هێشتا هیوای ماوە. بەردەوام نزا دەکات. "