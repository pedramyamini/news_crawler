ھەمان سیناریۆی ھەڵبژاردنی دەستەی سەرۆکایەتیی پەرلەمان لە ٧ی مانگی داهاتوو دووبارە دەبێتەوە کە تێیدا پارتی و سەدرییەکان و سووننەکان بە رێککەوتن کردیان، بەڵام ئەم جارە بۆ دەنگدانە بە ھۆشیار زێباری بەربژێری پارتی بۆ پۆستی سەرۆککۆمار، ئەمە قسەی سەکردەیەکی رەوتی سەدرە کاتێک لە پشتی کامێرا قسەی بۆ رووداو کرد.  حاکم زاملی، جێگری سەرۆکی پەرلەمانی عێراق بۆ تەواوکردنی رێوشوێنە یاساییەکانی بەربژێرانی سەرۆککۆمار لەگەڵ وەزارەتی ناوخۆ، خوێندنی باڵا، دەستەی دەست پاکی و لێپرسین و دادپەروەری کۆبووەوە، دوو رۆژی دیکە بە فەرمی وەڵامی ئەو لایەنانە دەگاتە دەستەی سەرۆکایەتیی پەرلەمان.   حاکم زاملی، جێگری سەرۆکی پەرلەمانی عێراق رایگەیاند "گفتوگۆ کرا لەسەر سەرجەم ئەو ناوانەی کە بۆ پۆستی سەرۆککۆمار خۆیان بەربژێر کراون، بەدڵنیاییەوە ئەو دۆسیانە ھەمویان دەخرێنەڕوو و ئاشکرادەکرێن لەلایەن لیژنەی تایبەتمەندەوە و پاشان ناوەکان رادەگەیێندرێن، لە رۆژی دوو شەممەوەی داھاتوو دوای وردبینیکردن بۆ سەرجەم ناوەکان کە دەتوانن بەربژێربن و کێبڕکێ بکەن بۆ بۆ بەدەستھێنانی پۆستی سەرۆککۆماری عێراق لە دانیشتنی داھاتوو رۆژی حەوتی مانگ. "   پارتی و یەکێتی ھێشتا ھەر بەجیا لەگەڵ لایەنە سیاسییەکاندا لە بەغدا بەدوای کۆکردنەوەی دەنگن بۆ بەربژێرەکانیان، پارتی بەھۆی رێککەوتنی لەگەڵ سەدر و سووننەکان لە یەکێتی دڵ خۆشتر دەردەکەوێت و دەڵێن؛ ھۆشیار زێباری دەکەینە سەرۆک و ھاوشێوەی سەردەمی مام جەلال پێگەی ئەو پۆستە بەھێز دەکەینەوە.   عەرەفات کەرەم، ئەندامی شاندی پارتی لە بەغدا بە رووداوی راگەیاند "جارێکی دیکە دەمانەوێت سەرۆککۆماری عێراق بەھێز بکەینەوە، چونکە زۆر لاواز و شڕ بووە، ھیچ کاریگەرییەکی نەماوە نە بۆ کوردستان نە بۆ عێراق. زۆر پەرلەمانتاری سووننە و شیعەش حەزدەکەن کەسێکی وەک ھۆشیار زێباری کە ئەزموونێکی باشی ھەیە لە وەزارەتی دەرەوە و وەزارەتی دارایش، تەنانەت کاتی ئۆپۆزیسیۆنیش کەسێکی شارەزایە لە زمان و پەیوەندی دیپۆلماسی، ئێمە باوەڕمان وایە وەک پارتی دیموکراتی کوردستان گەر ئەم جارە ھۆشیار زێباری ئەو پۆستە وەرگرێت سەرۆکایەتیی کۆمار وەک سەردەمی مام جەلالی لێدێتەوە لەوانەیە باشتریش بێت. "   بڕیارە رۆژی ٣١ی مانگ، ناوی بەربژێرانی سەرۆککۆماری عێراق بەفەرمی رابگەیێنرێت کە ٢٦ کەسن، رۆژی حەوتی مانگیش شەڕی بەدەستھێنانی کۆشکی سەلام کۆتایی دێت کاتێک سەرۆکەکەی ھەڵدەبژێردرێت.