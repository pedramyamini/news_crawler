رۆژی یەکشەممە، ٢٤ - ٤ - ٢٠٢٢، ئیسماعیل سایەمیر، نوێنەری یاسایی پارتی دیموکراتی کوردستان بە تۆڕی میدیایی رووداوی گوت: "تاوەکو ئێستا تۆمەتبارە سەرەکییەکانی هێرشەکەی سەر بارەگای لقی پارتی لە بەغدا لە رۆژی ٢٨ ـی ئاداری ٢٠٢٢ دەستگیرنەکراون و ئەو سێ کەسەشی وەکو تۆمەتباری هێرشکردنەکە دەستگیرکرابوون ئازادکران. "  ئیسماعیل سایەمیر ئاماژەی بەوە دا، ئەو وەکو نوێنەری یاسایی پارتی دیموکراتی کوردستان دوای رووداوەکە سکاڵای لەسەر ئەو هێزە ئەمنییانە تۆمارکرد کە ئەرکی پاراستنی بارەگاکەیان لە ئەستۆدابوو، لەگەڵ ئەو کەسانەشی کە هێرشیان کرد، بەڵام دوای تێپەڕبوونی نزیکەی مانگێک بەسەر ئەو رووداوە، هێشتا هیچ کەسێکی سەرەکی لە هێرشبەرانی سەر بارەگای لق لەو رۆژە و لە هێرشەکانی پێشووتریش دەستگیرنەکراون.  نوێنەری یاسایی پارتی دیموکراتی کوردستان، سەبارەت بە چارەنووسی بارەگای لقی پێنج و کارەکانی ئەو لقە ئاشکرایکرد: "بە بڕیاری سەرۆک مەسعود بارزانی بارەگای لق ناکرێتەوە وەکو ناڕەزایەتییەک لەو هێرشە بەردەوامانەی دەکرایە سەر بارەگای حیزب لە بەغدا، تاوەکو ئێستا بڕیارەکە کاری پێدەکرێت و هیچ چالاکییەک ناکەین و بەردەوامین لەسەر راگرتنی کار و چالاکییەکانمان. "  بەگوتەی ئەو بەرپرسەی پارتی دیموکراتی کوردستان لە بەغدا کە هاوکات کارگێڕی لقی پێنجیشە، لە ساڵی ٢٠٢١ و ٢٠٢٢ سێ جار هێرشکراوەتە سەر بارەگای لقی پێنجی پارتی دیموکراتی کوردستان و لە ساڵی ٢٠١٤ ـەشەوە پێنج جار بارەگاکانی پارتی لە بەغدا رووبەڕووی کاری تێکدەرانە بوونەتەوە.  رۆژی ٢٨ ـی ئاداری ٢٠٢٢، بەشێک لە لایەنگرانی حەشدی شەعبی لە بەغدا هێرشیان کردە سەر بارەگای لقی پێنجی پارتی دیموکراتی کوردستان لە بەغدا و بەشێکیان ئاگرتێبەردا.   لە وەڵامی دەستەوەستان راوەستانی هێزە ئەمنییەکان لەو هێرشە و نەبوونی هیچ لێپرسینەوەیەک لەو رووداوە و هێرشی چەند بارەبووی سەر بارەگاکە، رۆژی ٢٩ ـی ئاداری ٢٠٢٢ پارتی دیموکراتی کوردستان باڵەخانەی بارەگای پێنجی لە بەغدا رووخاند.  رۆژی دووشەممە ٢٨ ـی ئاداری ٢٠٢٢ لقی پێنجی پارتی دیموکراتی کوردستان لە بەغدا راگەیێندراوێکی بڵاوکردەوە و رایگەیاند، بەهۆی ئەوەی دووەمجارە بارەگاکەیان دەسووتێندرێت و تاڵان دەکرێت، بەبێ ئەوەی هیچ لێپێچینەوەیەک بکرێت، بۆیە بڕیاریداوە بارەگای لق دابخات و سەرجەم چالاکییە سیاسی و مەدەنییەکانی لە بەغدا رابگرێت.  ھەر لەسەر سووتاندنی لقی پارتی، مستەفا کازمی، سەرۆکوەزیرانی عێراق فەرماندەی فیرقەی ١ ـی پۆلیسی فیدراڵیی دوورخستەوە و لیژنەیەکیشی پێکھێنا و ئەو ئەفسەرانە رووبەڕووی لێکۆڵینەوە کرانەوە کە لە ساتی ھێرشەکە لەو ناوچەیە ئێشکگربوون و رێگرییان لە سووتاندنی لقی پارتی نەکردووە.