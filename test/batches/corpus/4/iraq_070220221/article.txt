هەرسێ هاوپەیمانە براوە سەرەکییەکەی هەڵبژاردن کە بریتین لە رەوتی سەدر و پارتی دیموکراتی کوردستان و هاوپەیمانی سەروەریی (سوننەکان) بڕیاریانداوە بەشداریی کۆبوونەوەکە نەکەن.  کامیل غرێری، ئەندامی پێشووی پەرلەمانی عێراق و ئەمینداری "حیزبی عێراق ناسنامەمانە" دەڵێت، "ئەمڕۆ هیچ دانیشتنێکی ئەنجوومەنی نوێنەران سەرکەوتوو نابێت و سەرۆککۆمار و سەرۆکوەزیرانیش هەڵنابژێردرێن، ئێمە سێ سەرۆکایەتییەکەمان هەیە، سەرۆکی پەرلەمان هەڵبژێردرا، ئەوەشی کە ماوەتەوە سەرۆککۆمار و سەرۆکوەزیرانە، ئەگەر فراکسیۆنی سەدری بەشدار نەبێت، کۆبوونەوە ناکرێت، چونکە تۆ ئاگاداری ئەوان سەنگیان هەیە و دەنگدان نابێت و پێموایە دەنگ لەسەر سەرۆککۆمار نادرێت".  چوارچێوەی هاوئاهەنگیی شیعەکانیش لە راگەیێندراوێکدا ئاماژەی بەوە کرد، هەڵوێستی چوارچێوەی هاوئاهەنگی و هاوپەیمانەکانی روونە کە کۆبوونەوەی پەرلەمان بۆ هەڵبژاردنی سەرۆککۆمار بە پێویست نازانێت.  بەپێی دەستووری عێراق لە ماوەی ٣٠ رۆژی دوای یەکەمین کۆبوونەوەی پەرلەمان، دەبێت سەرۆککۆمار هەڵبژێردرێت و بەم شێوەیەش ٨ی ئەم مانگە، دوایین وادەیە بۆ هەڵبژاردنی سەرۆککۆمار، شارەزایەکی یاسا و دەستوور پێیوایە ئەگەر سەرۆککۆمار لە وادەی خۆیدا هەڵنەبژێردرێت، بۆشایی دەستووریی دروست نابێت.  عەلی تەمیمی، شارەزا لە بواری یاسا دەڵێت، "بۆشایی دەستووری دروست نابێت، بۆشایی دەستووری ئەوەیە پەرلەمانمان نەبێت لە فقهی دەستووری، بەڵام ئێمە پەرلەمانمان هەیە، بەمە دەگوترێت بۆشایی سیاسی، بۆشایی پۆست، لەگەڵ ئەوەشدا بەڕێز بەرهەم ساڵح بەپێی ماددە ٧٢ی دەستوور لەسەر کارەکەی بەردەوام دەبێت و هیچ کێشەیەک لەو بابەتە نابێت".  ٢٥ کەس خۆیان بەربژێر کردووە بۆ پۆستی سەرۆککۆمار، ململانێی تووند لەنێوان یەکێتی و پارتیدایە لەسەر ئەو پۆستە، رۆژی یەکشەممەش دادگەی باڵای فیدراڵی بڕیاریدا بەربژێرکردنی هۆشیار زێباری بۆ پۆستی سەرۆککۆمار رابگیرێت، تاوەکو بڕیاری دادگەی لەبارەوە دەردەچێت و زێباریش رایگەیاند، رێز لە بڕیارەکەی دادگە دەگرێت.