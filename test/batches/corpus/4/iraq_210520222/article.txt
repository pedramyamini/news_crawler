مستەفا حەکیم، کرێکارە لە یەکێک لە دووکانەکان و بە رووداوی گوت، "رووداوەکە بەهۆی دراوسێکەمانەوە بوو، شۆرتی کارەبا روویدا و دووکانەکە ئاگری تێبەربوو، پاشان بەرەو دووکان و کۆگەکەی ئێمەش هات، هەمووی سووتاوە و زیانی ٢٤٠ بۆ ٢٨٠ هەزار دۆلارمان بەرکەوتووە، ئێستا ئەم زیانە کێ قەرەبوومان دەکاتەوە؟ کێ بەرپرسیارێتی هەڵدەگرێت. "  ئەو کۆگە و دووکانانەی ئاگریان تێبەربووە، سەقفەکانیان بە سەندویچ پەنەڵ داپۆشرابوون، ئەوەش هۆکارێک بووە تاوەکو ئاگرەکە زیاتر و بەزوویی تەشەنە بکات.  موفید حەسەن، شایەتحاڵیكی رووداوەکە بووە و باس لەوە دەکات، "ئەو سەندویچ پەنەڵانە زۆر خەتەرناکە، تۆ کە کۆگەت هەیە دەبێت لە دەرەوەی شار بیت نەک لەنێو شاردا ئەو جۆرە کۆگەیانە دروستبکەیت، ناکرێت باڵەخانە و دووکان بەمشێوەیە بێت، سەندویچ خۆی ئاگرە و وەکو بەنزین وایە. "  بەپێی ئامارێکی بەرگریی شارستانیی عێراق، لەماوەی دوو مانگی رابردوودا زیاتر لە سێ ھەزار رووداوی ئاگرکەوتنەوە تۆمارکراون، لە ساڵی ٢٠٢١ یش زیاتر لە ٣١ ھەزار رووداوی ئاگرکەوتنەوە ھەبوونە. نەکوژاندنەوەی جگەرە، شۆرتی کارەبا، یاریکردن بە ئاگر لەلایەن منداڵان و شەڕی عەشایەری، ھۆکاری سەرەکیی زیادبوونی رووداوەکانی ئاگرکەوتنەوەن.