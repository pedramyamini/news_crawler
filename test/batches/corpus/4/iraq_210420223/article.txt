بەگوێرەى راگەیێندراوێکی دەستەى دەستپاکیى عێراق کە رۆژی چوارشەممە ٢١ ـى نیسانى ٢٠٢٢ بڵاویکردووەتەوە، سەرۆکى یەکەمى دادگەى پێداچوونەوەى بەیرووت بڕیاریداوە بە رادەستکردنەوەی نۆ ملیۆن و ٣٤٨ هەزار و ٤٩٩ دۆلار و یەکەیەکى نیشەجێبوون لە بەیرووتى پایتەختى لوبنان بە حکومەتى عێراق.   لەساڵى ٢٠١٣ دەستەى دەستپاکیی عێراق کارى لەسەر گەڕاندنەوەى ئەو بڕە پارەیە کرد، ئەوەش دوای ئەوەى زینە سعود، فەرمانبەر لە ئەمیندارێتى بەغدا تۆمەتبارکرا بە بردنى بۆ لوبنان و دانانی لە پێنج بانکى جیاوازى ئەو وڵاتە.  دەستەى دەستپاکیى عێراق ئاماژەى بەوە داوە کە بە هاوئاهەنگى لەگەڵ وەزارەتى داد توانیویانە بگەنە ئەو هەژمارە بانکییانەى لوبنان کە پارەکەى تێدا هەڵگیرابوو و بە ناوى خوازراوەوە تۆمارکرابوون.  بەگوێرەى بڕیارەکەى دادگە، بەتۆمەتى سپیکردنەوەى پارە دەستبەسەر ئەو پارەدا گیراوە لە بانکەکانى لوبنان و لەگەڵ وەزارەتى دارایی و بانکى ناوەندیى عێراق هاوئاهەنگییان کردووە بۆ رادەستکردنەوەى ئەو پارەیە و گەڕاندنەوەى بۆ گەنجینەی دەوڵەتی عێراق.  ئەو فەرمانبەرەى ئەمیندارێتى بەغدا، بەگوێرەى دەستەى دەستپاکى، بڕى پێنج ملیۆن و ٧٠٠ هەزار دینارى دیکەى بردووەتە ئوردن و ئێستا ئەو بڕە پارەیەش دەستی بەسەرداگیراوە، ئەوەش بەگوێرەى یاساى بنبڕکردنى شوشتنەوەى پارە لە وڵاتە، وەزارەتى داد و دەرەوەى عێراقیش کار لەسەر ئەوە دەکەن کە تانە لەو بڕیارەى دادگەى ئوردن بدەن و پارەکە بگەڕێننەوە.  دەستەى دەستپاکیی عێراق دەڵێت، لە ١١ ـى نیسانی ٢٠٢٢ دا لەگەڵ ئەنجوومەنى باڵاى دادوەریى ئوردن بۆ تاوتوێکردنی ئەو پرسە کۆبوونەتەوە و لایەنى ئوردنى ئامادەیی خۆى پیشانداوە بۆ هەڵوەشاندنەوەى بڕیارەکەیان و بۆ ئەو مەبەستەش داواکارییەکى یاساییان پێشکێشی داواکارى گشتیى ئوردن کردووە.   تێکڕاى ئەو پارەیەى کە لە دۆسێى گەندەڵییەکەى ئەمیندارێتیی بەغدا برابوو، ١٧ ملیار دینارى عێراقی بووە [زیاتر لە ١٤ ملیۆن دۆلارى ئەو کاتە] و ژمارەیەک لە فەرمانبەرانى ئەو ئەمیندراێتییە تێوەگلابوون.  ساڵى ٢٠١٠ تۆمەتبارى سەرەکى ئەو دۆسێیە کە زینە بوو لەکاتى گەشتێکیدا لە لوبنانەوە بۆ تورکیا بە پاسپۆرتێکى ساختەوە دەستگیرکرا و دەستگیرا بەسەر بڕى یەک ملیۆن و ١٠٠ هەزار دۆلاریش لە یەکێک لە خانووەکانى بەغدا کە هى ئەو ژنە بوو، ئەوە جگە لەدەستبەسەرداگرتنى دوو کیلۆ زێڕ و چەند موڵکێکى دیکە کە تۆتمەتبارەکە بە بەهاى دوو ملیۆن دۆلار کڕیبوونى.  رێوشوێنەکان بۆ وەرگرتنەوەی پارەکەی دوای ئەوە هاتن دادگەى تاوانەکانى رەسافەى بەغدا زینە سەعدى بە بەندکردنى تاهەتایی سزادا و بڕیاریشیدا دەستبگرێت بەسەر سەرجەم پارە گواستراوە و نەگواستراوەکانى لە ناو عێراق و دەرەوە.