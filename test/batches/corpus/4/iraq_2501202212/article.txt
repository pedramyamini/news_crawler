وەزارەتی کارەبای عێراق کەمبوونی دابینکردنی تەزووی کارەبا بۆ چوار هۆکار دەگەڕێنێتەوە: دابەزینی پلەی گەرما بەشێوەیەکی پێوانەیی، دابەزینی ئاستی دابینکردنی گازی نیشتمانی بۆ وێستگەکانی بەرهەمهێنانی کارەبا لە ناوخۆی عێراق، لەگەڵ دابەزینی ئاستی هەناردەی گازی سرووشتی و کارەبا لەلایەن ئێرانەوە بۆ عێراق، بەهۆی دواکەوتنی عێراق لە دانەوەی قەرزەکانی کڕینی گاز و کارەبا لە ئێران و هاتنی وەرزی زستان.  مزاحیم عەبدولجەبار، هاووڵاتییەکی عێراقییە و دەڵێت، "کارەبا باش نییە، تەنانەت ئاویش دەبڕێ، باشە خەڵکی چ بکەن؟ هەژار بۆ کوێ بچێ؟ کارەبای نییە، بەخودا ١٢ کاژێرە کوژاوەتەوە کەچی بۆ نیو کاژێر دایانەوە، خودا ئەمە قبووڵ دەکات؟ باشە هەژار چی بەسەر دێت؟ لە رێگە دەردەچێت".  لەگەڵ کەمبوونەوەی پێدانی کارەبای نیشتمانی لە هەموو وەرزێکدا؛ هاووڵاتییانی عێراق پەنا بۆ موەلیدە ئەهلییەکان دەبەن، بەڵام لەلایەکی دیکەشەوە گلەیی لە بەرزبوونەوەی نرخی کارەبای موەلیدەکان دەکەن، کە رێگرە لەوەی بۆ خۆگەرمکردنەوە بەکاریبهێنن.  خالید وەلید، شۆفێری تەکسییە و دەڵێت، "مانگانە ٦٠ هەزار دەدەین، سێ ئەمپێر بە شەستە، ئێستا کە هەندێک کەش ساردە بە ١٧ ـیە، لەگەڵ ئەوەش چ دەڵێ؟ دەڵێ ئەو دۆخە بەردەوام بێت مانگی داهاتوو دەبێتە ٢٥ هەزار دینار، واتا سێ ئەمپێر بە ٧٥ هەزار دینار، باشە من ٧٥ی دەدەمێ، ئەو مانگە دەیدەمێ، بەڵام رەنگە مانگی داهاتوو نەمبێ".  ئیسماعیل سامەڕائی، هاووڵاتییەک دەڵێت، "داواکارین لە سەرۆکوەزیران بێتە سەرخەت بۆ بابەتی کارەبا، سەرەتا ساردە، خەڵکیش نەخۆشن، موەلیدە ئەهلییەکانیش ئەرکی خۆیان بەجێناگەیێنن، نرخەکانیان زۆر بەرز کردووە".