پرۆژەیاساکە شەممە (٥ ى ئادارى ٢٠٢٢) لەلایەن عەبدولکەریم عەبتان، ئەندامى ئەنجوومەنى نوێنەرانى عێراق لە هاوپەیمانى سەروەریى پێشکەش بە سەرۆکایەتى ئەنجوومەنى نوێنەران کراوە.  یاسای لێبووردنى گشتى لە مانگى ئابى ساڵى ٢٠١٦ لەلایەن ئەنجوومەنى نوێنەرانەوە پەسندکرا، ئامانج لێى پێدانى دەرفەتە بە بەشێک لە سزادراوان بۆ سووککردنى سزاى بەندکردنیان بەمەبەستى ئازادکردنیان.  بەگوێرەى ئەو پرۆژەیاسایەى سوننەکان پێشکەشیان  کردووە، دووبارە لێکۆڵینەوە لەگەڵ بەندکراوان بکرێت و مافیان پێبدرێت کە پارێزەریى بەرگریى بۆ خۆیان بگرن و قەرەبووى ماددى و مەعنەوى هەر بەندکراوێک بکرێتەوە کە لەپاش لێکۆڵینەوە دەردەکەوێت بە ستەم بەندکراوە.  لایەنە پێکهێنەرەکانى هاوپەیمانى سەروەریى (٧٢ کورسی) لە هەڵمەتى هەڵبژاردنى ١٠ ى تیشرینى یەکەمى ساڵى رابردووى ئەنحومەنى نوێنەران بەڵێنى ئەوەیان بە دەنگدەرانیان دابوو، دووبارە بە دۆسێى بەندکراواندا بچنەوە بەتایبەت ئەو سوننانەی کە لە نێوان ساڵانى ٢٠٠٦ بۆ ٢٠١٤ دەستگیرکراون، بە گوتەى ئەوان ئەو بەندەکراوانە لەسەر بنەماى "گومان و قسەى هەڵبەستراو" دەستگیرکراون و دواتر سزادراون.  سەباح سوبحی، ئەندامى ئەنجوموەنى نوێنەرانى عێراق بە تۆڕى میدیاگەڵاڵ رووداوى راگەیاند؛ یاسای لێبووردنى گشتى یاسایەکى"هەستیارە" و کێشەى زۆرى لەسەرە، تێپەڕاندنى پێویستی بە پاڵپشتی هاوپەیمانیی سێ قۆڵى پارتى دیموکراتى کوردستان، رەوتى سەدر و هاوپەیمانى سەروەریى هەیە.   یەکەم هەموارى یاسای لێبووردنى گشتى لە مانگى تشرینى دووەمى ٢٠١٧ لەلایەن ژمارەیەک پەرلەمانتارى شیعەوە پێشکەشکرا، کە ئێستا بەشێکن لە هاوپەیمانیی چوارچێوەى هاوئاهەنگی، گرنگترین گۆڕانکارییە گەڵاڵەکراوە ئەوە بوو کە ئەگەر تاوانبار لەگەڵ تاوان بەرامبەرکراو یان کەسوکارەکەى گەیشتنە رێککەوتن لەنێوانیاندا، بەندکراوەکە ئازاد بکرێت و هەر کەسێکیش تۆمەتبار بێت بە دۆسێیى گەندەڵى و پارەى گشتى بردبێت و توانى پارەکە بداتەوە، ئازاد بکرێت.