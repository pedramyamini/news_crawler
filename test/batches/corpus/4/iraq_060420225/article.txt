هاوژینەکان بە تایبەت ژنان بۆ ئەوەی خۆیان لە رێکار و ئاڵۆزیی یاسای جیابوونەوە بە دوور بگرن، "جیابوونەوەی بێدەنگ" هەڵدەبژێرن. لوبنا فەیسەڵ، یەکێکە لەو ژنانە و باسی ساڵانێک لەستەم و بێبەشکردن دەکات کە بەسەر خۆی و منداڵەکانیدا هاتووە، تاوەکو کار گەیشتووەتە جیابوونەوە، بۆ ئەوەی وەک خۆی باسی دەکات لەم ناسۆرییە رزگاری بێت.  لوبنا فەیسەڵ، جیابووەوە بە رووداوی گوت، "گوتی دەزانی تۆ تەڵاق دراوی؟ بەڵام لەیەک خانوو لەگەڵمادا دەژی و نازانی! باشە  لەسەر چی من ماومەتەوە و لەگەڵی دەژیم؟ لە ستەم و زۆر بابەتی دیکە لەگەڵی ژیاوم کە ناتوانم بۆ هیچ کەسێک باسی بکەم، بەڵام کاتێک دێت پێم دەڵێ تەڵاقم داوی و لەگەڵیشی دەژیم، باشە بۆچی لەگەڵی بمێنمەوە؟ بۆیە بڕیارمدا لەماڵەکەدا بچمە دەرەوە. بڕیارمدا خۆم و منداڵەکانم لەم ژیانە رزگار بکەم و وەک ژنانی دیکە بژیم، چونکە لە ژیانی هاوژینیدا رووبەڕووی کێشەی زۆر سەخت و دژوار بوومەوە".    لەماوەی هەر کاژێرکدا زیاتر لە ١٠ جیابوونەوەی هاوسەران لە دادگەکانی عێراق تۆماردەکرێت، بۆیە مانگانە بە هەزاران کەسی وەک لوبنا جیادەبنەوە، بەڵام ژمارەکە زۆر لەوەش زیاترە و ناگاتە دادگەکان، بەڵکو جیابوونەوەکە بەبێ دەنگی تەنیا لەنێوان ژن و پیاوەکە روودەدات.    جیابوونەوە بەبێدەنگی، کۆتایی بە پەیوەندییەکی نافەرمیی هاوژینی دەهێنێت، گرێبەستی هاوژینییەکە کار پێکراو دەبێت لەبەردەم هەمووان، بەڵام لەنێوان هەردوو لایەنە سەرەکییەکە بە بێدەنگی دەبێت. ئەمە دیاردەیەکە لە ئاستێکی فراواندا لە عێراق بڵاوبووەتەوە.   محەممەد جومعە، شارەزای یاسایی باس لەوە دەکات، "ئەم حاڵەتانە لە راستیدا روودەدەن، ئەمەش هۆکاری جیاوازی هەیە، گرنگترینیان بریتیە لە ئاڵۆزی رێکارەکانی جیابوونەوە. ئەمانە نایانەوێت و خۆشیان دووردەگرن لە ئاڵۆزییەکانی رێکارەکان و تەنیا جیادەبنەوە. پێموایە یەکێک لە چارەسەرەکان تا کاری لەسەربکرێت و سنوورێک بۆ جیابوونەوەی بێدەنگ دابنرێت، بریتییە لە دەرکردنی یاسایەک بەناوی [خولع]. ئێمە بابەتی جیابوونەوەی ژنمان لە پیاو هەیە، بەڵام بە رەزامەندی پیاوەکە. "  ئەو شارەزا سیاسییە باسی لەوەش کرد، "هەرچی لە میسر و ئوردن و هەندێک وڵاتانی دیکەیە، کۆت و بەندی رەزامەندی پیاویان لەسەر ئەو هاوسەرگیرییە بۆ جیابوونەوە هەڵگرتووە. ژنەکە بە سادەیی دەڵێ تۆم ناوێت، تەنانەت لەبەر هەندێک هۆکاربێت کە نەتوانێت بیسەلمێنێت و میکانزمی سەلماندنیشی نەبێت. بەردەوامبوونی هاوژینی بەشێوەیەکی ناچاری چارەسەر نییە، بەڵکو چارەسەرەکە بریتییە لەوەی کۆت و بەندی رەزامەندی پیاو لە جیابوونەوە هەڵبگیرێت. ماوەیەکی گونجاو پێویستە بۆ ئەوەی هەوڵی چاککردنی نێوان هەردوو هاوژینەکە بدرێت".   چیرۆکی زۆر هەن کە رۆژانە لە عێراق روودەدەن، جارێک گلەیی لەسەر پیاوەکە بە رەفتارەکانی و جارێکی دیکەش لەسەر ژنەکە و شێوازی مامەڵەکانی لە ماڵەوە. پسپۆڕانی کۆمەڵناسی هەندێک چارەسەریان خستووەتەڕوو، بەمەبەستی سنووردانان لە بەردەم دیاردەی جیابوونەوەی بێدەنگ و بڵابوونەوە. ئەمەش لەڕێگەی داننان و رووبەڕوبوونەوەی کێشەکان و دیاریکردنی هۆکارەکان و هەوڵدان بۆ چارەسەرکردنیان، ئەوەش لە بری ئەوەی ژن و پیاوان پەنا بۆ جیابوونەوەی بێدەنگی ببەن کە گیانی ژیانی هاوژینی دەکوژێت.