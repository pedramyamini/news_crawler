شاندەکە لەگەڵ خێزانى قوربانیەکان کۆبوونەوە و بڕیارە راسپاردەیەک لەبارەى قەرەبووکردنەوەى قوربانیانى ئەو رووداوە بۆ حکومەتى وڵاتەکەیان بەرزبکەنەوە و نوێنەرانی بەشێک لە قوربانییەکانیش ببەنە بەردەم لیژنەیەکى پەرلەمان و حکومەتى ئەمستردام.  ئەو شاندە بە سەرۆکایەتى وینى سوگخدراگر، وەزیرى دەوڵەت بوو، کە ٢٥ تاوەکو ٢٩ ى ئایاری ٢٠٢٢ لەعێراق بوون، لە بەغدا لەگەڵ نوێنەرى بەشێک لە خێزانى قوربانیانى ئەو رووداوە کۆبوونەوە، کە ٣ ى حوزەیرانى ٢٠١٥ روویدا، کاتێک فڕۆکە جەنگییەکانى هۆڵەندا لە شەڕى دژی چەکدارانى داعش و وەک بەشێک لە هاوپەیمانى نێودەوڵەتى، پێگەیەکیان لە قەزاى حەویجەى سنوورى پارێزگاى کەرکووک بۆردوومان کرد، پێگەکە حەشارگەى چەک و تەقەمەنى ئەو رێکخراوە بوو، دواتر دەرکەوت بەهۆى ئەو بۆردوومانەوە کە "هەڵسەنگاندنى هەڵە"ى بۆ کراوە نزیکەى ٨٥ کەس گیانیان لەدەستداوە.  توفان عەبدولوەهاب، بەڕێوەبەرى گشتیى رێکخراوى غەد بۆ چاودێریى ژن و منداڵ بە تۆڕى میدیایی رووداوى راگەیاند؛ شاندەکەى هۆڵەندا بە ئامادەبوونى نوێنەرانى رێکخراوەکەیان لەگەڵ نۆ خێزانى قوربانى ئەو رووداوە کۆبوونەوە وەک نوێنەرانى خێزانە زیانلێکەوتووەکان لەبارەى وردەکاریى ئەو رووداوە و بڕیارە راسپاردەکانیان بۆ حکومەتى هۆڵەندا بەرزبکەنەوە.  رێکخراوى غەد بۆ چاودێرى ژن و منداڵ لە ١٥ ى نیسانى ٢٠٢٢ لە هەولێرى پایتەختى هەرێمى کوردستان کۆنگرەیەکى بۆ تاوتوێکردنى ئەو رووداوە و چۆنێتى قەرەبووکردنەوەى زیانلێکەوتووانى کرد، پێشتر نوێنەرانى رێکخراوەکە بۆ هەمان دۆسیە سێجار سەردانى هۆڵەندایان کردووە.  تۆفان عەبدولوەهاب دەڵێت: "پێشتر ئێمە لە هۆڵەندا لەگەڵ ئەو شاندە کۆبووینەوە و داوامانلێکردن سەردانى عێراق بکەن بۆ ئەوەى لێکۆڵینەوە لەو رووداوە بکەن، کە بەهۆیەوە ٦١٩ خێزان زیانیان بەرکەوت لەنێوان کوژران و بریندار بوون و زیانى ماڵى، لە کۆبوونەوەى شاندەکە لەگەڵ نوێنەرانى قوربانیانى رووداوەکە داوامان کرد قەرەبووى بریندارەکان بکرێتەوە و ئەوانەى لە دەرەوەى عێراق پێویستیان بە چارەسەرە ببرێنە دەرەوە، ئەوە جگە لە قەرەبووی کەسوکارى ٨٥ کەس، کە لەو رووداوەدا کوژران".  لە مانگى تشرینى یەکەمى ٢٠١٩ حکومەتى هۆڵەندا دانى بەوەدانا، کە هەڵەى سەربازیى هۆکاربوون بۆ ئەو بۆردوومانە و ئەو شوێنەى بۆردومانکراوە زیاتر لەوە تەقەمەنى تێدابووە، کە پێشبینیان دەکرد و بەهۆیەوە قوربانیانى بۆردوومانەکە زۆر بووە.  عەبدوڵڵا عجێلی، تەمەن ٥١ ساڵ، ئەو بۆردوومانە بە رووداوێکى "ناسرووشتى" وەسف دەکات، کە بەهۆیەوە دوو کچ و سێ کوڕى و یەکێک لە دوو هاوژینەکەى لەدەستداوە، کە بچووکترینیان مەحمودى کوڕى بووە کە ئەوکات ساڵێک و پێنج مانگى تەواو نەکردووە.  خانووە سێ نهۆمییەکەى عەبدوڵڵا، ٢٥٠ مەتر لە پێگە بۆردوومانکراوەکەوە دوور بووە، کە دەکەوێتە ناوچەى پیشەسازیی حەویجە، خۆی و ژنى دووەمى لە نهۆمێک و ئەوانى دیکە لە نهۆمەکەى دیکە نووستبوون کاتێک بۆردوومانەکە روویداوە.  عەبدوڵڵا بە تۆڕى میدیایی رووداوى گوت: "کاژێر ١٢: ٠٥ بوو بۆردوومانەکە روویدا، دەنگى تەقینەوەکە ئاسایی نەبوو، پارچە لەهەموو لایەکەوە بەر خانووەکەم دەکەوت، خۆم لەپشت و سنگمەوە بریندار بووم، محەممەدى کوڕم تاوەکو ئێستا چارەسەر وەردەگرێت".  ساڵى ٢٠١٤ ئەو قەزایە لەلایەن رێکخراوى داعشەوە داگیرکرا و لەساڵى ٢٠١٧ سوپاى عێراق قەزاکەى کۆنتڕۆڵکردەوە.  بەگوتەى بەڕێوەبەرى گشتیى رێکخراوى غەد بۆ چاودێرى ژنان و منداڵ، ١٣٠ خانوو بەتەواوى لەو رووداوەدا خاپووربوون و رووبەڕووى پێنج کیلۆمەتر چوارگۆشە زیانیان بەرکەوتووە، بەهۆى ئەوەى ئەو حەشارگەیەى داعش چەک و تەقەمەنى و ماددەى کیمیایی لێ بووە.  رۆژی ٢٦ ى ئایارى ٢٠٢٢، فوئاد حوسێن، وەزیرى دەرەوەى عێراق لەگەڵ شاندەکەى هۆڵەندا کۆبووەوە، بەگوێرەى راگەیێندراوێکى وەزارەتى دەرەوەى عێراق یەکێک لەو پرسانە باسکراوە بۆردوومانەکەى قەزاى حەویجە بووە، فوئاد حوسێن، بە پێویستى زانیوە شاندەکە پەیوەندى بە فەرماندە سەربازییەکانى وەزارەتى بەرگرى عێراق و شایەتحاڵەکانى رووداوەکە بکەن لە حەویجە و قوربانیانی رووداوەکە قەرەبوو بکرێنەوە.  بەڵام عەبدوڵڵا عجێلى نەیتوانی چاوى بە شاندەکەى هۆڵەندا بکەوێت، لەگەڵ ئەوەى سکاڵاشى لەدژیان تۆمارنەکردووە، ئەو دەڵێت: "هۆڵەندا پەرۆش نەبووە لە بەدواداچوونى کەیسەکەمان".  قەزاى حەویجە دەکەوێتە خۆرئاواى پارێزگاى کەرکووک و ٣٠٠ کیلۆمەتر لە باکوورى بەغدا دوورە، ژمارەى دانیشتووانى کە زۆرینەى عەرەبی سوننەن، بە ٥٠٠ هەزار کەس مەزەندە دەکرێت.  تۆفان وەهاب دەڵێت: "شاندەکە بەهۆکارى ئەمنى نەیانتوانى سەردانی حەویجە بکەن، بەڵام لەگەڵ جومعە عیناد، وەزیرى بەرگرى کۆبوونەوە، بڕیاردراوە بەشێک لە نوێنەرانى قوربانیانى ئەو رووداوە بانگهێشتى هۆڵەندا بکەن و لەبەردەم لیژنەیەکى هاوبەشی حکومەت و پەرلەمانى ئەو وڵاتە گوتەیان لێ وەربگیرێت".  بەگوێرەى بنەماى ١٣ لە یاسای نێودەوڵەتى مرۆیی عورفی ساڵى ١٩٩٦، هەموو جۆرە بۆردوومانێک بەهەر رێگەیەک بێت بۆ سەر هەر ئامانجێکى سەربازیی بێت بەبێ جیانەکردنەوەى ئامانجى مەدەنى، قەدەخەیە.