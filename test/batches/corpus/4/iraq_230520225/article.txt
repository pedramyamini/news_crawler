رۆژی دووشەممە، ٢٣ - ٥ - ٢٠٢٢، عامر جابری، گوتەبێژی دەستەی کەشناسی و بوومەلەرزەزانیی عێراق، بە تۆڕی میدیایی رووداوی گوت: "بەپێی پێشبینییەکانی ئێمە ئەو شەپۆلی خۆڵبارینەی چەند رۆژێکە لە عێراق روودەدات و رۆژی دووشەممە چڕبووەتەوە و ١٢ پارێزگای عێراقی گرتووەتەوە، رۆژی سێشەممە ٢٤ - ٥ کۆتایی دێت، بەتایبەتی لە پارێزگاکانی هەرێمی کوردستان و بەغدا و ناوەڕاستی عێراق، بەڵام کاریگەریی شەپۆلی خۆڵبارینەکە تاوەکو رۆژی چوارشەممە لە ناوچەکانی دیکەی عێراق دەمێنێت و دوای نیوەڕۆی چوارشەممە نامێنێت. "  سەبارەت بە بڕی ئەو خۆڵەی لەماوەی ئەمساڵدا باریوە، گوتەبێژی دەستەی کەشناسیی عێراق، گوتی: "ئێمە ئامێری پێوانی بڕی خۆڵبارینمان نییە، ناشزانین چەند خۆڵ باریوە، بەڵام ئەوە دەزانین ئەمساڵ ئەگەری هەیە شەپۆلەکانی خۆڵباران بەراورد بە ساڵی رابردوو زیاتر بن، لەگەڵ ئەوەشدا نازانین چەند شەپۆلی دیکە روودەدات، چونکە پێشبینیکردن کاتی دەوێت و ناتوانین پێشبینی چەند مانگێک بکەین. "  ئەمڕۆ شەپۆلێکی خۆڵبارین چەند پارێزگایەکی هەرێمی کوردستان و عێراقی گرتەوە، بەهۆیەوە بەیانی دووشەممە فڕۆکەخانەی نێودەوڵەتیی هەولێر بۆ ماوەی کاژێرێک و ٤٧ خولەک گەشتەکانی راگرت، دواتر سەر لە ئێوارە و کاژێر ٦: ٢٠ خولەک جارێکی دیکە گەشتەکانی راگرتەوە، هەروەها فڕۆکەخانەی نێودەوڵەتیی سلێمانیش گەشتەکانی راگرت.