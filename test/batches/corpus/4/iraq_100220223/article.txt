مەحموود حەیانی، ئەندامی هاوپەیمانیی فەتح بە رادیۆی رووداوی راگەیاند: "بۆ هەڵبژاردنی سەرۆککۆمار ئێمە لەگەڵ ئەوەداین کوردەکان بۆ پۆستی سەرۆککۆمار لەسەر کەسێک بگەنە رێککەوتن بۆ ئەوەی ئێمەیش دەنگی پێبدەین. ئێمە هیچ کەسایەتییەکی کورد رەتناکەینەوە. "  بڕیارە ئەمڕۆ پێنجشەممە ١٠ - ٠٢ - ٢٠٢٢ چەند فراکسیۆنێک لە پەرلەمانی عێراق لەبارەی پرسی سەرۆککۆمارەوە کۆببنەوە بۆ ئەوەی رەوشی چەقبەستووی سیاسیی لە عێراق ئاسایی بکەنەوە.   ئەندامەکەی فەتح بڕوای وایە، پێویستە بەر لەوەی سازان و لێکتێگەیشتن لەناو لایەنە شیعییەکاندا بۆ پێکهێنانی حکومەت دروست ببێت، لەناو لایەنە کوردییەکاندا بۆ سەرۆککۆمار دروست ببێت.   جگە لە پارتی و یەکێتی چەند لایەنێکی دیکەیش بەربژێریان بۆ پۆستی سەرۆککۆمار پێشکێش کردووە کە تاوەکو ئێستا گەیشتووەتە ٢٥ بەربژێر. مەحموود حەیانی جەختی لەوە کردەوە کە زۆر گرنگە زوو سەرۆککۆمار هەڵبژێردرێت، چونکە ئەگەر سەرۆککۆمار نەبێت ناتوانرێت حکومەت پێکبهێنرێت.  حەیانی گوتیشی: "هەروەها لە پێکهێنانی حکومەتیشدا نابێت هیچ لایەن و پێکهاتەیەک پشتگوێ بخرێت. دەبێت هاوپەیمانێتییەکی گەورە کە لە رەوتی سەدر، چوارچێوەی هاوئاهەنگی، کورد، سوننە و لایەنەکانی دیکە پێکهاتبێت و زیاتر لە ٢٥٠ کورسیی پەرلەمانی هەبێت، ئەوکات پێکەوە حکومەت پێکبهێنن. "  رەوتی سەدر کە زۆرترین کورسیی پەرلەمانی هەیە و براوەی یەکەمی هەڵبژاردنە، موقتەدا سەدر، رێبەری رەوتەکە سوورە لەسەر ئەوەی حکومەتی زۆرینەی نیشتمانی پێکبهێنرێت و هەندێک لایەن ببنە ئۆپۆزیسیۆن.  ئەندامەکەی فەتح گوتیشی: "ئەگەر زۆرینەی فراکسیۆنەکان ببنە ئۆپۆزیسیۆن، ئیتر پەرلەمان ناتوانێت سەرۆککۆمار هەڵبژێرێت و ئیدی ناشتوانێت سەرۆکی حکومەت هەڵبژێرێت. پێویستە لایەنەکان رەوشی سیاسی و ئابووریی لە بەرچاو بگرن، چونکە چەندە کاتەکە درێژە بخایەنێت ئەوەندە قەیرانەکە درێژ دەبێتەوە. "