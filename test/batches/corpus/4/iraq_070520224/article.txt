عێراق گاز و کارەبا لە ئێران دەکڕێت و بەهۆی گەمارۆکانی ئەمریکاوە نەیدەتوانی قەرزەکانی بداتەوە. یەحیا ئال ئیسحاق، سەرۆکی ژووری بازرگانیی عێراق و ئێران نەیگوتووە، بەغدا بە چ رێگەیەک پارەکەی ئێرانی داوەتەوە.   یەحیا ئال ئیسحاق باسی لە بوارەکانی دیکەی پەیوەندی نێوان هەردوو وڵات کردووە و دەڵێت، "ساڵی رابردوو ئێران نزیکەی ١٠ ملیار دۆلار کاڵا و کەلوپەلی هەناردەی عێراق کردووە و نزیکەی دوو ملیار دۆلاریش هاوردەی لەو وڵاتەوە هەبووە. "  بەگوتەی سەرۆکی ژووری بازرگانیی عێراق و ئێران، کەرتی تایبەتی ئێران بڕی ٩ ملیار دۆلار هەناردەی بۆ عێراق هەبووە و بۆ وەرگرتنەوەی پارەکەشی هیچ کێشەیەکی نییە.  حەمید حوسێنی، ئەندامی ژووری بازرگانیی عێراق و ئێران، مانگی ٦ ـی ساڵی ٢٠٢١ گوتی، ئێران لە ساڵی ٢٠٢٠ دا بە بڕی نۆ ملیار دۆلار کاڵا و کەلوپەلی هەناردەی عێراق کردووە.   یەحیا ئال ئیسحاق باس لەوە دەکات، ساڵی ٢٠٢١ هەناردەی ئێران بۆ عێراق بەراورد بە ٢٠٢٠ بە رێژەی ٣٥ % زیادیکردووە و پلانەکەش بەو جۆرەیە زیاتر پەرە بەو مامەڵەیە بدرێت.   سەرۆکی ژووری بازرگانیی ئێران و عێراق ئاماژە بەوەش دەکات کە ئێران دەیەوێت ئاڵوگۆڕی بازرگانییەکەی لەگەڵ عێراق هاوسەنگ بێت و لەو وڵاتەشەوە کەلوپەل و کاڵا هاوردە بکات.  کەیوان کاشفی، سەرۆکی ژووریی بازرگانیی پارێزگای کرماشان رۆژی ٠٤.١٠.٢٠٢١ گوتی، "بازرگانی نێوان ئێران و عێراق یەکلایەنەیە و تەنیا ئێران کاڵا و کەلوپەل هاوردەی ئەو وڵاتە دەکات؛ بۆیە ناچارین مەرجەکانی بەغدا قبووڵ بکەین؛ هەر بۆیە کاتی ئەوە هاتووە ئێرانیش کاڵا و کەلوپەل لە عێراقەوە هاوردە بکات. "