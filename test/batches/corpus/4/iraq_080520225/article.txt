نیدا حەسەن، پەرلەمانتاری جوڵانەوەی ئیمتیداد باس لەوە دەکات، "ئێمە وەک سەربەخۆ لەگەڵ دەستپێشخەرییەکەی بەڕێز سەدرین، تەنھا لەبەر خاتری گەلەکەمان، تاوەکو بەرەو پێکھێنانی حکومەت بچین و بودجە پەسند بکەین کە پەکخراوە. ئەویش بەھۆی ئەو چەقبەستوییە و کێشەی چوارچێوەی ھاوئاھەنگی و رەوتی سەدر. ئیمتیداد پێشتریش رایگەیاندبوو، یان ھەڵوەشاندنەوەی پەرلەمان یانیش چارەسەری چەقبەستوویی سیاسی و پەکخستنی پەرلەمان بکرێت. "   فراکسیۆنەکانی ئیمتیداد، ئیشراقەی کانوون، کۆمەڵەی دەنگی سەربەخۆکان و سەربەخۆکان لە ھەڵبژاردنی ١٠ ـی ئۆکتۆبەری ٢٠٢١ توانیان ٤٥ کورسی پەرلەمانی بەدەستبێنن کە ئێستا بە ناوی سەربەخۆکان لە پەرلەمان دەناسرێن.   نزیکەی حەوت مانگە ھەڵبژاردنی پێشوەختەی پەرلەمانی عێراق ئەنجامدراوە. کورد نەیتوانیوە لەسەر بەربژێرێک بۆ پۆستی سەرۆککۆماری عێراق رێکبکەون و ناکۆکی و دووبەرەکی نێوماڵی شیعەش لەسەر حکومەتی زۆرینە و بنکە فراوان دۆخی سیاسی لە عێراق زیاتر ئاڵۆزکردووە، بۆیە لە ئەگەری رێکنەکەوتنی لایەنەسیاسییەکان بۆ پێکھێنانی حکومەتی داھاتوو دەنگی ھەڵوەشاندنەوەی پەرلەمان و ھەڵبژاردنی پێشوەختە زیاتر دەبێت.   جگە لە دەستپێشخەرییەکەی موقتەدا سەدر بۆ سەربەخۆکان، چوارچێوەی ھاوئاھەنگیش دەستپێشخەریێکی ١٨ خاڵی راگەیاندووە و سەرقاڵی کۆکردنەوەی پاڵپشتین بۆ دەستپێشخەرییەکەیان و پێیان وایە کە دەستپێشخەریەکەی ئەوان تاکە چارەسەرە بۆ دەربازبوونی عێراق لەو رەوشە، بەو پێیەش ئەوان پاڵپشتی سەربەخۆکان ناکەن.   موعین کازم، سەرکردە لە رێکخراوی بەدر گوتی، "دەستپێشخەریەکەمان قبوڵ کراوە لەلایەن ھەندێک لایەن، وەک زانیاریمان پێگەیشتووە، بەڵێ دەستپێشخەرییەکەمان قبوڵ کراوە بەتایبەت کە ئێستا پڕۆسەی سیاسی گەیشتووەتە حاڵەتی چەقبەستوو، بۆیە رەوشی ئێستا پێویستی بەم دەستپێشخەرییە راستەقینەیە ھەیە بۆ دەرچوون لەو داخرانە، ھەموو دەبێت ئاگاداری رەوشەکە و مەترسیەکانبن و بیربکەنەوە و سازش بکەن لەسەر ھەندێک لە بەرژەوەندیەکانیان لەبەر بەرژەوەندی گەلی عێراق. "   تاوەکو ئێستا چەندین دەستپێشخەری راگەیێندراون بۆ چارەسەرکردنی ئەو بنبەستەی کە دۆخی سیاسیی عێراق و پرۆسەی هەڵبژاردنی سەرۆککۆمار و پێکهێنانی حکومەتی نوێ دووچاری بوون، بەڵام هیچکام لەو دەستپێشخەرییانە ئەنجامی نەبووە. ئەو دەستپیشخەرییەی موقتەدا سەدریش لەبەر جیاوازی بۆچوونی پەرلەمانتارە سەربەخۆکان، چاوەڕێی ئەنجامی لێناکرێت.