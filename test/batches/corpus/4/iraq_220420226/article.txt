دوایین کۆبوونەوەى پەرلەمانى عێراق لە ٣٠ ـی ئادارى ٢٠٢٢ بوو کە بڕیاربوو بۆ هەڵبژاردنى سەرۆکۆمار بێت، بەڵام بەهۆى ئامادەنەبوونى ژمارەى یاسایی پەرلەمانتاران، نەتوانرا ئەو هەڵبژاردنە بکرێت و تەنیا تاوتوێى دانانى ئەندامانى لیژنە هەمیشییەکان کرا.  غەریب تورکمانى، بڕیاردەرى پەرلەمانى عێراق بە تۆڕى میدیایی رووداوى راگەیاند؛ تاوەکو دواى جەژنى رەمەزان پەرلەمانی عێراق کۆنابێتەوە.  گەرمترین پرس کە ئێستا لەبەردەم پەرلەماندایە بۆ تاوتوێکردنى، پڕۆژەیاسای پاڵپشتی خێرای ئاسایشی خۆراک و پەرەپێدانە، کە لە لیژنەى دارایی گفتوگۆی لەسەر دەکرێت، بەمەبەستى هاوکاریکردنى بژێوى هاووڵاتییان و رێگرى لە کاریگەرییەکانى بەرزبوونەوەى نرخى خۆراک.   بڕیاردەرەکەى پەرلەمانى عێراق ئاماژەى بەوە دەکات، ئەگەری زۆرە کۆبوونەوەى داهاتووى پەرلەمان لەبارەى پڕۆژەیاسای بودجە یان هەڵبژاردنى سەرۆککۆمارەوە بێت، ئەگەر رێککەوتنی لەبارەیەوە بکرێت.  رۆژانی ٢٥ و ٣٠ ـی ئادارى ٢٠٢٢، بەهۆى رێکنەکەوتنى لایەنەکان و ئامادەنەبوونى ژمارەى پێویستى پەرلەمانتاران کە ٢٢٠ پەرلەمانتارە، نەتوانرا سەرۆککۆمار لە پەرلەمان هەڵبژێردرێت.  هاوپەیمانیی چوارچێوەى هاوئاهەنگى و هاوپەیمانیی رزگارکردنى نیشتیمان لەسەر شێوازى حکومەتى داهاتووى عێراق ناکۆکن و بەهۆیەوە سەرۆککۆمار هەڵنەبژێدراوە کە هاوکات خاڵى ناکۆکى نێوان یەکێتى نیشتیمانیی کوردستان و پارتى دیموکراتى کوردستانە و هەریەکەیان بەربژێرى خۆیان هەیە.