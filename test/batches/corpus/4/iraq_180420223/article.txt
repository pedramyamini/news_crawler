جومانە غەلاى، گوتەبێژى فەرمى کۆمیسیۆنى باڵاى سەربەخۆى هەڵبژاردنەکانى عێراق ئەمڕۆ دووشەممە ١٨ - ٤ - ٢٠٢٢ بە تۆڕى میدیایی رووداوى گوت، "نووسراوێکى نوێمان ئاڕاستەى وەزارەتى دارایی عێراق کردووە بۆئەوەی ئەو فەرمانبەرانەى کە گرێبەستن بکرێنە هەمیشەیی، ئەوەش بەگوێرەى بڕیارى ژمارە ٣١٥ ى ئەنجوومەنى وەزیران؛ ئەو فەرمانبەرانە لە هەردوو هەڵبژاردنى ٢٠١٨ و ٢٠٢١ فەرمانبەری گرێبەست بوون".  بەگوێرەى بڕیارى ژمارە ٣١٥ ى ساڵى ٢٠١٩ ى ئەنجوومەنى وەزیرانی عێراق، هەر فەرمانبەرێکى گرێبەست ماوەى پێنج ساڵ خزمەتى هەبێت دەکرێتە فەرمانبەرى هەمیشەیی.  ئەو هەنگاوەى کۆمیسیۆن لەکاتێکدایە کە هێشتا شایستەى دارایی کارمەندانى هەڵبژاردن لە هەرێمى کوردستان خەرجنەکراوە.  جومانە غەلاى لەو بارەوە گوتى، "ئەگەر زۆرە خەرجکردنى ئەو پارەیەى شایستەى کارمەندانى هەڵبژاردنى کۆمیسیۆن بکەوێتە دواى پەسندکردنى پڕۆژەیاسای بودجەى ٢٠٢٢ " بێ ئەوەى هۆکارەکەى باس بکات.  کارمەندانى دەنگدانى کۆمیسیۆنى باڵاى سەربەخۆى هەڵبژاردنەکان کە لەسەرانسەرى عێراقن زیاتر لە ٣٠٠ هەزار فەرمانبەرن.