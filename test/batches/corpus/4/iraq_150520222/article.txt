ئەحمەد حەسووم، سەرۆکی ئەنجوومەنی جووتیارانی نەجەف دەڵێت، "وەزیری سەرچاوە ئاوییەکان بەتەواوی بێپلانە، چاندنی برنجی قەدەخەکردووە بەهۆی کەمبارانییەوە. بەڵێ کەمبوونەوەی ئاو هەیە، بەڵام کێ هۆکاری ئەوەیە؟ بە دڵنیاییەوە بێپلانی و شکستی وەزارەتەکەیە بۆ بەرەوپێشبردنی رێڕەوی ئاودێری".  بەگوێرەی ئاماری بەڕێوەبەرایەتیی کشتوکاڵی نەجەف، بەراورد بە ساڵی ٢٠٢٠، ٦٥ % ـی زەوییە کشتوکاڵییەکانی ئەو پارێزگایە بە کەڵکی کشتوکاڵ نەماون.  جووتیارانی برنج لە عێراق لە کەمیی ئاو و وشکەساڵی نیگەرانن و پێیانوایە جگە لە کەمیی باران و وشکبوونی سەرچاوەکانی ئاو، هۆکارێکی دیکەی پاشەکشەی کەرتی کشتوکاڵ لە عێراق بریتییە لە کەمتەرخەمیی حکومەت.  شاکر فەیاز، بەڕێوبەری سەرچاوەکانی ئاوی نەجەف دەڵێت، "بەهۆی ئەوەی سەرچاوە ئاوییەکان زۆر لە ئاستی ئاسایی کەمترە پێویستە کشتوکاڵ کەم بکرێتەوە. فورات ئێستا تەنیا ٣٠ % ی ئەو ئاوە فەراهەم دەکات کە پێشووتر هەیبوو".  راپۆرتێکی پانێلی هاوبەشی حکومەتەکان دەڵێت، نزیکەی ٩٠ % ی خاکی عێراق لەژێر هەڕەشەی بە بیابانبووندایە و ساڵانە ١٠٠ کیلۆمەتر چوارگۆشە دەبێتە بیابان.  راپۆرتە نێودەوڵەتییەکان باس لەوە دەکەن، بەهۆی وشکەساڵی و کەمی سەرچاوەکانی ئاو نزیکەی ٧ ملیۆن هاووڵاتی لە عێراق ناوچەکانی خۆیان جێهێشتووە.  وەزارەتی سەرچاوەکانی ئاوی عێراق دەڵێت، کورتهێنانی ئاو لە عێراق لە ساڵی ٢٠٣٥ دەگاتە ١٠ ملیار و ٨٠٠ ملیۆن مەتر سێجا.