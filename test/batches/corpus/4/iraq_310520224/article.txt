رۆژی سێشەممە ٣١ - ٥ - ٢٠٢٢، جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "ئەمڕۆ پەرلەمانی عێراق خوێندنەوەی دووەمی بۆ پێشنیازەیاسای پشتیوانی خێرای ئاسایشی خۆراک و گەشەپێدان کرد. تێیدا پەرلەمانتاران سەرنج و تێبینییەکانیان خستنەڕوو، لیژنەی دارایش سەرنج و پێشنیازی پەرلەمانتاران کۆدەکاتەوە و دواتر ئەوەی  پێویست بێت لە پڕۆژەکەدا جێگەی دەکرێتەوە. "   ئەندامەکەی لیژنەی دارایی لە پەرلەمانی عێراق گوتی، "دوای تەواوکردنی خوێندنەوەی دووەم، کۆبوونەوەی ئەمڕۆی پەرلەمان کۆتاییهات و بۆ کاتێکی نادیار دواخرا. پێویستە هەفتەی داهاتووش پەرلەمانی عێراق دەنگ لەسەر پڕۆژەکە بدات، ئەگەرنا رۆژی ٩ - ٦ - ٢٠٢٢ پەرلەمان دەکەوێتە نێو پشووی هاوینەی خۆی. "   ئەمە لەکاتێکدایە، دادگەی باڵای فیدراڵیی عێراق لە ١٥ - ٥ - ٢٠٢٢ پڕۆژەیاسای پشتیوانیی خێرای ئاسایشی خۆراکی هەڵوەشاندەوە کە لە ئەنجوومەنی وەزیرانەوە رەوانەی پەرلەمانی عێراق کرابوو.  جەمال کۆچەر رەتیکردەوە ئەمڕۆ وانەبێژان هەڵیانکوتابێتە سەر پەرلەمان و گرژی دروستبووبێت و گوتی، "هیچ هەڵکوتانێک بۆ سەر پەرلەمان نەبووە، بەڵکو نوێنەری مامۆستایانی وانەبێژ لە رێگەی پەرلەمانتارێکەوە هاتنە نێو پەرلەمان تاوەکو دەنگی خۆیان بگەیێنن، دواتر دەنگ بەرزکردنەوەیەک بوو، بەڵام دۆخەکە کۆنترۆڵکرا. لە دەرەوەی پەرلەمان و ناوچەی سەوز، گرژی و ئاڵۆزی و بەریەکەوتن لەنێوان هێزە ئەمنییەکان و خۆپێشاندەران دروستبوو. "   سەبارەت بە وردەکاری پێشنیازەیاسای ئاسایشی خۆراک، جەمال کۆچەر گوتی، "لیژنەی دارایی دوایین رەشنووسی پێشنیازەیاسای نوێی پشتیوانی ئاسایشی خۆراک و گەشەپێدانی عێراقی ئامادەکردووە. قەبارەی بودجەی پێشنیازەیاساکە ٢٥ تریلیۆن دینارە و لە ناوەڕۆکدا هەر بە پڕۆژەیاسای پشتیوانیی ئاسایشی خۆراک دەچێت، کە پێشتر دادگەی فیدراڵیی عێراق رەتیکردەوە، تەنانەت خەرجکردنی پارە لەم پێشنیازە زۆر ناڕوونترە بەراورد بە پڕۆژەیاساکەی پێشوو. "   دەقی راپۆرتی لیژنەی دارایی پەرلەمانی عێراق تایبەت بە پێشنیازەیاسای پشتیوانی خێرای ئاسایشی خۆراک و گەشەپێدان:      یەکەم       پێشەکی:     ئابووریی جیهان رووبەڕووی قەیرانێکی بێ وێنە بووەتەوە، کاریگەرە بە لێکەوتەکانی رووداوە نێودەوڵەتییەکان کە رەنگدانەوەی گەورەیان لەسەر هەموو وڵاتانی جیهان لە بواری ئاسایشی خۆراکدا هەیە؛ ئەمە لەکاتێکدایە تاوەکو ئێستا کاریگەرییەکانی پەتای کۆرۆنا لەسەر وڵاتان ماوە.      ئابووریی عێراق لە دۆخێکی ناسەقامگیردایە لە رووبەڕووبوونەوەی لێکەوتەکانی قەیرانەکان، کە ئەمەش ئەنجامی کەڵەکەبوونی ئابووری ساڵانی رابردوو و فراوانبوونی بۆشایی کورتهێنان و کەمی پارەی نەختینەی پێویستە بۆ پارەدارکردنی بودجەی ساڵانە. بەرزبوونەوەی نرخی نەوت بەهۆی گۆڕانکارییە نێودەوڵەییەکانەوە کاریگەری لەسەر زیادبوونی نرخی گەنم و ماددە خۆراکییەکان و تێچووی گازی سروشتی جیهان هەبووە؛ لەگەڵ ئەوەشدا هەندێک لە وڵاتان بەرهەمەکانی خۆیان لە بازاڕەکانی جیهاندا نافرۆشن.      هەموو ئەوانەش وایانکردووە وڵاتانی زلهێز، سندووقی دراو، بانکی نێودەوڵەتی، بەرنامەی خۆراکی جیهانی سەر بە نەتەوە یەکگرتووەکان و رێکخراوی بازرگانیی جیهانی، زەنگی مەترسی لێبدەن و هۆشداریانداوە لە کەمیی خۆراک و داواش لە کۆمەڵگەی نێودەوڵەتیی دەکەن رێکاری پارەدارکردنی بەپەلە بگرنەبەر.     لەو سۆنگەیەوە، پەرلەمانی عێراق خراپی دۆخی دارایی و پێویستی دابینکردنی پارەی پێویستی لەبەرچاوە بۆ چارەسەرکردنی خەرجییە سەرەکییەکان و  ئەو لایەنانەی پەیوەندی راستەوخۆیان بە ژیانی هاووڵاتییان و سەبەتەی خۆراک و پشتیوانی چینی هەژاران و پێدانی شایستەی جووتیاران و پشتیوانی بەرهەمی خۆجێیی و کەمکردنەوەی پشتبەستن بە هاوردەکردن و پشتیوانی پڕۆژەکانی گەشەپێدان لە هەموو پارێزگاکان و دابینکردنی هەلی کار و چالاککردنی ئابووری و دۆزینەوەی رێگەیەک بۆ چۆنیێتیی چارەسەرکردنی خێرا لە رێگەی پێشکێشکردنی پێشنیازەیاسای پشتیوانی خێرای ئاسایشی خۆراک و گەشەپێدان هەیە.     لیژنەی دارایی هەوڵدەدات پەرلەمانی عێراق رۆڵی خۆی بگێڕێت لە بەجێگەیاندنی ئەرکی یاسایی و چاودێریی خۆی، بۆ تێپەڕاندنی قەیرانی هەنووکەیی بەو پێیەی نوێنەری گەلە و هەروەها بۆ جەختکردنەوە لەسەر گرنگی پێشکێشکردنی پڕۆژەیاسای بودجەی گشتی فیدراڵیی و بەدواداچوونی بۆ پلان و جێبەجێکردنی سیاسەتی دارایی بۆ بنیادنانی ئابوورییەکی پتەو.      دووەم      رێکارەکانی لیژنەی دارایی:      - پاڵپشت بە ماددەی (١١٢) لە پەیڕەوی نێوخۆی پەرلەمان، لیژنەی دارایی پێشنیازەیاسای پشتیوانی خێرای ئاسایشی خۆراک و گەشەپێدان پێشکێشی بەڕێز سەرۆکی پەرلەمان دەکات، بەپێی نووسراوی لیژنەی دارایی ژمارە (٤٤) لە ١٥/٥/٢٠٢٢.     - پاڵپشت بە ماددەی (٦٠ / دووەم) لە دەستوور و ماددەی (١١٢ / سێیەم) لە پەیڕەوی نێوخۆی پەرلەمان، پێشنیازە یاساکە رەوانەی لیژنەی یاسایی کراوە بۆ پێداچوونەوە بە داڕشتن و وردبینیکردن، بەپێی پەراوێزی بەڕێز سەرۆکی پەرلەمان لە رێککەوتی ١٦/٥/٢٠٢٢.     - لیژنەی یاسایی لارینەبوونی دەربڕیوە کە پێشنیازەیاسای پشتیوانی خێرای ئاسایشی خۆراک و گەشەپێدان بخرێتە نێو بەرنامەی کاری پەرلەمان بەپێی نووسراوی ژمارە (٣٥) لە ١٧/٥/٢٠٢٢.     - لە کۆبوونەوەی ژمارە ٨ لە ١٩/٥/٢٠٢٢ ـی پەرلەماندا خوێندنەوەی یەکەم بۆ پێشنیازەیاساکە کراوە.     سێیەم     ئامانجەکانی لیژنەی دارایی بۆ لێکۆڵینەوە لەو پێشنیازەیاسایە:      ١ - ئەنجامدانی لێکۆڵینەوەیەکی چڕ بۆ ئەو پێشنیازەیاسایە کە ئامانجی دابینکردنی ئاسایشی خۆراک و پشتیوانی پڕۆسەی گەشەپێدانە لە پارێزگاکان.     ٢ - میوانداریکردنی لایەنە پەیوەندارەکان لە وەزارەتەکانی دارایی، پلاندانان، نەوت، بازرگانی، کارەبا، کشتوکاڵ، کار و کاروباری کۆمەڵایەتی، سەرچاوەکانی ئاو و پارێزگاکان و ئەو لایانەنەی پەیوەندارن.     ٣ - بەدیهێنانی دادیی کۆمەڵایەتی و پشتیوانیکردنی چینی هەژاران.     ٤ - پەنانەبردن بۆ قەرزی نێوخۆیی و دەرەکی.     ٥ - پێدانی شایستەی ساڵانی رابردووی جووتیاران و پشتیوانیکردن لە بەرهەمی گەنم و برنج، کە خۆبژێوی بەدیبهێنێت.     ٦ - کارکردن لەسەر کەمکردنەوەی رێژەی هەژاری.     ٧ - پشتیوانیکردن لە کۆگاکردنی خۆراکی ستراتیژی کە سەبەتەی خۆراک دابین بکات.     ٨ - دیاریکردنی دەسەڵاتی جێبەجێکردنی پێشنیازە یاساکە لەماوەی ساڵی دارایی ئێستا، بەشێوەیەک پێچەوانە نەبێت لەگەڵ یاسای بودجەی گشتی ساڵانە.     ٩ - قسەکردن لەگەڵ ئەنجوومەنی وەزیران لەبارەی پێشنیازە یاساکە بەپێی چوارچێوەی یاسایی.     ١٠ - زیادکردنی هەر بڕگەیەک کە ئاسانکاری دەکات بۆ رێکارەکانی جێبەجێکردنی ئەو یاسایە.      چوارەم      بۆچوونی لیژنەی دارایی:      لیژنەی دارایی پێیوایە دوای تەواوکردنی خوێندنەوەی دووەم بۆ پێشنیازەیاساکە، هەندێک پێشنیاز کە ئەندامانی پەرلەمان و لیژنەکانی پەرلەمان باسی دەکەن، جێگەی دەکرێتەوە، بەشێوەیەک ئامانجەکانی پێشنیازەیاساکە بەدیبهێنێت.     پێنجەم      راسپاردەکان:     لیژنەی دارایی داوادەکات پێشنیازەیاساکە بخرێتەڕوو، بۆ خوێندنەوەی دووەم بە تەواوکردنی رێکارەکانی یاسادانان.