١٩ ـى ئایارى ٢٠٢٢، ئەنجوومەنى باڵاى دادوەریى عێراق روونکردنەوەیەکى بڵاوکردەوە و تێیدا جەخت لەوە دەکاتەوە کە بە گوێرەى دەستوور، دادگە سەربەخۆیە و ئەنجوومەنى باڵاى دادوەری "هەمیشە سوورە لەسەر سەربەخۆیی و بێلایەنییەکەى و بەشێک نییە لە ناکۆکییە سیاسییەکان" و ئاماژە بەوەش دەکات، ئەو بڕیارانەى دەیاندات لەسەر بنچینەی وردەکاریى دۆسێکان و بەڵگە بەردەستەکانە.  ئەنجوومەنى باڵاى دادوەریى عێراق داواى لە لایەن سیاسییەکان کردووە کە دادگە نەخەنە نێو ناکۆکییە سیاسییەکانیانەوە و لە پێگەى دادگە لە کۆمەڵگە کەمنەکەنەوە و دەڵێت: "ئەگەر لایەنێکى سیاسى پەڵپێکى هەیە لەبارەى بڕیارێک لە بڕیارەکان، پێویستە رێوشوێنە یاساییەکان بگرێتەر بەر بۆ چارەسەرکردنى".  دوای ئەوەى لە ١٥ ـى ئایارى ٢٠٢٢، دادگەى باڵاى فیدراڵیی عێراق بە شرۆڤەکردنى دەستەواژەى حکومەتى کاربەڕێکەر پرۆژەیاسای پاڵپشتیى خێراى ئاسایشى خۆراک و پەرەپێدانى هەڵوەشاندەوە، بەشێک لە لایەنە سیاسییەکان رەخنەیان ئاراستەى ئەو دادگەیە کرد.  موقتەدا سەدر، رێبەرى رەوتى سەدر لە گوتارێکدا لە ١٦ ـى ئایار دادگەى بە لایەندارى هاوپەیمانیى چوارچێوەى هاوئاهەنگى تۆمەتبارکرد.