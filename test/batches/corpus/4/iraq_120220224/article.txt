عەباس عەبوود، ئەندامی هاوپەیمانیی دەوڵەتی یاسا بە رادیۆی رووداوی راگەیاند، "چوارچێوەی هاوئاهەنگی بژارەی بەردەستی هەر ئەوەیە کە بە یەکگرتوویی بمێنێتەوە، هەرچەندە هەوڵی زۆر دەدرێت بۆ لێکترازاندنی. هەر حکومەتێک بەبێ چوارچێوە پێکبێت تەمەنی کورت دەبێت و ساڵێک ناخایێنێت. "  موقتەدا سەدر لە تویتێکدا ئاماژەی بەوە کردووە با هەندێک لایەن ببنە دژبەر. دەوڵەتی یاسا کە ٣٤ کورسیی هەیە و نوێنەرایەتیی بەشێکی خەڵکی عێراق دەکات، بە مافی خۆیی دەزانێت لە حکومەتدا بەشدار بێت.  ئەو ئەندامەی دەوڵەتی یاسا ئاماژەی بەوە دا کە چوارچێوەی هاوئاهەنگی بە پێویستی دەزانێت حکومەتێکی سازانەکی پێکبێت و هەموو لایەنە سیاسییەکانی تێدا بێت و، ئەوەی پێیخۆشە دژبەر بێت با دژبەر بێت.   عەباس عەبوود گوتی: "ئەو حکومەتەی ساڵی ٢٠١٨ پێکهات حکومەتی سائیروون و فەتح بوو و، دەوڵەتی یاسا مەیلەو دژبەر بوو. مەیلەو دژبەر بوو واتە لە پێکهێنانی حکومەت و دیاریکردنی سەرۆکوەزیران دوور بوو. "  بە گوتەی عەبوود، ئێستا پرسی دژبەربوون پرسێکە پێش ساتی هاتنی کەوتووە، چونکە هیچ دەستەبەری و متمانەیەکی هاوبەش لەنێوان پێکهێنەرەکاندا نییە. هیچ یاسایەک نییە کە بە رەهایی رێز لە کردەکە [دژبەربوون] بگرێت. هەروەها رێز لە نەریتە سیاسییەکانیش ناگیردرێت. بۆیە هێشتا زۆر ماوە عێراق بگاتە ئەو ئەزموونە کە دژبەر و حکومەت هەبن.   رەوتی سەدر دەیەوێت حکومەتێک پێکبهێنێت کە زۆرینەی نیشتمانی بن و ئەو لایەنانە تێیدا بەشدار بن کە خۆی دەیەوێن، بە تایبەتی هێڵی سووری بۆ بەشداریی دەوڵەتی یاسا داناوە کە نووری مالیکی سەرۆکایەتیی دەکات و، نایەوێت لە حکومەتدا بەشدار ببن.  عەباس عەبوود گوتی: "دەوڵەتی یاسا یەکەم لایەن بوو کە گوزارشتی ' زۆرینەی سیاسی ' ـی بەرباس خست، بەڵام گوزارشتی زۆرینەی سیاسی لایەنە سیاسییەکان ناچار ناکات کە ببنە دژبەر. ئەمەی ئێستا هەیە و سەدر داوای دەکات سازانەکیی بژنینەکی (اتفاقي الانتقائي)یە. واتە لایەنە سیاسییە بەشدارەکانی حکومەت هەڵبژنراون. "  ئەو ئەندامەی دەوڵەتی یاسا باسی لەوە کرد، وڵات پێویستی بە حکومەتێکی بەهێزە کە هەموو لایەنەکانی تێدا بێت. دژبەربوون بژارەیەکە بۆ ئەو لایەنانەی خۆیان پێیانخۆشە.  یەکێتی و پارتی لەسەر پۆستی سەرۆککۆمار و، شیعەکانیش لەسەر پێکهێنانی حکومەت ناسازێن دۆخە سیاسییەکەی عێراق بەرەو چەقبەستوویی چووە. بەشیک لە چاودێران دواکەوتنی هەڵبژاردنی سەرۆککۆمار و پێکهێنانی حکومەت بە نەگی بۆ لایەنە سیاسییەکان دەبینن.  بەڵام ئەندامەکەی دەوڵەتی یاسا گوتی: "ئێمە لە کردەیەکی سیاسیداین نەک لە شەڕدا و ئەمەیش لە هەموو وڵاتیکی دیموکراتیدا روودەدات. ئێمە سیاسەت دەکەین نەک شەڕ، بۆیە دانوستاندن دەبێت و هەموو ئەگەرەکان رێیانتێدەچێت. چوارچێوەیش هێڵی سووری بۆ هیچ لایەنێک نییە. "  عەباس عەبوود ئەوەی خستەڕوو کە ئەوە نەریتێکی سیاسییە و نووسراو نییە کە سەرۆکوەزیران بۆ شیعەیە و هیچ لایەنێکی دیکە دەستی تێناخات، سەرۆکی پەرلەمان بۆ سوننەیە و شیعە خۆی تێدا هەڵناقورتێنێت و، سەرۆککۆماریش بژارەی کوردە و شیعە دەستی تێوەرنادات. ئەگەر کورد نەیانتوانی لەسەر کەسێک رێکبکەون، ئەو کاتە لە پەرلەمان دەنگ بە کەسێک دەدرێت کە متمانەی زۆرینەی هەبێت.  لەگەڵ ئەو دۆخە سیاسییە ئاڵۆزەی عێراقدا، هەفتەیەک دەبێت گرژی و ئاڵۆزی پارێزگای میسانی لە باشووری عێراق گرتووەتەوە؛ چەکی بێ مۆڵەتی گرووپە چەکدارەکان و بازرگانانی ماددە هۆشبەرەکان هەڕەشەیان خستووەتە سەر ئەو پارێزگایەی یەکێکە لە هەژارترین پارێزگاکانی عێراق.  رووداوەکان دوای ئەوە هاتن رۆژی ٣ ـی شوبات حیسام عەلیاوی، ئەفسەری وەزارەتی ناوخۆ لە پارێزگای میسان کوژرا؛ ئەو ئەفسەرە برای هەریەک لە ویسام و عیسام عەلیاوی بوو؛ ئەو دوو سەرکردەیەی عەسائیبی ئەهلی حەق کە لە خۆپێشاندانی ساڵی ٢٠١٩ی پارێزگاکە کوژران.  رۆژی چوارشەممەش چەکدارێکی سەرایا سەلام بەناوی کەڕاڕ ئەبو رەغیف کوژرا کە برازای عەدیل ئەبو رەغیفی، سەرکردەی سەرایا سەلامە؛ هاوژینەکەشیان بریندارکرد.  رۆژی پێنجشەممەش شاندێکی باڵای سەدرییەکان بۆ چارەسەرکردنی دۆخەکە گەیشتنە میسان.  عەباس عەبود گوتی: "ئەوەی لە میسان روویدا بە دەستی لایەنی دەرەکی بووە بۆ ئەوەی ئاژاوە لەنێوان لایەنە شیعییەکاندا هەڵبگیرسێنێت کە لەوانەیە هاندەر بۆ ئەو کارە هەبن. ئەم شتانەیش رودەدەن هەر وەک چۆن شەڕی ناوخۆ لە هەرێم کوردستان و لە لوبنان روویدا. کاتێک لایەن و هێزی رکابەر هەبن لایەنی دەرەکی دێنە ناوەوە. "  عەبوود گوتیشی: "ئەو ململانێیەیش هۆکاری زۆری هەیە و ناتوانین هیچ لایەنێک تۆمەتبار بکەین. ئێستا رەوتی سەدر و عەسائیبی ئەهلی حەق لیژنەی هاوبەشی لێکۆڵینەوەیان پێکهێناوە بۆ ئەوەی ئەو قەیرانە چارەسەر بکەن و نەهێڵن خوانەخواستە ئاژاوە سەرهەڵبدات. "  ئەندامەکەی دەوڵەتی یاسا جەختی کردەوە کە ئەوەی لە میسان روودەدات ئاژاوەیەکی ناوخۆییە و پەیوەندیی بە پرۆسەی سیاسییەوە نییە. ئەو پارێزگایە رووداوی زۆر تێیدا روویان داوە و چەکی بەرەڵا زۆرە و کێشەی خێڵەکی هەیە کە وادەکەن ململانێکان لەوێ زۆر بن.