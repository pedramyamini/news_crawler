ئێوارەی رۆژی پێنجشەممە، ١٧ی شوباتی ٢٠٢٢، موقتەدا سەدر، رێبەری رەوتی سەدر راگەیێندراوێکی شەش خاڵیی لەبارەی بەهای دۆلارەوە بڵاوکردەوە و تێیدا هاتووە، سەبارەت بە بەهای دۆلار هەندێک پیشنیاز دەکەن لەپێناو ئەوەی بەم جۆرەی ئێستا بەردەوام نەبێت کە ئەمانەن:  یەکەم: راگرتنی بردنەدەرەوەی دراو و راگرتنی کاخەزە داراییە ساختەکان.  دووەم: پێداچوونەوە بە کاری هەندێک لە بانکەکان، وەکو بانکی شەرقولئەوسەت و قابز و ئەنساری کە سەر بە هەندێک لەو کەسانەن دەستیان بەسەر دراودا گرتووە، هەروەها هەندێک بانکی ناحکومیی دیکە.  سێیەم: دەستوبرد بانگهێشتکردنی پارێزگاری بانکی ناوەندیی عێراق بۆ نێو پەرلەمان.  چوارەم: بانگهێشتکردنی دەستوبردی وەزیری دارایی بۆ پەرلەمان.  پێنجەم: رێکخستنی بازاڕی دراوی عێراق لە ناوەندەوە و بە رێگەیەکی دروست و دەرکردنی هەندێک یاسا کە بەهای دیناری عێراق زیاد دەکەن.  شەشەم: بە تووندی مامەڵەکردن لەگەڵ ئەو بانکانەی کە بۆ هەندێک لە حیزبە دەسەڵاتدارەکان دەگەڕێنەوە.  راگەیێندراوەکەی موقتەدا سەدر دوای ئەوە دێت، حکومەتی عێراق بۆ رێگەگرتن لەو قەیرانە داراییەی تووشی ببوو لە کۆتاییەکانی ساڵی ٢٠٢٠ بڕیاری دابەزاندنی بەهای دیناری عێراقی بەرامبەر دۆلاری ئەمریکی دا و لەو کاتەوە دیناری عێراقی زیاتر لە ٢٠ % ی نرخەکەی لەدەستدا بەرامبەر دۆلاری ئەمریکی و نرخی ١٠٠ دۆلاری ئەمریکی لە نزیکەی ١٢٠ هەزار دینارەوە بۆ نزیکەی ١٤٨ هەزار دینار بەرزبووەوە.