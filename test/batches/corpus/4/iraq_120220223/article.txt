ئەمڕۆ شەممە، ١٢ - ٢ - ٢٠٢٢ وەزارەتی دەرەوەی عێراق لە راگەیێندراوێکدا ئاماژەی بەوە کردبوو، لە سۆنگەی سووربوونی وەزارەتی دەرەوەی عێراق بۆ ئاسایش و سەلامەتیی رەوەندی عێراقی لە ئۆکراینا و بەهۆی ئەو دۆخە تایبەتە، وەزارەتی دەرەوە داوا لە رەوەندی عێراقی دەکات خاکی ئۆکراینا جێبهێڵن و گەشتی ئەو وڵاتە نەکەن، "ئەمەش لەبەر سەلامەتییان. "  شەوی هەینی، ١١ - ٢ - ٢٠٢٢ جۆ بایدن، سەرۆکی ئەمریکا بە سەرکردەکانی دیکەی ناتۆ و یەکێتیی ئەوروپای راگەیاند، ئەوان باوەڕیان وایە کە پووتین بڕیاریداوە ئۆکراینا داگیربکات. ئەوەش کاردانەوەی زۆری بەدواداهات و بەشێکی زۆری وڵاتان لەنێوانیاندا بەریتانیا، ئیسرائیل، ئەڵمانیا و ئەمریکا داوایان لە خەڵکی وڵاتەکانیان کرد ئۆکراینا جێبهێڵن.     قەیرانی ئۆکراینا تاوەکو دێت قووڵتر دەبێتەوە و ئەگەری هێرشی رووسیاش بەهێزتر دەبێت. لە نوێترین پێشهاتەکاندا ئەمریکا هێزی زیاتر دەنێرێتەوە پۆڵەندا و رووسیاش دیپلۆماتەکانی لە ئۆکراینا دەکشێنێتەوە.     ئیدارەی بایدن ئامادەیە سێ هەزار سەربازی دیکە بنێرێتە پۆڵەندای ئەندامی ناتۆ کە هاوسنووری ئۆکراینایە، ئەوەش دەخرێتەسەر ٧ هەزار و ١٥٠ سەربازی دیکەی ئەمریکی کە پێشتر لە وڵاتانی پۆڵەندا، لیتوانیا و رۆمانیا بڵاوکراونەتەوە کە هەموویان ئەندامی ناتۆن.     ناتۆ - ش ٤ هەزار و ٨٠٠ سەربازی لە وڵاتانی ئیستۆنیا، لاتیڤیا، لیتوانیا و پۆڵەندا جێگیرکردوون کە هەموویان ئەندامی رێکخراوەکەن. هەروەها نێردراوی رووداو بۆ ئۆکراینا گوتی، رووسیا دیپلۆماتەکانی لە ئۆکراینا دەکشێنێتەوە.    پووتین و بایدن کاژێر ٧: ٠٠ی ئێوارەی ئەمڕۆ بە تەلەفۆن قسە دەکەن. بەگوێرەی راگەیێندراوی کرملین و کۆشکی سپی، بڕیارە ئەمڕۆ شەممە جۆ بایدن، سەرۆکی ئەمریکا و ڤلادیمیر پووتین، سەرۆکی رووسیا بە تەلەفۆن تاوتوێی پرسی ئۆکراینا بکەن. هەرچەندە رووسیا داوای کردبوو پەیوەندییە تەلەفۆنییەکە رۆژی دووشەممە ئەنجامبدرێت، بەڵام کۆشکی سپی پێداگری کردووە ئەمڕۆ بێت و کرملین یش رازی بووە.       بەگوێرەی کۆشکی سەرۆکایەتیی کریملن، پەیوەندییە تەلەفۆنییەکە کاژێر ٧: ٠٠ ـی ئێوارە بە کاتی مۆسکۆ و هەولێر ئەنجامدەدرێت. ئەوە یەکەمین پەیوەندیی تەلەفۆنی دەبێت دوای ئەوەی کە لە کۆتایی ساڵی رابردوودا ئەنجامیاندا، کە لەو کاتەوە ژمارەی سەربازانی رووسی لە نزیک سنووری ئۆکراینا، بەگوێرەی بەرپرسانی رۆژئاوا، بە شێوەیەکی بەرچاو زیادیان کردووە و گومانی ئەمریکا و ناتۆ لە داگیرکردنی ئۆکراینا لەلایەن پووتینەوە بەهێزتر بووە.