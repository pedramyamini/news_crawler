بەپێی راگەیێندراوێکی وەزارەتی نەوتی عێراق، بە ئامادەبوونی ئیحسان عەبدولجەبار، وەزیری نەوت، وەزارەتی نەوت و کۆمپانیای نەوتی نیشتمانی، چوارەمین وۆرکشۆپی تایبەت بە پیشەسازیی نەوت و گاز لە هەرێمی کوردستان رێکخست.  لە وۆرکشۆپەکەدا، کە جێگری سەرۆکی کۆمپانیای نەوتی نیشتمانی ئامادەبی، گفتوگۆکرا لەبارەی "بەراوردکردن لە نێوان گرێبەستی خزمەتگوزاری و بەشداریکردن لە بەرهەمهێنان" لەگەڵ پێداچوونەوە بە گرێبەستی هاوبەش لە هەرێمی کوردستان و بەراوردکردن بە گرێبەستی خزمەتگوزاریی، کە وەزارەتی نەوت پشتی پێدەبەستێت لە گرێبەست کردن لەگەڵ کۆمپانیا جیهانییەکان دا.  وەک لە راگەیێندراوەکەدا هاتووە، چەند نمونەیەکی گرێبەست خرانەڕوو بۆ گفتوگۆکردن، تێبینی پیشەیی، گرێبەست، دارایی، یاسایی و بابەتی دیکەیان لەسەر درا.  بەمەبەستی دانانی میکانیزمی جێبەجێکردنی دادگەی فیدراڵی عێراق، وەزارەتی نەوتی عێراق و کۆمپانیای نەوتی نیشتمانی بەئامادەبوونی ژمارەیەک بەرپرس و بەڕێوەبەری فەرمانگە پەیوەندارەکان لە وەزارەتی نەوت و کۆمپانیای نەوتی نیشتمانی، زنجیرەیەک کۆبوونەوەی چڕی لەگەڵ شارەزا و لیژنە پەیوەندارەکان دەستپێکردووە، کە بۆ ئەم مەبەستە پێکهێنراوە.    ئەمڕۆ پێنجشەممە ٠٧ - ٠٤ - ٢٠٢٢ ئامانج رەحیم، سکرتێری ئەنجوومەنی وەزیرانی هەرێمی کوردستان بە تۆڕی میدیایی رووداوی راگەیاند، بڕیارە هەفتەی داهاتوو، شاندێکی باڵای حکومەتی هەرێمی کوردستان سەردانی بەغدا بکات بۆ گفتوگۆکردن لەبارەی پرسی نەوت و وزە.  بەپێی زانیارییەکانی رووداو، هەریەکە لە ئومێد سەباح، سەرۆکی دیوانی سەرۆکایەتی ئەنجوومەنی وەزیران، خالید شوانی، وەزیری هەرێم بۆ کاروباری دانوستاندن لەگەڵ بەغدا، ئامانج رەحیم، سکرتێری ئەنجوومەنی وەزیران و عەبدولحەکیم خەسرۆ، سەرۆکی فەرمانگەی هەماهەنگی و بەدواداچوون لە ئەنجوومەنی وەزیران و لیژنەیەکی تەکنیکی لە وەزارەتی سامانە سروشتییەکان شاندەکەی حکومەتی هەرێمی کوردستان پێکدێنن.  دوای کۆبوونەوەی هەفتانەی لە رۆژی چوارشەممە ٦.٤.٢٠٢٢، ئەنجوومەنی وەزیران بڕیاریدا لە هەفتەی داهاتووەوە لیژنەیەکی باڵا بنێرێت بۆ بەغدا بە مەبەستی گفتوگۆکردن لەگەڵ لایەنە پەیوەندیدارەکانی حکومەتی فیدراڵیی بۆ برەودان بە هەماهەنگی لە بواری نەوت و وزە لەسەر بنەمای دەستوور و بە رەچاوکردن و پاراستنی دەسەڵاتە دەستوورییەکانی هەرێمی کوردستان لەو بوارە. بەپێی زانیارییەکانی رووداو، شاندەکە رۆژی دووشەممەی هەفتەی داهاتوو سەردانی بەغدا دەکات.  دادگەی باڵای فیدڕاڵی عێراق لە دانیشتنی رۆژی ١٥/٢/٢٠٢٢ لەبارەی دۆسیەی نەوت و گازی بڕیاریدا:   ١ - یاسای نەوت و غازی هەرێمی کوردستان ژمارە ٢٢ی ساڵی ٢٠٠٧ نادەستوورییە و پووچەڵدەکرێتەوە، چونکە پێچەوانەی ماددەکانی ١١٠، ١١١، ١١٢، ١١٥، ١٢١، ١٣٠ی دەستووری کۆماری عێراقی ساڵی ٢٠٠٥ ە.  ٢ - پابەندکردنی حکومەتی هەرێمی کوردستان بە رادەستکردنی تەواوی ئەو بەرهەمە نەوتییەی لە کێڵگە نەوتییەکانی هەرێمی کوردستان و ناوچەکانی دیکەوە دەردەهێنرێت کە وەزارەتی سامانە سرووشتییەکانی هەرێمی کوردستان هەڵساوە بەدەرهێنانی نەوت لێیانەوە، هەروەها رادەستکردنی بە حکومەتی فیدراڵی لەڕێگەی وەزارەتی نەوتی عێراقەوە و رێگەی پێبدرێت لە بەکارهێنانی دەسەڵاتە دەستوورییەکانی لەبارەی دۆزینەوەی نەوت و دەرهێنان و هەناردەکردنی.  ٣ - سکاڵاکار دەتوانێت چاودێری پووچەڵبوونەوەی ئەو گرێبەستە نەوتییانە بکات کە حکومەتی هەرێمی کوردستان لەڕێگەی  سکاڵالێکراو وەزیری سامانە سرووشتییەکانی هەرێمی کوردستان لەگەڵ لایەنە بیانییەکان لە دەوڵەتان و کۆمپانیاکان بۆ دۆزینەوە و دەرهێنان و هەناردەکردنی نەوت و فرۆشتنییەوە واژۆی کردوون.  ٤ - پابەندکردنی حکومەتی هەرێمی کوردستان بە رێگەپێدان بە وەزارەتی نەوتی عێراق و دیوانی چاودێری فیدڕاڵی بە پێداچوونەوە بەسەرجەم گرێبەستە نەوتییەکان کە لەگەڵ حکومەتی هەرێمی کوردستان لەبارەی هەناردەکردنی نەوت و غاز و فرۆشتنییەوە واژۆکراو، بەمەبەستی وردبینیکردنی و دیاریکردنی ئەو مافانەی لەسەر هەرێمی کوردستانە و پشکی هەرێمی کوردستان لە بودجەی گشتی و بەو شێوەیەی کە گەیاندنی مافەکانی هاووڵاتیانی پارێزگاکانی هەرێمی کوردستان لە بودجەی گشتی فیدراڵی گەرەنتی بکات و دوانەکەوێت، دوای ئەوەی هەموو بڕگەکانی ئەم بڕیارە لەلایەن حکومەتی هەرێمی کوردستانەوە جێبەجێدەکرێت و حکومەتی فیدراڵی و دیوانی چاودێری دارایی فیدڕاڵی ئاماژە بەوە دەکات.  ٥ - پابەندکردنی سکاڵالێکراو بە پێدانی هەموو رسومات و خەرجی و کرێی پارێزەران بریکارەکانی سکاڵاکارەکان کە بڕی ١٠٠ هەزار دینار دەبێت و بەپێی یاسا دابەشدەکرێت.