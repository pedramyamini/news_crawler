رۆژی سێشەممە ٢٢ ـی ئاداری ٢٠٢٢، نێردەی نەتەوەیەکگرتووەکان بۆ هاریکاریی عێراق - یونامی لە راگەیێندراوێکدا بڵاویکردەوە: "سەنتەری قەیرانەکان و پشتیوانیی سەر بە وەزارەتی کاروباری دەرەوەی فەرەنسا، بڕی ٥٥٠ هەزار دۆلاری بۆ هەڵگرتنەوەی مین و کارەکانی پەیوەست پێوەی لە ناوچە رزگارکراوەکان لە دەستی چەکدارانی داعش لە عێراق تەرخانکرد".  لە راگەیێندراوەکەدا هاتووە: "دوای چوار ساڵ لە راگەیاندنی سەرکەوتن بەسەر داعشدا لەلایەن حکومەتی عێراقەوە، هێشتا ماددە تەقەمەنییەکان بەهەموو جۆرەکانیانیەوە لەنێویاندا بۆمبە چێندراوە دروستکراوەکان لە کوشتن و شێواندنی ژیانی کەسانی سڤیل  بەردەوامە و رێگە لە گەڕانەوە و بەردەوامبوونی ئاسایشانەی ئاوارەکان بۆ ناوچەکانی خۆیان دەگرێت، لەگەڵ رێگەگرتن لە هەوڵەکانی ئاوەدانکردنەوەی ناوچەکان".  سەبارەت بەو هاریکارییەی فەرەنسا بۆ عێراق، نێردەی نەتەویەکگرتووەکان بۆ هاریکاریی عێراق یونامی دەڵێت: "لەڕێگەی ئەو بەخشینەوە نەتەوەیەکگرتووەکان بەردەوام دەبێت لە کارەکانی پەیوەست بە هەڵگرتنەوەی مین و هاوکاریکردنی عێراق لە پێناو پاککردنەوەی ناوچەکان و هۆشیاری بڵاوکردنەوە لە ناوچە رزگاربووەکان بۆ دروستکردنی ناوچەیەکی ئاسایش بۆ گەڕانەوە و پاراستنی عێراقییەکان لە هەڕەشەی کەرەستەکانی تەقینەوە".  بەپێی ئیریک شۆڤالییە، باڵیۆزی فەرەنسا لە عێراق کە لەراگەیێندراوەکەدا قسەی کردووە، حکومەتی وڵاتەکەی لەساڵی ٢٠١٩ ـەوە بە بڕی ١ ملیۆن و ٩٠٠ هەزار یۆرۆ یارمەتیی پێشکێشی عێراق کردووە بۆ هەڵگرتنەوەی مین.  سەرەتای ساڵی ٢٠٢٢، ئەحمەد عەبدولڕەزاق، نوێنەری عێراق لە رێکەوتننامەی تایبەت بە هەڵگرتنەوەی مین رایگەیاند، لە سەرەتای ساڵی ٢٠٠٤ ـەوە عێراق ٦ هەزار و ٢٢ کیلۆمەتر چوار گۆشەی لە مین پاککردووەتەوە کە دەکاتە رێژەی ٥٣ % ـی کۆی ئەو رووبەرەی لە عێراق بە مین چێندراوە، ئەو رووبەرەشی ماوەتەوە ٢ هەزار و ٧٦١ کیلۆمەتر چوارگۆشەیە.  جەبار مستەفا، سەرۆکی دەزگای گشتیی کاروباری مین لە هەرێمی کوردستان، رۆژی سێشەممە ٢٢ - ٣ - ٢٠٢٢ بە تۆڕی میدیایی رووداوی گوت: "ئەو پارەیەی وڵاتان لەڕێگەی نەتەوەیەکگرتووەکانەوە تەرخانی دەکەن نایدەنە دامەزراوەکانی حکومەت، چ لە هەرێمی کوردستان بێت یان بەغدا، بەڵکو لەڕێگەی رێکخراوەکانی خۆیانەوە جێبەجێی دەکەن، بۆیە ئەو پارەیە بەشێکی لەڕێگەی هەردوو رێکخراوی هاندیکاپ و هاماپی فەرەنسییەوە خەرجدەکرێت کە تایبەتن بە هەڵگرتنەوەی مین؛ ئەو پارەیەش بەشێکی بۆ چالاکییەکانی هەڵگرتنەوەی مین لە ناوچە کوردستانییەکانی دەرەوەی ئیدارەی هەرێمی کوردستان تەرخاندەکرێت".