عامر جابرى، بەڕێوەبەرى راگەیاندنى دەستەى گشتیى کەشناسی و بوومەلەرزەزانیی عێراق بە (تۆڕى میدیایی رووداو)ى راگەیاند: "بەگوێرەى زانیارییە سەرەتاییەکان لە رۆژى شەممەى داهاتووەوە، ٢١ ى ئایارى ٢٠٢٢، شەپۆلێکى دیکەى خۆڵبارین عێراق دەگرێتەوە، بەڵام بۆ زانینى ماوەکەى و چڕییەکەى ١٩ ى ئایار لەو بارەیەوە روونکردنەوە بڵاودەکەینەوە".  عامر جابرى گوتیشى: "بەگوێرەى پێشبینى سەرەتایی ئەو  شەپۆلی خۆڵبارینە زیاتر ناوچەکانى ناوەڕاستى عێراق دەگرێتەوە، بەڵام کاریگەریى لەسەر رۆژئاواى عێراق دەبێت و بەرە باکووریش هەڵدەکشێت و لەگەڵ خۆڵبارینەکە پلەکانى گەرما نزمدەبنەوە".  ناوەڕاستی ئەم هەفتەیە شەپۆڵێکی خۆڵبارین زۆربەی ناوچەکانی عێراق و هەرێمی کوردستانی گرتەوە. بەپێی ئاماری وەزارەتی تەندروستیی عێراق زیاتر لە ٤٠٠٠ کەس بەهۆی تەنگەنەفەسییەوە رەوانەی نەخۆشخانەکانی عێراق کران. لە هەرێمی کوردستانیش نزیکەی ٣٠٠ کەس لە گەرمیان و سلێمانی رەوانەی نەخۆشخانەکان کران.