عەلی عەباس جەهانگیر، گوتەبێژی وەزارەتی کۆچ و کۆچبەرانی عێراق، ئەمڕۆ هەینی ٨.٤.٢٠٢٢ بە تۆڕی میدیایی رووداوی راگەیاند: "تاوەکو ئێستا نزیکەی ٤٥٠ خێزانی عێراقی لە کەمپی هۆل لە سووریاوە گوێزراونەتەوە کەمپی جەدعە لە پارێزگای نەینەوا؛ زیاتر لە ١٢٠ خێزانیشیان گەڕێندراونەتەوە ناوچەکانی خۆیان لە پارێزگاکانی ئەنبار و سەڵاحەدین و چەند پارێزگایەکی دیکەی عێراق، بەڵام ژمارەی ئەو خێزانە عێراقییانەی کە لە کەمپی هۆل ماون بە نزیکەی ٨ هەزار خێزان دەخەمڵێندرێت کە لە نزیکەی ٣١ هەزار کەس پێکهاتوون".  هێزەکانی سووریای دیموکرات - هەسەدە لە مانگی ئاداری ساڵی ٢٠١٩ دوایین ناوچەی ژێر دەسەڵاتی داعشیان لە بەری رۆژهەڵاتی فورات کۆنترۆڵکرد؛ هەسەدە کەمپی هۆلی لە ناوچەکانی ژێر دەسەڵاتی خۆی تایبەت کرد بە نیشتەجێکردنی کەسوکاری چەکدارەکانی داعش؛ ئێستاش نزیکەی ٦٠ هەزار کەس لە کەمپی هۆل نیشتەجێن.  عەلی عەباس جەهانگیر، گوتەبێژی وەزارەتی کۆچ و کۆچبەرانی عێراق ئاماژە بەوەش دەکات، "حکومەتی عێراق لەگەڵ دەزگا ئەمنییەکانی نێو کەمپی هۆل وردبینی ئەمنی بۆ ئەو خێزانانە کردووە و دواتر گوێزراونەتەوە کەمپی جەدعە و لە چوارچێوەی بەرنامەیەک رادەهێندرێنەوە؛ لە دوا قۆناخیشدا دوای گەرەنتیکردنی ئەو خێزانانە لەلایەن سەرۆک هۆزەکان و کەسایەتییەکان و کەسوکاری خۆیانەوە دەگەڕێندرێنەوە ناوچەکانی خۆیان لە پارێزگاکانی ئەنبار، نەینەوا، سەڵاحەدین، کەرکووک و پارێزگاکانی دیکە، لەگەڵ ئەوەشدا هێزە ئەمنییەکان بەردەوامدەبن لە چاودێریکردنیان".