فراس جلیباوى، ئەندامى ئەنجوومەنى ناوەنیدی خۆپیشاندانەکانى عێراق بە تۆڕى میدیایی رووداوى راگەیاند: "ئەمڕۆ ئەنجوومەنى ناوەندى خۆپیشاندانەکانى عێراق کۆدەبێتەوە، کۆبوونەوەکەیان لە بەغدا یان لەشارى حیللەى ناوەندى پارێزگاى بابل دەبێت".  فراس جلیباوى گوتیشى: "بڕیارە لە کۆبوونەوەکەدا گفتوگۆ لەسەر هەنگاوى داهاتووى ئەنجوەمەنەکە بکرێت لەبارەى ئەنجامدانى خۆپیشاندان لەدژى پێکنەهێنانى حکومەت، دواى کۆبوونەوەکە بە بەیاننامەیەک هەڵوێستى خۆمان دەخەینەروو".  ئەو هەنگاوەى ئەنجوومەنى ناوەندیى خۆپیشاندانەکانى عێراق لەکاتێکدایە لایەنە سیاسییەکان تاوەکو ئێستا رێککنەکەوتوون لەسەر پێکهێنانى حکومەت.   چوارچێوەى هاوئاهەنگى ١٨ نیسان لەگەڵ نوێنەرانى یەکێتى نیشتیمانى کوردستان و هاوپەیمانیى عەزم کۆبوونەوە بۆ تاوتوێکرنى دەستپێخەرییەکى دیکە لەشێوەى نەخشەرێگا بۆ چارەسەرى دۆخى ئێستا، لەپاش ئەوەى چوارچێوەى هاوئاهەنگى لە ١ ى نیسان دەستپێشخەریەکى بۆ پێکهێنانى حکومەتى نوێى عێراق راگەیاند.   ئەو هاوپەیمانێتیە ناکۆکە لەگەڵ هاوپەیمانى رزگاکردنى نیشتیمان، کە لە رەوتى سەدر، پارتى دیموکراتى کوردستان و هاوپەیمانیى سەروەرى سوننەکان پێکدێت.  ناکۆکییەکان لەسەر شێوازى حکومەتى ئایندەیە، لەکاتێکدا هاوپەیمانى رزگارکردنى نیشتمان دەیەوێت حکومەتێکى زۆرینەى نیشتیمانى پێکبهێندرێت، چوارچێوەى هاوئاهەنگى لەگەڵ پێکھێنانى حکومەتى سازانە.  بەردەوامى ناکۆکییەکان لەکاتێکدایە کە ٢٢ ى ئایارى داهاتوو ئەو وادەیەیە کە دەبوو لەبارى ئاساییدا هەڵبژاردنى پەرلەمانى عێراق کرابووایە، بەڵام بەهۆى خۆپیشاندانەکانى ساڵى ٢٠٢٠ بڕیاردرا کە هەڵبژاردنى پێشوەخت لە ١٠ ى تشرینى یەکەمى ٢٠٢١ بکرێت، بەوپێیەى پێشخستنى هەڵبژاردن یەکێک بوو لە داواکاریی سەرەکى خۆپیشاندانەکان.