دوای ئەوەی ئەمڕۆ دووشەممە، ١٤ی ئاداری ٢٠٢٢ مستەفا کازمی، سەرۆکوەزیرانی عێراق سەردانی شوێنە بۆردومانکراوەکانی شاری هەولێری کرد، نووسینگەکەی راگەیێندراوێکی بڵاوکردەوە، کە تێیدا هاتووە: "ئەمڕۆ مستەفا کازمی، سەرۆکوەزیرانی عێراق سەردانی پارێزگای هەولێری لە هەرێمی کوردستان کرد، کە وەزیرانی بەرگری و ناوخۆ یاوەرییان کرد و ژمارەیەک بەرپرسی هەرێمی کوردستانیان بینی و سەردانی ئەو ناوچەیەشی کرد کە بۆردوومانکرابوو".  بەپێی راگەیێندراوەکە، مستەفا کازمی هەریەک لە سەرۆک مەسعود بارزانی و نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستانی بینیوە.  لەراگەیێندراوەکەی نووسینگەی سەرۆکوەزیرانی عێراقدا ئاماژە بۆ ئەوە کراوە باس لە چەندین پرسی عێراق کراوە و دیارترینیان لێکەوتەکانی بۆردوومانەکەی بەرەبەیانی رۆژی ١٣ی ئاداری ٢٠٢٢ کرا، کە شاری هەولێری کردە ئامانج.  لە راگەیێندراوەکەدا هاتووە: "جەخت لە رەتکردنەوەی دەستدرێژییەکە کرایەوە کە بووە هۆی ترساندنی خەڵک، بەوەش هەموو سنوورەکانی یاسا و نەریتە نێودەوڵەتییەکانی تێپەڕاند، هەروەها بڕیار لەسەر پێکهێنانی لێژنەیەک لە راوێژکارێتی ئاسایشی نیشتیمانی و ژمارەیەک لە سەرکردە ئەمنییەکان درا، بۆ ئەوەی راپۆرتێک لەبارەی هۆکارەکانی بۆردوومانەکە و کۆکردنەوەی زانیاری و بەڵگەکان ئامادە بکەن".  ئەمڕۆ دووشەممە، ١٤ی ئاداری ٢٠٢٢، دوای سەردانەکەی بۆ شاری هەولێر، مستەفا کازمی، سەرۆکوەزیرانی عێراق سەردانی شوێنی بۆردوومانکراوەکەی دوێنێی سەر رێگەی هەولێر - پیرمامی کرد و ئەو خەڵکەی بینی کە لەو ناوچەیەدا بوون و شیکردنەوەی ورد لەبارەی شوێن و موڵکی بۆردوومانکراوی پێدرا.  مستەفا کازمی وەکو ئەوەی لەراگەیێندراوەکەدا هاتووە گوتوویەتی: "ئێمە دووپاتی دەکەینەوە کە بەغدا ئامادەیە لێرە لە هەولێر و هەروەها هەولێر ئامادەیە لە بەغدا".  لە راگەیێندراوەکەی نووسینگەی مستەفا کازمی، سەرۆکوەزیرانی عێراق هاتووە: "سەرۆکوەزیران جەختی لەسەر پێویستی رێزگرتن لە سەروەریی عێراق لە هەموو رووەکانەوە کردووەتەوە و ئەوە بەرێگە دیپلۆماسییەکان راگەیێندراوە و جەختی کردووەتەوە کە پێویستە بەڵگە رەچاوبکرێت تەنیا پشت بەگومانەکان نەبەسترێت و هاوئاهەنگیی ئەمنی لەنێوان سەرجەم وڵاتانی ناوچەکەدا بۆ رووبەڕووبونەوەی رکابەرایەتییە هاوبەشەکان کرایەوە".  لەکۆتایی راگەیێندراوەکەی سەرۆکوەزیرانی عێراق هاتووە، مستەفا کازمی داوای لەلایەنە سیاسییەکان کردووە یەک هەڵوێست بن لەهەمبەر سەروەریی عێراق و ئەوەی روویدا ببێتە هاندەرێک بۆ چارەسەرکردنی کێشەکان و یەکخستنی ریزەکان لەپێش ئەو رکابەرایەتییانەی رووبەڕووی وڵات دەبنەوە".  بەپێی راگەیێندراوەکەی نووسینگەی سەرۆکوەزیرانی عێراق، سەردانی دامەزراوەی کوردستان ٢٤ی کردووە، کە بەهۆی هێرشە مووشەکییەکەوە زیانی پێگەیشتووە.  بەرەبەیانی رۆژی یەکشەممە، بە ١٢ مووشەکی دوورمەودا هێرشکرایە سەر شاری هەولێر، دواتر سوپای پاسدارانی ئێران بەرپرسیارێتی خۆی لە ئەنجامدانی ئەو هێرشە راگەیاند و گوتی: لەو هێرشەدا "بنکەیەکی ئیسرائیلمان" کردە ئامانج، بەڵام سەرۆکایەتی ئەنجوومەنی وەزیرانی هەرێمی کوردستان لە راگەیێندراوێکدا رەتیکردەوە بنکەی ئیسرائیلی لە هەولێر هەبن، راشیگەیاند: "شوێنی بە ئامانجکراو، شوێنێکی سڤیلە و ئەم پاساوە، تەنیا بۆ شاردنەوەی ئەم تاوانە قێزەونەیە".  هەر سەبارەت بە هێرشە مووشەکییەکەی سوپای پاسداران، سەرۆک مەسعود بارزانی و موقتەدا سەدر، رێبەری رەوتی سەدر، رۆژی یەکشەممە بە تەلەفۆن قسەیان کرد و بڕیاریاندا لێژنەیەکی لێکۆڵینەوە سەبارەت بە دەنگۆی بوونی بارەگای ئیسرائیل لە هەولێر پێکبهێنن.