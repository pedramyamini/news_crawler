هادی سەلامی، رۆژی هەینی ١٣.٥.٢٠٢٢ لە هەژماری خۆی لە فەیسبووک رایگەیاند: "لە وەڵامی مامەڵەی نادەستووریی محەممەد حەلبووسی، سەرۆکی پەرلەمانی عێراق بەرامبەر باسم خەشان، ئەندامی سەربەخۆی پەرلەمانی عێراق، هەروەها بۆ پاراستنی ئەرکی پەرلەمانتاری، هەڵمەتێک دەستپێدەکەین بۆ کۆکردنەوەی واژۆ بۆ لەکارلابردنی محەممەد حەلبووسی لە پۆستەکەی؛ ئەو کارە بەپێی دەقی پەیڕەوی ناوخۆی پەرلەمانی عێراق دەکەین".  تاوەکو ئێستا چەندین جار باسم خەشان، ئەندامی سەربەخۆی پەرلەمانی عێراق سەرۆکی پەرلەمانی عێراقی بە پێشێلکردنی یاسا و پەیڕەوی ناوخۆی پەرلەمان و دەستووری فیدراڵیی عێراق تۆمەتبار کردووە.  لە دانیشتنی پەرلەمانی عێراق، رۆژی چوارشەممەی رابردوو ١١.٥.٢٠٢٢، محەممەد حەلبووسی، سەرۆکی پەرلەمان بڕیاریدا رێگە بە باسم خەشان، پەرلەمانتارى سەربەخۆ نەدات ببێتە ئەندام لە لیژنە هەمیشەییەکانی پەرلەمان و رێگەی پێنەدرێت لە دانیشتنەکانی پەرلەماندا قسە بکات تاوەکو داوای لێبوردن لە دەستەی سەرۆکایەتیی پەرلەمان دەکات.   هەمان رۆژ باسم خەشان لە هەژماری خۆیدا لە فەیسبووک گرتە ڤیديۆی بڕیارەکەی محەممەد حەلبوسی بڵاوکردەوە و نووسی: "ئەمە و چەندین پرسی دیکە دادگەى باڵاى فیدراڵى یەکلاییان دەکاتەوە".  ماجید شنگالى، ئەندامى پەرلەمانى عێراق، پێشتر بە تۆڕى میدیایی رووداوى راگەیاندبوو: "کێشەی تایبەت بە باسم خەشان بەهۆى ئەوەیە پێشتر ئەم پەرلەمانتارە دەنگى پێویستى نەهێنا بۆ ئەوەى ببێتە ئەندامى لیژنەى یاسایی لە پەرلەمان؛ لە کۆبوونەوەکەدا پێشنیاز کرا جارێکى دیکە ئەندامێتى باسم خەشان لەو لیژنەیە بخرێتە دەنگدانەوە، بەڵام لە نێو پەرلەماندا باسم خەشان دەنگى بەرزکردەوە و رەخنەى لەوە گرت و گوتى قبووڵ ناکەم بۆ ئەندامبوون بمخەنە دەنگدانەوە".