ئێوارەی ئەمڕۆ سێشەممە ٢٢.٢.٢٠٢٢ پەرلەمانی عێراق ناوی ئەو کەسانەی ئاشکراکرد کە خۆیان بۆ پۆستی سەرۆککۆماری عێراق بەربژێرکردووە، لەنێو لیستەکەدا بۆ یەکەمجار ناوی د. عومەر بەرزنجی، باڵیۆزی عێراق لە قەتەر بینرا کە کەسایەتییەکی کوردە و پێشتر لەنێو یەکگرتووی ئیسلامی کوردستان پۆستی هەبووە.  د. عومەر بەرزنجی بە تۆڕی میدیایی رووداوی راگەیاند، لە دوا کاژێری ماوەی خۆ بەربژێرکردن بۆ سەرۆککۆماری عێراق، ئەو بڕیارەیداوە.  د. عومەر بەرزنجی لە ساڵی ٢٠١٨ ش بەهەمانشێوە خۆی بەربژێرکردبوو، بەڵام لە دوا ساتەکان کشایەوە. ئاماژە بەوەش دەکات، خۆ بەربژێرکردنەکەی بڕیارێکی کەسییە و پەیوەندیی بە یەکگرتووی ئیسلامی کوردستانەوە نییە، ئەگەریش ململانێ دروستببێت یاخود رێککەوتنی یەکلاکەرەوە بکرێت لەسەر ئەو پۆستە، ئامادەیە بکشێتەوە.  د. عومەر بەرزنجی، راگەیێندراوێکی لەبارەی خۆ بەربژێرکردنی بڵاوکردەوە و ئاماژەی بەوە کردووە: "خۆ بەربژێرکردنمان بۆ دژایەتی نییە، بەڵکو بۆ پاراستنی مافی خۆپاڵاوتنمان بوو لە کاتی هەڵبژاردنمان وەکو پاڵێوراوێکی یەکلاکەرەوە لە نێوان هەردوو پارتی خاوەن خەبات، پارتی دیموکراتی کوردستان و یەکێتی نیشتیمانی کوردستان. "  دەشڵێت: "لەگەڵ رێزم بۆ هەردوو لایەن، ئەگەر هاتوو رێککەوتن لە سەر یەکێك لە کاندیدەکان ئێمە دەبینە یەکەم کەس پیرۆزباییان لێدەکەین و بەوپەڕی دڵخۆشییەوە بە یەکگرتووییان و بە بڕوای ئێمە ئەمە دەبێتە هێز بۆ عێراق و بۆ نەتەوەی کورد بەتایبەتی، ئەگەر ئەم رێککەوتنە کرا ئەوە ئێمە لە خۆپاڵاوتنمان دەکێشێینەوە و پیرۆزبایی لە نەتەوەکەمان و بەربژێری براوە دەکەین و ئەم سەرکەوتنە هی هەمووانە، چونکە بەڕاستی نامانەوێت کاریگەری نەرێنی دروستبکەین. "  ئەو بەربژێرەی سەرۆککۆمار ئاماژە بەوەش دەکات: "بۆ ئەوەی دەنگەکان نەفەوتێن، تەنانەت ئەگەر تەنیا یەك دەنگیش بێت، بەڕاستی ئێمە بڕوامان وایە هەردوو لایەن خاوەن مافن لەو بارەیەوە بۆ بەرژەوندی گشتی و پاراستنی ناوماڵی کوردی کە یەکێکە لە پێکهاتە سەرەکییەکانی عێراق، ئەمە جگە لەوەی خۆپاڵاوتنمان تەنیا لەڕووی یەکلاکردنەوەیە لەکاتی پێویستی پرۆسەکەدا. "  - ساڵی ١٩٦٠ له سلێمانی له دايکبووە   - بڕوانامەی بەکالۆریۆسی هەیە لە یاسا  - بڕوانامەی ماستەری هەیە لە دیالۆگی دیپلۆماسی  - بڕوانامەی دکتۆرای لە دیپلۆماسییەت لە لوبنان بەدەستهێناوە  - وانەبێژ بووە لە پەیمانگەی ئەوروپی بۆ مافەکانی مرۆڤ لە هۆڵەندا و فەرەنسا بۆ زمانی عەرەبی و مێژووی ئیسلام  - باڵيۆز بووە له وەزارەتی دەرەوەی عێراق و سەرۆکی بەشی مافی مرۆڤ بووە له ناو وەزارەت  - وانەبێژ بووە له پەيمانگەی خزمەتی ديپلۆماسی له وەزارەتی دەرەوەی عێراق    - باڵيۆزی عێراق بووە له لوبنان  - باڵيۆزی عێراق بووە له رۆمانيا  - سەرۆکی شاندی عێراق بووە له کۆبوونەوەی ليژنەی مافی مرۆڤ له جنێف  - سەرۆکی شاندی عێراقی بووە له ئەنجوومەنی مافی مرۆڤ له نيويۆرک    - سەرۆکی شاندی عێراقی بووە له کۆبوونەوەی ليژنەی مافی مرۆڤ له کۆمکاری عەرەبی له ساڵی ٢٠٠٤ - ئێستا باڵیۆزی عێراقە لە وڵاتی قەتەر