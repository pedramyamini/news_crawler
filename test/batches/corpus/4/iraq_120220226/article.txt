عەمید یەحیا جەعفەر، بەڕێوەبەری راگەیاندنی پۆلیسی میسان دەڵێت، لە ماوەی چوار رۆژدا ٣٨٦ کەس دەستگیرکراون، هەروەها دەستیش بەسەر ٨٣٦ ماتۆڕسکیلدا  گیراوە، ئەوانە جگە لە بیکەی سییەک، دوو دەمانچە و ١٤٠ فیشەک. بە گوتەی پۆلیس دۆخەکە لە ژێر کۆنترۆڵدایە.  لەماوەی چەند رۆژێکدا بەهۆی سەرهەڵدانی گرژییەکان و تێکچوونی دۆخی ئەمنی لە ئەنجامی کوشتنی ئەفسەر و دادوەرێک و چەند ئەندامێکی دوو لایەنی دیاری شارەکە، ترس و دڵەڕاوکی لەنێو خەڵکی پارێزگای میسان کەوتەوە و لایەنە سیاسییەکانیش پەنجەی تۆمەتیان ئاڕاستەی یەکدی کرد و راستەوخۆ کاریگەریی بەسەر گوزەرانیی هاووڵاتییانەوە هەبوو.   غەیس موهەننەد، کاسبکارێکە و دەڵێت، پێشتر لە پارێزگای میسان داوای خزمەتگوزاریی و دامەزراندنیان دەکرد، کەچی ئێستا بەدوای ئاسایش و سەقامگیریدا دەگەڕێن. هەر کاتێک دۆخی ئەمنیی لەو پارێزگایە تێکچوو، هێزە ئەمنییەکان راستەوخۆ خاوەن مۆتۆرسکیل و ئۆتۆمبێلەکان دەبەن، یاخود قەدەخەی هاتووچۆ رادەگەیێنن، ئەوەش بە گوتەی ئەو هاووڵاتییە، هیچ سوودێکی نابێت.   عەباس حوسێن، فەرمانبەرێكی خانەنشینە و دەڵێت، "ترس و دڵەڕاوکێ باڵی بەسەر هەموواندا کێشابوو. دۆخێکی نائاسایی پارێزگاکەمانی تەنیبوو، بوێری چوونەدەرەوەمان نەدەکرد. چەند رۆژێک لە ماڵەوە نەچووینە دەرەوە. بەهۆی ناکۆکیی نێوان لایەنە سیاسییەکان رەنگە تۆ ببیتە قوربانی".   ناکۆکییە سیاسی و هۆزەکان و کردەوە زێدەڕۆکانی باندە تاوانکارەکان کە تاوانی رێکخراو لە پارێزگاکان ئەنجام دەدەن، هەریەک لە رەوتی سەدر و عەسائیبی ناچارکرد دەست بە گفتوگۆ بکەن بۆ کۆتاییهێنان بەم دۆخە نالەبارە و گەڕاندنەوەی ژیان بۆ میسان.   لەم نێوەندەشدا، شەقامی میسان چاوی لە سەرخستنی هەوڵە سیاسی و ئەمنییەکان و وەستاندنی خوێنڕشتن و کۆتاییهێنان بەدیاردەی چەکی بێمۆڵەت دەکات.