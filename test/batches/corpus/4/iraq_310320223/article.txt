بەپێی راگەیێندراوێکی بەڕێوەبەرایەتیی کاروباری ماددەی هۆشبەر و کاریگەرە عەقڵییەکانی سەر بە وەزارەتی ناوخۆ و هۆبەی کاروباری ماددەی هۆشبەر و کاریگەریی عەقلی لە قەزای زوبێر. هێزەئەمنییەکانی پارێزگای بەسرە لە بۆسەیەکدا ئۆرانس مورشید تورکی، دیارترین قاچاخچیی هۆشبەریان لەگەڵ دوو لە یاریدەدەرەکانی دەستگیرکردووە و بڕێکی زۆریش هۆشبەریان پێبووە.  هۆبەی کاروباری ماددەی هۆشبەر و کاریگەریی عەقلی لە قەزای زوبێری سەر بە پارێزگای بەسرە، وێنەی هەر سێ دەستگیرکراوەکەی بڵاوکردووەتەوە کە لەبەردەمیان بڕێکی زۆری هۆشبەر دانراون.   سەرەتای ئەم هەفتەیە عەقید بیلال زبێدی، گوتەبێژی بەڕێوەبەرایەتیی کاروباری ماددەی هۆشبەر رایگەیاند، "لەماوەی دوو مانگی رابردوودا زیاتر لە ١٥٠٠ تۆمەتباریان دەستگیرکردووە لە بازرگان و بەکارهێنەر و ئالودەبووی ماددەی هۆشبەر. هەروەها دەستیانگرتووە بەسەر یەک ملیۆن و ٢٠٠ حەبی هۆشبەر لە جۆری کیپتاجۆن و جۆری دیکە، لەگەڵ نزیکەی ٥٣ کلیۆ هۆشبەر".  بەگوتەی لیوا مازن کامیل مەنسوور، بەڕێوەبەری کاروباری ماددەی هۆشبەر و کاریگەرییە عەقلییەکان لە وەزارەتی ناوخۆی عێراق، پار ١١ هەزار ٩٠٧ کەس بە تۆمەتی ماددەی هۆشبەر دەستگیرکراون کە ١٥٦ یان ژن بوون. دەستگیرکراوەکان ٣٢٨ یان خوار تەمەنی ١٨ ساڵان بوون. ٦ هەزار و ٣٢٧ کەس تەمەنیان لەنێوان ١٨ بۆ ٣٠ ساڵ و ٣٨٧٤ کەس تەمەنیان لەنێوان ٣١ بۆ ٤٠ ساڵ و ١٠٣٥ تەمەنیان لەنێوان ٤١ بۆ ٥٠ ساڵ بوون.