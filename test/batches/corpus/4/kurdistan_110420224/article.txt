هەمام تەمیمى، ئەندامى پەرلەمانى عێراق لە هاوپەیمانیى چوارچێوەى هاوئاهەنگى رۆژی دووشەممە ١١ - ٤ - ٢٠٢٢ بە تۆڕى میدیایی رووداوى راگەیاند، پەیوەندى بە زۆرینەى لایەنەکانەوە کراوە، بەڵام بەرەو پێشچوونێکى ئەوتۆ نەهاتووەتەدى بۆ کۆتاییهێنان بەو چەقبەستوییەى پرۆسەى سیاسی گرتووەتەوە.  لە ١ ى نیسانى ٢٠٢٢، چوارچێوەى هاوئاهەنگى کە بەشی زۆری لایەنە شیعەکان لەخۆدەگرێت، دەستپێشخەرییەکى راگەیاند بۆ کۆتاییهێنان بە قەیرانى سیاسیی ئێستاى عێراق کە دیارترین خاڵەکانى پێکهێنانى گەورەترین فراکسیۆن بوو لە نێو پەرلەمانی عێراق لەگەڵ فراکسیۆنی سەدر و دەستنیشانکردنى بەربژێرى سەرۆکوەزیران بوو.  هەمام تەمیمى گوتیشى: "دەمانەوێت لەگەڵ سەرجەم لایەنەکان بگەینە سازان، بەڵام بەهۆى یەک لایەنیشەوە کارەکان پەکناخرێت؛ پێشتر گوتوومانە کە بێ رەوەتى سەدر ناچینە ناو حکومەتەوە؛ پێشتر کۆبوونەوە لەنێوانماندا هەبووە و کۆبوونەوە بۆ جارێکى دیکە ئەستەم نییە".  راگەیاندنى ئەو دەستپێخشەرییەکەى چوارچێوەى هاوئاهەنگى لەدوای رۆژێک بوو لە تویتێکى موقتەدا سەدر لە ٣١ ى ئادارى ٢٠٢٢، کە تێیدا ماوەى ٤٠ رۆژى دایە چوارچێوەى هاوئاهەنگى بۆ پێکھێنانى حکومەتى نێوى عێراق بێ بەشدارى رەوتى سەدر.