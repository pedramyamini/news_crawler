ئەمڕۆ شەممە ٢٦ی ئایاری ٢٠٢٢ مەریوان دزەیی، ئەندامی پەرلەمانی عێراق لە لیستی پارتی دیموکراتی کوردستان بە هەڵکەوت عەزیز، پەیامنێری رووداوی راگەیاند، هەموو لایەنە سیاسییەکانی هاوپەیمانیی سێقۆڵی و سەربەخۆکان لە هۆڵی پەرلەمانی عێراق ئامادەبوون و رێژەی پەرلەمانتاران گەیشتە ٢٠٢ کەس، بەپێی دەستووری عێراقیش بۆ ئەوەی رێژەی یاسایی بۆ هەڵبژاردنی سەرۆککۆمار تەواو بێ، دەبێ ٢٢٠ ئەندام پەرلەمان لەناو هۆڵی کۆبوونەوە ئامادە بن، بۆیە سەرۆکایەتیی پەرلەمان کۆبوونەوەکەی بۆ رۆژی چوارشەممە ٣٠ ئادار دواخست.  ئەو پەرلەمانتارە دەڵێ، تاوەکو ئێستا بەربژێری پارتی بۆ پۆستی سەرۆککۆمار نەگۆڕاوە و ناشگۆڕدرێت، کێشەکە لەسەر پۆستی سەرۆککۆمار نییە، بەڵکو کێشەی ناوماڵی شیعەیە و هیوامان وایە لایەنە شیعەکان کێشە ناوخۆییەکانیان چارەسەر بکەن بۆ ئەوەی کۆبوونەوەی داهاتووی پەرلەمان رێژەی یاسایی تەواو بکات.  مەریوان دزەیی روونی دەکاتەوە، کێشەی شیعە لەسەر پۆستی سەرۆککۆماری عێراق نییە، بەڵکو ئەوان لەسەر پۆستی سەرۆکوەزیران ناکۆکن و هەر ئەو کێشەیەش وایکرد رێژەی یاسایی پەرلەمان ئەمڕۆ تەواو نەبێت، "هیچ پەیوەندییەکی بە کوتلەی کوردییەوە نییە".  سەبارەت بە ئامادەنەبوونی پەرلەمانتارانی یەکێتی لە هۆڵی پەرلەمان ئەو پەرلەمانتارە دەڵێ، ئەوەی کە یەکێتی لە هۆڵی کۆبوونەوەی پەرلەمان ئامادە نەبوو هۆکارەکەی پەرتەوازەیی ناوماڵی کورد نییە، هەر لە خولی پێشووی هەڵبژاردنی سەرۆککۆماریدا ساڵی ٢٠١٨ رێککەوتنی ستراتیژی لەنێوانمان نەما و یەکێتی "هۆکاری تێکچوونی ئەو رێککەوتنە ستراتیژییە بوو، بۆیە وای لێهات ئێمە بەربژێری خۆمان هەبێت، ئەمەش مافی خۆمانە"، لەبەرئەوەی رێژەی کورسییەکانی پارتی لەو هەڵبژاردنە زۆر زیاترە لە خولەکانی پێشوو و تەنانەت لە رێژەی کورسییەکانی یەکێتیش.  لەبارەی ئەوەی ئاخۆ ئەو رکابەرییەی نێوان یەکێتی و پارتی بۆ بردنەوەی پۆستی سەرۆککۆماری بەردەوامی دەبێت یاخود رێککەوتنی دوولایەنە دەکرێت، مەریوان دزەیی دەڵێ، ئەوەی تا ئێستا لای ئێمە روونە، کێبڕکێکە بەردەوامە و بڕیاری رێککەوتن لەدەستی سەرکردایەتیی کوردە، بەڵام تا ئێستا هیچ رێککەوتنێک نەبووە.  بۆ بردنەوەی پۆستی سەرۆککۆماری ٤١ کەس خۆیان بەربژێر کردووە، بەڵام رێبەر ئەحمەد، بەربژێری پارتی و بەرهەم ساڵح، بەربژێری یەکێتی زیاترین چانسیان هەیە بۆ بردنەوەی ئەو پۆستە.