رۆژی پێنجشەممە ١٧ ـى ئادارى ٢٠٢١، دادگەى باڵاى فیدراڵیی عێراق دانیشتنێکى تایبەتى لەبارەى سکاڵایەکەوە ئەنجامدا کە لەلایەن لامیعە جەمال محەممەد تاڵەبانى پێشکێشی کرابوو، ئەوەش دوای ئەوەی لەلایەن سەرۆکایەتیی پەرلەمانى عێراقەوە ناوى لە لیستی بەربژێرانى سەرۆککۆمار لابرا بەپاساوى ئەوەى نەتوانراوە لە بەڵگەنامەى بڕوانامەکانى دڵنیا ببنەوە، بەهۆى ئەوەى بەڵگەنامەکانى لە ساڵى ٢٠٠٣ فەوتاون.  دادگە بڕیاریدا ناوى لامیعە تاڵەبانى بخرێتەوە نێو لیستى بەربژێران و دوورخستنەوەى بەنایاسایی لەقەڵەمدا. پاساوى دادگەى فیدراڵیی عێراق ئەوەیە کە ئەگەر ئەو هاونیشتمانییە بەڵگەنامەى بڕوانامەى دەستنەکەوتووە، چۆن پێشتر مامۆستاى زانکۆ بووە و خانەنشین کراوە.  لامیعە تاڵەبانى خەڵکى شارى کەرکووکە و خوشکى موکەڕەم تاڵەبانى، سیاسەتڤانى کوردە، پێشتر مامۆستاى کۆلێژى کشتوکاڵى زانکۆى بەغدا بووە و ئێستا خانەنشینە.  لامیعە تاڵەبانى رۆژی پێنجشەممە ١٧ - ٣ - ٢٠٢٢ بە تۆڕى میدیایی رووداوى گوت: "پارێزەرەکەم ئەمڕۆ سکاڵاکەى پێشکێشکرد؛ کێشەکەم ئەوەبوو خوێندنم لە بەریتانیا تەوا کردووە و بڕانامەکەم کە نێردراوە بۆ وەزارەتى خوێندنى باڵا و توێژینەوەى زانستیى عێراق لە ساڵى ٢٠٠٣ فەوتا".  لامیعە تاڵەبانى گوتیشى: "بەشداریى هەڵبژاردنى سەرۆککۆمار دەکەم".   بڕیارە ٢٦ ـى ئادار، پەرلەمانى عێراق بۆ هەڵبژاردنى سەرۆککۆمار کۆببێتەوە. سەرەکیترین رکابەریی لەو هەڵبژاردنە لەنێوان رێبەر ئەحمەد، بەربژێری پارتى دیموکراتى کوردستان و بەرهەم ساڵح، بەربژێرى یەکێتى نیشتیمانى کوردستانە.  هەر ئەمڕۆ دادگەى باڵاى فیدراڵیی عێراق سکاڵای بەربژێرێکى دیکەى كوردى رەتکردەوە بە ناوى نەریمان خالید، دوای دوورخستنەوەى لە لیستى بەربژێرانى سەرۆککۆمار لەلایەن سەرۆکایەتیى پەرلەمانەوە؛ ئەو بەربژێرە لە سکاڵاکەیدا ئاماژەى بەوە داوە کە سەرۆکایەتیی پەرلەمان پێیان راگەیاندووە کە وەزارەتى خوێندنى باڵاى هەرێمى کوردستان راستاندنى بڕوانامەکەیان بۆ نەناردووە.   دادگەکە گەیشتووتە ئەو بڕیارەى کە دوورخستنەوەى ئەو بەربژێرە لەلایەن سەرۆکایەتى پەرلەمانەوە لەجێگەى خۆیدا بووە و دەبوو پێشتر سەرجەم بەڵگەنامە فەرمییەکان ئامادە بکات.  لە ١٠ ـى کانونى دووەمى ٢٠٢٢، بۆ یەکەمجار سەرۆکایەتى پەرلەمانى عێراق دەرگەى خۆبەربژێریکردنى بۆ پۆستى سەرۆککۆمار کردەوە؛ لە ٣١ ـى هەمان مانگدا ناوى ٢٥ بەربژێرى بڵاوکردەوە بۆ رکابەرى بەدەستهێنانى ئەو پۆستە. بەهۆى ئامادەنەبوونى ژمارەى پێویستى ئەندامانى پەرلەمان، نەتوانرا لە ٧ ـى شوبات ئەو دانیشتنە ئەنجام بدرێت، کە بڕیار بوو تێیدا هەڵبژاردنى سەرۆککۆمار بەڕێوەبچێت.  لە ١٣ ـى شوبات، دادگەى فیدراڵیی عێراق هۆشیار زێبارى، بەربژێرى پارتى دیموکراتى کوردستانى لە لیستى بەربژێرانى هەڵبژاردنى سەرۆککۆمار دوورخستەوە. لە ٨ ـى شوباتى ٢٠٢٢، سەرۆکایەتیی پەرلەمانى عێراق بۆ جارى دووەم دەرگەى خۆبەربژێرکردنی کردەوە و دواتر ناوى ٣٣ بەربژێرى راگەیاند؛ بەر لەوەى دادگەى فیدراڵیی عێراق دووبارە کردنەوەى دەرگەى خۆبەربژێریکردن لەلایەن سەرۆکایەتى پەرلەمانەوە با نادەستووری ناوببات.