بۆ کردنەوەی گرێکوێرەکان لە پێشهاتێکی تازەدا سەرۆک مەسعود بارزانی، دەستپێشخەرییەکی راگەیاند و نێچیرڤان بارزانی رەوانەی حەنانە کرد لە نەجەف، تاوەکو لەگەڵ موقتەدا سەدری براوەی یەکەمی هەڵبژاردن و محەممەد حەلبووسی سەرۆکی پەرلەمان وەک سێ هاوپەیمان تاوتوێی دەستپێشخەریەکە بکەن. هەنگاوێک کرانەوەی دەرگایەکی تازەی گفتوگۆیە و کاردانەوەی لایەنەکانی لێکەوتەوە.   عائید هیلالی، ئەندامی چوارچێوەی هاوئاهەنگیی لە دەوڵەتی یاسا دەڵێت، "پێموایە دەستپێشخەرییەکە هەندێک پێشنیازی لەخۆگرتووە کە گفتوگۆی لەسەر دەکرێت لەنێوان برایانی رەوتی سەدر، برایانی هەولێر و برایانی سوننە، بەپێی خوێندنەوەمان بۆ دۆخەکە هەرسێ سەرکردەکە لەگەڵ سەرکردەکانی چوارچێوەی هاوئاهەنگیی کۆدەبنەوە بۆ خستنەڕووی ئەنجامی ئەو کۆبوونەوەی پێی گەیشتوون و گفتوگۆی لەسەر دەکەن بۆ دەرچوون لەو قەیرانە سیاسییە و چوونە نێو بەرکەوتەی دەستووریی کە هەنگاو بە هەنگاو دەستپێدەکات بە هەڵبژاردنی سەرۆککۆمار و دواتریش راسپاردنی سەرۆکوەزیران بۆ دەرچوون لەم قەیرانە. "  بەپێی راگەیێندراوی سەرۆکایەتیی هەرێمی کوردستان، لە کۆبوونەوەکەدا دۆخى سياسيى عێراق و هه‌وڵ و هه‌نگاوه‌كانى داهاتووى پرۆسه‌ى سياسى و كێشه و گرفته‌كانى به‌رده‌مى تاوتوێكراون و بۆچوونیان لەباره‌ى ئاڵنگارییەکان و قۆناخه‌كانى داهاتوو ئاڵوگۆڕ کردووە.  هەر بەپێی راگەیێندراوەکەی سەرۆکایەتی هەرێمی کوردستان، جه‌ختکراوەتەوە له گرنگیی و پێويستيى به‌رده‌واميى ديالۆگى نێوان لايه‌نه‌كان و پاراستنى ئارامى و سه‌قامگيريى سياسى له وڵات، پێویستە حكومه‌تێك پێکبهێنرێت کە توانای رووبه‌ڕووبوونەوەى كێشه و ئاڵنگارییەکانی هەبێت و وه‌ڵامده‌ره‌وه‌ى داواكارييه‌كانى هاووڵاتیيان له خزمه‌تگوزارى و ژيانێكى باشتر بێت.  دوای کۆبوونەوەکە  موقتەدا سەدر، رێبەری رەوتی سەدر لە هەژماری خۆی لە تویتەر بە خەتێکی سوور بڵاویکردەوە، "تیرۆر و تووندوتیژی دژی گەل و هاوبەشەکان رابگرن؛ هێشتا لەگەڵ پێکهێنانی حکومەتی زۆرینەی نیشتمانیداین؛ پێشوازیش لە گفتوگۆکردن لەگەڵ ئۆپۆزیسیۆنی نیشتمانی دەکەین. "  خەمیس خەنجەر، سەرۆكی هاوپەیمانیی سەروەریی سوننەکان رایگەیاند، موقتەدا سەدر دەستپێشخەرییەکەی بارزانی قبووڵکردووە. دەشڵێت، "زۆربەی دەستپێشخەرییەکان لە هەولێری خێر و لەلایەن بارزانییەوەن، دەستپێشخەرییەکەی ٢٠١٠ وڵاتی لە قەیرانێکی خنکێنەر رزگارکرد، ئەمڕۆش هەمان دیمەن دووبارە دەبێتەوە. "  لە بەشێکی دیکەی پەیامەکەیدا خەمیس خەنجەر نووسیویەتی، رێز و سوپاس بۆ موقتەدا سەدر، کە دەستپێشخەرییەکەی  بەبڕیارێکی نیشتمانی لەپێناو یەکێتی نیشتمانی قبووڵکردووە.  چوارچێوەی هاوئاهەنگیی جەخت لەسەر ئەوە دەکەنەوە ئەگەر لەسەر پۆستی سەرۆکوەزیران نەگەنە رێککەوتن، ئەوا بەشداری کۆبوونەوەی دەنگدان بە سەرۆککۆمار ناکەن.  حامد موسەوی، ئەندامی چوارچێوەی هاوپەیمانی لە هاوپەیمانی فەتح دەڵێت، "بڕیاری چوارچێوەی هاوئاهەنگی بەندە بە شێوەی رێککەوتنەکانی داهاتووەوە، ئەمە هەمووی بەندە بە چۆنێتی دەستنیشانکردنی سەرۆکوەزیران. ئەم ساتەش هیچ رێککەوتنێک لەسەر بەربژێری سەرۆکوەزیران نەکراوە. "  حامد موسەوی گوتیشی، "ئەگەر پارتی دیموکراتی کوردستان بەو ئاراستەیەدا رۆیشت کە پێچەوانەی ئیرادەی پێکهاتەی شیعەیە و لەگەڵ ئێمە لەسەر بەربژێری سەرۆکوەزیران رێکنەکەوت، ئەوە ئێمەش نە دەنگ بە بەڕێز هۆشیار زێباری دەدەین و نە بە بەڕێز بەرهەم ساڵح، ئەگەر سازان لەسەر بەربژێری سەرۆکوەزیران نەکرا، ئەوە ئامادەی دانیشتنی هەڵبژاردنی سەرۆککۆمار نابین. "  شێخ شەعلان کەریم، پەرلەمانتاری هاوپەیمانیی تەقەدووم بە سەرۆکایەتی محەممەد حەلبووسی رایگەیاند، دەستپێشخەرییەکە دووپاتکردنەوەیە لەسەر ئەوەی کورد و سوننە بێبەرین لەو تۆمەتانەی کە ئاراستەیان دەکرێت بەوەی نێو ماڵی شیعەیان تێکداوە.   بەپێی زانیارییەکان لە چەند رۆژی داهاتوودا کۆبوونەوەیەکی فراوانی رەوتی سەدر و چوارچێوەی هاوئاهەنگی و کورد و سوننەکان بەڕێودەچێت.