رۆژی شەممە، ٢ی نیسانی ٢٠٢٢، هادی عامری، سەرۆکی هاوپەیمانیی فەتح، لە نووسینگەی خۆی لە بەغدا پێشوازی لە مارک باریسۆن ریچاردسۆن، باڵیۆزی بەریتانیا لەعێراق کردووە و بۆی روونکردنەوەتەوە پڕۆسەی سیاسی لەعێراق لەدوای ساڵی ٢٠٠٣ ەوە لەسەر سێ بنچینەی سەرەکی دامەزراوە ئەوانیش: "رێککەوتن و هاوبەشی و هاوسەنگی"ن.  بەپێی راگەیێنراوێکی نووسینگەکەی، هادی عامری، سەرۆکی هاوپەیمانیی فەتح لەو دیدارەدا بە باڵیۆزی بەریتانیای گوتووە: "سەقامگیری عێراق واتە سەقامگیری ناوچەکە و لەسەر هەمووان پێویستە چارەسەری داخرانی سیاسیی بکەن لەپێناو سەقامگیری ناوچەکە".  عامری هەروەها رایگەیاندووە، چوارچێوەی هاوئاهەنگی هەوڵ بۆ لێکتێگەیشتنی شیعە - شیعە دەدات و ئەوەش دەبێت هۆی لێکتێگەیشتنی کورد - کورد و کۆتایی بەو دابەشبوونە دەهێنێت کە لە نێو ماڵی کوردیدا هەیە.  سەبارەت بە هەوڵەکان بۆ رێککەوتنی لایەنە سیاسییەکان بۆ پێکهێنانی حکومەت، سەرۆکی هاوپەیمانیی فەتح، بە باڵیۆزی بەریتانیای گوتووە: "چوارچێوەی هاوئاهەنگی دەستبەرداری پێکهێنانی گەورەترین فراکسیۆن نابێت کە مافی پێکهاتەی شیعە لە حکومەت و رێککەوتن لەسەر سەرۆکوەزیران دەپارێزێت".  عامری رەخنەی لە رۆڵی بەریتانیا لە عێراق گرتووە و بە باڵیۆزەکەیانی راگەیاندووە: "زانیاریمان لە دەزگایەکی هەواڵگریی بیانییەوە پێگەیشتووە کە جەخت لەسەر دەستوەردانی بەردەوامتان لە دۆخی سیاسی  عێراق دەکاتەوە".  مارک باریسۆن ریچاردسۆن باڵیۆزی بەریتانیا لەعێراق بە هادی عامری، سەرۆکی هاوپەیمانی فەتحی گوتووە: "بەریتانیا هەوڵ بۆ پەرەپێدانی پەیوەندییە دوو قوڵییەکانی لەگەڵ عێراق و پشتیوانیکردنی دەکات، ئەمەش پێویستی بە حکومەتێکی سەقامگیر هەیە، کە ئەوە لەم قۆناخەدا بەلای ئێمەوە گرنگە".  لە کۆتایی دیدارەکەدا، هادی عامری، سەرۆکی هاوپەیمانیی فەتح بە مارک باریسۆن ریچاردسۆنی گوتووە: "ناسەقامگیری سیاسی لەعێراق دەبێتە هۆی ناسەقامگیریی ئەمنی و پاشان دەترسم بگەڕێنەوە بۆ ئەو قۆناخانەی ئازاری عێراقیان دا".  ئەو قسانەی هادی عامری لە کاتێکدا دێت، کە لە ١٠ی ئۆکتۆبەری ٢٠٢٢ هەڵبژاردنی خوولی پێنجەمی ئەنجوومەنی نوێنەران عێراق کراوە، لەو کاتەوە تاوەکو ئێستا جگە لە دەستەی سەرۆکایەتی پەرلەمان، نە حکومەت پێکهێنراوە و نە سەرۆککۆماریش هەڵبژێردراوە.  موقتەدا سەدر لەگەڵ هاوپەیمانەکانی سوورە لەسەر پێکهێنانی حکومەتێکی زۆرینەی نیشتمانی، بەڵام چوارچێوەی هاوئاهەنگی، کە لە شەش لایەنی شیعە پێکدێت، حکومەتی سازان بە چارەسەر دەزانن.