ئەمڕۆ دووشەممە ٣١ی کانوونی دووەمی ٢٠٢٢، قاسم ئەعرەجی، راوێژکاری ئاسایشی نەتەوەیی عێراق لەکۆبوونەوەیەکدا لەگەڵ باڵیۆزانی وڵاتانی سوێد، نەرویژ و دانیمارک رایگەیاند بڕیاری عێراق ئەوەیە زۆرترین سوود وەربگرێت و هاوئاهەنگییەکانی لەگەڵ هاوپەیمانی ناتۆ بەردەوام بێت لەپێناو مەشق و راهێنانی هێزەکانی عێراق.  سەبارەت بە مەترسیی داعش، قاسم ئەعرەجی، لەو کۆبوونەوەیەدا گوتوویەتی: "ئەو تیرۆریستانەی ئێستا لەگرتووخانەکانی هێزەکانی سووریای دیموکراتدان، ژمارەیان ١٠ هەزار چەکدارە و هێزەکانی سووریای دیموکراتیش شیاونین بۆ مامەڵەکردن لەگەڵ ئەو دۆسیەیەدا".  سەبارەت بە دیالۆگ و گفتوگۆکانی ئێران و وڵاتانی ناوچەکە، راوێژکاری ئاسایشی نەتەوەیی عێراق گوتوویەتی بەشێوەیەکی باش بەڕێوەدەچێت و "بەڕێوەچوونی ئەو دیالۆگانە لەعێراق بەڵگەیە لەسەر رۆڵی پۆزەتیڤ و بونیادنەرانەی دیپلۆماسیەتی عێراق".   رۆژی پێنجشەممە ٢٠ ـی کانوونی دووەمی ٢٠٢٢، بە ئۆتۆمبێلی بۆمبڕێژکراو هێرشکرایە سەر گرتووخانەی غوێران لە حەسەکە، کە ژمارەیەکی زۆر لە گیراوی داعشی تێدایە.  دوای هەفتەیەک شەڕ و پێکدادان لە دەوروبەر و نێو گرتووخانەکە، رۆژی چوارشەممە ٢٦ - ٠١ - ٢٠٢٢ هێزەکانی سووریای دیموکرات رایگەیاند دەستیان بەسەر زیندانی سناعە لە گەڕەکی غوێرانی شاری حەسەکەدا گرتووەتەوە. بەگوێرەی هەسەدە ١٠ هەزار شەڕڤان بەشداریان لە ئۆپەراسیۆنی "چەکوشی گەلان" بۆ کۆنتڕۆڵکردنەوەی زیندانی سناعە کردووە.