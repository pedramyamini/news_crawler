ئەمڕۆ یەکشەممە، ١٧ی نیسانی ٢٠٢٢، وەزارەتی دەرەوەی عێراق لە راگەیێندراوێکدا ئاشکرایکرد هاکان رۆس، هەڵسوڕێنەری کاروبارەکانی شانشینی سوێدی لە عێراق بانگهێشتی وەزارەتی دەرەوە کراوە و ناڕەزاتیی حکومەتی عێراقی پێڕاگەیێندراوە بەهۆی ئەوەی گرووپێکی "تووندئاژۆ بەسەرۆکایەتی ' راسمۆس بالوودان ' قورئانی پیرۆزیان سووتاندووە کە ئەمە وروژاندنی هەستی موسڵمانانە و سووکایەتییە بەشێوەیەکی زۆر هەستیار بە پیرۆزییەکانیان، هەروەها کردەوەیەکی لەو جۆرە دژی پرەنسیپەکانی مرۆڤایەتییە کە نێوەڕۆکی ئایینەکان نیشان دەدات و دژیەکە لەگەڵ پرەنسیپی داننان بە ئایینی بەرامبەر، ئەم پرسەش رەنگدانەوەی ترسناکی لەسەر پەیوەندییەکانی نێوان سوێد و موسڵمانان بەگشتی دەبێت، چ لە وڵاتانی موسڵمان و عەرەبی بێت یان لە کۆمەڵگە موسڵمانەکان لە ئەوروپا بێت. "  لە راگەیێندراوەکەدا ئەوەش هاتووە: "بۆ هەموو ئەوانەی پێشوو داوا لە حکومەتی سوێد دەکەین هەموو ئەو کارانە رابگرێت کە مۆرکی توێژی یان بریندارکەری پێکهاتە ئایینییەکانی تێدایە بەتایبەت ئەوانەی کە پەیوەندییان بە پیرۆزییە ئیسلامییەکانەوە هەیە. "  رۆژی پێنجشەممە ١٤ - ٤ - ٢٠٢٢، راسمووس پالوودان، سەرۆکی پارتی راستڕەوی "سترام کورس"ی دانیمارکی کە بەوە ناسراوە کەسێکی دژە موسڵمان و دژە پەنابەرانە، چووە ناوچەیەکی شاری لینکۆپینگی سوێد و قورئانێکی لەسەر زەوی دانا و سووتاندی.   نزیکەی ٢٠٠ کەس لەو شوێنە ئامادەبوون و داوایان لە پۆلیس کرد رێگە بەو کەسە نەدات ئەو کارە بکات، بەڵام پالوودان سوور بوو لەسەر کارەکەی.  پالوودان لە ساڵی ٢٠١٩ دا کۆپییەکی دیکە لە قورئانی پیرۆزی سووتاند و هەنگاوەکانیشی بوونە هۆی ئەوەی ژمارەیەک حکومەتی ئەوروپی رێگە نەدەن بچێتە نێو وڵاتەکانیانەوە.   لە ئەیلوولی ٢٠٢٠ دا حکومەتی سوێد بڕیاریدا رێگە نەدات بەو هاووڵاتییە دانیمارکییە بۆ ماوەی ساڵێک بچێتە نێو وڵاتەکەی. لە کۆتایی تشرینی یەکەمی رابردوویشدا حکومەتی ئەڵمانیا بڕیاریدا رێگە نەدات ناوبراو بچێتە نێو وڵاتەکەی.   سترام کورس پارتێکی ئەوپەڕی راستڕەوی دانیمارکە و لە ساڵی ٢٠١٧ لە لایەن پوولدانەوە دامەزرا. پارتەکە لە هەڵبژاردنی پەرلەمانیی ساڵی ٢٠١٩ی وڵاتدا بەشداریکرد و ١.٨ % ی دەنگەکانی بردەوە؛ بۆ ئەوەی پارتێک نوێنەری لەنێو پەرلەمانی ئەو وڵاتەدا هەبێت پێویستە بەربەستی ٢ % بشکێنێت.