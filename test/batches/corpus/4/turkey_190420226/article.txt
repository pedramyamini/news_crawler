بەپێی راگەیێندراوێکی نووسینگەی سەرۆکوەزیرانی عێراق، رۆژی سێشەممە ١٩/٤/٢٠٢٢ بە سەرۆکایەتی مستەفا کازمی، سەرۆکوەزیرانی عێراق، ئەنجوومەنی وەزیران کۆبووەوە. لە سەرەتای کۆبوونەوەکەدا مستەفا کازمی دۆخی سیاسی و ئابووری و ئەمنی و بەڕێوەچوونی ئۆپەراسیۆنە ئەمنییەکانی لە وڵات خستەڕوو.  لە میانەی کۆبوونەوەکەدا گفتوگۆکرا لەبارەی دۆخی گشتی وڵات و بەدواداچوونی بڕیارەکانی حکومەت بۆ سنووردانان لەبەردەم زیادبوونی نرخ و سووککردنی بارگرانی سەر شانی هاووڵاتییان لە رێگەی جێبەجێکردنی رێکارەکانی حکومەتەوە.   کازمی داوای لە سەرجەم وەزیرەکان کرد کاری هاوبەش بکەن و هاوئاهەنگی باڵا لەنێوان وەزارەت و سەرجەم دام و دەزگاکانی وڵات هەبێت بۆ رووبەڕووبوونەوەی قەیرانی ئابووری و کەمکردنەوەی کاریگەرییەکانی لەسەر عێراق. کازمی دەزگا ئەمنییە پەیوەندیدارەکانیشی راسپارد چاودێری نرخ لە بازاڕەکانی نێوخۆ بکەن و بەدواداچوون بکەن بۆ ئەوانەی یاری بە بژێوی خەڵک و بازاڕ دەکەن.   لە بەشێکی دیکەی کۆبوونەوەکەدا، ئەنجوومەنی وەزیران میوانداری عادل کەریمی کرد کە ئێستا وەزارەتی کارەبا بەڕێوەدەبات، بەمەبەستی تاوتوێکردنی دۆخی ئێستای کارەبا و میکانیزمەکانی جێبەجێکردنی کۆبوونەوەی خولی ئەنجوومەنی وەزاریی وزە.  ماجید حەنتووش، پێشتر وەزیری کارەبا بوو لە کابینەکەی مستەفا کازمی، بەڵام لەژێر گوشارەکانی خراپیی دۆخی کارەبا دەستبەرداری پۆستەکەی بوو. ئێستا عادل کەریم، بریکاری وەزیر کە کوردە لە شوێنی ئەودا کاروباری وەزارەتەکە بەڕێوەدەبات.   لە کۆبوونەوەکەدا کازمی رایگەیاند، پێویستە وەزارەتی کارەبا تەواوی هەوڵەکانی بدات تاوەکو لە وەرزی هاوینی داهاتوودا کارەبا بۆ هاووڵاتیان دابینبکرێت، کاری سەرجەم وێستگەکانی بەرهەمهێنان و گواستنەوە و دابەشکردنی کارەبا زیاتربکرێ، هەموو هەوڵێکیش بدرێت بۆ تێپەڕاندنی ئاستەنگەکان و عێراق دوو بخرێتەوە لەهەر قەیرانێک، کە ئەگەری هەیە لە هاویندا رووبدات.   هەر لە کۆبوونەوەکەدا ئەنجوومەنی وەزیرانی عێراق ژمارەیەک بڕیاری پەسندکرد، کە دیارترینیان بریتین لە:  وەزارەتی دارایی ٥٠٠ ملیار دینار بۆ وەزارەتی کارەبا تەرخان بکات بەمەبەستی بەردەوامبوونی کاری وێستگەکانی بەرهەمهێنان و چارەسەرکردنی خنکانی کارەبا لە سیستمی کارەبای هاوینی ٢٠٢٢ دا، ئەمەش لە رێگەی نۆژەنکردنەوە و چاککردنەوە و دابینیکردنی کەرەستەی پێویست و کاری فراوانکردن و سەرپێخستنەوەی وێستگە و تۆڕەکان و جێبەجێکردنی بەستنەوەکانیان. بەپێی بڕیارەکە پارەکە بە دوو قۆناخ دابین دەکرێت؛ قۆناخی یەکەم: ٢٠٠ ملیار و قۆناخی دووەمیش ٣٠٠ ملیار دینارە.   هەروەها ئەنجوومەنی وەزیران راسپاردەی وەزارەتی دەرەوەی پەسندکرد لەبارەی رەزامەندیدان لەسەر دووبارە گەڕانەوەی نوێنەرایەتی دیپلۆماسی عێراق لە کۆماری ڤێتنام بۆ ئەوەی نوێنەرایەتییەکی هەبێت؛ هەروەها دووبارە باڵیۆزخانەی عێراق لە هانۆی بکرێتەوە.  یەکێکی دیکە لە بڕیارەکانی ئەنجوومەنی وەزیران بریتییە لەوەی وەزارەتی دارایی  ملیارێک و ٥٠٠ ملیۆن دینار بۆ وەزارەتی تەندروستی تەرخان بکات بەمەبەستی چارەسەرکردنی بریندارەکانی خۆپێشاندانەکان لە دەرەوەی عێراق.