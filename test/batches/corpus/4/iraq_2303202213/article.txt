چوارشەممە ٢٣ ى ئادارى ٢٠٢٢، سالم عەنبەکى، ئەندامی فراکسیۆنى هاوپەیمانیی فەتح لە ئەنجوومەنی نوێنەرانی عێراق، بە تۆڕى میدیایی رووداوى راگەیاند؛ دەستپێشخەریى هەیە بۆ رێککەوتن لەگەڵ رەوتى سەدر، لەگەڵ ئەوەى ناوى بەربژێرانى سەرۆکوەزیران و سەرۆکى کۆماریان راگەیاندووە، تاوەکو سبەى ئەو دەستپێشخەریانە ئەنجامیان دەبێت". بەڵام بەگوتەى ئەو ئەگەر نەیانگەیەنێتە رێککەوتن جگە لە بایکۆتکردنى کۆبوونەوەى داهاتوى پەرلەمان کار بۆ پەکخستنى کۆبوونەوەکە دەکەن.  ئەو گوتانەى پەرلەمانتارەکەى فەتج لەدواى ئەوە بوو کە حەسەن عەزارى، سەرۆکى کوتلەى سەدر لە پەرلەمانى عێراق لە کۆنگرەیەکى رۆژنامەڤانیدا لە بەغدا، رێبەر ئەحمەدى وەک بەربژێر بۆ پۆستى سەرۆککۆمار و محەممەد جەعفەر سەدرى وەک بەربژێر بۆ پۆستى سەرۆکوەزیران راگەیاند و لەگەڵ فراکسیۆنى پارتى دیموکراتى کوردستان و هاوپەیمانى سەروەريى وەک کوتلەى زۆرینە خۆى ناساند   سالم عەنبەکى، جەختی لەوە کردەوە کە حکومەتى سازان ماناى ئەوە نییە لەدژى زۆرینەى نیشتیمانى بێت، کە رەوتى سەدر داواى دەکات، گوتیشى: "بەبێ چوارچێوەى هاوئاهەنگى سەرۆکوەزیران و سەرۆککۆمار لە پەرلەمان تێناپەڕن".  بڕیارە ٢٦ ى ئادار پەرلەمانى عێراق کۆببێتەوە بۆ هەڵبژاردنى سەرۆککۆمار. لەنێو ٤١ بەربژێردا، بەرهەم ساڵح، بەربژێرى یەکێتى نیشتیمانى کوردستان و رێبەر ئەحمەد، بەربژێرى پارتى دیموکراتى کوردستان دوو بەهێزترین بەربژێرن.