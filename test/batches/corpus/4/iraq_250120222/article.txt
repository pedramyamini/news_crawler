ئەمڕۆ سێشەممە ٢٥ی کانوونی دووەمی ٢٠٢٢ دادگای باڵای فیدراڵی عێراق، دانیشتنی دادگای لە بارەی تانەی ئەو دوو پەرلەمانتارە بۆ یەکی شوباتی ٢٠٢٢ دواخست.  دواخستنی دانیشتنی دادگە لەبارەی تانەی ئەو دوو پەرلەمانتارە، لە کاتێکدایە هەر ئەمڕۆ سێشەممە دادگا تانەی هەردوو پەرلەمانتار مەحمود مەشهەدانی و باسم خەشان لە بارەی بەڕێوەچوونی دانیشتنی یەکەمی پەرلەمانی عێراقی رەتکردەوە.  باسم خەشان، پەرلەمانتاری سەربەخۆ، ئەمڕۆ بەر لە دانیشتنەکەی دادگا لە رێگەی تویتەوە رایگەیاندبوو: "ئەمڕۆ دادگای عێراق کۆدەبێتەوە لە بارەی ئەو دەستدرێژییەی لەسەر مەحمود مەشهەدانی، پەرلەمانتاری بەتەمەن ئەنجامدرا، بڕوا و متمانەمان بە دادگای باڵایی فیدراڵی عێراق زۆرە و مەبەستمانە هەموو ئەو رێوشوێنانەی کە لە دانیشتنی یەکەمی پەرلەمانی وڵاتەکە روویداوە بگەڕێنینەوە چوارچێوەی دەستوور".   رۆژی یەکشەممە ٩ی کانوونی دووەمی ٢٠٢٢، بەرهەم ساڵح، سەرۆککۆماری عێراق، بانگهێشتی پەرلەمانتارانی خولی پێنجەمی ئەنجوومەنی نوێنەرانی کرد بۆ کۆبوونەوە و هەڵبژاردنی دەستەی سەرۆکایەتی بەپێی دەستوور.  بەگوێرەی دەستووری عێراق دانیشتنەکە لە لایەن مەحموود مەشهەدانی، بە تەمەنترین پەرلەمانتاری ئەم خولە بەڕێوەچوو.   دوای ئەوەی پەرلەمانتارانی عێراق سوێندی یاساییان خوارد، چوارچێوەی هاوئاهەنگی، خۆی وەکو گەورەترین فراکسیۆن ناساند. مەحموود مەشهەدانی داوای کرد لێکۆلێنەوە لە ناوەکان بکرێت، لەو کاتەدا گرژی و ئاڵۆزی لە نێوان چوارچێوەی هاوئاهەنگی لەگەڵ رەوتی سەدر دروست بوو، بەهۆیەوە مەحموود مەشهەدانی تەندروستی تێکچوو و رەوانەی نەخۆشخانە کرا و خالد دەراجی دانیشتنەکەی بەڕێوەبرد.   دوای ئەوەی چوارچێوەی هاوئاهەنگی و یەکێتی نیشتیمانی کوردستان بایکۆتی دانیشتنەکەیان کرد، رەوتی سەدر، هاوپەیمانیی سوننەکان (عەزم و تەقەدووم) لەگەڵ پارتی دیموکراتی کوردستان، بەشێک لە سەربەخۆکان و ئۆپۆزیسیۆن دەستەی سەرۆکایەتیی پەرلەمانیان هەڵبژارد. محەممەد حەلبوسی، بە سەرۆکی پەرلەمانی عێراق و حاکم زاملی بە جێگری یەکەمی و شاخەوان عەبدوڵڵا بە جێگری دووەم هەڵبژێردران.   دادگای باڵای فیدراڵی عێراق، بەهۆی ئەو سکاڵایانەی لەلایەن ئەو دوو پەرلەمانتارە تۆمارکرابوو بڕیاری هەڵپەساردنی کارەکانی دەستەی نوێی سەرۆکایەتیی پەرلەمانی عێراقی دابوو تاوەکو یەکلاییکردنەوەی دۆسیەکە. بەڵام ئەمڕۆ دادگا بڕیاری کۆتایی دا و تانەی دوو پەرلەمانتارەکەی رەتکردەوە.