عارف حەمامی، سەرکردەی چوارچێوەی هاوئاهەنگی، ئەمڕۆ سێشەممە، ٢٢ی ئاداری ٢٠٢٢ بەتۆڕی میدیایی رووداوی راگەیاند: "کۆبوونەوەکەی دوێنێ شەوی ماڵی بەڕێز عەمار حەکیم زۆر باش بووە و سەرکردەکانی چوارچێوەی هاوئاهەنگی لەسەر بەشداریکردن لە دانیشتنی رۆژی ٢٦ی ئادار کۆکن، بەڵام بەو مەرجەی سەرەتا لەسەر دیاریکردنی گەورەترین فراکسیۆن رێکبکەوین کە دەبێت فراکسیۆنی شیعە بێت و هەموو لایەنەکان بەیەکەوە حکومەت پێکبهێنین".  حەمامی گوتیشی: "بەبێ سازان هێشتا هیچ بڕیارێک نییە کە بەشداریی کۆبوونەوەکەی رۆژی ٢٦ی ئادار بکەین و چاوەڕوانین لەم چەن رۆژە تاوەکو هەینی بگەینە چارەسەرێک".  شەوی دووشەممە، ٢١ی ئاداری ٢٠٢٢، سەرکردەکانی چوارچێوەی هاوئاهەنگی لەماڵی عەمار حەکیم کۆبوونەوە و بەپێی زانیارییەکانی رووداو بەشداربووانی کۆبوونەوەکە  سووربوون لەسەر وادە دەستوورییەکان و رەتیانکردەوە بیانەوێت هەڵبژاردن دووبارەببێتەوە و پێشوازی لە هەموو دەستپێشخەرییەک دەکەن بۆ ئەوەی عێراق لەو داخرانە سیاسییەی ئیستا دەربازی ببێت کە تێیکەوتووە.  هەروەها سەرکردەکانی چوارچێوەی لەبارەی مافی گەورەرترین فراکسیۆنیشەوە، جەختیان لەوە کردووەتەوە پێویستە پەلەبکرێت لە پێکهێنانی حکومەت لەپێناو خزمەتکردنی هاووڵاتیانی عێراق.  کۆبوونەوەکەی چوارچێوەی هاوئاهەنگی لەکاتێکدا هات، رۆژی دووشەممە، ٢١ی ئاداری ٢٠٢٢، موقتەدا سەدر، رێبەری رەوتی سەدر بانگەواز و داواکارییەکی بۆ پەرلەمانتارانی سەربەخۆ نارد و لە رێگەی تویتێکەوە کە هۆکارەکانیشی تێدا روونکراوەتەوە داوایان لێدەکات بەشداریی دانیشتنی تایبەت بەهەڵبژاردنی سەرۆککۆمار رۆژی ٢٦ی ئاداری ٢٠٢٢ی ئەنجوومەنی نوێنەرانی عێراق بکەن و رایگەیاند با نەبنە بەشێک لە پەکخستنی پەرلەمان.  زیاتر لە ٥ مانگ بەسەر هەڵبژاردنی ١٠ی ئۆکتۆبەری ٢٠٢٢ تێپەڕدەبێت و هێشتا جگە لە دەستەی سەرۆکایەتی پەرلەمان، نە سەرۆککۆمار هەڵبژێردراوە و نە حکومەت پێکهێنراوە.  هەرچەندە ٤٠ کەس خۆیان بۆ پۆستی سەرۆککۆماری عێراق بەربژێر کردووە، بەڵام رێبەر ئەحمەد، بەربژێری پارتی و بەرهەم ساڵح، بەربژێرى یەکێتى دیارترینی ئەو بەربژێرانەن و زۆرترین چانسی بردنەوەیان هەیە.  بەپێی بڕیاری دادگەی فیدراڵیی عێراق، پێویستە لانیکەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن بۆ ئەوەی دانیشتنەکە بەڕێوەبچێت.