عەممار حەکیم لە هەژماری خۆیدا لە تۆڕی کۆمەڵایەتی تویتەر بڵاویکردەوە: "لە بەرامبەر زۆر و خێرا بەرزبوونەوەی نرخی ماددە خۆراکییەکان، بەتایبەت نرخی رۆنی شل و ئارد و خۆراکی دیکەی سەرەکی، پێویستە هەڵوێستمان هەبێت؛ دەبێ نەهامەتی گەل، بەتایبەت کەسانی کەمداهات، لەبەرچاو بگیرێت".  عەممار حەکیم دەشڵێت، "دەبێ حکومەت و دەزگا چاودێرەکانی هەڵمەتێکی خێرا و فراوان دەستپێبکەن بۆ کۆنترۆڵکردنی قەیرانەکە پێش ئەوەی خراپتر بێت؛ هەروەها دەبێ حکومەت و دەزگا چاودێرەکان چاودێریی نرخ بکەن و سوود لە زیادبوونی داهات وەربگرن کە بەهۆی بەرزبوونەوەی نرخی نەوتەوە لە بازاڕەکانی جیهان بەدەستدەهێندرێت بۆ باشترکردنی بەشەخۆراکی مانگانە".  سەرۆکی رەوتی حیکمەی نیشتمانی هەروەها داوا لە وەزارەتی بازرگانیی عێراق دەکات بەشەخۆراکی ئەو مانگانە دابەشبکات کە دواکەوتووە لە دابەشکردنیان، بەتایبەت لەم کاتەدا کە زۆری نەماوە بۆ مانگی رەمەزان.  پێش رۆژێک لەم گوتانەی عەممار حەکیم، وەزارەتی دارایی عێراق رایگەیاند، لە چەند رۆژی داهاتوودا رەشنووسی پڕۆژە یاسایەک پێشکێشی ئەنجوومەنی وەزیران دەکات بۆ هاوکاریکردنی کەسانی زۆر هەژار لە عێراق لە رێگەی زیادکردنی دەرماڵەی چاودێریی کۆمەڵایەتی و مووچەی خانەنشینی و مووچەی خێزانی شەهیدان، هەروەها لە رێگەی دابینکردنی پارە بۆ باشترکردنی بەشەخۆراکی مانگانە.  ئەم راگەیێندراوەی وەزارەتی دارایی عێراق دوای چەند کاژێرێک هات لە تویتێکی موقتەدا سەدر، رێبەری رەوتی سەدر کە تێیدا رایگەیاندبوو: "بانگهێشتکردنی وەزیری دارایی بۆ ئەنجوومەنی نوێنەران بەس نییە، چونکە هەژار هێشتا زیانمەندە، نرخیش بەردەوام بەرز دەبێتەوە، هەروەها نابێ بەرزبوونی نرخ لە جیهان بکرێتە بیانوو؛ بۆیە دەبێ چارەی خێرا بدۆزرێتەوە".  رێبەری رەوتی سەدر کە رەوتەکەی ٧٣ کورسی لە ئەنجوومەنی نوێنەراندا هەیە لە تویتەکەیدا پێنج پێشنیازی بۆ هاوکاریکردنی هاووڵاتییانی عێراق خستەڕوو؛ یەکەمیان زیادکردنی بەشەخۆراکی مانگانەیە؛ دووەمیان چاودێریکردنی نرخە لەلایەن حکومەتەوە بۆ رێگرتن لە بەرزبوونەوەی؛ سێیەمیان پاڵپشتیکردنی جووتیاران و بەرهەمی خۆماڵییە؛ چوارەم و پێنجەمیشیان بریتین لە دابینکردنی بەشەخۆراکێکی تایبەت بۆ چینی زۆر هەژار لە مانگی رەمەزاندا، لەگەڵ پێدانی بەشێکی داهاتی نەوت بە هەموو هاووڵاتییانی عێراق.