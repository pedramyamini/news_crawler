رائید فەهمی، سکرتێری گشتیی حیزبی شیوعی عێراق دەڵێت، "خاوەنی کۆنترین حیزبین لە عێراق کە لە ساڵی ١٩٣٤ دامەزراوە، حیزبەکەمان رۆڵێکی گرنگی گێڕا چ لە خەبات بێت بۆ سەربەخۆیی نیشتمانی یان لە سایەی دەسەڵاتی شاهانە و چالاکییە کۆمەڵایەتییەکان. زۆر پەیوەستین بە شووناسمانەوە، بەڵام لە هەمانکاتدا دۆخی رۆشنبیری لەبەرچاو دەگرین. رۆڵی ئافرەت و پێگەی ئافرەت تاڕادەیەک ئاڵۆزە، بەڵام هەندێک پێشکەوتن هەیە لەم بوارە، ئێستا گەنجان دەبینین کە زیاتر کراوەترن".  پێچەوانەی زۆربەی حیزبەکانی دیکەی گۆڕەپانی سیاسی عێراق، سەرکردە و لایەنگرانی حیزبی شیوعی عێراق بریتین لە کەمینەیەکی دەستەبژێر، بە راددەیەک حیزبەکە لە دوا هەڵبژاردنی پەرلەمانی عێراق لە ساڵی ٢٠٢١ دا هیچ کورسییەکی بەدەستنەهێنا.  عەلی غالیب، خوێندکاری دەرمانسازی و ئەندامی حیزبی شیوعی گوتی، "ئەمڕۆ بڕێکی زۆر گەندەڵی لێرە هەیە، رێژەیەکی زۆر لە بێکاری هەیە، ژمارەیەکی زۆر لە برسی هەیە، ئەمڕۆ هێڵی هەژاری لە عێراق گەیشتووەتە زیاتر لە ٤٣ % ".  زەینەب عەزیز، لایەنگری حیزبی شیوعی عێراق باسی لەوە کرد، "عێراق وڵاتێکی ئیسلامییە، بەڵام ئەم گێچەڵپێکردنە نەبوو، کەچی کە حیزبە ئایینییەکان هاتن کە ئێستا وڵاتیان کۆنترۆڵ کردووە، دەستیان بەوە کرد گێچەڵ بە ئێمەی ئافرەتان بکەن، گێچەڵ بە کچانمان دەکەن و تەنانەت گێچەڵ بە گەنجانمان دەکەن کە حەزیان لە ئازادییە".  هاوشێوەی حیزبی شیوعی، هەرچی کتێب و سەرچاوە هەن سەبارەت بە هزری شیوعی ئەمڕۆ لە عێراق بێنازن، لە بەرامبەردا کتێبی ئایینی و سەرمایەداری پشکی شێریان لای هاووڵاتییانی عێراق هەیە.