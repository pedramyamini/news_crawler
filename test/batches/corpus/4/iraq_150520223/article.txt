عازم حازم داوود، جێگری بەڕێوەبەری لقی نەینەوای کۆچ و کۆچبەرانی عێراق بە رادیۆی رووداوی راگەیاند، "خێزانە عێراقییەکانی کەمپی هۆل قۆناخ بە قۆناخ دەگوازرێنەوە کەمپی جەدعەی پارێزگای نەینەوا. "  جێگری بەڕێوەبەری لقی نەینەوای کۆچ و کۆچبەرانی عێراق ئاماژەی بەوە دا، مەرج نییە ئەو خێزانانەی لەو کەمپەوە دەگەڕێندرێنەوە هەموویان خێزان و کەسوکاری داعش بن. لایەنە ئەمنییەکان لێکۆڵینەوەیان لەگەڵ دەکەن و جیایان دەکەنەوە، هەرکەسێک ئەگەر هیچ پەیوەندی بە داعشەوە نەبێت دەگەڕێندرێتەوە ناوچەکەی خۆی.  بە گوتەی عازم حازم، "کەمپی جەدعەی پێنج ٩٥٠ خێزانی تێدایە، هۆکاری ئەوەی نەگەڕێندراونەتەوە شوێنی خۆیان هەندێکیان کێشەی عەشایەرییان هەیە، هەندێکیشیان لە رووی داراییەوە بارودۆخیان باش نییە، زۆربەشیان خەڵکی گەیارە و شەرگاتن لە پارێزگای نەینەوا. "  ئاماژەی بەوە دا، ئەو ٩٥٠ خێزانەی لە کەمپی جەدعەی پێنجن ٤٠٠٠ کەسن، ئێمە لە وەزارەتی کۆچ و کۆچبەران خەمی راهێنانەوەی ئەو کەسانەمانە، لەنێو کەمپەکاندا قوتابخانەی سەرەتایی هەن و خول و راهێنانی دەروونیشیان بۆ دەکرێتەوە. ئەو خولانە بۆ راهێنانەوەی دەروونی و فێرکردنی پیشەن، بۆ ئەوەی کە دەگەڕێنەوە باری دەروونیان کێشەی نەبێت.  جێگری بەڕێوەبەری لقی نەینەوای کۆچ و کۆچبەرانی عێراق گوتی: "ئێمە توێژینەوە دەکەین بزانین منداڵان چەندە سوودیان لەو راهێنانە دەروونیانە وەرگرتووە، بە تایبەت منداڵان وێنەیان پێ دەکێشین بۆ ئەوەی بزانین لە رووی دەروونییەوە کێشەیان هەیە، یان چەن ئامادەن بۆ تێکەڵبوونەوە لەگەڵ کۆمەڵگە. "  جێگری بەڕێوەبەری لقی نەینەوای کۆچ و کۆچبەرانی عێراق باسی لەوە کرد، پێشتر لە کەمپی جەدعەی پێنج زیاتر لە ١٥٠٠ خێزان هەبوون، بەڵام بەشێکیان گەڕێندراونەتەوە شوێنەکانی خۆیان، بەڵام ئەوانەی دیکە کە ژمارەیان ٩٥٠ خێزانە هێشتا کێشەیان هەیە و ناتوانن بگەڕێنەوە.  عازم حازم گوتی: "کۆمەڵگە رەتیان دەکەنەوە، چونکە یەکێک لە ئەندامانیان داعش بووە. ئێمە دەمانەوێت بە هاوئاهەنگی لەگەڵ سەرۆکهۆزەکان و حکومەتە خۆجییەکان کێشەکانیان چارەسەر بکەین. پێشتریش خێزان هەبووە گەڕاوەتەوە ناوچەکەی خۆی و دواتر بەهۆی دروستبوونی کێشە بۆی، گەڕاوەتەوە نێو کەمپەکە. "  عازم حازم جەختی لەوە کردەوە کە دەیانەوێت ئەو خێزانانە بگەڕێندرێنەوە ناوچەکانی خۆیان، چونکە لە رووی ئەمنییەوە هیچ کیشەیەکیان نییە، تەنیا ئەوەندەیە کە پێشتر یەکێک لە ئەندامانیان داعش بوون.