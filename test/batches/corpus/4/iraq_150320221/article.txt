ئەمڕۆ سێشەممە، ١٥ی ئاداری ٢٠٢٢، عائید هیلالی، سەرکردە لە چوارچێوەی هاوئاهەنگی شیعەکان، بە تۆڕی میدیایی رووداوی راگەیاند: "بڕیارە ئەم هەفتەیە جەعفەر سەدر بگەڕێتەوە بۆ عێراق و نزیکبوونەوەی زیاتر لەنێوان چوارچێوەی هاوئاهەنگی و رەوتی سەدر دروست ببێت، ئێمە لە چوارچێوەی هاوئاهەنگی هیچ هێڵێکی سوورمان لەسەر لەسەر جەعفەر سەدر نییە و ئەگەر لایەنی بەرامبەر لەهەندێک لەداواکارییەکانی سازش بکات ئەوا ئەگەری گەیشتن بەڕێککەوتن نزیکە".  ئەو سەرکردەیەی چوارچێوەی هاوئاهەنگی پێیوایە هەفتەی داهاتوو، گەیشتن بە رێککەوتن لەسەر حکومەت زیاتر رووندەبێتەوە، بەتایبەت لەگەڵ دیداری بەڕێز موقتەدا سەدر و بەڕێز نووری مالیکی کە هێشتا بەتەواوەتی کاتەکەی دیار نییە. "  چەند کەسایەتییەک بۆ سەرۆکی داهاتووی حکومەتی عێراق ناوین دەهێنرێت، دیارترینیان محەممەد جەعفەر سەدر، ئامۆزای موقتەدا سەدری رێبەری سەدرە، کە بەیەکێک لە سیاسەتمەدارە میانڕەوەکان هەژماردەکرێت و لە ساڵی ٢٠١٩ ەوە باڵیۆزی عێراقە لە بەریتانیا.  ماجد شنگالی، ئەندامی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق، ئەمڕۆ سێشەممە، ١٥ی ئاداری ٢٠٢٢، ئاماژەی بۆ ئەوەکرد کە رەوتی سەدری بەفەرمی ناوی هیچ بەربژێرێکی نەخستووەتە بەردەم پارتی دیموکراتی کوردستان و هاوپەیمانیی سەروەری بۆ سەرۆکی کابینەی داهاتووی حکومەت  شنگالی گوتی: "ئێمە لە پارتی دیموکراتی کوردستان هیچ ڤیتۆیەکمان لەسەر جەعفەر سەدر بۆ سەرۆکی کابینەی داهاتووی حکومەتی عێراق نییە. "  سەبارەت بە لێکنزیکبوونەوەی نێوان سەدرییەکان و چوارچێوەی هاوئاهەنگی، ئەو پەرلەمانتاەی پارتی گوتی: "لەدوایین گفتوگۆی نێوان سەدر و لایەنەکانی چوارچێوەی هاوئاهەنگی، موقتەدا سەدر ١٢ مەرجی خستووەتە بەردەمیان بۆ بەشداریپێکردنیان لەکابینەی داهاتووی حکومەت، لەنێویاندا هەڵوەشانەوەی گرووپە میلیشیاکان، هێشتنەوەی چەک لەدەستی دەوڵەت، لێپرسینەوە لە گەندەڵکاران، هەروەها پەیوەندیی لایەنەکانی عێراق لەگەڵ لایەنە دەرەکییەکان لەچوارچێوەی حکومەت بێت، نەک حیزب و چەند مەرجێکی دیکە، بەڵام سەدرییەکان چاوەڕوانی گفتوگۆی نێوخۆیی چوارچێوەی هاوئاهەنگین لەسەر ئەو مەرجانە. "  رۆژی ١١ی ئادار، مەشعان جبووری، سەرکردە لە هاوپەیمانی سەروەریی سونەکان لەتویتێکدا لەبارەی بەربژێرەکەی پۆستی سەرۆکی حکومەتی عێراق نووسیویەتی: "بەڕێز جەعفەر سەدر کەسایەتییەکی میانڕەوە و لە بنەماڵەیەکی رەسەنە و هیچ پارێزبەندییەکمان لەسەر نییە بۆ ئەوەی ببێتە سەرۆکوەزیرانی داهاتووی عێراق، دەنگی پێدەدەین ئەگەر لەلایەن بەڕێز موقتەدا سەدر بەربژێربکرێت و بە پێکهێنانی حکومەت رابسپێردرێت. "  تاوەکو ١١ی ئەم مانگەش، ناوی مستەفا کازمی، وەکو یەکێک لە بەربژێرەکان بۆ پێکهێنانی کابینەی داهاتووی حکومەتی عێراق دەهێنرا، بەڵام رۆژی هەینى ١١ ى ئاداری ٢٠٢٢، رۆژێک دوای پەیوەندییە تەلەفۆنییەکەی موقتەدا سەدر، رێبەری رەوتى سەدر و ژمارەیەک سەرکردەی باڵای هەرێمی کوردستان و عێراق، مستەفا کازمى بەتویتێک کە زیاتر لە ماڵئاوایی و چوونە دەرەوەی لە رکابەرایەتییەکانی سەرۆکایەتیکردنی حکومەت بۆ قۆناخی داهاتوو لێکدەدرایەوە، نووسی؛ ئەوەى لەسەریان بووە بۆ خزمەتى گەلى عێراق کردوویانە و سازشیان لەسەر بەرژەوەندیى نیشتیمانى نەکردووە و نەچوونەتە نێو مقۆمقۆ سیاسییەکانەوە.    - لە ٧ی ئەیلوولی ١٩٧٠ لە پارێزگای نەجەف لەعێراق لەدایکبووە.  - کوڕی محەممەد باقر سەدر، دامەزرێنەری حیزبی دەعوەی ئیسلامییە، کە لەهەشتاکانی سەدەی رابردوو رژێمی بەعس  لەسێدارەی دا.  - ئامۆزای موقتەدا سەدر، رێبەری رەوتی سەدرە، خوشکەکەشی هاوژینی موقتەدا سەدرە.  - ٩ ساڵ لەنەجەف ژیاوە و دواتر چووەتە کازمییەی بەغدا و لەوێ ١٤ ساڵی ژیانی بەسەربردووە.  - هاوسەرگیری کردووە و چوار کچ و دوو کوڕی هەیە.  - لەساڵی ١٩٩٨ عێراقی بەجێهێشتووە و روویکردووەتە شاری قوم لەئێران و هەشت ساڵ لە حەوزەی قوم خوێندوویەتی.  - ساڵی ٢٠٠٣ گەڕاوەتەوە بۆ عێراق   - ئەندامی خوولی دووەمی ئەنجوومەنی نوێنەرانی عێراق بووە لە ٢٠١٠ - ٢٠١٤.  - ساڵی ٢٠١١ بەپاساوی"خراپی خزمەتگوزاریییەکان و بێتوانایی حکومەت لەپێشکەشکردنی هیچ شتێک بەعێراقییەکان" دەستی لەکارکێشایەوە.  - ماستەری لەکۆمەڵناسی لە زانکۆی لوبنانی لەساڵی ٢٠١٨ بەدەستهێناوە.  - ساڵی ٢٠٠٩ بووەتە راوێژکاری سەرۆککۆماری عێراق.  - زمانەکانی عەرەبی، ئینگلیزی و فارسی بەباشی دەزانێت.