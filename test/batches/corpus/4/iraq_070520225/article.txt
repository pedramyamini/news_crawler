دەستەی کەشناسیی عێراق دەڵێت، ئەم شەپۆلەی ئێستای خۆڵبارین کە حەوتەم شەپۆلە لە ماوەی یەک مانگدا، بەهۆی پاڵەپەستۆیەکی دەریای نێوەڕاستەوە رووی لە نێوەڕاست و باشووری عێراق کردووە. کاریگەرییەکەی تاوەکو رۆژی دووشەممە بەردەوامدەبێت، بەڵام شەپۆلەکە وەکو شەپۆلەکەی هەفتەی رابردوو چڕ نابێت.   عامر جابری، گوتەبێژی دەستەی گشتیی کەشناسیی عێراق باس لەوە دەکات، "پێشبینی دەکەین لەمساڵدا تۆز و خۆڵبارین زیاتر بن بەهۆی کەمیی باران و زۆربوونی بەبیابانبوون لە عێراق، لەگەڵ لەدەستدانی پشتێنەی سەوز کە رێگرێکی گەورەیە لە با. هەروەها کێشەی کەمیی سەوزاییمان هەیە؛ کێشە هەرە گەورەکەش لەنێوبردنی زەوییە کشتوکاڵییەکانە کە دەکرێنە کۆمەڵگەی نیشتەجێبوون، ئەمە کارەساتێکی گەورەیە. "   بەهۆی شەپۆلی خۆڵبارینی هەفتەی رابردوو، مەودای بینین بۆ چەند سەت مەترێک کەمبووەوە. هاوکات زۆربەی گەشتە ئاسمانییەکانی فڕۆکەخانەی نێودەوڵەتیی بەغدا و فڕۆکەخانەکانی چەند پارێزگایەکی دیکە و هەرێمی کوردستان یان راگیران یان لە وادەی دیاریکراوی خۆیاندا نەکران.  وەزارەتی تەندروستیی عێراق بە رووداوی راگەیاند، "لە سێ رۆژی رابردوودا نزیکەی ٥ هەزار کەس بەهۆی کێشەکانی هەناسەدان گەیەندراونەتە نەخۆشخانەکانی عێراق و کەسێکیش بەهۆی ئەو خۆڵبارینەوە گیانی لەدەستداوە. "   حەسەن نەبیل، هاووڵاتییەکە و دەڵێت، "ئەمڕۆ رووبەری سەوز لە عێراق وەکو نەبوون وایە بەهۆی ئەو گەندەڵییەی کە لە فەرمانگە جیاجیاکانی دەوڵەت تەشەنەی کردووە، لەوانە وەزارەتی کشتوکاڵ، سەرۆکایەتیی شارەوانییەکانی بەغدا، ژینگە و هەموو دەزگاکانی حکومەت کە دەبێت کار لەسەر ئەو بابەتە بکەن. "   دەستەی کەشناسیی عێراق سەبارەت بە هۆکاری شەپۆلی خۆڵبارین دەڵێت: هۆکاری درێژمەودای زۆربوونی شەپۆلەکانی خۆڵبارین لە عێراق، گۆڕانی کەشوهەوا، وشکەساڵی و بەبیابانبوونی خاکی عێراقە.