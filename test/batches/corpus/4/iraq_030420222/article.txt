عارف حەمامی، ئەندامی پەرلەمانی عێراق لە هاوپەیمانیی دەوڵەتیی یاسا سەبارەت بە دەستپێشخەرییەکەی چوارچێوەکە بۆ لایەنە سیاسییەکان، ئەمڕۆ یەکشەممە ٣ی نیسانی ٢٠٢٢ بە تۆڕی میدیایی رووداوی گوت: "سەرکردەکانی چوارچێوەی هاوئاهەنگی رێککەوتوون بۆ سەردانی هێز و لایەنە سیاسییەکان بکەن بەمەبەستی زانینی هەڵوێستیان سەبارەت بەچارەسەرکردنی ئەو داخرانە سیاسییەی عێراق تێیکەوتووە و هەڕەشە لە پڕۆسەی سیاسی دەکات".  عارف حەمامی گوتیشی: "بڕیارە بەمنزیکانە کە ئەگەری هەیە ئەم هەفتەیە یان هەفتەی داهاتوو بێت، شاندێکی چوارچێوەی هاوئاهەنگی سەردانی هەولێر بکات و ئەگەریشی هەیە سەردانی سلێمانیش بکات بۆ ئەوەی لەگەڵ لایەنە سیاسییەکان، بەتایبەت پارتی دیموکراتی کوردستان و یەکێتی نیشتمانی کوردستان کۆببێتەوە".  ئەندامەکەی پەرلەمانی عێراق ئاماژەی بەوەدا، ئەو شاندەی دەچنە هەولێر و سلێمانی بۆ گەیاندنی تێڕوانینی چوارچێوەی هاوئاهەنگییە لەبارەی ئەو دەستپێشخەرییەی ئامادەیان کردووە بۆ دەرکردنی عێراق لەو گێژاوەی تێیکەوتووە؛ چونکە نامانەوێت حکومەتێک دروستبکەن بێ سەدرییەکان، بۆیە ئەگەری هەیە لەگەڵ ئەوانیش کۆببینەوە".  پەرلەمانتارێکی یەکێتی نیشتمانی کوردستانیش لەو بارەوە ئەمڕۆ یەکشەممە بە تۆڕی میدیایی رووداوی راگەیاند: "بڕیار وایە بەشێک لە سەرکردەکانی چوارچێوەی هاوئاهەنگی سەردانی سلێمانی بکەن و لەگەڵ بافڵ تاڵەبانی کۆببنەوە؛ شاندەکە لە هەریەک لە هادی عامری و فالح فەییاز پێکدێن".  نزیکەی شەش مانگ دەبێت کێشەی نێوان هێزە سیاسییە براوەکانی هەڵبژاردنی ١٠ی ئۆکتۆبەری ٢٠٢١ بەردەوامە و ناکۆکییەکان لە نێوان هاوپەیمانی رزگارکردنی نیشتمان "رەوتی سەدری، پارتی دیموکراتی کوردستان، هاوپەیمانی سەروەری" و "چوارچێوەی هاوئاهەنگی" لەبارەی هەڵبژاردنی سەرۆککۆمار و پێکهێنانی حکومەت و گەورەترین فراکسیۆنەوەیە؛ ئەوەش وایکردووە لایەکیان بەبێ ئەوی دیکە نەتوانێت سەرۆککۆمار هەڵبژرێرێت یان حکومەت پێکبهێنێت.  هەرچەندە بڕیار بوو چوارشەممەی رابردوو ٣٠.٣.٢٠٢٢ دانیشتنی پەرلەمانی عێراق تایبەت بە هەڵبژاردنی سەرۆککۆماری نوێ بەڕێوەبچێت، بەڵام بەهۆی بایکۆتکردنی دانیشتنەکە لەلایەن چوارچێوەی هاوئاهەنگی لەگەڵ چەند فراکسیۆنێکی دیکە، دانیشتنەکە هاوشێوەی دانیشتنی شەممەی رابردوو بەڕێوەنەچوو، چونکە هاوپەیمانی سێقۆڵی نێوان رەوتی سەدر و پارتی و سوننەکان نەیتوانی ٢٢٠ پەرلەمانتار بە ئامادەبوون لە دانیشتنی هەڵبژاردنی سەرۆککۆمار رازی بکات، لە کاتێکدا بەپێی بڕیاری دادگەی فیدراڵیی عێراق بۆ دەستپێکردنی دانیشتنی هەڵبژاردنی سەرۆککۆمار پێویستە ٢٢٠ پەرلەمانتار لە دانیشتنەکەدا ئامادەبن.