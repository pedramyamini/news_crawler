نووسینگەی راگەیاندنی سەرۆکی پەرلەمانی عێراق، رۆژی چوارشەممە ٢٧ ـی نیسانی ٢٠٢٢، لە هەژماری فەرمیی خۆیدا لە تویتەر رایگەیاند، "محەممەد حەلبووسی و شاندی یاوەری گەیشتنە تاران، ئەم سەردانەش لەسەر بانگهێشتنامەی فەرمیی محەممەد باقر قالیباف، سەرۆکی پەرلەمانی ئێران هات. "   نووسینگەی راگەیاندنی حەلبووسی دەشڵێت، "سەرۆکی پەرلەمانی عێراق و شاندی یاوەری لەگەڵ گەیشتنیان بۆ تاران لەگەڵ محەممەد باقر قالیباف، سەرۆکی پەرلەمانی ئێران کۆبوونەوە، بڕیاریشە ئەمڕۆ لەگەڵ ئیبراهیم رەئیسی، سەرۆککۆمار و چەند بەرپرسێکی دیکەی ئێران کۆببنەوە. "   سەبارەت بە وردەکاری سەردانەکەی سەرۆکی پەرلەمانی عێراق بۆ ئێران، شێروان دووبەردانی، ئەندامى پەرلەمانى عێراق کە یەکێکە لە ئەندامانی شاندی یاوەری حەلبووسی، بە تۆڕى میدیایی رووداوى راگەیاند، "سەردانەکەمان یەک رۆژ دەخایێنێت، نوێنەرانى زۆرینەى فراکسیۆن و پێکهاتەکان لە پەرلەمان یاوەرى محەممەد حەلبووسین لە سەردانەکەدا. "   بڕیاربوو لە ٢٦ ـی مانگی ئاداری ئەمساڵدا سەرۆکی پەرلەمانی عێراق سەردانەکە ئەنجام بدات، بەڵام سەردانەکە دواخرا بۆ ئەمڕۆ.