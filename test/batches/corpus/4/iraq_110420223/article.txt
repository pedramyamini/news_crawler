ئەمڕۆ دووشەممە ١١ - ٤ - ٢٠٢٢ هەرێم کەمال ئاغا، سەرۆکی فراکسیۆنی یەکێتی له په‌رله‌مانی عێراق میوانی بووڵتەنی هەواڵی کاژێر ١٠ی رووداو بوو و رایگەیاند: "ئەوە روونە کە بێ رێککەوتن لەگەڵ رەوتی سەدر، چوارچێوەی هاوئاهەنگی ناتوانێت حکومەت پێکبهێنێت لەبەر ئەوەی ئەو رێژە دەستوورییەی بۆ دەنگدان بە سەرۆککۆمار کە ٢٢٠ کورسییە پێی تەواو ناکرێت؛ واتا بۆ پڕکردنەوەی رێژەی یاسایی پەرلەمان، هیچ لایەنێک بێ ئەوی دیکە ناتوانێت ئەو رێژەیە تەواو بکات".  سەرۆکی فراکسیۆنی یەکێتی گوتی: "ئەگەر رەوتی سەدر و هاوپەیمانانی، بێ چوارچێوەی هاوئاهەنگی حکومەت پێکبهێنن، بێگومان حکومەتێکی بەهێز نابێت و ناتوانێ وەڵامدەرەوەی ئەو هەموو ئاڵنگارییانە بێت کە رووبەڕووی دەبنەوە؛ بە پێچەوانەوە، ئەوە بۆ چوارچێوەی هاوئاهەنگیش راستە".  هەرێم کەمال ئاغا حکومەتێکی بەهێز بۆ ئێستای عێراق بە رێگەچارە دەزانێت و دەڵێ: "دەستوەردانی وڵاتانی دەرەکی، بەئامانجکردنی باڵیۆزخانەی وڵاتان و پێگەی هاوپەیمانان لەنێو عێراق وایکردووە عێراق متمانەیەکی ئەوتۆی لەڕووی نێودەوڵەتییەوە نەمێنێت و ئەمەش پێویستی بە حکومەتێکی بەهێزە بۆ چارەسەرکردنی؛ لە قۆناخی یەکەمدا ئەو حکومەتە بەهێزە دەبێ نێوماڵی شیعە کۆبکاتەوە و دواتر لایەنەکانی دیکە".  سەرۆکی فراکسیۆنی یەکێتی رێککەوتنی لایەنە شیعەکان بە مەرجی لەپێشینەی پێکهێنانی حکومەت و تەنانەت هەڵبژاردنی سەرۆککۆماریش دەزانێت و دەڵێت: "زۆرینەی سوننە بەربژێری خۆیان دیاریکرد و ئێستا سەرۆکی پەرلەمانی خۆیان هەیە؛ ئەوەی ماوەتەوە کورد و شیعەیە؛ لایەنە کوردستانییەکان ئەگەریش رێکبکەون لەسەر بەربژێرێک بۆ سەرۆککۆمار، تاوەکو شیعە لەسەر بەربژێرێک بۆ سەرکوەزیران رێکنەکەوێت، قۆناخەکە هەر بە بنبەستی دەمێنێتەوە".  هەرێم کەمال ئاغا گوتی، پێویستە لایەنە کوردستانییەکان لەنێو خۆیاندا رێکبکەون پێش ئەوەی لایەنە شیعەکان بگەنە رێککەوتن، چونکە ئەو کاتە "دۆخەکە نە بە دڵی یەکێتی و نە بە دڵی پارتی دەبێت".  لەبارەی ئەگەری رێککەوتن و لێک نزیکبوونەوەی پارتی و یەکێتی بۆ دەستنیشانکردنی بەربژێرێکی هاوبەش بۆ پۆستی سەرۆککۆمار، سەرۆکی فراکسیۆنی یەکێتی گوتی: "لە رابردوو یەکێتی هەندێک پێشنیازی هەبوو بۆ رێککەوتن لەگەڵ پارتی، بەڵام ئێستا یەکێتی بەشێکە لە چوارچێوەی هاوئاهەنگی".  بە بۆچوونی هەرێم کەمال ئاغا، چوارچێوەی هاوئاهەنگی لەماوەی ئەو ٤٠ رۆژەی بۆی دیاریکراوە، ناتوانێ حکومەت پێکبهێنێت و سیناریۆی دوای ئەمەش "تەنیا رێککەوتنە".  سەرۆکی فراکسیۆنی یەکێتی له په‌رله‌مانی عێراق گوتی: "تاوەکو ئێستا هیچ رێککەوتنێک لە نێوماڵی کورد نەهاتووەتە ئاراوە؛ ئەوەی دەکرێت زۆر خراپە و زیانێکی گەورەی بۆ خەڵکی کوردستان و حکومەتی داهاتوو دەبێت و باجەکەش خەڵکی کوردستان دەیدات".