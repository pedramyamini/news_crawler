ئەمڕۆ پێنجشەممە ٧ ـى نیسانى ٢٠٢٢، ئینتیسار جەزائیرى، ئەندامى پەرلەمانى عێراق لە هاوپەیمانیى فەتح بە تۆڕى میدیایی رووداوى راگەیاند: "شاندى دانوستاندنکارى چوارچێوەى هاوئاهەنگى سەردانکردنى لایەنە کوردییەکانى کردووەتە کارى لەپێشینەی و بە کۆبوونەوەى لەگەڵ یەکێتیى نیشتیمانى کوردستان دەستیپێکرد کە دوێنێ چوارشەممە ٦ ـى نیسان لە بەغدا بەڕێوەچوو".   ئینتیسار جەزائیرى کە هاوپەیمانێتییەکەى بەشێکە لە چوارچێوەى هاوئاهەنگى ئاماژەى بەوە دا کە پلانى ئەو هاوپەیمانێتییە بەو جۆرەیە، سەرەتا کێشەى پۆستى سەرۆککۆمار چارەسەر بکات، ئەوەش لەڕێگەى نزیککردنەوەى لایەنە کوردستانییەکان کە بەگوتەى ئەو، پۆستى سەرۆککۆمار گرێی سەرەکییە لەبەردەم رێککەوتنى لایەنەکان و پێکهێنانى حکومەتى نوێ.  بەرهەم ساڵح، بەربژێرى یەکێتیى نیشتمانیى کوردستانە بۆ پۆستى سەرۆککۆمار و رێبەر ئەحمەد، بەربژێرى پارتى دیموکراتى کوردستانە بۆ ئەو پۆستە و هیچ کامیان ئامادە نین بەربژێرەکەیان لە بەرژەوەندى ئەوی دیکەیان بکشێننەوە.  هاوپەیمانیى رزگارکردنى نیشتمان کە سەدر و هاوپەیمانى سەروەری و پارتی پێکیدەهێنن، پاڵپشتى بەربژێرەکەى پارتى دەکەن. لە یەکى نیساندا چوارچێوەى هاوئاهەنگى کە زۆرینەى لایەنە شیعەکان پێکدەهێنن دەستپێشخەرییەکى راگەیاند بۆ چارەسەرى قەیرانى سیاسی کە دیارترین خاڵەکانى پێکھێنانى گەورەترین فراکسیۆن بوو لەگەڵ فراکسیۆنی سەدر.  ئەو دەستپێخەرییە رۆژێک دوای تویتێکى موقتەدا سەدر، رێبەرى رەوتى سەدر بوو کە ماوەى ٤٠ رۆژى دایە چوارچێوەى هاوئاهەنگى و هاوپەیمانەکانى بۆ پێکهێنانى حکومەت بێ بەشدارى فراکسیۆنی سەدر.  محەممەد قەدرى، ئەندامى پەرلەمانى عێراق لە هاوپەیمانى دەوڵەتى یاسا ئەمڕۆ پێنجشەممە ٧ - ٤ - ٢٠٢٢ بە تۆڕى میدیایی رووداوى راگەیاند: "هیچ لایەنێکمان لە دانوستاندن بەدەر نەکردووە و بێ لایەنی سەدریش ناچینە حکومەتەوە" و پێشبینیکرد بەشێوەیەکى ئاسان بتوانن لەگەڵ فراکسیۆنی سەدر رێکبکەون.   محەممەد قەدرى گوتى: "لەچەند رۆژى داهاتوودا بە تەواوى شێوازى دانوستانەکان روون دەبنەوە و ئەگەر موقتەدا سەدر نەیویست پێشوازى لە شاندى چوارچێوەى هاوئاهەنگى بکات، ئەو کات قسەى خۆمان دەبێت و کۆبوونەوە لەگەڵ لایەنەکانى دیکە ناوەستێنین".  پێشتر پەرلەمانى عێراق لە ٢٦ و ٣٠ ـى ئاداردا نەیتوانى ژمارەى یاسایی ئامادەبوونى پەرلەمانتاران بۆ هەڵبژاردنى سەرۆککۆمار کۆبکاتەوە کە پێویستى بە ٢٢٠ پەرلەمانتارە بەهۆى بایکۆتکردنى چوارچێوەى هاوئاهەنگى و ژمارەیەکی دیکە لە هێزەکان.