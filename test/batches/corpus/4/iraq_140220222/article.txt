سەعد ئەلمەشھەدانی، راوێژکاری محەممەد حەلبوسییە و بە تۆڕی میدیایی رووداوی راگەیاند، بێگومان ھاوپەیمانیی لە نێوان سەدر، سیادە و پارتی ھەیە، ئەو ھاوپەیمانێتییەش لەسەر چەند بنەمایەکی سەرەکی کراوە و سەرکەوتووش بووە، هەروەها دەشڵێت، "ئەم ھاوپەیمانێتییە سوورە لەسەر بەرژەوەندییەکانی کورد، ھیوادارین کورد ھەموویان بگەنە رێکەوتن لەسەر یەک بەربژێر بۆ پۆستی سەرۆککۆمار، بەڵام لە ئەگەری نەگەیشتن بە رێکەوتن ئەو هاوپەیمانێتییە دەنگ بە بەربژێری پارتی دەدات. "   هاوشێوەی سیادە، سەدرییەکانیش جەخت لەسەر پابەندبوونیان بە رێککەوتنی سێ قۆڵی لەگەڵ پارتی دەکەنەوە و پێیانوایە سەرۆکی داهاتووی عێراق یان لە پارتی دەبێت یانیش جێگەی رەزامەندی پارتی دەبێت.  دکتۆر غالب داعمی، شرۆڤەکاری سیاسیی نزیک لە سەدرییەکانە و دەڵێت، "ئەمە دەبێتە هۆی بەھێزکردنی زیاتری ھاوپەیمانییە سێ قۆڵییەکە، لە ھەمان کاتدا سیادە و رەوتی سەدریش بە ئامانج کراون لەم پرۆسەیە، ئەویش لەڕێگەی دەزگا راگەیاندنەکانەوە تۆمەتبار دەکرێن بۆ دروستکردنی کێشە لە نێوانیان، بەڵام بە بۆچونی من ھاوپەیمانیی بەردەوام دەبێت. "  پارتی، سەدر و سیادە لەکۆی ٣٢٩ کورسیی پەرلەمانی، ١٧٦ کورسیی پەرلەمانیان هەیە و بەبێ ئامادەبوونی پەرلەمانتارانی ئەو ھاوپەیمانێتییە سێقۆڵیە، ناتوانرێت سەرۆککۆمار ھەڵبژێردرێت.