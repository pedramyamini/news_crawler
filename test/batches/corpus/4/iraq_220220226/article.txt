سەباح سوبحی، پەرلەمانتاری پارتی دیموکراتی کوردستان بە تۆڕی میدیایی رووداوی راگەیاند، رۆژی دووشەممەی داهاتوو ٢٨.٢.٢٠٢٢ پەرلەمانی عێراق کۆدەبێتەوە و بەپێی خشتەی کاری دانیشتنەکەش، سەرەتا ئەندامانی لیژنە هەمیشەییەکانی پەرلەمان دیاریدەکات و دواتریش لەسەر چەند پرسێک، لێپرسین لە وەزیری دارایی دەکات.  بانکی ناوەندیی عێراق، لە ١٩ی ١٢ی ٢٠٢٠ دا بڕیاریدا، نرخی فرۆشتنی هەر دۆلارێکی ئەمریکی لە ١١٨٠ دینارەوە بۆ ١٤٦٠ دینار زیاد بکات، ئەو بڕیارەش نرخی زۆربەی زۆری خۆراک و کەلوپەلی لە بازاڕەکاندا بەلایەنی کەم ٢٠ % بەرزکردەوە.  حاکم زاملی، جێگری یەکەمی سەرۆکی پەرلەمانی عێراق، وەزیری دارایی و پارێزگاری بانکی ناوەندیی عێراقی بانگهێشتکرد کە رۆژی ١٩.٢.٢٠٢٢ لە باڵەخانەی ئەنجوومەنی نوێنەراندا لە بەغدا ئامادەبن بۆ تاوتوێکردنی نرخی فرۆشتنی دۆلار لەلایەن بانکی ناوەندیی عێراقەوە.  عەلی عەللاوی، وەزیری دارایی عێراق نووسراوێکی ئاڕاستەی حاکم زاملی جێگری یەکەمی سەرۆکی ئەنجوومەنی نوێنەرانی عێراق کرد، کە لەکاتی کۆبوونەوەکەدا گەیشتە دەست زاملی، تێیدا ئاماژەی بەوە کردووە، ناتوانێت ئامادەی کۆبوونەوەکە بێت، نووسراوێکی فەرمیی ئاڕاستەی ئەنجوومەنی نوێنەرانی عێراق دەکات، تاوەکو کۆبوونەوەیەکی ئەنجوومەنی نوێنەران بکرێت بۆ ئەوەی قسەیەک لەبارەی ئابووریی عێراق بکات و دواتر متمانەی لێوەربگرنەوە.  حاکم زاملی لە کۆبوونەوەکەدا هێرشی تووندی کردە سەر وەزیری دارایی و ئاماژەی بەوە کرد، لە بەڕێوەبردنی وەزارەتەکەیدا سەرکەوتوو نەبووە، تەنانەت سەردانی بەشەکانی نێو خودی وەزارەتەکەشی نەکردووە. هاوکات گوتیشی، "گەشتی دەرەوەی وڵات لە وەزیری دارایی قەدەخەکراوە و لایەنە پەیوەندارەکان ئاگادار کراونەتەوە تاوەکو ئەوکاتەی ئامادەی ئەنجوومەنی نوێنەران دەبێت رێگە بە چوونە دەرەوەی نەدەن. "  عەلی عەللاوی، وەزیری دارایی عێراق لە نووسراوێکدا کە بۆ مستەفا کازمی، سەرۆکوەزیرانی عێراقی ناردووە و رۆژی ١٨.٢.٢٠٢٢، بڵاویکردەوە دەڵێت: "ئێوارەی دوێنێ لەلایەن جێگری سەرۆکی ئەنجوومەنی نوێنەرانەوە بانگهێشتکرام، بۆ ئەوەی رۆژی شەممە لە پێشی ئامادەبم بۆ تاوتوێکردنی نرخی فرۆشتنی دۆلار، ئەوەش رێک دوای تویتێکی سەید موقتەدا سەدر هات کە تێیدا داوای لێکردم بچمە ئەنجوومەنی نوێنەران بۆ تاوتوێکردنی نرخی فرۆشتنی دۆلار، بۆیە دیارە کە بانگهێشتکردنم لەلایەن جێگری سەرۆکی ئەنجوومەنی نوێنەران بەهۆی تویتەکەی سەید موقتەدایە، رێبەری رەوتی سەدر، چونکە جێگری سەرۆکی ئەنجوومەنی نوێنەران یەکێکە لە ئەندامانی رەوتەکە. "  وەزیری دارایی عێراق دەشڵێت، "پرۆسەکە بەتێکڕا قبووڵکراو نییە و نابێت بێدەنگ بین لە ئاستیدا، چ بۆ شکۆی حکومەت بێت یان بۆ شکۆی خۆم وەکو وەزیر یاخود بۆ شکۆی خۆم و خێزانەکەم، بۆیە بە پێویستی دەزانم روونیبکەمەوە کە؛ ئەم حکومەتە پابەندبوونی لە بەرامبەر هیچ حیزبێکی سیاسی نییە، بەڵکو تەنیا لە پێشی گەلی عێراق بەرپرسیارە لەڕێگەی ئەنجوومەنی نوێنەرانی هەڵبژێردراوەوە، ئەگەر وەکو حکومەت ئەم دەستوەردانە خراپانەی حیزبە سیاسییەکان لە کاری حکومەت رەتنەکەینەوە، ئەو کات رەنگە دەستبەرداری سەربەخۆیی حکومەت بین، کە دەسەڵاتی جێبەجێکاری دەوڵەتە، لێرەش دەبێ بپرسین ئاخۆ دەبێت حکومەت نوێنەرایەتیی گەل بکات یان دەستی جێبەجێکاری حیزبە سیاسییەکان بێت. "  وەزیری دارایی عێراق راشیگەیاندووە: "بەهۆی ئەو هۆکارانە بە هەموو شێوەیەک بانگهێشتکردنم لەلایەن جێگری سەرۆکی ئەنجوومەنی نوێنەرانەوە رەتدەکەمەوە، چونکە روونە کە ئەوە لە دەسەڵاتی ئەودا نییە، هەروەها بە هەموو شێوەیەک رەتیدەکەمەوە حکومەت بە تویتی سەرکردە سیاسییەکان بەڕێوەببرێت، بەدەر لەوەی جەماوەر و پێگەیان چەندە. "  عەلی عەللاوی لە نووسراوەکەیدا ئاماژەی بەوەش کردووە: "من وەزیری وەزارەتێکی سەروەریم، لە دۆخێکی زۆر قورسدا بۆ ماوەی نزیکەی دوو ساڵ کارم کرد و باوەڕم وایە سەرکەوتوو بووم لە بەڕێوەبردنی کاروباری دارایی عێراق، راستە من بەهێزەوە داوای گۆڕینی نرخی فرۆشتنی دۆلارم کرد، بەڵام ئەو بڕیارە بە پاڵپشتیی کۆمەڵگەی نێودەوڵەتی، ئەنجوومەنی وەزیران، بانکی ناوەندیی عێراق و حیزبە سیاسییەکان دەرچوو، لە بودجەی ٢٠٢١ یشدا جێگیرکرا و ئەنجوومەنی نوێنەران لە ساڵی ٢٠٢١ پەسندی کرد. من روونم کردەوە کە لێکەوتەی ئەو بڕیارە کوتوپڕ دەردەکەوێت، بەڵام سوودەکانی لە ماوەی مامناوەند و درێژخایەن دەردەکەون. "  وەزیری دارایی عێراق هەروەها رەتیدەکاتەوە گۆڕینی نرخی فرۆشتنی دۆلار لایەن بانکی ناوەندیی عێراقەوە هۆکاری بەرزبوونی نرخی کەلوپەل و خۆراک بێت و دەڵێت: "ئەو بابەتە بە سیاسی کراوە و درۆیەکە بە مەبەستەوە، چونکە نرخی هەموو کەلوپەلەکان و گواستنەوەیان لە ئاستی جیهان بەشێوەیەکی زۆر لە ساڵی رابردووەوە بەرزبووەتەوە، ئەوەش پەیوەندیی بە داکشانی بەرهەمهێنانەوە هەیە لە ئاستی جیهان، بۆیە داوای مافی خۆم دەکەم بەپێی دەستوور و هەوڵ دەدەم دەنگ بدرێتەوە لە ئەنجوومەنی نوێنەران لەسەر پێدانی متمانە پێم، ئەوەش بەپێی بڕگەی ٨ی ماددەی ٦١ی دەستوور، هەر ئەمڕۆش داوا لە سەرۆکوەزیران دەکەم زوو ئەو دەنگدانە لەسەر متمانە بکرێت، هەروەها داوای لێدەکەم یەک کاژێر کاتم پێبدات بۆ روونکردنەوەی سیاسەتەکانم لە پێشی ئەنجوومەن پێش دەنگدان لەسەر پێدانەوەی متمانە. "