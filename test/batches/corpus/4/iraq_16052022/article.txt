١٦ ى ئایارى ٢٠٢٢، هاوپەیمانیى چوارچێوەى هاوئاهەنگى لە راگەیێندراوێکدا هەڵوێستى خۆى لەبارەى ئەو دەستپێشخەرییە خستەڕوو کە ١٥ ى ئایار لەلایەن بەشێک لە پەرلەمانتارانى سەربەخۆ بۆ پێکهێنانى حکومەتى نوێى عێراق بڵاوکرایەوە.   چوارچێوەى هاوئاهەنگى دەڵێت: "ئەو هەنگاوە کردەییانەى پەرلەمانتارانى سەربەخۆ رایانگەیاندوون نزیکن لە خاڵەکانى ئەو دەستپێشخەرییەى لە ٣ ى ئایار رامانگەیاندن بۆ دروستکردنى گەورەترین فراکسیۆن".  ١٥ ى ئایار ژمارەیەک لە پەرلەمانتارانى سەربەخۆ پڕۆژەیەکیان راگەیاند بۆ پێکهێنانى حکومەت کە دیارترین خاڵەکانى ئەوەیە سەرۆکوەزیرانى داهاتوو کەسێکی سەربەخۆ بێت و پڕۆسەى پێکهێنانى حکومەتیش بێ دەستوەردان بێت، گەورەترین فراکسیۆن بێ مەرجى پێشوەختە پێکبهێندرێت، کارنامەى حکومەتى نوێ بەڵێنى کۆتاییهێنان بە دیاردەى چەکدارى تێدابێت.  چوارچێوەى هاوئاهەنگى دەڵێت: "ئەنجامەکانى کۆبوونەوەى پەرلەمانتارە سەربەخۆکان و نێوەڕۆکى دەستپێشخەرییەکەی هاوتەریبە لەگەڵ هەوڵەکانى ئێمە بۆ دۆزینەوەى چارەسەرێکى گونجاو بۆ قەیرانى سیاسی؛ پابەندین بە راسپاردنى بەربژێرێکى بێلایەن و بەتوانا بۆ پێکهێنانى حکومەتێک کە کۆتایی بە بنبەستى سیاسى بهێنێت".