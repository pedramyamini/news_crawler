كۆمەڵەی فڕۆكەوانانی عێراق لە بەیاننامەیەكدا رایانگەیاندووە مانگرتنەكە لە كاژێر حەوتی بەیانیی ئەمڕۆوە دەستیپێكردووە، تاوەكو كاتێكی نادیار و سەرجەم گەشتە ئاسمانییە نێوخۆییەكان لەنێوان بەغدا و فڕۆكەخانەكانی دیكە رادەگرن.  فڕۆكەوانانی كۆمپانیای هێڵی ئاسمانیی عێراقی، كە كۆمپانیایەكی فەرمی سەر بە دەوڵەتی عێراقییە، بەیانی ئەمڕۆ لەبەردەم باڵەخانەی كۆمپانیاكە لە نێو فڕۆكەخانەی نێودەوڵەتیی بەغدا گردبوونەوە.  فڕۆكەوانە مانگرتووەكان داواكارییەكی ١٠ خاڵیان داوەتە لایەنە پەیوەندیدارەكان بۆ جێبەجێكردنیان، تاوەكو لەبەرانبەردا مانگرتنەكەیان بشكێنن.  سەرەكیترین داواكارییەكانیان جیاكردنەوەی كۆمپانیای هیڵی ئاسمانیی عێراقە لە وەزارەتی گواستنەوە و كردنی بە دەستەیەكی سەربەخۆ، كە سەر بە ئەنجوومەنی وەزیران بێت، هەروەها دەسەڵاتی تەواو بە بەڕێوەبەری گشتی و ئەنجوومەنی بەڕێوەبردنی كۆمپانیاكە بدرێت.  یەكێكی دیكە لە داواكارییەكانیان دوورخستنەوەی بەڕێوەبەرانی یاسایی، بارزگانی، گرێبەستەكان، دارایی كۆمپانیای هێڵی ئاسمانییە بەهۆی ئەوەی وەك لەبەیاننامەكەدا ئاماژەی پێدراوە بوونەتە هۆی بەهەدەردانی پارەی گشتی، ئەوە جگە لە گەڕاندنەوەی قەرزی كۆمپانیاكە لەلای بریكارەكان و لایەنە حكومییەكان، كە بە گوتەی خۆیان ٦٣ ملیۆن دۆلارە.