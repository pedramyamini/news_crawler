دکتۆر عودەی عەبادی، بەڕێوەبەری نەخۆشخانەی ڤێتێرنەری نەینەوا لەبارەی بڵاوبوونەوەی سورێژەی مەیموون بە تۆڕی میدیایی رووداوی گوت، "نەخۆشخانەی ڤێتێرنەری نەینەوا بە پشتبەستن بە رێنماییەکانی فەرمانگەی ڤێتێرنەری بەغدا، بڕیاریدا بە قەدەخەکردنی هێنانی هەموو جۆرە مەیموونێک بۆ نێو پارێزگاکە، ئەوەش وەکو رێوشوێنێکی پێشوەختە بۆ رێگەگرتن لە هەر بڵاوبوونەوەیەکی نەخۆشی سوورێژەی مەیموون. "   سوورێژەی مەیموون نەخۆشییەکی ڤایرۆسییە و بەپێی رێکخراوی تەندروستیی جیهانی لە مەیموونەوە بۆ مرۆڤ دەگوێزرێتەوە.  نیشانەکانی نەخۆشییە دەگمەنەکە بریتین لە تا، ئازاری ماسوولکەکان، ئاوسانی گرێ لیمفاوییەکان، لەرز، ماندووبوون و دەرکەوتنی سۆریکە لەسەر دەست و دەموچاو.   دکتۆر عودەی عەبادی گوتیشی، " هیچ حاڵەتێکی تووشبوون بە سوورێژەی مەیموون نە لە نەینەوا و نە لەعێراق تۆمارنەکراوە؛ بۆیە لەمەودوا هەر مەیموونێک بێتە نێو پارێزگای نەینەوا دەستی بەسەردا دەگیرێت و ئەوانەشی کە ئێستا لە نێو پارێزگاکە هەن دووردەخرێنەوە و دەبێت لە مرۆڤ نزیک نەبن یان لە شوێنێک نەبن کە راستەخۆ بەرکەوتنی مرۆڤیان لەگەڵدا هەبێت بەشێوەیەکی ئاسایی. "   بەپێی ئامارەکانی رێکخراوی تەندروستیی جیهانی، نیشانەکانی نەخۆشییەکە دوای دوو بۆ چوار هەفتە نامێنن. رۆژی شەممە ٢١ - ٠٥ - ٢٠٢٢ رێکخراوی تەندروستیی جیهانی لە راپۆرتێکیدا رایگەیاند، تووشبوونی ٨٠ کەسیان لە ١١ وڵاتی جیهان پشتڕاستکردووەتەوە کە تووشی سوورێژەی مەیموون بوون و پشکنین و وردبینیش بۆ ٥٠ کەسی دیکە دەکرێت کە گوماندەکرێ تووشی ئەو نەخۆشییە بووبن.