عەباسی جووتیار بە دڵێکی پڕ لە خەمەوە باسی بەسەرهاتی زەوییەکەی دەکات، بەهۆی کەمئاوی و لەدەستدانی ژمارەیەکی زۆر لە دارە بەرهەمدارەکان. ئەو بەردەوامە لە چاندنی زەوییەکەی، بەڵام وەکو بڵێی کات بەسەردەبات بەبێ ئەوەی سوودی هەبێت.  عەباس رازی، جووتیار دەڵێت، "لە زستاندا کە کشتوکاڵ دەکەین، سەرەتای کشتوکاڵەکە هەمووی زیانە، نایلۆن و تۆو دەکڕین، لەگەڵ دەرمان، هەموو ئەمانە ئامادە دەکەین، هەر ئەوەندەیە هەوایەک هەڵدەمژین، ئەگەرنا کشتوکاڵکردن هیچ سوودێکی نییە، ئێستا لە مانگی چوارداین، باشە؛ بەڵام لە مانگی پێنج و شەش ئاوی سوێر بەرەو ئێمە هەڵدەکشێت، هەموو ساڵێک وایە، هەموو شتێک لەنێودەبات، بۆیە ئەوەی بتوانێت ئاو بکڕێت باشە، ئەوەشی کە ناتوانێت ئاو بکڕێت، قبووڵی دەکات و بێدەنگ دەبێت. "  لەگەڵ نزیکبوونی هاتنی وەرزی هاوین، کارەساتی درێژخایەنی پارێزگای بەسرە سەرهەڵدەداتەوە، بەهۆی هەڵکشانی ئاوی سوێر، هاوکات لەگەڵ ئەوەدا داواکارییەکان دەخرێنەوەڕوو بۆ دۆزینەوەی چارەیەکی کۆتایی بۆ ئەم دۆخە. لە کاتێکدا سەدان خێزان شارەکەیان جێهێشتووە و باخەکانیان لەنێوبراون، دواتر زەوییەکان دابەشکران و کران بە خانوو؛ موختاری ناوچەکە بە خەمەوە باسی شارەکەی دەکات کە جوانییەکەی جاران و بۆنی جیاوازی گوڵەکانی نەماون.  حوسێن عەبدوڵڵا شەلاکە، موختاری ئەبی خەسیب ئاماژە بەوە دەکات، "جووتیار یان خاوەن باخ دەڵێت، ئەمە ساڵانە هیچ داهاتێکی بۆ من نییە، بۆیە دەیفرۆشم و لە کۆڵمی دەکەمەوە، پارەکەشی لە گیرفانم دەنێم، بۆیە باخەکان لەنێودەبرێن، بەڵام لەگەڵ ئەوەشدا ئەوەی باخەکەی لەنێودەبات و دەیفرۆشێت بە ویژدان مامەڵە ناکات، چونکە بە کڕیارەکە دەڵێت، نیوەی رووبارەکەش هی تۆیە، بۆیە تەنانەت لەنێو رووبارەکە خانوو دروستدەکەن، لە کاتێکدا خانووەکان دەبێت لانیکەم حەوت مەتر لە لێواری رووبارەکەوە دووربن بۆ رێگەدان بە پاککردنەوەی رووبارەکە، کەچی ئەوان تەنانەت ئاوی ئاوەڕۆش فڕێدەدەنە نێو رووبارەکەوە، بۆیە رووبارەکە کە پێشتر ئاوی بۆ خواردنەوە دەبوو و بەکارمان دەهێنا، کەچی ئێستا ئاوی بۆگەن بووە و رەنگی بەهۆی ئاوەڕۆوە رەش هەڵگەڕاوە. "  خەڵکی شارەکە هێشتا هیوایان ماوە کە زەوییەکانیان رزگاربکرێن پێش ئەوەی کارەساتێکی ژینگەیی رووبدات و هەڕەشە لە ژیانی مرۆڤ و رووەک و ئاژەڵ بکات، وەکو ئەوەی لە ساڵی ٢٠١٨ روویدا بەهۆی کەم بەردانەوەی ئاو لەلایەن ئێرانەوە، لەگەڵ زێدەڕۆییە نێوخۆییەکان لەسەر رووبارەکانی دیجلە و فورات لە سەرچاوەکانیانەوە تاوەکو دەگاتە کۆتایی هەردوو رووبارەکە.