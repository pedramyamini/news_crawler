راوێژکاری دەزگای ئاسایشی نیشتمانی عێراق راشیدەگەیێنێت، تاوەکو ئەو ھێزانە لە خاکی عێراق بمێنێت کێشەکان کۆتایی نایەن. دەشڵێت، "پرسی ھێزەکانی یەبەشە و یەپەژە تورکییە و دەبێت لەنێو خاکی تورکیا پرسی خۆیان یەکلابکەنەوە. "   سەعید جەیاشی، راوێژکار لە ئاسایشی نیشتمانیی عێراق بە رووداوی گوت، "بابەتی پەکەکە پرسەکە پەیوەستە بە ئاسایشی نیشتمانی عێراق و گرفتە لەبەردەم ئاسایشی نیشتمانی. ئەمان حیزبێکی تورکین پێویستە لە خاکی عێراق دەربچن، ھیچ بەرژەوەندیێک نییە بۆ عێراق لە مانەوەی ئەوان، رەنگە لە بارودۆخ و کاتێک باشبووبێت بۆ عێراق، بەڵام بەشێوەیەکی گشتیی و دەستووریش رێگەنادات کە ھەر حیزب و گرووپێک لەنێو خاکی عێراق بارەگای ھەبێت و دژی وڵاتانی دراوسێ ھەنگاو بنێت، بەڵام بابەتەکە لە سەرەتا تاوەکو کۆتایی پرسێکی تورکییە نەک عێراقی. "   لە ١ ـی مانگی ١٠ ـی ساڵی ٢٠٢٠ حکومەتی ھەرێمی کوردستان و حکومەتی عێراق رێککەوتننامەیێکیان واژۆکرد، بەوەی دوو هەزار و ٥٠٠ کەسی خەڵکی شنگال وەک پۆلیس دابمەزێن و پاراستنی ئاسایشی شنگال و یەکە ئیداریەکانییان رادەستبکرێت. سەرجەم ھێزەکانی دیکە لە شەنگال دەربچن. گوتەبێژی فراکسیۆنی پارتی لە پەرلەمانی عێراق دەڵێت، "ئێمە رێککەوتنەکەمان جێبەجێکردووە ئەوەی دیکە لەسەر حکومەتی عێراقە جێبەجێیبکات. "    ڤیان دەخیل، گوتەبێژی فراکسیۆنی پارتی لە پەرلەمانی عێراق باس لەوە دەکات، "ئێمە رێککەوتمان لەگەڵ حکومەتی بەغدا کردووە، ئێمە بە سیاسەت و یاسایی پابەندی رێککەوتن دەکەین، پێویستە ھیچ ھێزێک لە شنگال نەمێنێت نە حەشدی شەعبی نە پەکەکە و تەنانەت پێشمەرگەش تەنھا خەڵکی شنگال ئاسایشی شنگال دەکەن. ئێمە لەسەر ئەمە رێککەوتنمان کرد و ئێمە پابەندین، بەڵام لایەنی دیکە پابەندنین. "  ڤیان دەخیل باس لەوەش دەکات، "یەکەم ھەنگاو پێویستە ئەوانەی لەنێو حکومەتی عێراق پاڵپشتی پەکەکە دەکەن پاڵپشتیەکانیان بوەستێنن، چونکە ھەیە پاڵپشتی پەکەکە دەکات بە ناڕاستەوخۆ. "   دوای کۆنتڕۆڵکردنەوەی شنگال لەدەست داعش کۆمەڵێک ھێز بنکە و بارەگایان لە شنگال جێگیر کرد لەوانە ھێزەکانی "نزیک لە پەکەکە" وەک یەبەشە و یەپەژە، حەشدی شەعبی و سوپای عێراق.   رۆژی ١ ـی ئایار پێکدادان لە نێوان سوپاى عێراق و چەکدارانى یەبەشە لە قەزاى شنگال لە سنوورى پارێزگاى نەینەوا روویدا. ٢ ـى ئایار پێکدادانەکان دووبارەبوونەوە، سوپاى عێراق ئاشکرایکرد، کە لە رووبەڕووبوونەوەکەی رۆژی دووشەممەدا سەربازێکیان کوژراوە، کە خەڵکی شنگالە. حکومەتی عێراق ماوەی یەک ھەفتەی بەچەکدارانی یەبەشە و یەپەژە دا بۆ چۆڵکردنی شنگال و تەواوی یەکە ئیدارییەکانی سەر بە شنگال.