زورغام مالیکى، ئەندامى پەرلەمانى عێراق لە فراکسیۆنى دەوڵەتى یاسا رۆژی هەینی ١ - ٤ - ٢٠٢٢ بە تۆڕى میدیایی رووداوى راگەیاند، بڕیارە ئەمڕۆ بەرپرسانى هاوپەیمانیی چوارچێوەى هاوئاهەنگى کۆببنەوە بۆ تاوتوێکردنى ئەو راگەیێندراوەی کە دوێنێ موقتەدا سەدر لەبارەى پێکھێنانى حکومەتەوە بڵاویکردەوە.  رۆژی پێنجشەممە ٣١ ـى ئاداری ٢٠٢٢، موقتەدا سەدر، رێبەری رەوتی سەدر لە تویتێکدا ماوەى ٤٠ رۆژى دایە چوارچێوەى هاوئاهەنگى کە بە "سێیەکى پەکخەر" ناویبردن بۆ پێکهێنانى حکومەتى نوێ بەبێ بەشداریى رەوتەکەى.  زورغام مالیکى کە فراکسیۆنەکەى بەشێکە لە چوارچێوەى هاوئاهەنگى ئاماژەى بەوە دا، بێ رەوتى سەدر حکومەت پێکهێناهێنن، بەڵام گوتیشی، هاوپەیمانیى سەروەری و پارتى دیموکراتى کوردستانیش لەو دانوستاندنانە بەدەر ناکەن کە ئەنجامیان دەدەن.  رۆژی هەینی ١ ـى نیسانى ٢٠٢٢، پارتى دیموکراتى کوردستان و هاوپەیمانیى سەروەریى سوننەکان لە راگەیێندراوێکدا پابەندبوونیان بە هاوبەشییان لەگەڵ فراکسیۆنی سەدر دووپاتکردەوە و جەختیان لەوە کردەوە کە پێیانوایە بێ بەشداریی سەدرییەکان حکومەتێکی بەهێز لە عێراق دروستنابێت.  لە ٢٦ و ٣٠ ـى ئادارى ٢٠٢٢ پەرلەمانى عێراق نەیتوانى سەرۆککۆمارى نوێ هەڵبژێرێت بەهۆى ئامادەنەبوونى ژمارەى پێویستى پەرلەمانتاران؛ هەڵبژاردنی سەرۆککۆمار پێویستیى بە ئامادەبوونى ٢٢٠ پەرلەمانتارە لە کۆى ژمارەى ئەندامەکانى کە ٣٢٩ پەرلەمانتارن.  هاوپەیمانیى رزگارکردنى نیشتیمان کە لە رەوتى سەدر و پارتی دیموکراتى کوردستان و هاوپەیمانى سەروەریى پێکدێن، دەیانەوێت حکومەتێکى زۆرینە پێکبهێنن و بەربژێریان بۆ پۆستى سەرۆککۆمار رێبەر ئەحمەدە، هەرچى هاوپەیمانى چوارچێوەى هاوئاهەنگى کە لە زۆرینەى لایەنە شیعەکان پێکدێت جگە لەو رەوتى سەدر لەگەڵ حکومەتى بنکە فراوانن.