ئەمڕۆ هەینى ٢٥ ى ئادارى ٢٠٢٢، راوێژکارێتى ئاسایشى نەتەوەیی عێراق لە بەیاننامەیەکدا رایگەیاند؛ ئەو ١٢٧ خێزانە لە ناوەندى ئامادەکردنەوەى دەروونیی کەمپى جەدعە لە سنوورى پارێزگاى نەینەوا بوون و گەڕێندراونەتەوە زێدى خۆیان لە پارێزگاکانى کەرکوک، نەینەوا، دیالە، ئەنبار، بەغدا لەپاش ئەوەى لەلایەن تیمى ئامادەکردنەوەى دەروونی سەر بە راوێژکارێتى ئاسایشى نەتەوەیی کاریان لەسەر کراوە.  بەگوێرەى بەیاننامەکە پرۆسەى گەڕاندنەوەى ئەو ئاوارانە بە هاوکاريى وەزارەتى کۆچ و کۆچبەران و فەرماندەیی ئۆپەراسیۆنە هاوبەشەکان و دەزگا ئەمنى و هەواڵگرییەکان کراوە و ئامانج لێى هێنانەکایەى پێکەوەژیانى ئاشتیانەیە لەو ناوچانەى کە کۆچکردن تێیاندا روویانداوە و بەهۆى کۆنتڕۆڵکردنیان لەلایەن رێکخراوى داعشەوە.  بەگوێرەى ئامارى وەزارەتى کۆچ و کۆچبەرانى عێراق نزیکەى ٣٠ هەزار هاووڵاتى عێراقى، کە کەسوکارى چەکدارانى رێکخراوى داعش بوون لە کەمپی هۆلن، تاوەکو ئێستا ٤٥٠ خێزان، کە نزیکەى ١٧٠٠ کەس بوون گەڕێندراونەتەوە.  پێشتر عەلى جیهانگیر، گوتەبێژى وەزارەتى کۆچ و کۆچبەرانى عێراق بە تۆڕى میدیایی رووداوى راگەیاندبوو؛ پلانێک هەیە لە ئەمساڵدا بۆ گەڕاندنەوەى ٥٠٠ خێزانى عێراقى لە کەمپی هۆل لە رۆژئاواى کوردستانەوە بۆ ناو عێراق، کە خەڵکى هەردوو پارێزگاى سەڵاحەدین و ئەنبارن، ئەو خێزانانە بە پێنج کاروان دەگەڕێندرێنەوە، لە هەر کاروانێک سەت خێزان.  ئەو خێزانانە دوای گەڕاندانەوەیان لە کەمپى هۆل، دەبرێنە کەمپى جەدعە لە نەینەوا، بۆ دووبارە ئامادەکردنەوەیان لە رووى دەروونى و کۆمەڵایەتییەوە.  ساڵى رابردوو ٢٠٢١ پرۆسەى گەڕاندنەوەى خێزانە عێراقییەکان لە کەمپی هۆلەوە بۆ عێراق دەستیپێکرد.   کەمپى هۆل لە پارێزگاى حەسەکە (باکوورى رۆژهەڵاتى سووریا) لەدواى کۆتایی هاتنى دەسەڵاتى رێکخراوى داعش لە سووریا، کرایە شوێنى هێشتنەوەی کەسوکاریى چەکدارانى داعش و لەژێر سەرپەرشتى هێزەکانى سووریاى دیموکرات (هەسەدە)یە.