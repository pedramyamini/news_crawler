هۆکاری سەرەکیی وشکبوونی بەشێکی ئەو دەریاچەیە دەگەڕێتەوە بۆ دروستکردنی بەنداو لەلایەن وڵاتی ئێرانەوە لە رۆژھەڵاتی کوردستان. ئێران لەڕێگەی گڵدانەوەی هەشت بەنداو، زیانی بە ژێرخانی ئاوی پارێزگای دیالە گەیاندووە. جگە لەوەش وشکەساڵی رووبەرێکی فراوانی لە سنوورەکە کردووەتە بیابان.   قەیرانی سەرچاوەکانی ئاوی عێراق لە زیادبووندایە و هەڕەشە لە کارەساتی ژینگەیی داهاتووی وڵات دەکات، دەریاچەی حەمرین لە سنووری دیالە بەهۆی وشکبوونییەوە، مەترسی لەسەر سەرچاوەی داهاتی بەشێک لە خەڵکی سنوورەکە دروستکردووە کە بەشێکیان بۆ کشتوکاڵ و راوەماسی سوودیان لێی دەبینی.  لە دیالە چوار بەنداو هەن. بەنداوەکانی ئەڵوەن، حەمرین، قەزانییە و مەندەلی.  بەنداوی حەمرین لە ساڵی ١٩٨١ لەسەر رووباری سیروان دروستکراوە، توانای ھەڵگرتنی یەک ملیار مەترچوارگۆشەی ئاوی ھەیە.