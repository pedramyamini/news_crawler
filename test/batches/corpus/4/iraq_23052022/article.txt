کاوە شێخانی، راوێژکاری ئەمنی و سەربازی پارێزگاری سەلاحەدین بە تۆڕی میدیایی رووداوی راگەیاند، عەممار جەبر ئەلجبووری، پارێزگاری سەلاحەدین بە نووسراوێکی فەرمی، بڕیاری لەکار لادانی ١١ راوێژکاری دەرکردووە بە هۆکاری جیاجیا.  کاوە شێخانی ئاماژەی بەوەکرد، بەشێک لەوانەی کە بڕیاری لەکارلادانیان دەرچووە، پێشتر لە شوێنی دیکە دەوامیان کردووە و دەگەڕێنەوە سەر کاری رابردوویان، بەڵام بەشێکی دیکەیان لە پارێزگا دامەزراون و بەیەکجاری دەرکراون.  پارێزگاری سەلاحەدین ١٨ راوێژکاری لە بوارە جیاجیاکاندا هەبوو، رۆژی ١٩ی ئایاری ٢٠٢٢ عەممار جەبر ئەلجبووری، پارێزگاری سەلاحەدین بە نووسراوێکی فەرمی، بڕیاری لەکار لادانی ١١ راوێژکاری دەرکرد و ئێستا حەوت راوێژکاری ماوە.  کاوە شێخانی، تاکە راوێژکاری پارێزگاری سەلاحەدینە کە لە نەتەوەی کوردە و یەکێکە لەو حەوت راوێژکارەی کە لە کارەکەی بەردەوام دەبێت.