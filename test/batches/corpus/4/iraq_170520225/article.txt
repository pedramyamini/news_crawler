ناکۆکییەکان لە بارەی پێکهێنانی حکومەت لەنێوان ئەو جەمسەرەی شیعەکان تاوەکو دێت زیاتر دەبێت، چونکە سەدر ئەمجارە راستەوخۆ هەڕەشەی تووندی لە چوارچێوە کرد. لە وەڵامی سەدر دا، چوارچێوەی هاوئاهەنگی رایگەیاند، نایانەوێت ببینە هۆی نانەوەی ئاشووبی، گوتاری تووڕەیی و هەڵچوونیش چارە نییە.  حەسەن بەهادلی، بەڕێوەبەری نووسینگەی دەستەبژێرانی هاوپەیمانیی نەسر گوتی، "ناخوازین قەیرانێکی دیکە سەرهەڵبدات، ئەگەرنا عێراق بەرەو دۆخێکی نادیار دەچێت کە ناتوانرێ کۆنترۆڵ بکرێت، باوەڕموایە رەوتی سەدر ئاگاداری مەترسییەکانی چوونی عێراقە بەرەو پشێوی، خودا نەخواستە، ئەوان زۆر باش دەزانن و لە راستیدا ئەوانیش دەیانەوێ چارەی نوێ پێشکێش بکرێن".  ئەوەی دڵەڕاوکێی زیاتر کردووە دوای گوتارەکەی موقتەدا سەدر، گوتەیەکی ئەبو موستەفا حمێداوی، فەرماندەی گشتیی گرووپی سەرایای سەلامە کە باڵی چەکداریی رەوتی سەدرە، حمێداوی لە تۆڕی تیلیگرام رایگەیاند: "ئامادەین بۆیە چاوەڕوانمان بن". لە ژێر رۆشنایی ئەم پێشهاتانە پێشبینی دەکرێت ناکۆکییەکانی نێوان رەوتی سەدر و چوارچێوەی هاوئاهەنگی زیاتر ببن.  د. محەممەد حەیانی، شرۆڤەکاری سیاسی دەڵێت، "پرۆسەی سیاسی بەرەو نادیار دەچێت، رەنگە دوای ئەم گوتارە گرژی گەورە لە نێوان گرووپە چەکدارەکاندا سەرهەڵبدات، وەکو دوێنێ بینیمان چۆن سەرایای سەلام لە چەند ناوچەیەکی بەغدا هێزی پێشاندا. هەروەها چەند گرووپێکی چەکداری سەر بە چوارچێوەی هاوئاهەنگی هەڕەشەیان کرد. ئەمەش بە روونی ئاماژە دەکات کە دۆخەکە رەنگە بەرەو پەنابردن بۆ هێزی چەکداری دەچێت".  بەدرێژایی زیاتر لە پێنج مانگی رابردوو، لەوەتەی ئەنجامی هەڵبژاردنی پەرلەمانی عێراق راگەیێندراوە، تاوەکو ئێستا زیاتر لە ١٠ دەستپێشخەری بۆ چارەسەرکردنی بنبەستی نێوان رەوتی سەدر و هاوپەیمانەکانی لەگەڵ چوارچێوەی هاوئاهەنگی خراونەتەڕوو، بەڵام تاوەکو ئێستا هیچیان لێ شین نەبووە.