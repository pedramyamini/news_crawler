رۆژی هەینی ٨ ـی نیسانی ٢٠٢٢، فالح فەییاز لە هەڤپەیڤینێکی تەلەڤزیۆنیدا رایگەیاند، "شتێکی زۆر باشە سەرەڕای ئەوەی بەدرێژایی زیاتر لە پێنج مانگ لە دوای هەڵبژاردنەوە حکومەت پێکنەهێندراوە، کەچی ئەو مشتومڕەی هەیە تەنیا سیاسییە و پەنا بۆ شتی دیکە نەبردراوە، بەڵام ئێمە پێمان وایە ئەم رێگەیە داخراوە و ناگاتە هیچ شوێنێک، هیوادارم حکومەتی داهاتوو بتوانێت لەم قۆناخە سەختە دەربازمان بکات، بەڵام ئەو حکومەتە ناتوانێت گۆڕانکاری گەورە لە دۆخی عێراقدا بکات، چونکە ژینگەی سیاسی دابەشبووە. "  فالح فەییاز گوتیشی، "زۆر ئەستەمە هاوپەیمانیی سێقۆڵی بتوانێت حکومەت پێکبهێنێت، ئەگەریش ئەو حکومەتە پێکهات زۆر ئەستەمە سەرکەوتوو بێت. "  دوای رۆژێک لە بەڕێوەنەچوونی دانیشتنی پەرلەمانی عێراق تایبەت بە هەڵبژاردنی سەرۆککۆمار، بەهۆی بایکۆتکردنی دانیشتنەکە لەلایەن چوارچێوەی هاوئاهەنگی و هاوپەیمانەکانیی و بەشێکی سەربەخۆکان، موقتەدا سەدر، رێبەری رەوتی سەدر رایگەیاند، "بەهۆی ئەوەی چەند لایەنێک پڕۆسەی سیاسییان پەکخستووە لە رێگەی رێگرتن لە هەڵبژاردنی سەرۆککۆماری نوێ، ٤٠ رۆژ دەرفەت دەدەمە سێیەکی پەکخەر، کە پێکهاتووە لە چوارچێوەی هاوئاهەنگی و یەکێتی نیشتمانیی کوردستان و هاوپەیمانیی عەزمی سوننەکان بۆ ئەوەی گفتوگۆ لەگەڵ هەموو لایەنە سیاسییەکان بکەن بۆ پێکهێنانی گەورەترین فراکسیۆن لە پەرلەمان و پێکهێنانی حکومەتی زۆرینەی نیشتمانی بێ بەشداری فراکسیۆنی سەدری. "   سەبارەت بە مۆڵەتەکەی سەدر، عائید هیلالی، ئەندامی چوارچێوەی هاوئاهەنگی بە تۆڕی میدیایی رووداوی راگەیاند، "کاری رێبەری رەوتی سەدر نییە مۆڵەت بۆ چوارچێوەی هاوئاهەنگی دیاری بکات. چوارچێوەی هاوئاهەنگی دەستپێشخەری خۆی هەیە بۆ سەردانیکردنی هەموو لایەنە سیاسییەکان و دەستپێکردنی گفتوگۆ بۆ دۆزینەوەی چارەسەر بۆ ئەم بنبەستە سیاسییە لە عێراق. پێشبینیش دەکەین تاوەکو پێش هاتنی جەژنی رەمەزان بگەینە چارەیەک بۆ ئەم بنبەستە. "