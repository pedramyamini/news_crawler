حکومەتى ئێستاى عێراق کاربەڕێکەرە و بەگوێرەى پەیڕەوى نێوخۆ دەسەڵاتى ناردنى پڕۆژەیاساى بودجەى ٢٠٢٢ ـى نییە بۆ پەرلەمان.   رێکنەکەوتنى لایەنەکان کێشەى بۆ بازاڕ دروستکردووە بەتایبەت کە مانگانە لە سایەى نەبوونى بودجە، لە ١٢ بەش، یەک بەشی بودجەى ساڵى رابردوو خەرج دەکرێت.      عەبدولحەسەن زیادی، پسپۆرێکی ئابوورییە بە رووداوی گوت، "دەوڵەتى عێراق بە قەیرانێکى ئابووریى خنکێنەردا تێپەڕ دەبێت، یەکێک لە هۆکارەکانى ئەو قەیرانە ئەوەیە حکومەتەکانى عێراق لە وادەى خۆیدا پێکناهێندرێن، ئەمەش زیانى زۆر بە ئابوورى عێراق دەگەیێنێت، دەبێتە هۆى دواکەوتنى وڵات، ژێرخانى ئابوورى، وەستاندنى پڕۆژەکان و پەکخستنى پڕۆسەى بەرەوپێشبردنى ئابووریى عێراق. ئەمە کێشەیە، دەبێت چارەسەر بکرێت پێویستە دەوڵەت و بەرپرسان ئاگاداربن لە ئەرکیان بۆ پێکهێنانى خێراى حکومەت. "   حکومەتی عێراق دەیەوێت لە رێگەى پەسندکردنى پڕۆژەیاسای پاڵپشتی خێرای ئاسایشی خۆراک و پەرەپێدانەوە لە پەرلەمان ٢٥ ترلیۆن دینار بخاتە بازاڕەوە کە هەندێک بە جێگرەوەى کاتى بودجەى دەزانن.   راغب رەزا بلێبل، سەرۆکى یەکێتى پیاوانیی خاوەنکارى عێراق باس لەوە دەکات، "هەموو کەرتە ئابوورییەکان کە زەرەرمەند بوون هۆکار بوون بۆ دروستبوونى داکشانى گشتگیر لە بارودۆخى ئابوورى، دوورکەوتنەوەى حکومەت لە پیادەکردنى بەرپرسیارێتییەکانى، بودجەى ساڵانەى دەوڵەت هەیە کە حکومەت بەهۆى ئەوەى دەسەڵاتى نەماوە ناتوانێت پەسند بکرێت، ژیانى هاووڵاتیان پشت بە بودجەى گشتى ساڵ دەبەستێت. "   جەنگى رووسیا و ئۆکرانیا، دۆخى بازاڕى عێراقى سەختتر کردووە، نرخى خۆراکە پێویستەکان بەرزبووەتەوە، ئەوە جگە لە دابەزینى نواناى کڕینى تاکى عێراقى بە رێژەى ٢٥ % بەهۆى بەرزکردنەوەى بەهاى دۆلار بەرانبەر بە دینار.