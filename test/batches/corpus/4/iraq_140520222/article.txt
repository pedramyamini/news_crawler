دوای بڵاوبوونەوەی دیمەنێکی ڤیدیۆیی کە تێیدا دەردەکەوێت جارێکی دیکە ئاو گەڕاوەتە دەریاچەی ساوە لە پارێزگای موسەننا، ئەمڕۆ شەممە ١٤/٥/٢٠٢٢، وەزارەتی ژینگەی عێراق لە راگەیێنراوێکدا بڵاویکردەوە، "ئاو گەڕاوەتەوە دەریاچەی ساوە، ئەمەش دوای ئەوەی گوشارکرایە سەر دانیشتووانی دەورووبەری دەریاچەکە، کە بیری نایاسایی لێ نەدەن".  دەریاچەی ساوە دەکەوێتە پارێزگای موسەننا، لە نزیک دەریای فوراتە، بە دووری ٢٣ کیلۆمەتر دەکەوێتە رۆژئاوای شاری سەماوەی ناوەندی پارێزگای موسەننا.   رۆژی یەکشەممە ١٧ - ٠٤ - ٢٠٢٢، عۆن زیاب، گوتەبێژی وەزارەتی سەرچاوەکانی ئاوی عێراق، بە تۆڕی میدیایی رووداوی راگەیاند: "دەریاچەی ساوە لە پارێزگای موسەننا لە باشووری عێراق ئەمساڵ بە تەواوەتی وشک بوو، ئەمەش یەکەمجارە لە مێژووی تۆمارکراودا ئەم دەریاچەیە بە تەواوەتی وشک دەبێت، هۆکاری ئەم وشکبوونە زۆر و خراپ بەکارهێنانی ئاوی ژێرزەوییە لە ناوچەی دەوروبەری دەریاچەکە، لەگەڵ کەمی بارانبارین و گۆڕانی کەشوهەوا، بەڵام ئاوی ژێرزەوی سەرچاوەی سەرەکی ئاوی دەریاچەی ساوەیە".  ئاوی دەریاچەی ساوە زۆر سوێرە و بۆ هیچ شتێک بەکارناهێنرێت، هیچ زیندەوەرێکی تێدا ناژی و دەریاچەکە تەنیا شوێنێکی دەگمەن و تاڕادەیەک گەشتیارییە.   درێژیی دەریاچەی ساوە نزیکەی پێنج کیلۆمەترە؛ پانییەکەشی نزیکەی دوو کیلۆمەترە، سەرچاوە مێژووییەکان دەڵێن دەریاچەی ساوە لە پێش زایینەوە هەر هەبووە.