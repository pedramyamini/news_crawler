عەبدولزەهرە هنداوى، گوتەبێژى وەزارەتى پلاندانانى عێراق بە تۆڕى میدیایی رووداوى راگەیاند، وەزارەتەکەى چاوەڕوانى ئەوەیە لە پرۆژەیاسای بودجەى ٢٠٢٢، ئەو بودجەیەیان بۆ دابین بکرێت، کە پێویستە بۆ سەرژمێرى گشتیى دانیشتووان، ئەگەر بۆیان فەراهەمکرا لەئەمساڵدا ئەو سەرژمێرییە دەکەن.  بڕیار بوو لەساڵى ٢٠٢٠ سەرژمێرى گشتیی دانیشتووان بکرێت، بەڵام بەهۆى بڵاوبوونەوەى پەتاى کۆرۆنا و پەسندنەکردنى پڕۆژەیاسای بودجەى ئەو ساڵە، پرۆسەکە دواخرا، ساڵى رابردووش بە پاساوى ئەنجامدانى هەڵبژاردنى ئەنجوومەنى نوێنەران بۆ جارى دووەم پرۆسەکە دواخرا.  گوتەبێژى وەزارەتى پلاندانانى عێراق دەڵێت: "پێویستمان بە ١٢٠ ملیار دینارە وەک بودجەى ئەنجامدانى ئەو سەرژمێرییە".  بەگوێرەى بڕیارى وەزارەتى پلاندانان نابێت ئەنجامدانى پرۆسەى سەرژمێرى گشتیى دانیشتووان لە مانگى تشرینى دووەمى ئەمساڵ تێپەڕێت.  تاوەکو ئێستا وەزارەتى پلاندانان حەوت گەڕى ئەزموونى بۆ ئەنجامدانى سەرژمێرى کردووە، کە یەکەمجارە لە پاش نزیکەى لە سێ دەیە ئەو پرۆسەیە ئەنجام بدرێت.  دوایین سەرژمێرى گشتیى دانیشتووانى سەرانسەرى عێراق بە باشووری کوردستانیشەوە لە ساڵى ١٩٨٧ کراوە. هەروەها ساڵی ١٩٩٧ سەرژمێری لە ١٥ پارێزگای عێراق، بەبێ هەرێمی کوردستان کرا.