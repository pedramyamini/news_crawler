ئەمڕۆ چوارشەممە، دوای راگەیاندنی هاوپەیمانی رزگاریی نیشتمان لەلایەن حەسەن عەزاری، سەرۆکی رەوتی سەدری بە ئامادەبوونی سەرکردایەتی پارتی دیموکراتی کوردستان و محەممەد حەلبووسی، سەرۆکی هاوپەیمانی سەروەریی. موقتەدا سەدر، رێبەری رەوتی سەدر لە تویتێکدا رایگەیاند، "پیرۆزبایی لە گەلی عێراق دەکەم بەبۆنەی راگەیاندنی گەورەترین فراکسیۆن و راگەیاندنی بەربژێرەکانی بۆ پۆستی سەرۆککۆمار و سەرۆکی ئەنجوومەنی وەزیران لەڕێگەی کەشی نیشتمانییەوە".  رێبەری رەوتی سەدر هەروەها دەشڵێت، "ئەوە بە دەستکەوتێکی دەگمەن و گرنگ دەزانم بۆ رزگارکردنی نیشتمان. ئومێد دەکەم پەلە بکرێت لە پێکهێنانی حکومەتی زۆرینەی نیشتمانی بەبێ دواخستن و بێباکییەک".  موقتەدا سەدر، رێبەری رەوتی سەدری لەتویتەکەیدا سەبارەت بە حکومەتی داهاتووی عێراق باسی لەوە کردووە، "هەموو ئاواتێکم ئەوەیە حکومەتی داهاتووی عێراق بتوانێت ئەو دۆخە تاڵەی هەیە بگۆڕێت و بەرنامەیەکی حکومیی روونی هەبێت کە جێی رەزامەندی گەل بێت".  رێبەری رەوتی سەدری شێوازی داڕشتن و قسەکردنیشی دەگۆڕێت و دەڵێت، "دەستەوەستان ناوەستم ئەگەر نەهامەتییەکانی پێشوو بەردەوام بێت، تەنانەت ئەگەر لەلایەن ئەو کەسانەشەوە بێت کە سەر بە ئێمەن، من تەنیا لەگەڵ گەلم بۆ ئەوەی خودا و ویژدانی خۆم رازی بکەم و دەستەبەرداری چاکسازی و شکۆی نیشتمان نابم و سەرکەوتن لەلایەن خوداوەیە".  بڕیارە رۆژی ٢٦ - ٠٣ - ٢٠٢٢ ئەنجوومەنی نوێنەرانی عێراق کۆببێتەوە، بەرنامەی کۆبوونەوەکەی پەرلەمان تایبەتە بە هەڵبژاردنی سەرۆککۆماری عێراق کە ٤٠ بەربژێر رکابەرایەتیی دەکەن، بەڵام رکابەرییە بەهێزەکە لە نێوان رێبەر ئەحمەد، بەربژێری پارتی و بەرهەم ساڵح، بەربژێری یەکێتییە.  ئەمڕۆ چوار شەممە، لەکۆنگرە رۆژنامەوانییەکەیدا، حەسەن عەزاری، سەرۆکی فراکسیۆنی سەدرییەکان لە ئەنجوومەنی نوێنەرانی عێراق رایگەیاند رێبەر ئەحمەد، بەربژێری هاوپەیمانی رزگاریی نیشتمانی بۆ پۆستی سەرۆک کۆماری عێراق  و  محەمەد جەعفەر سەدر، بەربژێری هاوپەیمانێتییەکەیە بۆ پۆستی سەرۆکی ئەنجوومەنی وەزیرانی عێراق.