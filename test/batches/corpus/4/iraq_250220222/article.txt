ئەحمەد سەحاف، گوتەبێژی وەزارەتی دەرەوەی عێراق بە رادیۆی رووداوی راگەیاند، "ئێمە داوامان لە عێراقییەکان کردووە ئۆکراینا جێبهێڵن، باڵیۆزخانەی عێراق ١٤ی ئەم مانگە داوای لە زانکۆکانی ئۆکراینا کرد، مۆڵەت بدەنە قوتابییانی عێراقی بۆ ئەوەی بتوانن بگەڕێنەوە وڵاتەکەیان".  گوتەبێژی وەزارەتی دەرەوەی عێراق گوتیشی، "زیاتر لە ٥٥٠٠ عێراقی لە ناوچە جیاوازەکانی ئۆکراینان، هەروەها ٤٥٠ قوتابیی عێراقی لە ٣٧ زانکۆی ئۆکراینا دەخوێنن، پێشتر نووسراوێکمان بۆ هەموو زانکۆکانی عێراق کردووە، لەبارەی ئەو قوتابییە عێراقییانەی لە ئۆکراینا دەخوێنن، ئێمە هەوڵدەدەین ستافی دیپلۆماسی باڵیۆزخانەی عێراق پارێزراوبن و هەموو عێراقییەکانیش پارێزراو بن لەو وڵاتە".  لەبارەی گیانلەدەستدانی قوتابییەکی کورد بەهۆی بۆردوومانەکانەوە لە ئۆکراینا ئەحمەد سەحاف گوتی، "هیچ زانیارییەکمان لەبارەی گیانلەدەستدانی هیچ قوتابییەکی عێراقی لە ئۆکراینا پێنەگەیشتووە، هیچ راپۆرتێکی پشتراستکراوەمان لەلایەن باڵیۆزخانەکەمان بۆ نەهاتووە".  گوتەبێژی وەزارەتی دەرەوەی عێراق ئاماژەی بەوەکرد، تاوەکو ئێستا هیچ داواکارییەکمان لە هاووڵاتییانی عێراقی پێنەگەیشتووە، کە بیانەوێت ئۆکراینا جێبهێڵن، گوتیشی، "داوا لە عێراقییەکانی ئۆکراینا دەکەین هەر کێشەیەکیان هەبوو پەیوەندی بە باڵیۆزخانەی عێراقەوە بکەن".