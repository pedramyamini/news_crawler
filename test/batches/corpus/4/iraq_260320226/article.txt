هاوپەیمانیی "لەپێناو خەڵک" کە لە نەوەی نوێ و بزووتنەوەی ئیمتیداد پێکهاتووە ١٧ خاڵیان خستووەتەڕوو و داوای جێبەجێکردنیان دەکەن وەکو مەرج بۆ بەشداربوونیان لە کۆبوونەوەکەی ئەمڕۆی پەرلەماندا.  لە فراکسیۆنە کوردستانییەکان ئەوەی روونبووەتەوە، یەکێتی نیشتمانی کوردستان ١٨ کورسی، یەکگرتووی ئیسلامی کوردستان چوار کورسی و کۆمەڵی دادگەریی کوردستان بە یەک کورسی رایانگەیاندووە بەشداری کۆبوونەوەکە ناکەن.  بۆ بەڕێوەچوونی کۆبوونەوەی پەرلەمانی عێراق و هەڵبژاردنی سەرۆککۆمار، لە ٣٢٩ ئەندامی ئەنجوومەنی نوێنەرانی عێراق دەبێت ٢٢٠ ئەندام ئامادەبن.  کۆبوونەوەکەی پەرلەمانی عێراق بە گوێرەی راگەیێندراوی پەرلەمان، یەک بڕگە لە خۆدەگرێت ئەویش هەڵبژاردنی سەرۆککۆمارە، کە یەکێتی و پارتی بە بەربژێرەکانیان رکابەری یەکتر دەکەن.  نەوەی نوێ و بزووتنەوەی ئیمتیداد یەکی خاوەنی ٩ کورسی ئەنجوومەنی نوێنەرانی عێراق بوون، بەڵام لە رۆژانی رابردوودا چەند پەرلەمانتارێکی ئیمتیداد رایانگەیاند، ئەوان پەیوەندییان بە بزووتنەوەکە و هاوپەیمانییەکەوە نەماوە.  ئەو خاڵانەی هاوپەیمانی لەپێناو خەڵک بڵاویکردوونەتەوە بریتین لە:  ١ - حکومەتی عێراق نرخی نەوت و بەنزین و بەرهەمە نەوتییەکان دابەزێنێت لە پێناو هاووڵاتییاندا لەسەرتاسەری وڵات و لە هەرێمی کوردستانیش بەتایبەتی، بەهۆکاری ئەو دۆخە سەختەی هاووڵاتییانی هەرێمی کوردستان پێیدا تێپەردەبن.  ٢ - بڕی سووتەمەنی بڕیاردراو "نەوت و بەنزین" رەوانەی هەرێمی کوردستان بکرێت لەگەڵ زیادکردنی پشکی هەرێمی کوردستاندا تیایدا.   ٣ - ئاوەدانکردنەوەی ئەو ناوچانەی لەلایەن دەسەڵاتی پێشووەوە زیانیان بەرکەوتووە، وەک هەڵەبجە و ئیدارەی گەرمیان (کەلار  و کفری).  ٤ - کردنەوەی لقی بانکەکانی حکومەتی فیدراڵی لە هەرێمی کوردستان و پێدانی قەرز و پێشینەکان هاووڵاتییانی هەرێمی کوردستانیش بگرێتەوە.  ٥ - هاوتاکردنی مووچەی پێشمەرگە لەگەڵ مووچەی هێزەکانی عێراق و بەشێوەی راستەوخۆ لە بەغداوە مووچە بدرێت بە هێزەکانی پێشمەرگە.  ٦ - هەوڵبدرێت بۆ دابەزاندنی نرخی دۆلار بەرامبەر دینار، ئەوەش بەگوێرەی میکانیزمێکی ئابووریی کارلەسەرکراو و پشتیوانی بەرهەمی ناوخۆیی بکرێت بەرامبەر کاڵا و شمەکی هاوردەکراو.  ٧ - لێپرسینەوە لە ئەنجامدەرانی بکوژان و خوێنڕێژانی گەنجانی تشرین.  ٨ - ئاشکراکردنی سەرجەم ئەو کەسانەی رفێندراون و چارەنووسیان دیار نییە و بەدواداچوون بۆ ئەم دۆسییەیە بکرێت بەشێوەیەکی زۆر باش.  ٩ - لێبوردنی گشتی و تایبەت بۆ سەرجەم خۆپیشاندەران دەربکرێت و بە بێتاوان بناسێندرێن.  ١٠ - چارەسەری راستەقینە و درووست بۆ  دۆسییەی ئاوارەکان بدۆزرێتەوە و کۆتایی بە ئازارەکانیان بهێندرێت و هەلی کاری گونجاویان بۆ بڕەخسێندرێت.  ١١ - کار لەسەر پڕۆژەی فاو بکرێت و کەمترین ماوەش بۆی دوو ساڵ بێت و بە جیدی کاری لەسەر بکرێت و پێداچوونەوە بە قۆناخەکانی کارکردن تیایدا بکرێت.  ١٢ - یاسای داواکاری گشتیی چالاک بکرێت.  ١٣ - جێبەجێکردنی یاسای پارت و حیزبەکان و رێگەنەدان بە هیچ پارتێک هێزی چەکداری هەبێت و بەشداری هەڵبژاردنەکان بکات و مۆڵەتی کارکردنی سیاسی لێ بسەندرێتەوە.  ١٤ - یاسایەک دەربکرێت لەبارەی مافی بەدەستهێنانی زانیاری.  ١٥ - سەرجەم ئەو یاسایانە هەڵبوەشیندرێنەوە کە ئازادی رادەربڕین و رەخنەگرتن لە هێماکانی دەسەڵات و جگە لەوانیش سنووردار دەکات، کە پەیوەستە بەو یاسایانەی لە ئەنجومەنی شۆڕشی هەڵوەشێندراوەوە سەرچاوەیان گرتووە و بگۆڕدرێن بە یاسایەک پشتیوانی لە ئازادی بکات.  ١٦ - بەرنامەیەکی روون دابنرێت و میکانیزمی سەرکەوتووی بۆ دابنرێت و بودجەیەکی بۆ تەرخان بکرێت بە ئامانجی رەخساندنی هەلی کار لە هەردوو کەرتی گشتی و تایبەت بۆ ئەو کەسانەی بێکارن.  ١٧ - گەرەنتیکردنی دەستە سەربەخۆکان لە رێگەی دۆزینەوەی میکانیزمێکی نوێ بۆ هەڵبژاردنی کەسایەتییەکان و دورخستنەوەی هەر دەستوەردانێکی حیزبی و پشکپشکێنە لە پێکهێنانیدا و دەسەڵاتە چاودێرییەکانی فراوانتر بکرێن وەک دەستەی دەستپاکی.  لە هەڵبژاردنی ئەنجوومەنی نوێنەرانی عێراق کە ١٠ - ١٠ - ٢٠٢١ لە هەرێمی کوردستان و عێراق بەڕێوەچوو، لایەنە کوردستانییەکان ٦٣ کورسی ئەنجوومەنی نوێنەرانی عێراقیان بەدەستهێنا، کە پارتی دیموکراتی کوردستان بە بەدەستهێنانی ٣١ کورسی زۆرترین کورسی لە باشووری کوردستاندا بەدەستهێنا.