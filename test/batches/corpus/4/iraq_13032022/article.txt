ئەمشەو ١٣ - ٠٣ - ٢٠٢٢ بە چەند مووشەکێک هێرشکرایە سەر هەولێر و بەشێک لە مووشەکەکان بەر چەند ناوچەیەکی نیشتەجێبوون کەوتن، بەوهۆیەوە زیانی دارایی بەر چەند ناوچەیەک کەوت. لەوبارەیەوە پارێزگاری هەولێر بە تۆڕی میدیایی رووداوی گوت، "بەدڵنیاییەوە هێرشەکە تیرۆرستیی بووە و خەڵک دڵنیا دەکەینەوە کە شارەکە ئارامە و ئەنجامدەرانی تاوانەکە ئاشکرا دەکرێن. "  هەروەها شانەی راگەیاندنی ئەمنیی عێراق ئاماژەی بەوەش کردووە، دەستیان بە لیکۆڵینەوە لەسەر رووداوی هێرشە مووشەکییەکەی سەر هەولێر کردووە.  لەبارەی هێرشەکەوە دژەتیرۆری هەرێمی کوردستان روونکردنەوەیەکی بڵاوکردەوە و تێیدا هاتووە، "لە دەرەوەی هەرێمی کوردستان و عێراقەوە بە مووشەکی بالیستیکی هێرش کراوەتە سەر هەولێری پایتەخت. "  لە بەشێکی دیکەی روونکردنەوەکەدا هاتووە، "لەڕێگەی ١٢ مووشەکی بالیستیکی گەڕەکێکی شاری ھەولێریان بە ئاڕاستەی کۆنسوڵخانەی ئەمریکا لە هەولێر کردە ئامانج. بە گوێرەی زانیارییەکان، مووشەکەکان لە دەرەوەی سنوورەکانی عێراق و هەرێمی کوردستان و لە رۆژهەڵاتەوە ئاڕاستەکراون. جگە لە زیانی ماددی هیچ زیانێکی گیانی نەبووە. "