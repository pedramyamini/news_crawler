ئەمڕۆ هەینی ٢٨ - ٠١ - ٢٠٢٢ موقتەدا سەدر بە بێ ئەوەی ئاماژە بەوە بدات کە مەبەستی چ رووداوێکە لە تویتەری خۆی نووسراوێکی بڵاوکردەوە کە بە رەنگی سوور لەسەری نووسراوە، "لەگەڵ هاوبەشەکانمان بەردەوام دەبین لە پێکهێنانی حکومەتی زۆرینەی نیشتمانی".  سەرلەبەیانیی ئەمڕۆ شەش مووشەک ئاڕاستەی بنکەی هێزەکانی ئەمریکا لەنزیک فڕۆکەخانەی نێودەوڵەتیی بەغدا کران و دەست بەسەر چەند مووشەکێک و ئەو سەکۆیەدا گیرا کە مووشەکەکان لێیەوە ئاڕاستە کراون.   یەکێک لەو مووشەکانەی ئاراستەی سەربازگەی ڤیکتۆریا لەنزیک فڕۆکەخانەی بەغدا کران، بەر یەکێک لە فڕۆکە مەدەنییەکانی نێو فڕۆکەخانەی بەغدا کەوتووە.  سەرۆکایەتیی هەرێمی کوردستان، سه‌رکۆنه‌ی به‌ئامانجگرتنی فڕۆکه‌خانه‌ی به‌غدای کرد و رایگەیاند: "به‌رده‌وامیی هه‌وڵه‌کانی تێکدانی ئارامی و سه‌قامگیریی په‌ره‌سه‌ندنێکی مه‌ترسیداره و ده‌بێ رێگه‌ی لێ بگیرێت. بوونی مه‌ترسی و هه‌ڕه‌شه له‌سه‌ر ئاسایشی فڕۆکه‌خانه، زیانێکی زۆر له عێراق و ناو و پێگه‌ی ده‌دات".  ئەمە یەکەم جار نییە ئەو شوێنانە لەلایەن گرووپە چەکدارەکانەوە دەکرێنە ئامانج. لەدوای رێککەوتنی بەشێک لە لایەنە سیاسییەکان و پشتگوێخستنی گرووپە چەکدارەکانی نزیک لە ئێران ئەم جۆرە هێرشانە زیادیانکردووە، بەشێوەیەک کە هێرش دەکرێتە سەر پێگە و شوێنی مانەوەی حیزب و بەرپرسە سیاسییەکانیش.  هێڵی ئاسمانیی عێراقی رایگەیاند ئەو هێرشە مووشەکییەی ئەمڕۆ فڕۆکەخانەی نێودەوڵەتیی بەغدای کردووەتە ئامانج، یەکێک لە فڕۆکەکانی ئەوانی پێکاوە و زیانی پێگەیاندووە.  ئەو نووسراوەی کە موقتەدا سەدر بڵاویکردەوە