عەلی مەیاحی، چالاکڤانێکی مەدەنییە و دەڵێت، "ئەمڕۆ قەیرانەکان کەڵەکە بوون و قووڵ بوونەتەوە، بەهۆی ئەو بنبەستە سیاسییەی کە سەرکردە سیاسییەکان پێی گەیشتوون. ئەوان نەیاتوانیوە حکومەتێکی نیشتمانیی پێکبهێنن. ئەم دۆخە هەستیارەی کە پێیدا تێپەڕ دەبین وایلێکردین خۆپێشاندان بکەین و بڵێین گەل سەرچاوەی دەسەڵاتەکانە. "   زیاتر لە شەش مانگە هەڵبژاردنی پەرلەمانی عێراق بەڕێوەچووە، بەڵام ناکۆکی و ململانێی لایەنەکان بەدیاریکراویش چوارچێوەی هاوئاهەنگی و رەوتی سەدر قەیرانێکی قوڵی دروستکردووە. تائێستا نە سەرۆککۆماری نوێ هەڵبژێراوە و نە حکومەتیش پێکهێندراوە.   محەممەد عەنووز، ئەندامی پەرلەمانی عێراق، باس لەوە دەکات، "هەموو قەیرانێک دەرچەیەکی هەیە. ئەمە دەکەوێتە سەر هەستکردنی حیزب و لایەنە سیاسییەکان بە بەرپرسیارێتی و بەوەی کە بەرژەوەندی گەلی عێراق دەخەنە سەرووی بەرژەوەندی بەرتەسک و تایبەتیان یاخود نا. "   دوای چەند جارێک شکستهێنان لە بەڕێوەچوونی کۆبوونەوەی پەرلەمان بۆ هەڵبژاردنی سەرۆککۆمار، موقتەدا سەدر پێش مانگی رەمەزان هەوڵەکانی وەستاند و ٤٠ رۆژ کاتی دایە چوارچێوەی هاوئاهەنگی بۆ ئەوەی حکومەت پێکبهێنن، بەڵام زیاتر لە دوو هەفتە تێپەڕ دەبێت، هیچ ئاسۆیەکی نوێ دەرناکەوێت.   جاسم موسەوی، ئەندامی دەوڵەتی یاسا، ئاماژە بەوە دەکات، "پێموانییە چارەسەر هەبێت، بەو پێیەی هەردوو لایەنەکەی نێو ماڵی شیعەکان بۆچوونیان لە یەکدی جیاوازە، بەڵام ئەگەر ئامادەبوونی رێژەیی یاسایی پەرلەمان نەبێت، ئەوا بژاردەی زۆر گرنگ لەبەردەم سەرۆککۆمار هەیە. ماددەی ٣٤١ ـی یاسای سزادانی عێراق لەبارەی ئامادەنەبوونی پەرلەمانتاران لە کۆبوونەوەکان، ماف دەداتە سەرۆککۆمار یان دادگەی باڵای فیدراڵی بۆ ئەوەی تەواونەکردنی رێژەی یاسایی بە کەتن دابنرێت، کەتنیش لە یاسای عێراقدا پارێزگاریکردنی لێنییە. "   مەرجە بۆ بەڕێوەچوونی دانیشتنی پەرلەمان تایبەت بە هەڵبژاردنی سەرۆککۆماری عێراق، لانیکەم ٢٢٠ پەرلەمانتار ئامادە بن، بەڵام تاوەکو ئێستا هیچ لایەنێک نەیتوانیوە ئەو ژمارە پەرلەمانتارە کۆبکاتەوە.