عەلی شەداد جۆرانی، ئەندامی ليژنەی نەوت و غاز لە هاوپەیمانێتیی دەوڵەت لە پەرلەمانی عێراق بە رادیۆی رووداوی راگەیاند، "عێراق یەکگرتووە و دەبێت هەمووان لە باکوورەوە بۆ باشوور و لە رۆژهەڵاتەوە بۆ رۆژئاوای لە سامانەکەی سوودمەند بن. ئێستا بڕیاری دادگەی فیدراڵی پابەندکەرە و حکومەتی هەرێمی کوردستان هیچ چارەیەکی نییە ئەوە نەبێت کە لەسەر مێزی گفتوگۆ لەگەڵ حکومەتی عێراق دابنیشێت و باس لەو گرێبەستانە بکەن کە لەگەڵ کۆمپانیاکانی نەوتدا کردوویانن و چاویان پێدا بخشێندرێنەوە. "  بە گوتەی ئەو ئەندامەی ليژنەی نەوت و غاز لە پەرلەمانی عێراق، "حکومەتی ناوەندی دەتوانێت هێزێکی دیکەیش بەکاربهێنێت کە ئەویش بابەتی سزاکانە کە سزا بەسەر حکومەتی هەرێمی کوردستاندا بسەپێنێت هەر وەکو ئەوەی لە ساڵانی رابردوودا لە سەردەمی حکومەتی عەبادیدا روویدا، کە گەشتی ئاسمانیی شارستانی و ئاڵوگۆڕی بازرگانیی لە دەروازە سنوورییەکانەوە قەدەخە کرد. زۆر شتێکی لۆجیکییە و دەکرێت گەمارۆ بخرێتە سەر هەرێمی کوردستان. رەنگە حکومەتی عێراق بەشە بودجە نەنێرێت، مووچەی فەرمانبەران رابگرێت. "  عەلی شەداد جۆرانی ئاماژەی بەوە دا، ئەگەر بگاتە ئەوەیش، دۆخەکە تێکناچێت، بەڵکو فەرمانبەرانی هەرێمی کوردستان پێیان خۆش دەبێت، چونکە هەموو سەری مانگێک لە کاتی خۆیدا مووچەکانیان وەردەگرن "لە کاتێکدا ئێستا حکومەتی هەرێمی کوردستان ناتوانێت لە کاتی خۆیدا مووچەیان بداتێ. " هەروەها لە قەرزەکانی حکومەت سوودمەند دەبن، ئەوەیش دادگەریی کۆمەڵایەتی دێنێتە ئاراوە.  ئەو پەرلەمانتارە باسی لەوە کرد، بڕیاری دادگەی فیدراڵی یاساییبوونی فرۆشتنی نەوت و گازی لەلایەن حکومەتی هەرێمی کوردستانەوە هەڵوەشاندەوە، بەپێی ئەو بڕیارەیش هەموو کاروبارێکی حکومەتی هەرێمی کوردستان لە دەرهێنان و فرۆشتنی نەوت و گاز نایاساییە و دەبێت راستەوخۆ لەلایەن وەزارەتی نەوتی عێراق و دیوانی چاودێریی داراییەوە بکرێت.  عەلی شەداد جۆرانی پێیوایە، "ساڵانی پێشوویش حکومەتی هەرێمی کوردستان بە رێککەوتنەکانیەوە لەگەڵ حکومەتی عێراق پابەند نەبووە کە دەبوو رۆژانە ٢٥٠ هەزار بەرمیل نەوت بە عێراق بدات، بەڵام نەیداوە. "  ئەو ئەندامەی هاوپەیمانێتیی دەوڵەت ئەوەی خستەڕوو، ئەگەر حکومەتی هەرێمی کوردستان دەیەوێت لە بودجەی وڵاتدا بەشداربێت و ١٧ % ی بەشی خۆی ببات، دەبێت پابەندی ئەرکە یاساییەکانی بێت. ئەگەر پێچەوانەی ئەوە بکات، ئەوا ناکرێت بێدەنگیی لێبکرێت، چونکە لە دۆخێکی وادا رێکخراوی ئۆپێک لێپێچینەوە لە حکومەتی عێراق دەکات لەسەر ئەوەی حکومەتی هەرێمی کوردستان نەوتی زیادە بە رێگەی گرێبەستی نایاسایی بەرهەم دەهێنێت.  بەشێکی بەرپرسانی حکومەتی هەرێمی کوردستان بڕیارەکەی دادگەی فیدراڵی بە بڕیارێکی سیاسی و سزادانی خەڵکی هەرێمی کوردستان ناودەبەن. ئەندامەکەی ليژنەی نەوت و غاز لە پەرلەمانی عێراق دەڵێت، "ئەمە بابەتێکی سیاسی نییە کە هی دوای ئەم هەڵبژاردنانە بێت، بەڵکو سکاڵاکە لە ساڵی ٢٠١٢ وە لە دادگەی فیدراڵییە و لەلایەن وەزارەتی نەوتەوە کراوە. رەنگە کاتەکەی نیشانەی پرسیاری لەسەربێت، بەڵام ئەوە سەلمێندراوە کە حکومەتی هەرێمی کوردستان بە گرێبەستی نایاسایی و نادەستووری نەوتی فرۆشتووە. ئەو بڕیارەی دادگەی فیدراڵی مێژوویی و سەنگینە و عێراق یەکدەخات نەک ئەوەی هەڵیبوەشێنێتەوە. "  جۆرانی پێیوایە، ئەم قۆناخە بەرگەی دواخستنی یاسای نەوت و غاز ناگرێت و دەڵێت، "ئێمە لە لیژنەی نەوت و غاز و سامانە سرووشتییەکان جەختمان لە دانانی یاسایەکی فیدراڵی بۆ نەوت و گاز کردووەتەوە. بەم نزیکانە ئەو یاسایە دەخرێتە روو و داوا لە حکومەت و وەزارەتی نەوت کراوە کە تێبینییەکانیان لەسەر ئەو یاسایە بنێرن. ئەم قۆناخە بەرگەی دواخستنی یاسای نەوت و گاز ناگرێت، ئەو یاسایە دەستەبەرکەری پەیوەندیی نێوان حکومەت و هەرێم و پارێزگاکان دەبێت. "  ئەو پەرلەمانتارە ئەوەیشی خستەڕوو، لە نەبوونی یاسای نەوت و گازدا هەر هەرێمی کوردستان زیانمەند نییە، بەڵکو هەموو ئەو پارێزگایانەیش زیانمەندن کە نەوت و گازیان هەیە. عەلی شەداد جۆرانی باسی لەوە کرد، "ئەگەر فرۆشتنی نەوت و گازی هەرێمی کوردستان بکەوێتەوە دەست حکومەتی عێراق، زۆر شت هەیە مافی هەرێمی کوردستان بپارێزن. دەقی دەستووری هەن کە ناتوانرێت پێیان لێ بکشێندرێنەوە و حکومەتی ناوەندی پابەندی ئەو دەقانەیە. هەروەها حکومەتی هەرێمی کوردستانیش دەتوانێت رێکاری یاسایی بگرێتەبەر. لە لایەکی دیکەوە دامەزراندنی کۆمپانیای نەوتی کوردستان دەستەبەرکەری مافە نەوتی و گازی و وەبەرهێنانەکانی هەرێمی کوردستان دەبێت. "  بە گوتەی جۆرانی، "دەستوور رێگەی نەداوە هەرێمی کوردستان نەوت و گاز دەربهێنێت و بیفرۆشێت. بەو جۆرە نییە کە حکومەتی هەرێمی کوردستان دەیڵێت. حکومەتی هەرێمی کوردستان کەوتووەتە سەرپێچییەکی گەورەی دەستوورییەوە و ئەگەر بەم جۆرە بەردەوام بێت و رێز لە دەستوور نەگرێت، رەنگە لەگەڵ حکومەتی ناوەندیدا تووشی کێشەی دیکە ببێت. "  ئەو پەرلەمانتارەی هاوپەیمانێتیی دەوڵەت جەختی لەوەش کردەوە، حکومەتی هەرێمی کوردستان ئەگەر دەیەوێت کێشەکانی لەگەڵ حکومەتی عێراقدا چارەسەر ببن، دەبێت هەموو فایلەکان ئاشکرا بکات و گرێبەستەکان بخاتە سەر مێزی گفتوگۆ.