مەیادە نەجاڕ، ئەندامی هەڵمەتی هەڵبژاردنی بەربژێری پارتی بۆ سەرۆککۆمار لە بەغدا و ئەندامی خولی چوارەمی پەرلەمانی عێراق بە رادیۆی رووداوی راگەیاند، ئاستەمە چوارچێوەی هاوئاهەنگی بتوانن بۆ کۆبوونەوەی پەرلەمانی عێراق بۆ هەڵبژاردنی سەرۆککۆمار ٢٢٠ پەرلەمانتار کۆبکەنەوە، دوای ئەوەش سەرۆکوەزیران دەستنیشان بکەن. تەنانەت ئەگەر بشتوانن بەبێ هاوپەیمانیی رزگارکردنی نیشتمان حکومەت پێکناهێنن.   ئەندامەکەی هەڵمەتی هەڵبژاردنی بەربژێری پارتی بۆ سەرۆککۆمار لە بەغدا گوتی، چوارچێوەی هاوئاهەنگی ئەو ژمارە پەرلەمانتارەیان پێ کۆناکرێتەوە، چونکە هاوپەیمانیی رزگارکردنی نیشتمان ژمارەیان زۆر لە چوارچێوەی هاوئاهەنگی زیاترە و ژمارەیەک پەرلەمانتاری سەربەخۆشیان لەگەڵدایە. دەشڵێت، "ئەوانەی لەگەڵ هاوپەیمانیی رزگارکردنی نیشتماندان ناچنە لای چوارچێوەی هاوئاهەنگی. "  ئەو پەرلەمانتارەی خولی پێشووی پەرلەمانی عێراق پێیوایە، "چوارچێوەی هاوئاهەنگی ناتوانێت نیوەی ژمارەی پەرلەمانتاران کۆبکاتەوە، نەک ئەوەی بتوانێت ٢٢٠ پەرلەمانتار کۆبکاتەوە تەنانەت ئەگەر هەموو سەربەخۆکانیش بچنە لایان. "  بە گوتەی مەیادە نەجاڕ، "لە دوای رووخانی رژێمی سەدام حوسێنەوە تاوەکو ئێستا دیموکراسیەتێکی بەرهەست لە عێراقدا نەبینراوە. ئەو دیموکراسیەتەی باسی لێوە دەکرێت، دیموکراسیەتێکی زارەکی بووە. ئەوە دیموکراسیەت نییە کە تەنیا بەشێکی وڵات حکومەت پێکبهێنێت. ناکرێت تاکە بڕیاردەری وڵات هەر شیعە بێت؛ لەناو پەرلەماندا نیوە زیاتر هەر ئەوان بن و لە حکومەتیشدا هەر ئەوان. "  رۆژانی ٢٦ و ٣٠ ـى ئاداری ٢٠٢٢، پەرلەمانى عێراق نەیتوانى سەرۆککۆمارى نوێ هەڵبژێرێت لەنێو ٤١ بەربژێردا. ئەوەش بەهۆى بایکۆتکردنى کۆبوونەوەکە لەلایەن هاوپەیمانیی چوارچێوەى هاوئاهەنگى و چەند فراکسیۆنێکى دیکەوە کە زیاتر لە سێیەکى تێکڕاى ژمارەى ئەندامانى پەرلەمان پێکدەهێنن.  رۆژی پێنجشەممە ٣١ ـى ئادارى ٢٠٢٢، موقتەدا سەدر، رێبەری رەوتی سەدر لە تویتێکدا ماوەى ٤٠ رۆژى دایە چوارچێوەى هاوئاهەنگى کە بە "سێیەکى پەکخەر" ناویبردن بۆ پێکهێنانى حکومەتى نوێ بەبێ بەشداریى رەوتەکەى.  مەیادە نەجاڕ جەخت لەوە دەکاتەوە، "دەبێت کورد، شیعە و سوننە لە پێکهێنانی حکومەت و دیاریکردنی سەرۆکوەزیراندا بەشداربن و لە ئەنجوومەنی وەزیراندا هەرسێکیان خاوەنی بڕیاربن. "   مەیادە نەجاڕ، لەو بڕوایەدا نییە پارتی و بەشێک لە سوننە و شیعەکانی نێو رزگارکردنی نیشتمان هاوپەیمانیی لەگەڵ چوارچێوەی هاوئاهەنگیدا پێکبهێنن، لەبەر ئەوەی پارتی و سوننە گوتوویانە، لەگەڵ رەوتی سەدردا دەبن.   باس لەوەش دەکات، "عێراق بەرەو تونێلێکی تاریک دەڕوات، چونکە حیزبە عێراقییەکان تەنیا بە دوای بەرژەوەندیی خۆیاندا دەگەڕێن. ئەگەر چوارچێوەی هاوئاهەنگی نەتوانێت لە ٤٠ رۆژدا حکومەت پێکبهێنێت، لەوانەیە بەرەو هەڵبژاردنێکی پێشوەختە بڕۆین لەبەر ئەوەی چوارچێوەی هاوئاهەنگی ناتوانێت حکومەت پێک بهێنێت، هاوکات قبووڵیشی نییە کە هاوپەیمانیی رزگارکردنی نیشتمان ببنە دژبەر، چونکە ئەو متمانەیەیان بە خۆیان نییە کە بتوانن حکومەتێکی بەهێز پێکبهێنن کە خزمەت بە وڵات بکات. "  ئەو پەرلەمانتارەی خولی رابردووی پەرلەمانی عێراق گوتیشی، "ئەگەر هەڵبژاردن بکرێتەوە ژمارەیەکی زیاتری خەڵک بەشداری دەکەن و سەربەخۆکانیش ژمارەی کورسییەکانیان لە ئێستا زیاتر دەبێت. "   رۆژی شەممە، ٢ ـی نیسانی ٢٠٢٢، مەشعان جبووری، پەرلەمانتاری هاوپەیمانیی سەروەریی سوننەکان بە تۆڕی میدیایی رووداوی گوت، "چوارچێوەی هاوئاهەنگی بەهیچ شێوەیەک ناتوانێت ببێتە گەورەترین فراکسیۆنی پەرلەمانی و سەرۆککۆمار هەڵبژێرێت. موقتەدا سەدر مەبەستییەتی بۆ گەلی عێراق دیاری بکات کە چوارچێوەی هاوئاهەنگی ئاستەنگی بۆ پرۆسەی سیاسی دروستکردووە. "  مەشعان جبووری گوتیشی، ئەوان وەک هاوپەیمانیی رزگارکردنی نیشتمان هیچ کێشەیەکیان لەگەڵ مستەفا کازمی، سەرۆکوەزیرانی ئێستای عێراق نییە، بەڵام چوارچێوەی هاوئاهەنگی نایانەوێت کازمی لە پۆستەکەی بەردەوام بێت.