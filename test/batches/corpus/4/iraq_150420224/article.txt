پرۆسەی سیاسیی عێراق بەهۆی ناکۆکیی رەوتی سەدر لەگەڵ چوارچێوەی هاوئاهەنگی لە قۆناخی هەوڵی هەڵبژاردنی سەرۆککۆماری نوێدا چەقیبەستووە، بۆیە دەستپێشخەری چوارچێوەی هاوئاهەنگی بە سەرۆکایەتیی نووری مالیکی بۆ پێکهێنانی حکومەتی سازان، لەگەڵ دانوستاندنی شاندی دانوستاندنکاری چوارچێوەی هاوئاهەنگی بۆ لای لایەنە سیاسییەکان بۆ تاوتوێکردنی دەستپێشخەرییەکە نوێترین پێشهاتی گۆڕەپانی سیاسیی عێراقە.  مەحموود حەیانی، ئەندامی هاوپەیمانیی فەتح رۆژی هەینی ١٥.٤.٢٠٢٢ بە تۆڕی میدیایی رووداوی راگەیاند: "بژاردەی هەڵوەشاندنەوەی پەرلەمانی عێراق و دووبارە بەڕێوەچوونی هەڵبژاردن لای چوارچێوەی هاوئاهەنگی لە ئارادا نییە، بەڵام حکومەتی داهاتووش بێ رێککەوتنی پارتی دیموکراتی کوردستان و یەکێتیی نیشتمانیی کوردستان لەبارەی بەربژێر بۆ پۆستی سەرۆککۆمار، هەروەها رێککەوتنی چوارچێوەی هاوئاهەنگی و رەوتی سەدر لەبارەی هەڵبژاردنی سەرۆککۆمار و پێکهێنانی حکومەت پێکناهێندرێت".  ئەوە لە کاتێکدایە مەرجە بۆ بەڕێوەچوونی دانیشتنی پەرلەمان تایبەت بە هەڵبژاردنی سەرۆککۆماری عێراق، لانیکەم ٢٢٠ پەرلەمانتار لە دانیشتنەکەدا ئامادە بن، بەڵام بەهۆی بایکۆتکردنی دانیشتنی هەڵبژاردنی سەرۆککۆمار لەلایەن چوارچێوەی هاوئاهەنگی، یەکێتی، یەکگرتوو و ژمارەیەک فراکسیۆن و پەرلەمانتاری دیکە، تاوەکو ئێستا هاوپەیمانیی سێقۆڵی نێوان رەوتی سەدر و پارتی و هاوپەیمانی سەروەریی سوننەکان نەیتوانیوە ٢٢٠ پەرلەمانتار بۆ ئەم مەبەستە کۆبکاتەوە.