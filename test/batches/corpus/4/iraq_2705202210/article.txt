ئەو منداڵە پێنج کاژێر لەنێو فڕۆکەخانەدا هەموو بەشەکان دەگەڕێت بەبێ ئەوەی هیچکام لە کارمەندانی فڕۆکەخانەکە رێگری لێبکەن. لە کۆتاییدا بە رێکەوت دوای ئەوەی بەهەڵە لەسەر کورسیی گەشتیارێکی دیکە لەنێو فڕۆکەکەدا دادەنیشێت، ئاشکرا دەبێت.  زەید حوسێن، منداڵی فڕۆکەخانەکەیە و دەڵێت، "پایسکیلێلکم هەبوو لە بازاڕ بە ١٠ هەزار دینار فرۆشتم. دواتر تەکسییەکم گرت و داوام لێکرد بمگەیێنێتە نێو پارکی فڕۆکەخانە. پاشان خاڵی پشکینین و پاسپۆرتەکانم لەگەڵ خێزانێکدا تێپەڕاند، بەبێ ئەوەی کارمەندەکان هەست بکەن بەتەنیا هاتووم. لە بەشی چاوەڕوانی گەشتکردن مامەوە تاوەکو ئەو کاتەی خۆم گەیاندە نێو فڕۆکەکە. لەوێشەوە یەکێک لە کارمەندانی فڕۆکەکە پرسیاری تیکتی لێکردم، منیش گوتم پێم نییە. دەستگیریان کردم و لە ژوورێکدا دەستبەسەرکرام کە لە دەرەوەی فڕۆکەکە بوو. هەموو ئاواتم گەشتکردن بوو بە فڕۆکە بۆ ئەوەی لە نزیکەوە دیمەنی هەورەکان ببینم. "   منداڵەکە هیچ پەیوەندییەکی بەخاوەن تاکسییەکەوە نییە. هەروەها هیچ جۆرە پلانێکی پێشوەختیش نەبووە. تاکە پاڵنەر بۆ ئەنجامدانی ئەم کارە، خەونی ئەم منداڵە بوو بۆ گەشتکردن بە ئاسماندا. دایکی منداڵەکە بە رووداوی گوت، "کوڕەکەم نەخۆشی دەروونیی هەیە و لە هەموو روویەکەوە زۆر خێرایە. "  دایکی لەیس کە دایکی منداڵەکەیە باسی لەوە کرد، "کوڕەکەم نەخۆشە، زێدەڕۆیە لە هەڵوێست و رەفتارەکانی. لە هەموو روویەکەوە زۆر خێرایە. راپۆرتی پزیشکیم هەیە دەیسەلمێنێت کە بەرپرسیار نییە لە رەفتار و جموجۆڵ و کاردانەوە و هەڵوێستەکانی. هەروەها خولیای زانینی هەموو شتێک و گەیشتنە بۆ هەموو شوێنێک. بەردەوام رووی لە ئاسمانە و چاودێری فڕۆکەکان دەکات تاوەکو لە چاوەکانی ون دەبێت. ئەوەی لە فڕۆکەخانە روویدا هەر لەم چوارچێوەیە بوو، بە راددەیەک خێرایە تەنانەت کارمەندانی فڕۆکەخانە هەستیان پێنەکردووە. هەروەها بابەتی پاڕانەوەی لە ژنێک بۆ پێدانی پارە و سواڵکردنی لە فڕۆکەخانە دوورە لە راستی. "  کارگێڕی فڕۆکەخانەی نەجەف دانی بەو هەڵەیە دەنێت و دزەکردنی منداڵێک بۆ سیستمی ئەمنی فڕۆکەخانە بەکارێکی زۆر مەترسیدار دەناسێنێت. پێداگریی لە سزادانی ئەو کارمەندانە دەکات کە کەمتەرخەم بوون لە ئەرکەکانیان.   حیکمەت ئەحمەد، بەڕێوەبەری فڕۆکەخانەی نەجەف بە رووداوی گوت، "ئەوەی روویدا، دزەکردن و شێواندنی ئاسایشی فڕۆکەخانەیە. سیستمەکە هەر لە دەروازەی دەرەکیی تاوەکو دەگاتە نێو فڕۆکە گۆڕانکاری بەسەردا دێت. لێکۆڵینەوەکان بەردەوامن، هەر کارمەندێک کەمتەرخەم بووبێت، سزا دەدرێت و بەشێکیشیان لەکارلادەدرێن. کۆبوونەوەی لیژنەیەکی باڵاش لە نێوان دەسەڵاتی فڕۆکەوانیی، پارێزگا و فڕۆکەخانە هەیە و چاوەڕێی ئەنجامەکەین. بە هیچ شێوەیەک نابێت ئەو رووداوە دووبارە ببێتەوە. "