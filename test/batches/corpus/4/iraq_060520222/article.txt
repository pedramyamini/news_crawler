شەممە ٧ ى ئایار ئەو وادەیەیە تەواو دەبێت، کە پێشتر هاوپەیمانیى "لەپێناو گەل" لە پەرلەمانى عێراق لە ٢٤ ى نیسانى ٢٠٢٢، دیاری کردبوو بۆ ئەوەى پەرلەمانى عێراق بۆ هەڵبژاردنى سەرۆککۆمار کۆببێتەوە.  مەنار عوبەیدى، ئەندامى مەکتەبی سیاسیى بزووتنەوەى ئیتمیداد، کە یەکێکە لە پێکهێنەرانى هاوپەیمانیی "لەپێناو گەل" بە (تۆڕى میدیایی رووداو)ى راگەیاند: "تێڕوانینى ئێمە وایە ئەگەر سەرۆکایەتیى پەرلەمان داواکارییەکەمان جێبەجێنەکات، داواى هەڵوەشاندنەوەى دەکەین، ئەگەرنەمانتوانى ئەو هەنگاوە بنێین، لە دادگاى باڵاى فیدراڵى سکاڵا تۆمار دەکەین، بۆ ئەوەى بەگوێرەى یاسا ئەو پەرلەمانتارانەى ئامادەى کۆبوونەوەکان نابن مووچەیان ببڕدرێت".  بەگوێرەى پەیڕەوى ناوخۆى پەرلەمانى عێراق هەر پەرلەمانتارێک بەبێ پاساو ئامادەى کۆبوونەوەى پەرلەمان نەبێت، بەشێک لە مووچەکەى دەبڕدرێت. هەر پەرلەمانتارێک ئامادەی کۆبوونەوەیەکی پەرلەمان نەبێت، ٥٠٠ هەزار دینار لە مووچەکەی دەبڕدرێت.  ئەو هەنگاوەى هاوپەیمانیى لەپێناو گەل، کە زۆرینەى سەربەخۆکان و چەند فراکسیۆنێکى دیکە لەخۆ دەگرێت، لەکاتێکدایە چوارچێوەى هاوئاهەنگى لە ٣ ى ئایار و موقتەدا سەدر، رێبەرى رەوتى سەدر لە ٤ ى ئایار، دوو دەستپێشخەرییان راگەیاند بۆ دەرچوون لە بنبەستی سیاسیی لە عێراق ئێستاى عێراق.  دەستپێشخەرییەکەى چوارچێوەى هاوئاهەنگى بۆ ئەوە بوو کە لایەنەکان گفتوگۆ دەستپێبکەن و گەورەترین فراکسیۆن بەبەشدارى چوارچێوەى هاوئاهەنگى و رەوتى سەدر دروستبکرێت بۆ پێکهێنانى حکومەت، هەرچى دەستپێشخەرییەکەى موقتەدا سەدرە ئاڕاستەى سەربەخۆکان کرا، بۆ ئەوەى لەماوەى ١٥ رۆژدا بە پاڵپشتى هاوپەیمانیى رزگارکردنى نیشتیمان حکومەتێکى "سەربەخۆ " پێکبهێنن.  مەنار عوبەیدى ئاماژەى بەوەدا لەگەڵ پەرلەمانتارە سەربەخۆکانى دیکە تاوتوێى هەردوو دەستپێشخەرییەکە دەکەن بۆ ئەوەى بگەنە خاڵى هاوبەش و دیاریکردنى نەخشەڕێگەیەک، ئەگەر لەسەر یەکێک لەو دەستپێشخەرییە یەکلایی بوونەوە.  هەڵبژاردنى پەرلەمانى عێرق لە ١٠ ى تشرینى یەکەمى ٢٠٢١ بەڕێوەچوو، بەڵام تائێستا سەرۆککۆمار هەڵنەبژێردراوە بەهۆى ناکۆکیى نێوان یەکێتى و پارتی لەسەر بەربژێرەکەى نەکراوە، هاوکات لایەنە شیعەکان لەبارەى شێوازى حکومەتى داهاتوو ناکۆکن، کە زۆرینە بێت یان بنکەفراوان.