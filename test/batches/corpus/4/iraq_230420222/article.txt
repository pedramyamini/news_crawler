بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ شەممە ٢٣/٤/٢٠٢٢، مستەفا کازمی، سەرۆکوەزیرانی عێراق و فەرماندەی گشتی هێزە چەکدارەکانی وڵات گەیشتە ناوچەکانی رۆژئاوای پارێزگای ئەنبار، ئەوەش بەمەبەستی سەرپەرشتیکردنی قۆناخی دووەمی ئۆپەراسیۆنی ناسراو بە ویستی پۆڵایین، کە بۆ راوەدوونانی چەکدارانی داعش لە رۆژئاوای عێراق دەستیپێکراوە.   لە راگەیێندراوێکدا فەرماندەیی ئۆپەراسیۆنە هاوبەشەکانی عێراق رایگەیاند، ئەمڕۆ شەممە ٢٣/٤/٢٠٢٢ هێزە ئەمنییەکان قۆناخی دووەمی ئۆپەراسیۆنی ناسراو بە "ویستی پۆڵایین"یان لە رۆژئاوای عێراق دەستپێکرد، ئەوەش بە بەشداریی فەرماندەیی ئۆپەراسیۆنەکانی ئەنبار، جەزیرە، کەربەلا، هێزەکانی فەرماندەیی سنوور و هێزەکانی حەشدی شەعبی.  وەک لە راگەیێندراوەکەدا هاتووە، ئەمە لەکاتێکدایە هێزەکانی تایبەت و دژەتیرۆر و وەڵامدانەوەی خێرا، ئۆپەراسیۆنێکی دیکەیان بۆ سەر چەند ئامانجێکی جیاواز بە پشتیوانی هەلیکۆپتەری جەنگی دەستپێکردووە؛ هەروەها لیوای یەکی هێزەکانی وەڵامدانەوەی خێرا و فەرماندەیی ئۆپەراسیۆنەکانی دیالە، هەڵمەتێکی گەڕان و پشکنینیان لە سنووری ناوچەکەیان دەستپێکردووە.  فەرماندەیی ئۆپەراسیۆنە هاوبەشەکانی عێراق دەڵێت، ئامانج لەو ئۆپەراسیۆنانە وشکردنی سەرچاوەکانی تیرۆر و راوەدوونانی چەکدارانی داعش و پاککردنەوەی ناوچەکانە.