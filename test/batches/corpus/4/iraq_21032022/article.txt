جیاد عەباس، کارمەندی رێکخراوی مانگی سوور دەڵێت، "تەرمەکان هی نزیکەی ٣٠ کەسن، زۆربەیان تەرمی ئافرەت و منداڵن".  بەشێک لە دانیشتووانی موسڵ دەڵێن، لە شەڕی کۆنترۆڵکردنەوەی موسڵ لە ساڵی ٢٠١٧ دا باخچەکانی نێو شارەکە و زەوییەکانی نزیک شارەکە کرانە گۆڕی بەکۆمەڵ بۆ بەخاکسپاردنی تەرمی کوژراوانی شەڕەکە.  ئەنوەر فازڵ، دانیشتووی موسڵ ئاماژە بەوە دەکات، "داعشەکان ئەوانیان بەخاکسپاردووە، ئەوەش لە کاتی هەڵاتنی دانیشتووان لەکاتی رزگارکردن، بێگومان بۆ پەڕینەوە بۆ بەری رۆژهەڵات، زۆر بەداخەوە دوای ئەو هەموو کاتە ئێستا ئەم گۆڕە هەڵدەدرێتەوە".  شەڕی کۆنترۆڵکردنەوەی موسڵ نزیکەی ٩ مانگی خایاند و بەگوێرەی راپۆرتێکی لێکۆڵینەوە کە میدیای ئەمریکی بڵاویکردووەتەوە، لەو شەڕەدا لەنێوان ٩ هەزار کەس تاوەکو ١١ هەزار کەس کوژراون.  دوای شەڕەکە، حەیدەر عەبادی، سەرۆکوەزیرانی ئەوکاتەی عێراق گوتی، لەو شەڕەدا ١٢٦٠ هاووڵاتیی سڤیل کوژراون.  عەلی تەڵعەت، دانیشتووی موسڵ دەڵێت، "ئێمە ئەمڕۆ لە گەڕەکێکی نیشتەجێبوونین، پڕە لە خەڵک؛ ژیان لێرە ئاساییە، بەڵام دەبینین وا ئێسک و پرووسک دەردەهێندرێن، تەنیا لێرە نییە بەڵکو لە موسڵی کۆن و لێواری رووباریش تەرمیان تێدایە؛ بۆیە پێویستمان بە هاوکاریی نێودەوڵەتی و حکومەتە بۆ دەرهێنانی ئەو تەرمانە، هەروەها کەسانێک هەن هێشتا بێسەروشوێنن".  پەیوەست بە زیانەکان، راپۆرتێکی ساڵی ٢٠٢٠ی نەتەوە یەکگرتووەکان دەڵێت، لە ئەنجامی شەڕەکە زیاتر لە ١٣٨ هەزار خانوو وێران بوون یان زیانیان پێگەیشتووە و نزیکەی ٥٣ هەزاریان لە رۆژئاوای موسڵ بوون. راپۆرتەکە ئاماژە بەوەش دەکات، قەبارەی زیانەکانی شەڕەکە تەنیا لە کەرتی خانووبەرەدا نزیکەی شەش ملیار دۆلار بووە.