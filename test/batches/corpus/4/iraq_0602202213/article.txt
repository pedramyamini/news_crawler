رۆژی یەکشەممە ٦ی شوباتی ٢٠٢٢ لە نەجەف و لە نزیک ماڵی عەلی سیستانی، مەرجەعی باڵای شیعەکان، خۆپێشاندانێک کرا، تێیدا هێرش کرایە سەر یەکێک لە سەرکردەکانی رەوتی سەدر کە لە تۆمارێکی ڤیدیۆییدا دەڵێت، "حەنانە سەرچاوەی بڕیاری شەرعی و سیاسییە".  خۆپێشاندەران لە نزیک مەزارگە پیرۆزەکان لەلای پەیڕەوانی ئیسلام و شیعەکانەوە بە دەنگی بەرز داوای بە سزا گەیاندنی حازم ئەعرەجی، نوێنەری موقتەدا سەدریان لە ناوچەی کازمیەی بەغدا دەکرد و تۆمەتباریان کرد بەوەی رۆڵی عەلی سیستانی، مەرجەعی شیعەکانی پەراوێز خستووە و قسەکانی بۆ کەمکردنەوەی رۆڵی سیستانی بووە لە رێگەگرتن لە رشتنی خوێنی زیاتر لە عێراق.  کێشەکە دوای ئەوە دروستبوو، حازم ئەعرەجی، پیاوە ئایینییە ریش سپییەکەی نێو رەوتی سەدر و نوێنەری موقتەدا سەدر لە ناوچەی کازمیەی بەغدا لە تۆمارێکی ڤیدیۆییدا لە شەوی ١ی مانگی رەجەبی کۆچی " ٣ی شوباتی ٢٠٢٢ " و لە رۆژی لەدایکبوونی ئیمامی هادی، یەکێک لە ئیمامە باڵاکانی شیعە، لەنێو خەڵک دەرکەوت و گوتی "لە عێراق یەک شار هەیە کە مافی دەرکردنی بڕیارە سیاسی و شەرعییەکانی هەیە، کە ئەویش نەجەفە، لە نەجەفیشدا شارۆچکەیەکی بچووک هەیە کە ناوی حەنانەیە و ئەو خاوەنی بڕیاری سیاسییە".  دواتر لەگەڵ ئەو کەسانەی دەوروبەریدا ئەعرەجی بە دەنگی بەرز چەند جارێک دەڵێن، "سەرچاوەی بڕیارە و دەڵێت بڕیارمان عێراقییە" و بە پەرۆشییەوە چەندین جار ناوی موقتەدا سەدر دەهێنن.  دوای بەرزبوونەوەی دەنگی ناڕەزایەتی و تۆمەتبارکردنی حازم ئەعرەجی بە "بێڕێزیکردن" بە رۆڵی مەرجەعەکانی شیعە و تێپەڕاندنی رۆڵیان، بەتایبەت پەیوەست بە عەلی سیستانی، مەرجەعی باڵای شیعەکانی عێراق، حازم ئەعرەجی دوای رۆژێک لە بڵاوبوونەوەی ڤیدیۆیەکە، داوای لێبووردنی کرد.  ئەعرەجی ئەمجارە لە گرتەیەکی ڤیدیۆیی دیکەدا روونکردنەوەیەکی چەند خاڵیی بڵاوکردەوە و تێیدا گوتی، "مەرجەعییەت سەنتەری شەرعی و ئەخلاقی و بیروباوەڕە، هەروەها بەڕێز موقتەدا سەدر رازی نەبوو بەو قسانەی من کە تایبەتم کردبوو لەبارەی حەنانە، هاوکات فەرمانی پێکردم داوای لێبووردن لە هەموو مەرجەعەکان و بەڕێزان و سەرکردەکان بکەم".  حازم ئەعرەجی یەکێکە لە سەرکردە دیارەکانی رەوتی سەدر، لەلایەن رکابەرانی رەوتی سەدر و بەشێک لە سوننەکانەوە بەوە تۆماتبار دەکرێت لە ماوەی ساڵانی ٢٠٠٦ تاوەکو ٢٠٠٨ خاوەنی چەندین گوتاری هاندەرانەیە بۆ تووندوتیژی.  ساڵح محەمەد ئەلعێراقی کە کەسایەتییەکی نزیکە لە موقتەدا سەدر و دەگوترێت قسەکانی بۆچوونەکانی موقتەدا سەدر دەنوێنێت، لە روونکردنەوەیەکدا گوتی، "ئەگەر حازم ئەعرەجی دەیەوێت بگەڕێتەوە، دەبێت بۆ ماوەی یەک ساڵی تەواو سڕ بکرێت، ئەگەری نوێکردنەوەی ئەو ساڵەش هەیە".  حازم ئەعرەجی لە مانگی ئابی ٢٠٢١ بە بڕیارێکی موقتەدا سەدر کرایە نوێنەری سەدر لە ناوچەی کازمیەی بەغدا، دوای ئەوەی پێشتر لە بەسرە بوو، پێشتر لە هەوڵێکی کوشتن رزگاری بووە و بە یەکێک لە سەرکردە سەرسەختەکانی هەڵگری بیری سەدرییەکان دادەنرێت و بەرگریکارێکی تووندە لە هەڵوێستی سەدر و رەوتەکە.  بەرپرسانی رەوتی سەدر ئاماژە بۆ ئەوە دەکەن کە هێرشی سەر رەوتی سەدر و حازم ئەعرەجی مەبەست لێی سیاسییە و پەیوەندیی بە پرسەکانی پێکهێنانی حکومەتی عێراق و ژمارەی کورسییەکانی و ناکۆکییەکانی لەگەڵ لایەنەکانی دیکەی شیعە هەیە.