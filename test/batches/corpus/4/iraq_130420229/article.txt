ئەم ناڕەزایەتییە، دوای بڵاوبوونەوەی گرتەیەکی ڤیدیۆیی گوتاربێژی نوێژی هەینی لە مزگەوتی ' فەتح ' ی سەر بە مەرجەعی سەرخی لە پارێزگای بابل هات، کە تێیدا داوای رووخاندنی مەزارگە ئایینییە پیرۆزەکانی شیعەی کرد.  عەلی مەسعودی، گوتاربێژی حوسەینییەی سەرخی لە بابل لە گوتارەکەیدا دەڵێت: "زۆر شت هەن کە کراونەتە بەشێک لە ئایین و باوەڕداری، لە کاتێکدا لە بنەڕەتدا بێبنەمان و راست و رەوا نین، دیارترینی ئەو شتانە رازاندنەوەی گۆڕ و بونیادنانی مەزارگەیە لەسەری، لەگەڵ دیاریکردنی رێوڕەسم و بۆنەی تایبەت بەو گۆڕ و مەزارگانە، ئەم شتانە پێچەوانەی فەرمانەکانی پێغەمبەر محەممەدن دروودی خودا لەسەر خۆی و بنەماڵەکەی و یاوەرانی بێت، بۆیە پێغەمبەر فەرمانی بە پێشەوا عەلی کردووە گۆڕەکان بڕووخێنێت و تەختیان بکات، جا چ گۆڕی پێغەمبەر بن یان هەر پێشەوا و کەسێکی ئاسایی".  ئەمڕۆ چوارشەممە ١٣ - ٠٤ - ٢٠٢٢، لەنێو بوولتەنی هەواڵەکانی کاژێر ٨ی تۆڕی میدیایی رووداو، کە شاهۆ ئەمین پێشکەشی دەکات، مستەفا گۆران، پەیامنێری رووداو لە بەغدا رایگەیاند:: "گرژییەکان ٧ پارێزگای لە ناوەڕاست و باشووری عێراق گرتووەتەوە، لەوانە بابل، کوت، زیقار، دیوانیە، بەسرە، چەندین شارو شارۆچکەی دیکە، تاوەکو ئێستا ٣٠ بۆ ٤٠ حوسەینیەی شوێنکەوتووانی سەرخی لە شارەکانی ناوەڕاست و باشووری عێراق سووتێندراو و رووخێندراون، هەندێکیان تەختی زەوی کراون و هەندێکیشیان منارەکەیان رووخێندراوە".  بە گوتەی پەیامنێری رووداو، هەڵمەتی دەستگیرکردنی شوێنکەوتووان و گوتاربێژانی سەرخی بەردەوامە و تاوەکو ئێستاش ٣٠ کەس لە وتاربێژانی سەرخی دەستگیرکراون.  پەیامنێری رووداو دەڵێت، چاوەڕێی ئەوە دەکرێت سەرخی گوتارێک بدات و بە شوێنکەوتووانی بڵێت دەست بکەنەوە.. کە پێشبینی دەکرێت نزیکەی ٣٠ بۆ ٤٠ هەزار چەکداری هەبێت. مەترسی ئەوە هەیە شەڕێکی خوێناوی بەرۆکی عێراق بگرێت، هەر بۆیە ئێستا بۆ هێورکردنەوەی دۆخەکە بەناوی ئاسایشی نیشتمانی دەستکراوە بە هەڵمەتێکی دیکەی گرتنی شوێنکەوتووانی سەرخی، بە گوتەی چاودێرانی سیاسی دەستگیرکردنی شوێنکەوتووانی سەرخی سەرەتا لەلایەن ئەمنی حەشدی شەعبییەوە بووە، بەڵام ئێستا ئاسایشی نیشتمانی هاتووەتە نێو بابەتەکە.  مەحموود سەرخی، کە بەهۆی ئەم پێشهاتەوە دادگە لە عێراق فەرمانی دەستگیرکردنی بۆ دەرکرد، پێشتر یەکێک بوو لە شوێنکەوتووانی محەممەد سادق سەدر، رێبەری پێشووی رەوتی سەدر.  سەرخی، کە لە ساڵی ٢٠١٤ لە عێراقەوە بەرەو یەکێک لە وڵاتەکانی کەنداو هەڵاتووە، بە تووندی رەخنە لە حیزب و لایەنە دەسەڵاتدارەکان لە عێراق و عەلی سیستانی دەگرێت، تەنانەت تائێستا چەندین فەتوای سیستانی رەتکردووەتەوە؛ وەکو فەتوای دروستکردنی حەشدی شەعبی لە ساڵی ٢٠١٤.