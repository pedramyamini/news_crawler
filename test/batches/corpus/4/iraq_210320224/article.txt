هەفتەى رابردوو کۆمپانیاکە ئیگزافی دیدلان، بەرپرسی یاسایی کۆمپانیاکەى دوورخستەوە، کە لە ساڵى ٢٠١٨ وە ئەو پۆستەى بەڕێوەدەبرد و لەبرى ئەو سکۆت دریسەر، کرایە بەرپرسی یاسایی کۆمپانیاکە.  ئەو گۆڕانکارییە لەپاش ئەوەهات کە میدیاى ئەو وڵاتە کۆمپانیاکەیان تۆمەتبارکرد بەوەى ئەو کاتەى لە عێراق کاری کردووە پارەى داوەتە رێکخراوى داعش بۆ ئەوەى لە ناوچەکانى ژێر دەسەڵاتیدا کاربکات.  مانگی رابردوو کۆمپانیای ئێریکسۆنی سوێدی رایگەیاند گومان دەکرێت لە کاتی کارکردنی لە عێراق، بەشێک لە کارمەندەکانی پارەیان دابێتە داعش. دوای ئەو رایگەیێندراوە، بەهای پشکەکانی کۆمپانیاکە بە رێژەیەکی بەرچاو دابەزین.  ١٧ ى مانگى شوباتى رابردوو بۆریە ئیکهۆڵم، بەڕێوەبەرى جێبەجێکارى کۆمپانیاى ئیریکسۆن بە رۆژنامەى داگنس ئیندسترى راگەیاند؛ کەسانێک کە لە کۆمپانیاکەیان کاریان کردووە، پارەیان داوەتەوە چەکدارانى داعش تاوەکو کەلوپەلەکانیان بەو ناوچانەدا تێپەڕبن، کە لەژێر دەسەڵاتى ئەو رێکخراوەدا بوون.  ئەو لێدوانە رۆژێک دواى بڵاوکردنەوەى بەیاننامەیەکى کۆمپانیاى ئیریکسۆن بوو، تێیدا دانى بەوەدانابوو کە لادان لە بنەماکانى کارکردن و ئاکارى کارکردنى کۆمپانیاکە هەبووە، کە تایبەت بوون بە کارمەندان و کڕیارانى کۆمپانیاکە لە عێراق لە نێوان ساڵانى ٢٠١١ بۆ ٢٠١٩.  لەماوەى رابردوودا بە بەشدارى ویلایەتە یەکگرتووەکانى ئەمریکا لێکۆڵینەوە لەو دۆسیەیەدا کرا، بەڵام ئەنجامەکانى بڵاونەکرانەوە.  رۆنى لیتن، سەرۆکى کۆمپانیاى ئیریکسۆن دەڵێت: "کۆمپانیاکەمان بەردەوام دەبێت لە هاوئاهەنگى لەگەڵ وەزارەتى دادى ئەمریکا و دەسەڵاتدارانى دیکە".  کۆمپانیاى ئیریکسۆنى سوێدى تایبەتە بە بوارى پەیوەندي و لە هەمان بواردا لە عێراق کاردەکات.