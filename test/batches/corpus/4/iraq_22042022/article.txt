ئەمڕۆ هەینى  ٢٢ ى نیسانى ٢٠٢٢، شانەى راگەیاندنى ئەمنیی عێراق لە راگەیێندراوێکدا کوژرانى دوو چەکدارى رێکخراوى داعشی راگەیاند لە ناوچەى عەیس لە خۆرهەڵاتى پارێزگاى سەڵاحەدین.  بەگوێرەى راگەیێندراوەکە، ئاژانسى هەواڵگرى و لێکۆڵینەوەکانى فیدراڵى سەر بە وەزارەتى ناوخۆى عێراق شوێنى ئەو چەکدارانەى داعشی دیاریکردووە و بە هاوئاهەنگى لەگەڵ شانەى بەئامانجگرتنى سەر بە فەرماندەیی ئۆپەراسیۆنە سەربازییەکان و لە رێگەى فڕۆکەوە ئەو پێگەیەیان بۆردوومانکردووە، کە چەکدارەکانى داعشى لێ بووە.  لەماوەى کەمتر لە ٢٤ کاژێردا ئەوە دووەمجارە فڕۆکە جەنگییەکانى عێراق، چەکدارانى داعش لە ناوچەى عەیس بکەنە ئامانج.  رۆژی پێنجشەممە، ٢١ ى نیسانى، ٢٠٢٢ ئاژانسى هەواڵگرى و لێکۆڵینەوەکانى فیدراڵى سەر بە وەزارەتى ناوخۆى عێراق لە راگەیێندراوێکدا ئاماژەى بەوە داوە لە رێگەى فڕۆکەی ئێف - ١٦ ەوە ژمارەیەک چەکدارى داعشیان بۆردوومان کردووە، کە سەر بە ویلایەتى سەڵاحەدینى ئەو رێکخراوە بوون لە ناوچەى عەیس لە خۆرهەڵاتى ئەو پارێزگایە و توانیویانە چوار لەو چەکدارانە بکوژن.