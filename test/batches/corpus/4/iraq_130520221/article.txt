شەوى ١٢ ى ئایارى ٢٠٢٢، نوورى مالیکى، سەرۆکى هاوپەیمانیی دەوڵەتی یاسا لە تویتێکدا هۆشداری داوە لە هەوڵى پەرلەمان بۆ لێپرسینەوە و لادان و دانانى وەزیرانی ئەم کابینەیەى حکومەتى عێراق.  مالیکى نووسیویەتى: "هەوڵى پەرلەمان بۆ لێپرسینەوە لە هەندێک وەزیرى حکومەتى دەسەڵات کۆتاییهاتوو، لادان و متمانەدان بە وەزیرانى نوێ، پێشێلکاریى روونی یاسایە، چونکە پەرلەمانى ئێستا دەنگى بە پێکهاتەى ئەم حکومەتەى ئێستا نەداوە و متمانەى نەداوەتێ، تاوەکو لێپرسینەوەی لەگەڵدا بکات".  ئەو هەڵوێستەى نوورى مالیکى لەپاش ئەوە هات، کە لە ماوەى ئەم هەفتەیەدا ژمارەیەک پەرلەمانتار باسیان لەوەکردبوو لێپرسینەوە لە چەند وەزیرێکى حکومەتى عێراق دەکەن، لەبارەى چەند پرسێکى تایبەت بە وەزارەتەکانیانەوە، لەوانە مەنهەل خەباز، وەزیرى پیشەسازى و کانزاکانى عێراق.     پێشتر لە ١٤ ى نیسانى ٢٠٢٢، سەرۆکى هاوپەیمانیی دەوڵەتی یاسا داواى لە دادگاى باڵاى فیدراڵى عێراق کرد، رێگری بکات لە سەرجەم ئەو بڕیار و یاسایانەى کە حکومەتى ئێستاى عێراق دەریاندەکاتم بەو پێیەى بە گوتەى ئەو حکومەتەکە "کار بەڕێکەرە".  لەپاش حەوت مانگ لە بەڕێوەچوونی هەڵبژاردنى  خولی پێنجەمی پەرلەمانى عێراق، بەهۆى ناکۆکى لایەنە سیاسییەکان، تائێستا حکومەتى نوێى عێراق پێکنەهێندراوە و حکومەتى ئێستا وەک کاربەرێکەر کارەکانی دەکات.