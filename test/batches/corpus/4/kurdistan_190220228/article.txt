عەبدولخالق، هاووڵاتییەکی خەڵکی شاری موسڵە و دەڵێت، "ژیانمان هەمووی لە بەردەم بەنزیخانەکان و ریزگرتن بۆ بەنزین بەسەردەبەین، بەنزینەکەمان تەواو بوو، جارێکی دیکە دەگەڕێینەوە و سەرە دەگرینەوە، ئەمە بووەتە ژیانی رۆژانەمان، تێناگەین ئەمە چییە. "  رۆژانە پارێزگای نەینەوا زیاتر لە ٢ ملیۆن لیتر سووتەمەنی بۆ دەنێردرێت. ئەوەش لە دوای بەغدا زۆرترین بڕی تەرخانکراوە. نرخی هەر لیترێک بەنزینی حکومی بە ٤٥٠ دینار دەدرێت بە خەڵک.   بەگوتەی ئیسحان موسا، یاریدەدەری بەڕێوەبەری گشتیی کۆمپانیای دابەشکردنی بەرهەمە نەوتییەکانی عێراق، هیچ قەیرانێکی سووتەمەنی لە پارێزگای نەینەوا نییە و دەشڵێت، "نرخی بەنزین لە هەرێمی کوردستان نزیکەی ٤٠ % زیاترە لە نرخی بەنزین لە پارێزگاکانی عێراق، ئەوەش گوشاری بۆسەر پارێزگای نەینەوا دروستکردووە. "  ئیحسان موسا گوتیشی، "خەڵکێکی زۆر لە هەندێک ناوچەی هەرێمی کوردستانەوە دەچنە نەینەوا بۆ کڕینی بەنزین. هەروەها بەرزی نرخەکەش لە هەرێمی کوردستان وایکردووە، سووتەمەنی لە نەینەواوە ببرێتە هەرێمی کوردستان. "   مەروان سەباح، شوفێری تاکسییە و لە موسڵ کار دەکات، ئەو باسی لەوە کرد، "بەنزین بووەتە قەیران و قەرەباڵخییەکی زۆر لە بەردەم بەنزینخانەکان هەیە، ئەمەش باری سەرشانی خەڵکی هەژاری قورس کردووە. شوفێری تاکسی زۆر ماندووە. هۆکاری قەرەباڵخی بەردەم بەنزینخانەکانیش بۆ بەقاچاخبردنی بەنزین دەگەڕێتەوە، ئەگەر بەمجۆرە بێت، ئەم قەیرانە کۆتایی نایەت. ئەمە زۆر کاریگەری کردوووتە سەر شوفێری تەکسی، سەرنیشین لە دوو بۆ سێ هەزار دینار زیاتر نادات. "  عێراق خاوەن یەدەگێکی گەورەی نەوتە، دووەم گەورەترین هەناردەکاری نەوتە لە رێکخراوی ئۆپێک، رۆژانە نزیکەی ٣.٥ ملیۆن بەرمیل هەناردە دەکات و زیاتر لە ٩٠ % داهاتەکەشی لە نەوتەوە سەرچاوە دەگرێت.