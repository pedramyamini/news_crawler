لە ناحیەی نەشوە، کە ٤٥ کلیۆمەتر لە ناوەندی پارێزگای بەسرە دوورە و سێ کێڵگەی نەوتیی لێیە، دانیشتووانەکەی بەدەست بڵاوبوونەوەی نەخۆشیی شێرپەنجەوە دەناڵێنن، بەبێ ئەوەی هیچ چارەسەرێک لە شارەکەدا هەبێت.  محەممەد جاسم، دانیشتووی ناحیەی نەشوە دەڵێت، "پێنج کەس لە خێزانەکەمان بەهۆی شێرپەنجەوە گیانیان لەدەستداوە. زۆر لە خەڵکی ناوچەکەمان تووشی شێرپەنجە بوون، رەنگە منیش تووشی شێرپەنجە بووبم، بەڵام پێی نازانم و ئێستاش لە بەرامبەرت وەستاوم. "  حەسەن سەید نوور، موختاری ناوچەی سەید عەلی سەید نوور ئاماژە بەوە دەکات، "ئاژەڵ و رووەکەکان بەهۆی پاشماوەکانی نەوت پیس بوون، ئەمەش بەهۆی دەرچوونی گازی کێڵگە نەوتییەکانەوە. ئێمە نازانین ئاژەڵ یاخود رووەکان پیسبوونە یاخود نا، بە سادەیی دەیانشۆینەوە و دەیانخۆین و تووشی شێرپەنجە دەبین، کاریگەریی ئەو گازە دەردراوانە نازانین چییە، هەموو کاریگەری و تووشبوونەکان بەهۆی نەوتەوەیە. "  بەپێی ئامارە فەرمییەکانی بەڕێوەبەرایەتیی ناحیەکە، لە ساڵی ٢٠٠٧ ـەوە ٤٠٠ تووشبووی شێرپەنجە لە ناحیەی نەشوە تۆمارکراون و هۆکارەکەشی دەگەڕێننەوە بۆ گازە دەردراوەکان و ماددە هایدرۆکاربۆنییەکانی کێڵگەی نەوتی مەجنوون. لە ناحیەکەدا هیچ نەخۆشخانەیەکی تایبەت بە چارەسەری شێرپەنجە نییە، ئەمەش بەهۆی بڕیارەکانی وەزارەتی تەندروستییە کە دەڵێت، پێویستە نەخۆشخانە لەو شارانە دروستبکرێن، کە ژمارەی دانیشتووانەکەیان زیاتر لە ١٠٠ هەزار کەسە.  وەلید مەیاحی، بەڕێوەبەری ناحیەی نەشوە ئەوەی خستووەتەڕوو، "پێویستە ژمارەی دانیشتووان ١٠٠ هەزار کەس بێت، بۆئەوەی نەخۆشخانە لە ناوچەکە دروستبکرێت. لەکاتێکدا ژمارەی دانیشتووانی ناحیەی نەشوە ٣٥ هەزار کەسە، بۆیە بەپێی بڕیارەکانی وەزارەتی تەندروستی، ناتوانرێت نەخۆشخانەی تێدا دروستبکرێت. ئێمە داوادەکەین نەخۆشخانەیەک دروستبکرێت نەک تەنیا بۆ ناحیەی نەشوە، بەڵکو بەناوی ناوچەکانی باکووری بەسرە دروستبکرێت و تایبەت بێت بە شێرپەنجە. هاووڵاتییان پارەی پێویستیان نییە چارەسەری نەخۆشەکانیان بکەن، چارەسەریش لە دەرەوە تێچووی زۆرە. هەروەها داواش لە وەزارەتی نەوت دەکەین بەپێی پێوەرە جیهانییەکان نەوت دەربهێنێت، بۆئەوەی پێکەوەژیان هەبێت لەنێوان ژینگە و کشتوکاڵ و نەوت دا، چونکە زۆربەی خەڵک وازیان لە کشتوکاڵ هێناوە و بەهۆی نەوتەوە دەست بەسەر زەوییە کشتوکاڵییەکاندا گیراوە. "  وێڕای نەبوونی ئامارێکی ورد لەبارەی ژمارەی تووشبووانی شێرپەنجە لە عێراقدا، بەڵام بەپێی ئامارە نافەرمییەکان ساڵانە بە تێکڕا ٢٥٠٠ تووشبووی نوێی شێرپەنجە تۆماردەکرێن. تووشبووان گلەیی دەکەن لەوەی توانای کڕینی دەرمانی تایبەت بە نەخۆشییەکەیان نییە، کە تێچووی هەندێکیان دەگاتە هەزار دۆلار بۆ وەرگرتنی یەک ژەم چارەسەری کیمیایی.