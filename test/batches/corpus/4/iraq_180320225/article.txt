سەرچاوەیەکى بەرپرس لە باڵیۆزخانەى عێراق لە ئۆکراینا بە (تۆڕى میدیایی رووداو)ى راگەیاند؛ ئەمڕۆ باڵیۆزخانەى عێراق لە ئۆکراینا چۆڵدەکرێت، وەک دوا باڵیۆزخانەى بیانى لە کیێڤى پایتەخت، کە لەدواى دەستپێکردنى جەنگ مابێتەوە.  لە ٢٤ ى مانگى شوباتى رابردووەوە سوپاى رووسیا هێرشی سەربازیى بۆ سەر ئۆکراینا دەستیپێکرد، بەر لەو جەنگە ٥٥٥٦ رەوەندى عێراقى لەو وڵاتە بوون.   راگەیێندراوەکانى وەزارەتى دەرەوەى عێراق و ئەحمەد سەحاف، گوتەبێژى وەزارەتەکە لە تویتەر، تەنیا ئاماژەیان بە ٦٨٩ رەوەندى عێراقى کردووە، کە ئەو وڵاتەیان بەجێهێشتووە.  ئەو بەرپرسەى باڵیۆزخانەى عێراق نەیوست ناوى بڵاوبکرێتەوە بەوپێیەى رێگەپێدراو نییە، گوتى: "ژمارەى ئەو رەوەندە عێراقیانەى ئۆکراینایان جێهێشتووە دیارنییە، چونکە لەگەڵ هاووڵاتیانى دیکەى نیشتەجێى ئۆکراینا دەچنە وڵاتانى دراوسیێى ئەو وڵاتە و جیاناکرێنەوە، بەگوێرەى زانیارییەکانى ئێمە ٦٠ خێزانى عێراقى لە ئۆکراینا ماون، کە خۆیان ئامادەنین ئەو وڵاتە بەجێى بهێڵن".  دوو رۆژ دوای هێرشى رووسیا بۆ سەر ئۆكراینا، وەزارەتى دەرەوەى عێراق لە ٢٦ ى شوباتى ٢٠٢٢، چەند هێڵێکى گەرمى بۆ ئەو رەوەندە عێراقیانە کردەوە، کە لە ئۆکراینا بوون بۆ ئەوەى پەیوەندیان پێوەبکەن لەبارى پێویستیان لەو وڵاتە.  یەکەم قۆناخى رزگارکردنى رەوەندى عێراقی لە ئۆکراینا لە یەکى ئادارى ٢٠٢٢ دەستيثێکرد، کە ٢٢٣ کەس بوون و لە ئۆکرایناوە گەیشتوونەتە پۆڵەندا، ئەوە بەگوێرەى راگەیێندراوێکى وەزارەتى دەرەوەى عێراق.  رەوەندى عێراقى لە ئۆکراینا بۆ دەرچوون لەو وڵاتە زیاتر روو دەکەنە وڵاتانى پۆڵەندا و رۆمانیا.  عەلى جیهانگیر، گوتەبێژی وەزارەتى کۆچ و کۆچبەرانى عێراق بە (تۆڕى میدیایی رووداو)ى گوت: "تاوەکو ئێستا ئەو دۆسێیە نەهاتووەتە لاى ئێمە، ئەو پرسە رادەستى وەزارەتى دەرەوە کراوە، بۆیە زانیاریمان لەسەر ئەو رەوەندە عێراقیانە نییە، کە ئاوارەى وڵاتانیى دراوسێى ئۆکراینا بوون: "