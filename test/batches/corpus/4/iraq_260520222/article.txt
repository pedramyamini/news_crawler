هێزە ئەمنییەکانی ئوردن لە ژمارەیەک قوتابیی عێراقی دەدەن. ئەندامێکی لیژنەی خوێندنی باڵا لە پەرلەمانی عێراق دەڵێت، ئەو هێرشە سەرکۆنە و رەتدەکەینەوە، حکومەتی عێراقیش بەرپرسە لە پاراستنی شکۆی ئەو قوتابیانە.   فیراس مسلماوی، ئەندامی لیژنەی خوێندنی باڵا لە پەرلەمانی عێراق بە (تۆڕی میدیایی رووداو)ی راگەیاند: دوای گەیشتنی دیمەن و وێنەی پەلاماردانی قوتابیانی عێراقی لەلایەن هێزە ئەمنییەکانی ئوردنەوە، لیژنەکەیان بەمنزیکانە کۆبوونەوەیەکی بەپەلە و نائاسایی دەکات، بەمەستی دیاریکردنی ئەرکی داهاتوو حکومەت لەبەرامبەر ئەو بابەتە، بە تووندیش ئەو هەڵسوکەوتەی حکومەتی ئوردن رەتدەکەنەوە.  ئەندامەکەی لیژنەی خوێندنی باڵا گوتی: "حکومەتی ئێستا بەرپرسە لە شکۆی هاووڵاتیان، جا قوتابی، یاخود هەر کەسێکی دیکە، ئەم رووداوە ئازاربەخشە و ئەنجامی خراپی دەبێت".   لە کۆلیژی خوارزمی تەکنیکی لە عەممانی پایتەختی ئوردن دوای دروستبوونی دەمەقاڵێ و شەڕ، ژمارەیەک قوتابی عێراقی لەلایەن هێزە ئەمنییەکانی ئوردنەوە هێرشیانکرایەسەر و دەستگیرکران.  دوای رووداوەکە باڵیوزخانەی عێراق لە ئوردن هاتە سەر هێڵ و قوتابییەکان لە بەرامبەر پێبژاردنی دارایی بەبڕی ٣٠٠ دیناری ئوردنی (٦٠٠ هەزار دیناری عێراقی) ئازاد کران، تائێستاش ژمارەیەک قوتابی عێراقی لە نەخۆشخانە چارەسەر وەردەگرن.   بە قسەی قوتابییە عێراقییەکان بێت، گرووپێک لە نێو کۆلیژەکەیان پێدابووە لە ساڵی ٢٠٢٠ دا، هەڕەشە و بێڕێزیان پێدەکەن و لێیاندەدەن، بۆیە قوتابییەکان رۆژی ٢٣/٥/٢٠٢٢ خۆپێشاندانێکیان رێکخست بۆ سەرکۆنەکردنی ئەو ستەم و جیاکارییەی بەرامبەریان دەکریت، بەڵام لەلایەن قوتابییە ئوردنییەکان و هێزە ئەمنییەکانەوە هێرشیانکراوەتەسەر و ژمارەیەکیان بریندارکراون.