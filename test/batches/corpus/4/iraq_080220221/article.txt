عەون زیاب، گوتەبێژی وەزارەتی سەرچاوەکانی ئاوی عێراق بە رادیۆی رووداوی راگەیاند، "ئێمە و تورکیا لەسەر پشکی رووباری فورات رێککەوتنێکمان هەیە کە دەبێت ئەوە جێبەجێ بکرێت. دوای ئەوەی بەنداوی ئەتاتورک دروستکرا، دەبێت بەشی تورکیا و سووریا بگاتە ٥٨ %، بەڵام تورکیا ئەو رێککەوتنە جێبەجێ ناکات و ئەو بەشەمان بۆ نەهاتووە".  گوتەبێژی وەزارەتی سەرچاوەکانی ئاوی عێراق گوتیشی، "زۆر هەوڵمان دا لەسەر پرسی ئاو لەگەڵ ئێراندا دابنیشین، بەڵام وەڵاممان ناداتەوە و نایەوێت بەشی عێراق بدات. بۆیە تاوەکو ئێستا هیچ شتێک نەکراوە تاوەکو ئەو کۆبوونەوەیە بکرێت".  پرسی گۆڕانی کەشوهەوا زۆر گرنگە؛ عێراق یەکێکە لەو پێنج وڵاتەی جیهان کە گۆڕانی کەشوهەوای بەسەردا دێت و کاریگەرییەکی گەورەی لەسەر دادەنێت.  عەون زیاب باسی لەوەش کرد، "ئێستا ئێمە لەو دۆخەدا دەژیین و هەوڵمان داوە ئەو پەیامە بگەیێنینە وڵاتانی دراوسێمان. دراوسێکانمان لە پرسی ئاودا بەرژەوەندیی خۆیان پێشدەخەن و زۆر ناهەقی بەرامبەر عێراق دەکەن".  بەگوێرەی بنەما نێودەوڵەتییەکان بۆ ئاو کە لە "رێککەوتنی ئاو"ی ساڵی ١٩٧٧ ـدا هاتوون، نەتەوە یەکگرتووەکان دیاریی کردووە کە ئەو سەرچاوە ئاوییانەی لە وڵاتێکی دیکەوە دەچنە وڵاتی دراوسێی، دەبێت ئاویان بۆ بەربدەنەوە و بەشی خۆیانیان هەیە.  گوتەبێژی وەزارەتی سەرچاوەکانی ئاوی عێراق ئاماژەی بەوە کردووە، ئێستا تورکیا، ئێران و سووریا بەشی پێویستیان نادەنێ و بەردەوام کەمی دەکەنەوە؛ بۆ ئەو مەبەستەش سەردانی تورکیایان کردووە بۆئەوەی بەشی خۆیان ئاویان بۆ بەربدەنەوە.  عەون زیاب ئاماژە بەوەش دەکات، "وڵاتە دراوسێکانمان بڕێکی زۆر ئاو گلدەدەنەوە و گوێمان لێناگرن. بەهۆی گرتنەوەی ئەو ئاوەوە باشووری عێراق و شەتولعەرەب و زۆنگاوەکان زیانیان پێگەیشتووە و لەو ناوچانە کێشەی ئاوی خواردنەوە دروستبووە کە خەڵک، ئاژەڵان و کشتوکاڵ زۆر زیانیان پێگەیشتووە. وای لێهاتووە بەو هۆیەوە خەڵک کۆچ بکەن. دیالە زیانێکی زۆری بەرکەوتووە؛ رووباری سیروان لە ئێرانەوە ناگاتە ئەوێ، چونکە بەنداوی لەسەر دروستکراوە".