ئەمڕۆ پێنجشەممە، ٣ی ئاداری ٢٠٢٢، ئەحمەد سەحاف، گوتەبێژی وەزارەتی دەرەوەی عێراق راگەیێندراوێکی لەبارەی عێراقییەکانی نێو ئۆکراینا بڵاوکردەوە و تێیدا هاتووە: " باڵیۆزخانەی عێراق لە ئۆکراینا توانی ٥٠٠ عێراقی لەوانەی رەوەندی عێراقین و لە ئۆکراینا بوون، رزگار بکات و لەو وڵاتە دەربکات، هەروەها لەسەر ئاستێکی باڵا کار دەکرێت بۆ ئەوەی ئەو ٣٠ خێزانە عێراقییەی لە ناوچەی سومی لە رۆژهەڵاتی ئۆکراینا گیریان خواردووە رزگابکرێن".  ئەحمەد سەحاف ئەوەشی گوتووە، " ڤیزەمان داوەتە دەیان ئافرەتی ئۆکراینی و منداڵەکانیان ئەوانەی کە هاوژینییان لەگەڵ پیاوانی عێراقی پێکهێناوە".   ئۆپەراسیۆنەکەی رووسیا بۆسەر ئۆکراینا رۆژی ٢٤ی مانگی رابردوو دەستیپێکرد و رێکخراوی نەتەوەیەکگرتووەکان دەڵێت، لەو رۆژەوە ٢٢٧ کەسی سڤیل کوژراون کە ١٥ کەسیان تەمەنیان لەخوار ١٨ ساڵەوە بووە و ٥٢٥ کەسی دیکەش برینداربوون، بەڵام حکومەتی ئۆکراینا دەڵێت، لە ماوەی ئەو چەند رۆژەدا زیاد لە ٢ هەزار هاووڵاتی سڤیل لەنێو وڵاتەکەی کوژراون.   لە بەشێکی دیکەی راگەیێندراوەکەیدا گوتەبێژەکەی وەزارەتی دەرەوەی عێراق گوتیشی، "زیاتر لە ٥٥٠٠ عێراقی لە ناوچە جیاوازەکانی ئۆکراینان، ٤٥٠ قوتابی عێراقی لە ٣٧ زانکۆی ئۆکراینا دەخوێنن، پێشتر نووسراوێکمان بۆ هەموو زانکۆکانی عێراق کردووە لەبارەی ئەو قوتابییە عێراقییانەی لە ئۆکراینا دەخوێنن".