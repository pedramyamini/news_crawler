محەممەد بن راشد، دەسەڵاتداری دوبەی رۆژی دووشەممە ٢٨ - ٠٢ - ٢٠٢٢ لە هەژماری خۆیدا لە تویتەر رایگەیاند: "ئەمڕۆ قۆناخی بەکارخستنی قوتابخانەی ئەلیکترۆنیمان دەستپێکرد، لە چوارچێوەی دەستپێشخەریی مرۆییمان بۆ ئەو قوتابییانەی کە ناتوانن لە قوتابخانەکانی حکومەت بخوێنن. سەرەتا بە ٢٠ هەزار قوتابی دەستپێدەکەین. ئامانجیشمان لە ماوەی ٥ ساڵدا یەک ملیۆن قوتابییە".  عەلی عەباس جەهانگیر، گوتەبێژی وەزارەتی کۆچ و کۆچبەرانی عێراق، ئەمڕۆ چوارشەممە ٠٢ - ٠٣ - ٢٠٢٢ بە تۆڕی میدیایی رووداوی گوت، "وەزارەتی کۆچ و کۆچبەران پێشوازیی لە دەستپێشخەرییەکەی دەسەڵاتداری دوبەی دەکات، تایبەت بە دابینکردنی خوێندنی ئەلیکترۆنی بۆ ئاوارەکان لە عێراق، بەڵام سەبارەت بە جێبەجێکردنی پرۆژەکە لە عێراق و کەمپەکانی عێراق پەیوەندیمان پێوە نەکراوە، لەگەڵ ئەوەشدا ئیمارات بە هاوکاری رێکخراوەکان و ئاگاداری ئێمە و لە چوارچێوەی ئەو دەستپێشخەرییە دەتوانێت خوێندنی ئەلیکترۆنی بۆ ئاوارەکانی عێراق دابین بکات".  گوتەبێژی وەزارەتی کۆچ و کۆچبەرانی عێراق گوتیشی: "هەرچەندە بەهۆی پەتای کۆرۆنا ماوەیەکی زۆر بوو خوێندن لە کەمپەکانی ئاوارەکان لە عێراق و هەرێمی کوردستان بە ئەلیکترۆنی دەکرا، بەڵام وەزارەتی پەروەردەی عێراق لە هەموو ئەو کەمپانە قوتابخانەی دروستکردووە و خوێندن تێیاندا بەردەوامە".  سەبارەت بە وردەکاریی دەستپێشخەرییەکەی دەسەڵاتداری دوبەی، عومەر بن سوڵتان، وەزیری زیرەکی دەستکرد و ئابووری دیجیتاڵی ئیمارات کە هاوکات سەرۆکی ئەنجوومەنی کارگێڕیی قوتابخانەی ئەلیکترۆنییە، لە کۆنگرەیەکی رۆژنامەوانیدا، لەم هەفتەدا لە پێشانگەی ئێکسپۆ لە دوبەی رایگەیاند: "پرۆژەکە لە یەکەم ساڵیدا لە پێنج وڵات و سێ کیشوەر جێبەجێ دەکرێت، وڵاتەکان بریتین لە عێراق و ئوردن، لەگەڵ میسر، مۆریتانیا و کۆلۆمبیا، پرۆژەکە بەپشتبەستن بە نوێترین تەکنەلۆژیا و کەرەستەی فێرکاریی جێبەجێ دەکرێت بۆ دابینکردنی پێداویستییەکانی قوتابیان".  وەزیرەکەی ئیمارات گوتیشی: "دەستپێشخەریی قوتابخانەی ئەلیکترۆنی ئێستا هاوپەیمانییەکی جیهانیی پێکهێناوە لەگەڵ زیاتر لە ٣٠ رێکخراوی نێودەوڵەتی و دامەزراوەی ئەکادیمی جیهانیی بواری توێژینەوە و فێرکردن، وەکو رێخکراوەکانی یونیسکۆ و یونیسێف، لەگەڵ زانکۆکانی هارفارد و ئەریزۆنا".  لەبارەی ژمارەی کەمپەکان و ئەو ئاوارانەی تێیاندا نیشتەجێن، عەلی عەباس جەهانگیر، گوتەبێژی وەزارەتی کۆچ و کۆچبەرانی عێراق ئەمڕۆ ئاشکرایکرد: " ٢٦ کەمپی ئاوارەکانی عێراق لە هەرێمی کوردستان ماون، ١٦ کەمپیان لە پارێزگای دهۆکن، ٦ کەمپیان لە پارێزگای هەولێرن، ٤ کەمپیش لە پارێزگای سلێمانین کە بە تێکڕا زیاتر لە ٣٦ هەزار خێزان تێیاندا نیشتەجێن، لەگەڵ کەمپەکانی جەدعە یەک و جەدعە پێنج کە لە پارێزگای نەینەوا".