موقتەدا سەدر دەشڵێت، رەتکردنەوەی پڕۆژەیاسای ئاسایشی خۆراک لەلایەن دادگەی فیدراڵیی عێراقەوە بڕینی بژێویی خەڵکە و حکومەت دەستبەستراوە و ناتوانێت خزمەت بکات.      رۆژی یەکشەممە، ١٥ی ئایاری ٢٠٢٢، دادگەی باڵای فیدراڵی بڕیاریدا بە پووچەڵکردنەوە و هەڵوەشاندنەوەی پڕۆژەیاسای ئاسایشی خۆراک. پڕۆژەیاساکە قەبارەی ٢٥ تریلیۆن دینار بوو، تێیدا حکومەتی عێراق داوای لە پەرلەمان کرد کە سەرپشک بکرێت بۆ وەرگرتنی قەرزی نێوخۆیی و دەرەکی.     پڕۆژەیاساکە لە ١٠ ماددە پێکهاتووە و ٣٥ % ی ئەو پارەیە بۆ کۆبۆنى خۆراک و شایستەى دارایی بۆ کڕینەوەى بەرهەمى جووتیاران و شایستەى ساڵانى رابردوو دیاریکراوە، ٣٥ % ی دیکەی تەرخانکراوە بۆ پڕۆژە تەواونەکراوەکانى چوارچێوەى بودجەى وەبەرهێنان.     موقتەدا سەدر ئاماژە بەوە دەکات ئەو کارانە وا لە رەوتی سەدر ناکات کە ببنە هاوپەیمانیی چوارچێوەی هاوئاهەنگی و دەڵێت، "عێراق ناگەڕێنینەوە بۆ چوارگۆشەی پشکپشکێنە و گەندەڵی و سازانی قێزەون، لە کاتێکدا سازان ساڵانێکی زۆر لەسەر سنگی عێراق و گەلەکەی مایەوە و وەکو دەڵێن تەڕ و وشکی لەپاڵ یەکتر سووتاند".