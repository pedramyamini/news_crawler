بەپێی نووسراوێک کە وێنەیەکی دەست تۆڕی میدیایی رووداو کەوتووە، هەریەکە لە چوارچێوەی هاوئاهەنگی ٨١ کورسی، یەکێتی نیشتمانیی کوردستان ١٨ کورسی، هاوپەیمانی عەزم ١٢ کورسی، ئیشراقەی کانوون ٦ کورسی، یەکگرتووی ئیسلامی کوردستان ٤ کورسی، لەگەڵ چوار پەرلەمانتاری سەربەخۆ و پەرلەمانتارەکەی کۆمەڵی دادگەری بەشداریی لە دانیشتنەکە ناکەن.  بڕیارە ئەمڕۆ شەممە ٢٦ - ٠٣ - ٢٠٢٢ دانیشتنی پەرلەمانی عێراق تایبەت بە هەڵبژاردنی سەرۆککۆمار بەڕێوەبچێت، هەرچەندە بەپێی کارنامەی پەرلەمان بڕیار بوو کۆبوونەوەکە کاژێر ١١: ٠٠ ـی پیشنیوەڕۆ ئەنجامبدرێت، بەڵام تاوەکو ئێستا بەهۆی تەواو نەبوونی رێژەی یاسایی پەرلەمانتاران، کۆبوونەوەکە ئەنجامنەدراوە.  ئەنجوومەنی نوێنەرانی عێراق بڵاویکردەوە، تاوەکو ئێستا ٢٠٢ پەرلەمانتار چوونەتە هۆڵی کۆبوونەوەکە، بەڵام بەهۆی تەواو نەبوونی رێژەی یاسایی، پرۆسەی دەنگدان بۆ هەڵبژاردنی سەرۆککۆمار ئەنجام نەدراوە.  پێشتریش لایەنەکانی چوارچێوەی هاوئاهەنگی رایانگەیاندبوو کە رێگە لە بەڕێوەچوونی دانیشتنەکە دەگرن و بۆ ئەوەش پەرلەمانتاری پێویستیان لەگەڵە.  بۆ بەڕێوەچوونی دانیشتنەکە و ئەنجامدانی هەڵبژاردن بۆ بەربژێرانی سەرۆککۆمار پێویستە لە کۆی ٣٢٩ ئەندامەکەی پەرلەمانی عێراق، ٢٢٠ پەرلەمانتار لە هۆڵی کۆبوونەوەکە ئامادەبن.