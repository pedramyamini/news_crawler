عەلی جیهانگیر، گوتەبێژی وەزارەتی کۆچ و کۆچبەرانی عێراق بە (تۆڕی میدیایی رووداو)ی راگەیاند؛ لیژنەیەک پێکهێندراوە بۆ داخستنى ' خێوەتگە زێدەڕۆکان ' لە سنوورى پارێزگاى ئەنبار، کە ٢٢٠ خێزانى ئاوارەى تێدا دەژى و بۆ ئەو مەبەستە سەردانى پارێزگاکەیان کردووە و لەگەڵ بەرپرسانى ئەمنى ئەنبار کۆبوونەتەوە.  ئەو خێوەتگانە دەکەونە ناوچەی عامریە لە باشوورى قەزاى فەللوجەى سنوورى پارێزگاى ئەنبار، کە ٤٠ کیلۆمەتر لە خۆرئاواى بەغداى پایتەختەوە دوورە.  گوتەبێژى وەزارەتى کۆچ و کۆچبەران رایگەیاند؛ ئەو خێزانانە زۆرینەیان خەڵکى ئەنبارن و لەدواى ساڵى ٢٠١٤ ئاوارە بوون، بەشێکیان لەبەر مەترسیی ئەمنى ناگەڕێنەوە ناوچەکانیان، بەشێکى دیکەیان بەهۆى نەبوونى خزمەتگوزاریى لە ناوچەکانیان نەگەڕاونەتەوە.  ساڵى ٢٠١٤ بەهۆى هاتنی داعشەوە، لە سنوورى قەزاى فەللوجە و ناوچەکانى دیکەى خۆرئاواى ئەنبار کە هاوسنوورن لەگەڵ ئوردن و سووریا، ژمارەیەک لە هاووڵاتیانى ئەو پارێزگا زۆرینە سوننەیە ئاوارە بوون، هەندێکیان روویانکردە هەرێمى کوردستان و ئەوانى دیکە چوونە ناوچەکانى دیکەى پارێزگاکە.   لەو ٢٢٠ خێزانە ئاوارەیە ٣٥ خێزانیان خەڵکى دەوروبەرى بەغداى پایتەختن کە ئاوارەى ئەنبار بوون.  بەگوتەى عەلى جیهانگیر، چانسی ئەوە دراوە بە خێزانە ئاوارەکان، کە دەتوانن ناوچەیەکى دیکەى سنوورى ئەنبار دەستنیشان بکەن بۆ ئەوەى تێیدا بژین، ئەگەر نەیانەوێت بگەڕێنەوە زێدى خۆیان.