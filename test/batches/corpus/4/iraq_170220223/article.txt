د. جەمال کۆچەر، سەرۆکی فراکسیۆنی یەکگرتووی ئیسلامیی کوردستان لە پەرلەمانی عێراق بە (تۆڕی میدیایی رووداو)ی راگەیاند، حکومەتی ئێستا، حکومەتی کاربەڕێکەرە، بۆیە یەکەم: ناتوانێت هیچ پرۆژەیاسایەک رەوانەی پەرلەمان بکات، نە پرۆژەیاسای بودجەی ئەمساڵ و نەهیچ پرۆژە یاسای دیکە. دووەم: نابێت هیچ رێککەوتنێکی دەرەکی بکات. سێیەم: تەنیا دەتوانێت پارەی بودجەی بەکاربردن خەرج بکات لەسەر بنەمای یەک لەسەر دوانزدە لە بودجەی ساڵی رابردوو و ناتوانێت هیچ پارەیەک بۆ وەبەرهێنان خەرج بکات.  رۆژی سێشەممە ١٥ ـی شوباتی ٢٠٢٢، دادگەی فیدراڵیی عێراق لەسەر بنەمای دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون، بڕیاریدا کە یاسای نەوت و گازی هەرێمی کوردستان نادەستوورییە، بۆیە هەڵیوەشاندەوە.  دوای دەرچوونی بڕیارەکەی دادگە، بۆ چارەسەرکردنی کێشەی نێوان هەولێر و بەغدا لەسەر ئەم کەیسە، باس لە پەسندکردنی پڕۆژەیاسای نەوت و گاز دەکرێت، سەرۆکی فراکسیۆنی یەکگرتوو دەڵێت، دەبێت حکومەتی نوێی پێبکهێنرێت، دواتر حکومەتی نوێ پرۆژەیاسای نەوت و گاز بنێرێتە پەرلەمان، ئەگەرنا تاوەکو حکومەتی نوێ پێکنەهێنرێت، ناتوانرێت پرۆژەیاساکە رەوانەی پەرلەمان بکرێت.      ئەمڕۆ پێنجشەممە ١٧/٢/٢٠٢٢، لە راگەیێندراوێکدا، د. بەرهەم ساڵح، سەرۆککۆماری عێراق داوای له پەرلەمانی عێراق کرد هه‌رچی زووه گفتوگۆكانیان سه‌باره‌ت به پرۆژه‌یاسای نه‌وت و غاز ده‌ستپێبكه‌ن، كه ماوه‌یه‌كی زۆره دواخراوه، چ له‌ڕێگه‌ی ده‌وڵه‌مه‌ندكردنی ده‌قه‌كانی یاساكه یاخود گه‌ڵاڵه‌كردنی پرۆژه‌یاسایه‌كی تازه له لایه‌ن ده‌سه‌ڵاتی جێبه‌جێكردنه‌وه، كه به زووترینكات په‌سندبكرێت و خه‌مساردی تێدا نه‌كرێت.   ئاماژەی بەوەش کردووە، دوودڵی هێزه سیاسییه‌كان له ١٠ ساڵی رابردوودا له په‌سندكردنی یاسای نه‌وت و غاز كه ئیداره‌دانی سامانی نه‌وت و غاز له ته‌واوی عێراقدا رێكده‌خات، کاریگەریی خراپی هه‌بوو له دروستكردنی گرێكوێره و ته‌نگژه جۆراوجۆره‌كان، هەروەها دەشڵێت، "هه‌ر ئه‌وه‌ش وایكرد بگه‌ینه ئه‌م دۆخه چه‌قبه‌ستووه و لێكه‌وته‌كانی ئێستای. "  بەگوێرەی بڕیاری دادگەی فیدراڵیی عێراق، دەبێت حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. مافیشی دایە وەزارەتی نەوتی عێراق لە یاسایی و راستی گرێبەستە نەوتییەکان و گرێبەستە گازییەکانی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.