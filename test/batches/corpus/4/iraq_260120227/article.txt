نووری مالیکی، سەرۆکوەزیرانی عێراق (٢٠٠٦ - ٢٠١٤) لە ساڵی ٢٠٠٩ راشکاوانە پەنجەی تۆمەتی بۆ حکومەتی سووریا درێژکرد و نووسینگەی مالیکی ئەوکات رایگەیاند: "عێراق لە ساڵی ٢٠٠٤ وە بەڵگەی لەسەر چالاکیی تیرۆریستان و ناوچەکانی دزەکردنیان لە خاکی سووریاوە بۆ نێو خاکی عێراق پێشکێشی حکومەتی سووریا کردووە، بەڵام سووریا لە ئاستی ئەو پرسە هیچی نەکرد، بۆیە دیمەشق بەرپرسە لەو تەقینەوانەی کە لە عێراق ئەنجامدەدرێن".  لەگەڵ هەڵگیرسانی شەڕی نێوخۆیی سووریا لە کۆتایی ساڵی ٢٠١١ و دواتر دەرچوونی بەشێکی زۆری سنووری سووریا لە دەسەڵاتی حکومەتی ئەو وڵاتە، کە زیاتر لە ٦٠٠ کیلۆمەتر درێژە، مەترسیی سنووری نێوان سووریا و عێراق زۆر زیاتر بوو، بە تایبەت کە هێزەکانی پاسەوانی سنووری عێراق و سوپا و هێزە ئەمنییەکانی دیکەی عێراق ئەو سنوورەیان پێ کۆنترۆڵ نەدەکرا، بە رادەیەک گرووپە پەڕگیرەکانی وەکو داعش و بەرەی نوسڕە بە ئازادی لەو سنوورە هاتووچۆیان دەکرد، لە ئەنجامی ئەو ئازادییە؛ داعش توانیی خۆی لە سووریا کۆبکاتەوە و لە مانگی شەشی ساڵی ٢٠١٤ بە هێزێکی کەم هێرشی کردەسەر شاری موسڵ و لە ماوەی چەند مانگێکدا توانیی نزیکەی یەک لەسەر سێی خاکی عێراق کۆنترۆڵ بکات، لە پارێزگاکانی نەینەوا، سەڵاحەدین، کەرکووک، دیالە و ئەنبار.  سەرباری ئەوەی لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق لە ساڵی ٢٠٢١ دا رایگەیاند، عێراق بە درێژایی ٤٥٠ کیلۆمەتر خەندەقی لەسەر سنووری هاوبەشی لەگەڵ سووریا هەڵکەندووە و تاوەری چاودێری دروستکردووە و بەشێکی سنوورەکەی تەلبەندکردووە، لەگەڵ جێگیرکردنی هێزی زیاتری پاسەوانی سنوور بە کامێرای گەرمبین، هەروەها جێگیرکردنی هێزەکانی سوپا، پۆلیسی فیدراڵی و حەشدی شەعبی لە ناوچە سنوورییەکانی نێوان عێراق و سووریا بۆ پاراستنی ئەو سنوورە، کەچی نەک تەنیا مەترسی دزەکردنی چەکدارانی داعش هەیە، بەڵکو هەوڵی دزەکردنی پەنابەران لە سنووری سووریاوە بۆ نێو خاکی عێراق بەردەوامە، بە بەڵگەی ئەوەی حکومەتی عێراق تەنیا لە ساڵی ٢٠٢١ پووچەڵکردنی ٩ هەوڵی دزەکردنی "تیرۆریستان" و "خەڵکی سڤیل و قاچاخچی" لە خاکی سووریاوە بۆ خاکی عێراق راگەیاند.  کێشەیەکی دیکەی سنووری نێوان سووریا و عێراق لەوەدایە، چ لە دیوی سووریا و چ لە دیوی عێراق، حکومەتی سووریا و حکومەتی عێراق دەسەڵاتیان بەسەر هەموو ناوچە سنوورییەکاندا نییە، چونکە هێزی زۆر هەن لەسەر سنوور لە هەردوو دیو کە هەریەکەیان بەشێکی سنوورەکەیان کۆنترۆڵ کردووە، دیارترینی ئەو هێزانە بریتین لە: بەشێکی گرووپە چەکدارەکانی حەشدی شەعبی کە لە ئێرانەوە نزیکن و لە ناوچەکانی نێوان ئەلبوکەمال تاوەکو بیابانی دیرەزوور لە سووریا جێگیرکراون، لەگەڵ هێزەکانی سووریای دیموکرات - هەسەدە، کە لە دیوی سووریا و رۆژئاوای کوردستان نزیکەی ٢٠٠ کیلۆمەتری سنووریان لەبندەستە، لە رەبیعەوە تاوەکو دەگاتە پێشابوور، ئەوە جیا لە هێزەکانی پارتی کرێکارانی کوردستان - پەکەکە کە لە ناوچەی شنگال و چیای شنگال جێگیربوونە، بەشێک لەو هێزانە بە تێوەگلان لە چاوپۆشیکردن لە دزەکردن لەسەر سنوور بەرامبەر پارە تۆمەتبار دەکرێن، بەڵام ئەو هێزانە ئەو تۆمەتانە رەتدەکەنەوە.  کێشەیەکی دیکەی ئاڵۆزی سنووری نێوان عێراق و سووریا لەوەدایە، بەشی هەرە زۆری ناوچەکانی سەر ئەو سنوورە لە عێراق و سووریا دەشت و بیابانێکی زۆر فراوانە، واتا بەربەستی سرووشتی ئەوتۆ لەو ناوچانەدا نییە رێگر بێت لە دزەکردنی چەکدارانی گرووپە تووندئاژۆکان بۆ نێو خاکی عێراق، لەو کاتەی شارەزا سەربازییەکان دەڵێن، بۆ پاراستنی ئەو دەشت و بیابانە عێراق پێویستی بە چاودێری ئاسمانیی و زانیاری هەواڵگرییە، بەڵام هەواڵگریی و هێز و توانای ئاسمانیی عێراق لاوازن.  لە پاڵ هەموو ئەو کێشانە، مەترسی هەیە چەکدارانی داعش لە ساڵی ٢٠١٤ وە توونێلیان لە نێوان ناوچە سنوورییەکانی عێراق و سووریا هەڵکەندبێت، لە کاتێکدا تاوەکو ئێستا هێزە ئەمنییەکانی عێراق هیچ تونێلێکی درێژیان لەسەر سنوور نەدۆزیوەتەوە.  لە بەرامبەر هەموو ئەو مەترسییانە حکومەتی عێراق لە ناوەڕاستی ساڵی ٢٠٢١ دا هێزی زیاتری رەوانەی سنووری عێراق لەگەڵ سووریا کرد، بۆ پاراستنی ئەو سنوورە، لە دیوی پارێزگاکانی ئەنبار و نەینەوا.