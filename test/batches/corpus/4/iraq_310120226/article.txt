عەقیل ردینی، سەرکردەی هاوپەیمانیی نەسر ئەمڕۆ دووشەممە ٣١ - ٠١ - ٢٠٢٢ بە تۆڕی میدیایی رووداوی راگەیاند، کۆبوونەوەکەی ئەمڕۆ "زۆر گرنگە بۆ چارەسەرکردنی ناکۆکییەکانی نێو ماڵی شیعە و کورد، چونکە هەردوو جەمسەری شیعە کە چوارچێوەی هاوئاهەنگی و فراکسیۆنی سەدرین سەبارەت بە پێکهێنانی حکومەتی نوێ ناکۆکن؛ هاوکات پارتی دیموکراتی کوردستان و یەکێتیی نیشتمانیی کوردستان سەبارەت بە پۆستی سەرۆککۆماری عێراق ناکۆکن".  ئەمڕۆ نێچیرڤان بارزانی، سەرۆکی هەرێمی کوردستان، محەممەد حەلبووسی، سەرۆکی پەرلەمانی عێراق و خەمیس خەنجەر، سەرۆکی هاوپەیمانیی سەروەریی سوننەکانی عێراق چوونە نەجەف لە حەنانە لەگەڵ موقتەدا سەدر، رێبەری رەوتی سەدر لەبارەی پێکهێنانی حکومەتی نوێی عێراق کۆبوونەوە.  عەقیل ردینی گوتیشی، دەکرێت ئەو کۆبوونەوەیە ئەنجامێکی وەهای هەبێت کە ببێتەهۆی یەکخستنی نێو ماڵی شیعە و کورد، بەڵام "چوارچێوەی هاوئاهەنگی سوورە لەسەر بەشداریکردنی هەموو لایەنەکانی بێ جیاوازی لە حکومەتی داهاتووی عێراق، ئەگەرنا دۆخی سیاسی ئاڵۆزتر دەبێت".  ئەوە لە کاتێکدایە چوارچێوەی هاوئاهەنگی کە نزیکەی ٧٥ کورسییان هەیە و لە هاوپەیمانیی دەوڵەتی یاسا بە سەرۆکایەتیی نووری مالیکی و هاوپەیمانیی فەتح بە سەرۆکایەتیی هادی عامری و چەند لایەنێکی دیکەی شیعە پێکهاتووە، لە زاری هادی عامری، سەرۆکی هاوپەیمانیی فەتح و لە کۆتایی هەفتەی رابردوودا وەڵامی مەرجی رێبەری رەوتی سەدری دایەوە تایبەت بە ڤیتۆی موقتەدا سەدر لەسەر بەشدارینەکردنی هاوپەیمانیی دەوڵەتی یاسا لە حکومەت؛ هادی عامری لەوبارەوە رایگەیاند: "چوارچێوەی هاوئاهەنگی هیچکات قبووڵ ناکات لایەنێکی شیعە بە تەنیا پەراوێز بخرێت؛ ئەگەر حکومەتی زۆرینەی نیشتمانیتان دەوێ ئێمەش پێشوازیی لێدەکەین".