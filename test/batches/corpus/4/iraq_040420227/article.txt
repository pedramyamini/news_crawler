زۆنگاوەکانی پارێزگاکانی میسان، زیقار و بەسرە دیارترینی ناوچەکانی عێراقن بۆ بەخێوکردنی گامێش، بەڵام ئێستا ئاوی ئەو زۆنگاوانەش پیس بوون و رووبەریان بچووکبووەتەوە، ئەوەش بەهۆی گۆڕانی کەشوهەوا و وشکەساڵی، لەگەڵ کەمکردنەوەی بەشە ئاوی عێراق لە رووبارەکانی دیجلە و فورات و ئاوی هاتوو لە ئێرانەوە.  مەهدی رەشید حەمدانی، وەزیری سەرچاوەکانی ئاوی عێراق دەڵێت، "بەداخەوە دانوستاندنەکان لەگەڵ ئێران هێشتا وەستاون، هیوادارین بەمزووانە دەستپێبکەنەوە، بەڵام دانوستاندنەکانمان لەگەڵ تورکیا بەردەوامن، دیدارمان لەگەڵ باڵیۆزی تورکیا لە عێراق بەرهەمدار بوو، دوای رەمەزانیش نێردەی سەرۆکوەزیرانی تورکیا بۆ ئاو سەردانمان دەکات و دانوستاندنی جیددی دەکەین سەبارەت بە بەشە ئاوی عێراق".  وەزارەتی سەرچاوەکانی ئاو دەڵێت، عێراق ساڵانە لانیکەم پێویستی بە ٥٣ ملیار مەتر سێجا ئاوە، بەڵام لە چەند ساڵی رابردوودا بەهۆی وشکەساڵی و سیاسەتی تورکیا و ئێرانەوە کە زیاتر لە جاران ئاوی رووبارەکان بۆ خۆیان گلدەدەنەوە، عێراق نەیتوانیوە ئەو بڕە ئاوە دابینبکات، بە راددەیەک کە چاندنی گەنم و برنج و چەند بەروبوومێکی دیکەی سنووردار کردووە و بۆ چارەیەک دەگەڕێت.  حاکم زاملی، جێگری یەکەمی سەرۆکی پەرلەمانی عێراق رایگەیاندووە، "پرسی ئاو ترسناکترین پرسە و هەستیارە و پەیوەندیی بە ژیانمانەوە هەیە، بۆیە پەرلەمان پەنا بۆ گوشارخستنەسەر وڵاتانی دراوسێ دەبات بۆئەوەی بەشە ئاوی راستەقینەی خۆمانمان بدەنێ، عێراقیش لاواز نییە، ئاڵوگۆڕی بازرگانیمان لەگەڵ تورکیا زیاتر لە ٢٠ ملیار دۆلارە، ئاڵوگۆڕی بازرگانیمان لەگەڵ ئێران زۆرە و زەبەلاحە، بۆیە ئێمە ئامرازی گوشارخستنەسەر وڵاتانی دراوسێمان هەیە".  وەزارەتی سەرچاوەکانی ئاوی عێراق دەڵێت، زیاتر لە ٩٠ % ی ئەو ئاوەی دەڕژێتە نێو خاکی عێراق لە وڵاتانی دراوسێیەوە دێت، بەتایبەتی تورکیا و ئێران، بۆیە کەمکردنەوەی ئاو لەلایەن ئەو دوو وڵاتەوە کاریگەریی زۆری خستووەتەسەر هەموو عێراق.  ئەو وەزارەتەی عێراق باسی لەوەش کردووە، کەمئاوی عێراق ناچار دەکات ئەمساڵیش پلانی کشتوکاڵیی خۆی بۆ کەمتر لە نیوە بچووک بکات، چونکە وشکەساڵی وا سێ ساڵە بەدوای یەکدا بەردەوامە.