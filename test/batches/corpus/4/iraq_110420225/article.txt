ئیحسان عەبدلجەبار، وەزیری نەوتی عێراق باس لەوە دەکات، "ئەوەی بەدیمانکرد زۆر ئەرێنی بوو لەلایەنی هەرێمی کوردستانەوە. لە بنەڕەتدا کرانەوەیەکی گەورەش هەیە لەلایەن وەزارەتی نەوتی فیدراڵیەوە بۆ دۆزینەوەی چارەسەر و میکانیزمەکان، بەمەبەستی کۆتاییهێنان بەکێشەکان. "   وەزیری نەوتی عێراق دەشڵێت، "چاوەڕێ دەکەین لە رۆژانی داهاتوودا شاندەکە وەڵاممان بدەنەوە، ئەمەش دوای ئەوەی دەگەڕێنەوە لای ئیدارەی باڵای هەرێم. پشتیوان بەخوا سەرەتایەکی خێر دەبێت بۆ هەموو وڵات و کۆتایی بەو گفتوگۆ و مشتومڕە دەهێنێت، کە ساڵانێکە درێژەی هەیە. "   شاندەکە دیدگای حکومەتی هەرێمی کوردستانیان روونکردەوە کە لەسەر زاری خالید شوانی راگەیێندرا، کە دەیەوێت ئەو کێشەیە بەپێی دەستوور و بەشێوەیەکی ریشەیی چارەسەر بکرێت، داهاتەکەشی بەشێوەیەکی یەکسان دابەش بکرێت. هاوکات دەرکردنی یاسای نەوت و گازیش لە پەرلەمانی عێراق بە گرنگ و پێویست دەزانن، بەشێوەیەک ئەو کێشەیە بەتەواوی چارەسەر بکات.  خالید شوانی، سەرۆکی شاندی حکومەتی هەرێمی کوردستان رایدەگەیێنێت، "میکانیزم و بنەماکان لەو کۆبوونەوەیەدا باسکران کە دەتوانم بڵێم کۆبوونەوەیەکی راشکاوانە بوو، هەندێک میکانیزممان دانا، دەکرێت ببێتە نەخشەڕێگای ئایندەیی بۆ چارەسەرکردنی کێشەی نەوت، بە هەموو جومگەکانییەوە بەشێوەیەکی ریشەیی. "   سەرۆکی شاندی حکومەتی هەرێمی کوردستان ئاماژە بەوەش دەکات، "پێمانوایە باشترین چارەسەر بۆ چارەسەرکردنی ئەو کێشانە، دەرکردنی یاسای نەوت و گازی فیدراڵییە، بەڵام ئەو پرەنسیپانە کە گفتوگۆی لەبارەوە کراوە و لە ئایندەش گفتوگۆی لەسەر دەکرێت، دەکرێت ببێتە کرۆکی ئەو یاسایە کاتێک دەبێتە یاسا. هەروەها سەرەتایەکی باشە لە هاوکاری نێوان حکومەتی فیدراڵی و حکومەتی هەرێمی کوردستان بۆ یەکلایکردنەوەی دۆسیەی نەوت. "   دوای کۆبوونەوە لەگەڵ شاندی حکومەتی هەرێمی کوردستان، وەزارەتی نەوتی عێراق، راگەیێندراوێکی بڵاوکردەوە، ئیحسان عەبدولجەبار، وەزیری نەوتی عێراق رایگەیاندووە، پرەنسیپە گشتییەکانی وەزارەتەکەیان بریتییە لەوەی هەرێمی کوردستان سەرجەم ئەو گرێبەستانە رەوانە بکات، کە لەگەڵ وڵاتان و کۆمپانیا نەوتییەکان واژۆی کردووە بەمەبەستی پێداچوونەوە و هەموارکردنەوە و چاککردنیان، جگە لەوەی ئەو لایەنەی واژۆی کردووە دەگۆڕدرێت بۆ کۆمپانیایەکی نەوتی کە بۆ ئەو مەبەستە دروستدەکرێت. بەپێی بڕیاری ئەنجوومەنی وەزیرانی عێراق، بارەگاکەی لە هەولێر دەبێت. "   هەروەها پرەنسیپەکانی وەزارەتی نەوتی عێراق ئەوەش لەخۆدەگرێت کە هەژمارێکی بانکی لە یەکێک لە بانکە جیهانییەکان دەکرێتەوە، سەر بە وەزارەتی دارایی دەبێت و بەکاردەهێنرێت بۆ دابینکردنی پارەکان بۆ بەرژەوەندیی هەرێمی کوردستان.