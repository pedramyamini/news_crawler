ئەو خێزانە لە دۆخێکی سەختدا دەژین و بە ئەستەم بژێویی رۆژانەیان پەیدا دەکەن، گلەیی لە دۆخی خراپی ژیانیان دەکەن و دەڵێن، "خواردنی ئەمڕۆیان تەنیا مەنجەڵێکی نیسک بووە". خالیدە حەسەن، کابانی ماڵ بە رووداوی گوت، "من ئەوان بەخێو دەکەم، نایلۆن و قوتوو کۆدەکەینەوە و بژێوی خۆمانی پێ دابین دەکەین، ئەم کوڕەم لاڵە و ئەوانی بچووکتریش دەچنە قوتابخانە، ئەم کچەشم لە ماڵ دانیشتووە. ئەمە دۆخی ژیانمانە و کاتێک باران دەبارێت ماڵمان دڵۆپە دەکات. "  کوڕی گەورەی ئەو خێزانە تەمەنی ١٧ ساڵە و توانای قسەکردنی نییە، براکەشی کە لەو بچووکترە، قوتابخانەی جێهێشتووە بۆ ئەوەی بژێویی خوشک و براکانی دیکەی دابین بکات.  ئەحمەد عەباس، کرێکارە و باسی لەوە کرد، "لەو کاتەی داعش هاتنە ئێرە، منیش تەمەنم گەورە بوو و خوێندنم جێهێشت، من کرێکاری دەکەم و لەگەڵ وەستایەکی سپیکاریی کار دەکەم، رۆژانە ١٠ تاوەکو ١٥ هەزار و هەندێکجاریش هەفتانە پارەم دەداتێ. "  زۆرینەی ئەو منداڵانەی لە بازاڕی یونس پێغەمبەر لە موسڵ کاردەکەن، بێ باوکن و داهاتی ماڵەوەیان لەسەر ئەوانە. لەو بازاڕە نەک تەنیا منداڵ، بەڵکو گەنج و بە تەمەنەکانیش بەهۆی نەبوونیی و هەژارییەوە، هەر کارێک هەبێت بە ناچارییەوە دەیکەن.  ئەیمەن رەعد، کرێکارێکی دیکەیە و ئاماژە بەوە دەکات، "ئەوە چوار ساڵە لێرە کۆڵبەری دەکەم، رۆژانەم لەنێوان هەشت بۆ ١٠ هەزارە. "  بەگوێرەی ئاماری وەزارەتی پلاندانانی عێراق، هەرسێ پارێزگای ئەنبار، سەلاحەددین و نەینەوا رێژەی هەژاری تێیاندا لە سەرجەم پارێزگاکانی دیکەی عێراق زیاترە، هەر بەگوێرەی ئامارەکە، تەنیا لە پارێزگای نەینەوا ئەو منداڵانەی کە تەمەنیان لە هەشت ساڵ کەمترە، ژمارەیان ١٩٧ هەزار منداڵە.