رۆژی شەممە ٢١ ـی ئایاری ٢٠٢٢، عەبدولجەبار ئەحمەد شایع، بەڕێوەبەری بەنداوی عوزێم بە تۆڕی میدیایی رووداوی راگەیاند، "بەنداوی عوزێم نزیکەی ٤٨٠ ملیۆن مەتر سێجا ئاوی تێدایە، ئەو بڕە ئاوە تەنیا بۆ خواردنەوەیە نەک بۆ کشتوکاڵ کردن. "   بەنداوی عوزێم، توانای کۆگاکردنی نزیکەی ١.٥ ملیار مەتر سێجا ئاوی هەیە.   لەبارەی رێژەی بەردانەوەی ئاو، بەڕێوەبەری بەنداوی عوزێم ئاماژەی بەوە کرد، نزیکەی نۆ مەتر سێجا لە چرکەیەدا ئاو لە بەنداوەکەوە بۆ خەڵک بەردەدرێتەوە، ئەمەش بڕێکی "پێویستە" بۆ ئاوی خواردنەوە.   لەبارەی ئەو ئاوەی لە شارەکانی باشووری کۆردستانەوە دەچێتەوە سەر بەنداوەکە، عەبدولجەبار ئەحمەد باسی لەوە کرد، "ئەو ئاوەی لە سلێمانی و کەرکووکەوە دێت کەمە، بە نزیکەی چوار مەتر سێجا لە چرکەیەکدا دەخەمڵێنرێت، واتا نیوەی ئاوی بەردراوە. "   بەنداوی عوزێم، دەکەوێتە سەر رووباری عوزێم، ١٣٣ کلیۆمەتر لە باکووری رۆژهەڵاتی بەغدا دوورە، دەکەوێتە سنووری پارێزگای دیالە. پڕۆژەکە سوودی لێوەردەگیرێت بۆ کۆنتڕۆڵکردنی لافاو لە رووباری عوزێم و دابینکردنی ئاوی پێویست بۆ ئاودانی رووبەریی کشتوکاڵ لەگەڵ بەرهەمهێنانی کارەبا.   بەڕێوەبەری بەنداوی عوزێم گوتیشی، "لە وەرزی هاویندا کشتوکاڵ لە سنووری ناحیەکەدا ناکرێت، تاوەکو وەرزی زستان دێت لە مانگی تشرینی داهاتوو. "