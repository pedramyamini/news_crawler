دوو رۆژ لەمەوبەر لە هەژماری موهەننەد نەعیم، راوێژکاری دەزگای ئاسایشی نیشتمانیی عێراق بابەتێک بڵاوکرایەوە بە ناونیشانی (بەهەرێمکردنی عێراق) کە رەخنەی زۆر تووندی لە هەموو پارێزگارەکانی عێراق و مەرجەعییەتی باڵای شیعە و مامەڵەی هۆزەکان و سوننە و کورد گرت.  دەزگای ئاسایشی نیشتمانیی عێراق، ئەمڕۆ یەکشەممە ١٥.٥.٢٠٢٢ لە راگەیێندراوێکدا دەڵێت: "ئێمە هەوڵدەدەین ببینە شوێنێک بۆ یەکگرتوویی نیشتمانی بۆ هەموو پێکهاتەکان و ئایینزاکانی گەلی عێراق؛ بۆیە لە روانگەی ئەو بەهایانە و ئەو پرەنسیپە نەگۆڕەی دەزگاکەمان، سەرۆکی دەزگای ئاسایشی نیشتمانیی عێراق بڕیاریدا بەڕێز موهەننەد نەعیم، راوێژکاری دەزگای ئاسایشی نیشتمانی لە پۆستەکەی دووربخاتەوە، هەروەها بڕیاریدا لێکۆڵینەوە لەگەڵ موهەننەد نەعیم بکرێت بۆ دڵنیابوون لەو بڵاوکراوەیەی کە بەناوی ئەو لە تۆڕە کۆمەڵایەتییەکاندا بڵاوبووەتەوە".  بەڵام زۆری پێنەچوو موهەننەد نەعیم، راوێژکاری دەزگای ئاسایشی نیشتمانیی عێراق دوای بڕیاری دوورخستنەوەی لە پۆستەکەی لە هەژماری خۆیدا لە تویتەر رایگەیاند: "جارێکی دیکە دووچاری هەڵمەتێکی بەئامانجکردن بوومەوە کە رێکخراوە بۆ شێواندنی ناوبانگم. بۆیە سەبارەت بەو بابەتەی کە بە ساختە بەناوی منەوە بڵاوکراوەتەوە دەڵێم، هۆکارەکەی ئەوەیە هەژمارەکەم لە فەیسبووک هاککراوە".