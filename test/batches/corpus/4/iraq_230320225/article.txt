ئەمڕۆ چوارشەممە، ٢٣ ى ئادارى ٢٠٢٢ ئاژانسى دەنگوباسی نیمچەفەرمیى عێراق لەسەر زارى حەیدەر مەجید، گوتەبێژى ئەمینداریێتیى گشتیى ئەنجوومەنى وەزیرانى عێراقەوە بڵاوکردەوە، رێوشوێن دەگرنەبەر بۆ رێگريى لە دزەپێکردنى ئەو نووسراوانەى ئەمینداریەتەکە ئاڕاستەى وەزارت و دامەزراوەکانى دیکە دەکرێت، کە بۆ بڵاوکردنەوە نین.  حەیدەر مەجید رایگەیاندووە؛ بەشێک لەو بەڵگەنامانەى لە تۆڕە کۆمەڵایەتییەکان بڵاوکراونەتەوە، پێچەوانەى رێنماییەکانە و زانیاریى تایبەتى تێدایە، کە پێویستە تەنیا لەنێوان دامەزراوەکاندا بێت و پەیوەنديى بە هاووڵاتیەوە نییە، دەشڵێت: "گشتاندنمان بۆ دامەزراوەکان کردووە کە رێگریى لەو دیاردەیە بکەن و سزاى ئەو فەرمانبەرانەیان بدەن کە هەوڵى دزەپێکردنى ئەو بەڵگەنامانە دەدەن. "  لەدواى ساڵى ٢٠١٤ دیاردەى دزەپێکردنى بەڵگەنامەفەرمییەکان لە وەزارەت و دامەزراوە حکومییەکانى عێراق زیادیکرد، بەشێکیان لە تۆڕە کۆمەڵایەتییەکان بڵاودەکرانەوە، بەشێکى دیکەیان دەگەیشتنە کەناڵەکانى راگەیاندن. هەندێکجار بەڵگەنامەى نھێنیى نێوان وەزارەتى ناوخۆ و بەرگریى بۆ دامەزراوەکانیان، دزەیان پێدەکرا، کە نھێنى و پەیوەنداربوون بە پرسە ئەمنییەکانەوە.  موسەننا ئەمین، ئەندامى پەرلەمانى عێراق بە تۆڕى میدیایی رووداوى راگەیاند: "ئەو دیاردەیە بەشێکە لە پرۆسەى گەندەڵى لە عێراق. فەرمانبەر بۆ سوودى کەسی خۆى ئەو کارە دەکات، ئەمەش بۆ دەستکەوتنى پارەیە، یان خۆنواندن".  موسەنا ئەمین روونیکردەوە، بەشێک لەو بەڵگەنامانە لەلایەن گرووپە تیرۆریستییەکان و دەزگاى هەواڵگریى وڵاتانەوە دزەیان پێدەکرێت، هۆکارى بنبڕنەکردنیشى پەیوەندیدارە بە بێهێزى دامەزراوەکان لە گرتنەبەرى رێوشوێن لەدژى ئەو کەسانەى، کە بەڵگەنامەکان دزە پێدەکەن.  لە ساڵى ٢٠١٣ نوورى مالیکى، سەرۆکوەزیرانى پێشووترى عێراق فەرمانێکى دەرکرد بۆ رێگرى لە دزەکردنى بەڵگەنامە فەرمییەکان و بڵاوکردنەوە لە تۆڕە کۆمەڵایەتییەکان و کەناڵەکانى تەلەفزیۆن.  بەگوێرەى بڕیارەکە سەرۆکى یەکەى ئیداریى ئەو دامەزراوەیەى بەڵگەنامەیەى لێوە دزەپێدەکرێت، بەرپرسی دەبێت لەو کێشەیە و سزا دەدرێت.  بەگوێرەى بڕگەى حەوتى ماددەى چوارى یاسای رێکخستى فەرمانبەرانى دەوڵەت و کەرتى گشتى ساڵى ١٩٩١، پێویستە فەرمانبەر پارێزگارى لە نھێنى بەڵگەنامە فەرمییەکانى فەرمانگەکەى بکات، تەنانەت لەپاش کۆتایی هاتنى ماوەى خزمەتى فەرمی.