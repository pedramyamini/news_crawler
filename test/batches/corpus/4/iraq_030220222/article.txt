ئەحمەد عیساوی، ئەندامی دەستەی گشتیی رەوتی حیکمە لەکاتی بەشداریکردنی لە بوولتەنی هەواڵەکانی کاژێر ١٠: ٠٠ی تۆڕی میدیایی رووداو کە سنوور مەجید لە ستۆدیۆکانی رووداو لە سلێمانییەوە پێشکێشی دەکات، لەبارەی رێککەوتنی نێوان لایەنە سیاسییەکانی عێراق دوای دەستپێشخەرییەکی سەرۆک بارزانی رایگەیاند: "دوای گفتوگۆ و دانوستاندنی نێچیرڤان بارزانی لە حەنانە و پەیوەندییەکانی بەڕێز مەسعود بارزانی لەگەڵ کوتلە و لایەنە سیاسییەکانی عێراق و سەرکردەکانی چوارچێوەی هاوئاهەنگی، گەشبینین بەوەی بەم نزیکانە سەرجەم هێزەکان رێکدەکەون و حکومەتێکی بەهێز پێکدەهێندرێت و ئۆپۆزیسیۆنێکی بەهێزیش لەنێو پەرلەماندا دەبێت".  بە گوتەی ئەحمەد عیساوی: "لە دوایین چرکە ساتەکاندا چوارچێوەی هاوئاهەنگی و رەوتی سەدر و پارتی دیموکراتی کوردستان و عەزم و تەقەدووم دەگەنە رێککەوتن".  سەبارەت بە خۆ یەکلاکردنەوەی لایەنەکانی نێو چوارچێوەی هاوئاهەنگی بۆ دەنگدان بە بەربژێری سەرۆککۆمار، ئەندامەکەی دەستەی گشتیی رەوتی حیکمە گوتی: "وەک دەزانن لە سەرەتاوە ڤیتۆ هەبووە لەسەر بەڕێز بەرهەم ساڵح، گوشار هەبووە خەڵکانێکیش لە بەرهەم ساڵح رازی نین؛ راستە هەندێک تێبینی و ڤیتۆ لەسەر بەڕێز هۆشیار زێباری هەبووە، بەڵام بەگشتی بە تێڕوانینی من، بەڕێز هۆشیار زێباری زیاتر قبووڵکراوە لە بەڕێز بەرهەم ساڵح، بە تایبەتی لەنێو چوارچێوەی هاوئاهەنگی".  ئەحمەد عیساوی پێیوایە کە "ئەمڕۆ بەربژێرەکەی پارتی دیموکراتی کوردستان چانسی زیاترە بەو پێیەی پارتی گەورەترین فراکسیۆنی کوردیە و ئەو نەخشەی سیاسەتی کورد لە ناوەند دادەڕێژێت؛ بۆیە لەو بڕوایەدام بەڕێز هۆشیار زێباری لەنێو پەرلەمان دەنگی لەسەر دەدرێت و پەسند دەکرێت وەکو سەرۆککۆمار. ئێمەش لەنێو پەرلەمان رای خۆمان لەسەر ئەو بەربژێرکردنە ئاشکرا دەکەین، بەڵام دەمەوێت ئاشکرای بکەم ئەوەیە لێکتێگەیشتنێکی زۆر گەورە لەنێوان چوارچێوەی هاوئاهەنگی و رەوتی سەدر هەیە و لە چەند رۆژێکی کەمی داهاتوودا رادەگەیێندرێت".