سەفا ئەلسەعیدی، ئەندازیار لە کۆمپانیای گازی بەسرە رایگەیاند، "کۆمەڵگەی ئێمە قبووڵی ناکات کچ دوور لە ماڵ و لە دەرەوەی ماڵ بژی، بۆیە ئەوە شتێکی نوێ بوو، دایکم دژی بابەتەکە بوو، چونکە هەموو دایکێک لەسەر کچەکەی دەترسێت، ئەو پێی دەگوتم لە قسەی خەڵکی لەسەرت دەترسم، ئەوە تەنانەت کاریگەریی دەبێت لەسەر شووکردن و ناوبانگم، بەڵام منیش پاڵنەرم هەبوو، بە جۆرێک وەکو ئاڵنگاری بینیم، کە جۆرێک سەرکێشیی تێدایە... هانی کچانی دیکەشم دا، بەتایبەت لە سەرەتای کارەکەمدا، من کاتێک لە کێڵگەی مەجنوون کارم دەکرد، سەرەتا تاکە کچی عێراقی بووم کە چوومە کەمپ بۆ مانەوە، بەڵام دوای ماوەیەکی کەم ئەو کچانەی کە رۆژانە لە ئۆفیس دەوامیان دەکرد، داوایان کرد دەوامیان بگۆڕدرێت و لە کەمپ بمێننەوە".  سرووشتی کارکردن لە کەرتی نەوت و گازدا وا پێویست دەکات کارمەندانی ئەو بوارە بە درێژایی چەندین رۆژ دوور لە ماڵی خۆیان لە کێڵگەکان و پاڵاوگەکاندا بمێننەوە، ئەوەش یەکێکە لە هۆکارەکانی کەم کارکردنی ئافرەتان لەو کەرتە زۆر فراوانە لە عێراق.  دەلال عەبدولئەمیر، ئەندازیار لە کۆمپانیای گازی بەسرە دەڵێت، "یەکەم کاری منە کە توانیم لە رێگەیەوە بچمە ژینگەیەک کە پیاو بەسەریدا زاڵە، چونکە هەر بوونم لە ژینگەیەک کە زیاتر پیاوان بەسەریدا زاڵن، لە راستیدا لە سەرەتا دووچاری گەردەلوولێک لە ترسی کردمەوە.. ئەو کارە و ئەو بوارە ئەو خاڵەیان فێرکردم، مەترسە و دوودڵ مەبە، وا بیرمەکەرەوە و بترسی لەوەی نەتوانی ئەنجامی بدەیت، نەخێر تۆ ئەنجامی دەدەیت".  ئامارەکانی وەزارەتی پلاندانانی عێراق دەڵێن، نیوەی دانیشتووانی عێراق لە رەگەزی مێن، بۆیە لایەنگرانی کارکردنی ئافرەتان بە ئازادی دەڵێن، "ئافرەتان تەنانەت بە ژمارە نیوەی کۆمەڵگەی عێراقن، بۆیە رێگریکردن لە کارکردنی نیوەی کۆمەڵگە هۆکارێکی گەورەی دواکەوتنی ئابووریی عێراقە".  بانکی نێودەوڵەتی لە راپۆرتی وەرزیی خۆیدا لە ساڵی ٢٠٢١ ئاشکرای کرد کە بەهۆی تەشەنەکردنی ڤایرۆسی کۆرۆنا بەشداریی ئافرەتان لە هێزی کاردا لە عێراق بۆ ١١.٦ % دابەزیوە.