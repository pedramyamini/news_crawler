سەتار دەمبووس، سەرۆکی یەکێتیی کرێکارانی عێراق بە رادیۆی رووداوی راگەیاند، لە عێراق یەک ملیۆن کرێکار ناویان لە سەندیکاکانی کرێکارانی عێراق تۆمارکردووە لە کۆی ١٥ ملیۆن کرێکار.  سەرۆکی یەکێتیی کرێکارانی عێراق گوتیشی، "ئەو کێشانەی هەمانە کرێکارانی بیانین، ئەوان زۆر ناڕێکخراون و ب ەشێوەیەکی هەڕەمەکی دێنە عێراق، ئەمە لەڕووی تەندروستی و هەم لەڕووی ئابووریشەوە کاریگەریی دەبێت، ناکرێت کرێکار بەو شێوەیە بێنە نێو عێراق. ٩٠ % ی کرێکاری بیانی کە لە عێراقن لە وڵاتانی ئاسیان، هاتنی ئەو کرێکارانە زۆر ناڕێکخراوە، بۆیەش هیچ ئامارێکی دروست لەسەر ئەو کرێکارانە نییە، وەزارەتی کار و کاروباری کۆمەڵایەتییش هیچ ئامارێکی دروستی لەسەریان نییە، ئەو کرێکارانە بە بیانووی جیاواز هاتوونەتە نێو عێراق و ماونەتەوە و لێرە کار دەکەن. "  لەبارەی بیمەی کۆمەڵایەتیی کرێکارانەوە سەتار دەمبووس ئەوەی خستەڕوو، "ئێستا باشترە، بیمەی کۆمەڵایەتی لەچاو ساڵی رابردوو زۆر باشترە، پار ٣٠٠ هەزار کەس ناوی تۆمارکرابوو، ئەمساڵ گەیشتووەتە ٦٥٠ هەزار کەس. "  بە گوتەی سەرۆکی یەکێتی کرێکارانی عێراق، ئەندامبوون لە هەر شەش سەندیکا یاساییەکەی کرێکاران لە عێراق خۆویستانەیە و بە زۆر کەس ناکرێتە ئەندام لە سەندیکاکان. هەروەها بەپێی یاساکانیش ئابوونەیان لێوەردەگیرێت و ناسنامەیان بۆ دەکرێت و ئێمە لە هەر کێشەیەکدا بەرگرییان لێ دەکەین.