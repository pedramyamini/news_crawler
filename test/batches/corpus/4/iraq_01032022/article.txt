ئەو دانیشتنەى دادگەکە لەپاش ئەوە هات، رۆژی چوارشەممەى رابردوو (٢٣ ـی شوبات) یەکلاکردنەوەى ئەو پرسەى دواخست بۆ ئەمڕۆ سێشەممە.  تانەکە لەلایەن باسم خەشان، ئەندامى ئەنجوومەنى نوێنەران پێشکەش بە دادگەی باڵاى فیدراڵى کراوە، ئەو پێیوایە دووبارە کردنەوەى دەرگەى خۆبەربژێرکردن پێچەوانەى هەردوو ماددەى ٥٩ و ٧٢ ـى دەستووری عێراقە کە تایبەتن بە پرۆسەى خۆبەربژێرکردن بۆ پۆستى سەرۆککۆمار و بڕیاردان لەنێو ئەنجوومەنى نوێنەراندا.  لە ٨ ـى مانگى شوباتى رابردوودا محەممەد حەلبووسی، سەرۆکى ئەنجوومەنى نوێنەرانی عێراق بۆ جارێکى دیکە دەرگەى خۆبەربژێرکردنی بۆ پۆستى سەرۆککۆمار کردەوە، لەپاش کۆتاییهاتنى ئەو ٣٠ رۆژەى دەستوور دیاریکردووە بۆ هەڵبژاردنى سەرۆککۆمار لە پاش یەکەم کۆبوونەوەى ئەنجوومەنى نوێنەرانى نوێ، بەبێ ئەوەى ئەو پرۆسەیە ئەنجام بدرێت بەهۆى ئامادەنەبوونى ژمارەى یاسایی پەرلەمانتاران بۆ بەڕێوەچوونى کۆبوونەوەى تایبەت بەو هەڵبژاردنە.   لە ٢٢ ـى شوبات سەرۆکایەتیی ئەنجوومەنى نوێنەرانى عێراق ناوى ٣٣ بەربژێری راگەیاند، کە خۆیان بۆ پۆستى سەرۆککۆمار بەربژێرکردووە.  رۆژی دووشەممە، ٢٨ - ٢ - ٢٠٢٢، ئەنجوومەنى نوێنەرانى عێراق رایگەیاند، کۆبوونەوەى داهاتووى ئەنجوومەنەکە بۆ هەڵبژاردنى سەرۆککۆمار دەبێت.  تاوەکو ئێستا یەکێتیی نیشتمانیی کوردستان د. بەرهەم ساڵح، سەرۆککۆماری ئێستای وەکو بەربژێری خۆی دیاریکردووە و پارتی دیموکراتی کوردستانیش رێبەر ئەحمەد، وەزیری ناوخۆی بەربژێرکردووە بۆ وەرگرتنی پۆستەکە.