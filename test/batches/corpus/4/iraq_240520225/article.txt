جاسم حەمادی، وەزیری ژینگەی عێراق بە تۆڕى میدیایی رووداوى راگەیاند؛ عێراق یەکێکە لەو وڵاتانەى زۆرترین کاریگەریى گۆڕانکارى کەشوهەوایان لەسەرە، کەمکردنێکى زۆر هەیە لە سەرچاوە ئاوییەکانیان، رێژەی بەبیابانبوون زیادیکردووە، بۆیە کاریگەریى گۆڕانکارى کەشوهەوا لە عێراق زۆر دەرکەوتووە. دەشڵێت: " زیادبوونى شەپۆلەکانى خۆڵبارین و ئەنجامى گۆڕانکاریی کەشوهەوان و کاریگەرییەکانى تەنیا لەسەر ژینگەى عێراق نییە، بەڵکو لەسەر ژینگەى هەموو وڵاتانى جیهان هەیە".  وەزیرى ژینگەى عێراق گوتى: "زۆرینەى شەپۆلەکانى خۆڵبارین کە لەعێراق روودەدەن لە دەرەوەى سنوورى عێراقەوە هەڵدەکەن و شەپۆلی هەرێمین و لە بیابانى دێرزورى سووریا و ئوردن و عەرەبستانى سعودیە هەڵدەکەن".  بەگوێرەى ئامارەەکانى دەستەى کەشناسی و بوومەلەرزەزانی عێراق ئەمساڵ تاوەکو ئێستا ١٠ شەپۆلی خۆڵبارین لە عێراق و هەرێمی کوردستان تۆمارکراون، کە دواینیان لە رۆژی دووشەممەوە دەستیپێکردووە و کاریگەرییەکەی تائێستاش بەردەوامە.  وشکەساڵى و کەمبوونەوە ئاو و رێژەى سەوزایی، بەهۆکارى زۆربوونى خۆڵبارین و کاریگەرییەکانى دادەنرێت لە عێراقدا.   وەزیرى ژینگەى ئاماژەى بەوەدا لیژنەیەکى دانوستاندنیان هەیە بۆ گفتوگۆ لەگەڵ کۆمارى ئیسلامیى ئێران و تورکیا، کە سەرچاوە سەرەکییەکانی ئاوەکانى عێراق لەو وڵاتانەوەن و گوتى: "ئەو پرسە بە دیالۆگى دیپلۆماسی هێمن چارەسەر دەکرێن، لە رێگە دانوستاندنی دوو قۆڵى یان فرە قۆڵى، بەرەوپێشچوونیش لەو دۆسێیەدا هەیە".