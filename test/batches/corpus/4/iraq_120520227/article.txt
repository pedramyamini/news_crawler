ئەحمەد روبەیعى، ئەندامى پەرلەمانى عێراق لە فراکسیۆنى نەهجى وەتەنى لەڕێگەى سەرۆکایەتیی پەرلەمانی عێراقەوە نامەیەکى ئاڕاستەى وەزیرى ناوخۆى عێراق کردووە و تێیدا داوایکردووە "روونکردنەوە بدات لەبارەى بەردوامیى کارکردنى کۆمپانیاى سیرکۆ لە فڕۆکەخانەى بەغدا"، ئەوە لە کاتێکدایە لە ساڵى ٢٠٢١ دا وەزارەتى ناوخۆ داوایکردووە کارى کۆمپانیاکە رابگیرێت.  لەو نووسراوەدا روبەیعى ئاماژەى بەوەداوە کە ٨ ـى کانوونى دووەمى ٢٠٢٠، بە بڕیارى ئەنجوومەنى وەزیرانی عێراق لیژنەى لێکۆڵینەوە لەسەر ئەو کۆمپانیایە پێکهێندرا، بەرلەوەى بڕیارى راگرتنى کارەکانى و هەڵوەشاندەوەى گرێبەستەکەى بدرێت، بەڵام دواتر لە ١٨ ـى ئابی ٢٠٢١، دەسەڵات بە بەڕێوەبەرى گەشتە ئاسمانییەکانى عێراق دراوە گرێبەستى کۆمپانیاکە نوێبکاتەوە.  ئەحمەد روبەیعى لەو بارەوە، رۆژی پێنجشەممە بە تۆڕى میدیایی رووداوى راگەیاند، بڕیارى راگرتنى کارەکانى ئەو کۆمپانیا بەریتانییە پەیوەندی بەوەوە هەبووە کە رۆڵى لە کوشتنی قاسم سلێمانى و ئەبومەهدى موهەندیس هەبووە و مانەوەى لەکارکردندا "مەترسییە بۆسەر ئاسايش و سەروەريى عێراق".  روبەیعى گوتى: "گرێبەستى کۆمپانیاکە لە ساڵى ٢٠٢٠ کۆتاییهاتووە و لیژنەى لێکۆڵینەوە لەو کوشتنە بڕیاریدا گرێبەستەکەى هەڵبوەشێندرێتەوە، بەڵام تاوەکو ئێستا بەردەوامە؛ هەرچەندە کارەکانى بە کارمەندى عێراقى ئەنجام دەدات".  کۆمپانیاى سیرکۆ بەریتانییە و بەگوێرەى گرێبەستەکەى لەگەڵ حکومەتى عێراق، ئەرکى چاودێریکردنى جووڵەى ئاسمانییە لە عێراق، بەگوتەى روبەیعى، لە دوای کۆتاییهاتن بە دەسەڵاتی سەدام لە ساڵی ٢٠٠٣، ئەو گرێبەستە بۆ کۆمپانیاکە کراوە و بەردەوامە.