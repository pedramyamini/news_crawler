دانوستاندنەکانی ئێران و سعودیە لە چوارچێوەی هەوڵەکانی سعودیە دێت بۆ کۆتاییهێنان بە جەنگی چەند ساڵەی هاوپەیمانیی عەرەبی لەگەڵ گرووپی حوسییەکانی یەمەن.  ئەحمەد سەحاف، گوتەبێژی وەزارەتی دەرەوەی عێراق دەڵێت، "دەرئەنجامی ئەو دانوستاندنانە پێمان وایە دەبێتە ھۆی بەرقەرارکردنی ئارامی و ئاسایش لە ناوچەکە، عێراق لەو نێوەندەدا ھەڵدەستێت بە جێبەجێکردنی ئەو ئەرکە، عێراق ھەموو ئامادەییەکی تێدایە بۆ باشکردنی پەیوەندییە ھەرێمی و نێودەوڵەتییەکان، ئەمە لەپێناو مامەڵەکردنە لەگەڵ دۆخی واقیعی ئێستا و باشکردنی، وەزارەتی دەرەوەی عێراق کار بۆ ئەوە دەکات کە پەیوەندییەکی باش و ھاوسەنگ دروستبکات لەنێوان ھەموو لایەنەکان لە ناوچەکە. "  ریاز و تاران گەڕی پێنجەمی گفتوگۆکانیان تەواوکرد و دوو دۆسیەی گرنگیان تاوتوێ کرد، بەڵام یەکلاییان نەکردەوە، حوسییەکانی یەمەن و کردنەوەی باڵیۆزخانەکانیان، بڕیارە ئەمانە لەنێوان وەزیرانی دەرەوەی ھەردوو وڵات یەکلایی بکرێتەوە، کە دەچێتە گەڕی شەشەمی دانوستاندنەکان.  سەڵاح بوشی، بەڕێوەبەری دامەزراوەی عێراق بۆ کاروباری ستراتیژی ئاماژە بەوە دەکات، "شانشینی عەرەبیی سعودیە، لەدوای ئەزموونی شەڕی یەمەن، گۆڕانکاریی کردووە لە ستراتیژی مامەڵەکردنی لەگەڵ دۆخەکە، ئەمەش دەرکەوتنی کاریگەرییە نێوخۆیی و دەرەکییەکان لەسەر ئەو وڵاتە، سعودیە بەرەو گۆڕینی تاکتیکی کارکردن ھەنگاو دەنێت، ئەویش بە پشتبەستن بە ھێورکردنەوەی دۆخەکە. "  پەیوەندییەکانی سعودیە و ئێران لە مێژوودا بەرز و نزمیی زۆری بەخۆوە بینیوە. لە ساڵی ٢٠١٦ لەسەر دۆخی یەمەن ھێرشی حوسییەکان کە ئێران پشتیوانییان دەکات، پەیوەندییەکانیان بە تەواوەتی تێکچوو و کۆتاییان بە ھەموو شتێک ھێنا، لە مانگی چواری رابردوو دانوستانی راستەوخۆیان لە بەغدا بە نێوەندگیریی عێراق دەستپێکردووەتەوە.