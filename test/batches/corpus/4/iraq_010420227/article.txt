سەگڤان یوسف، ئەندامى فراکسیۆنى پارتى دیموکراتى کوردستان لە پەرلەمانى عێراق بە تۆڕى میدیایی رووداوى راگەیاند؛ پەرلەمانى عێراق شاندێک پێکدەهێنێت بۆ ئەوەى بەدواداچوون بۆ پرسی کەمى ئاو بکەن لە عێراق، بۆ ئەو مەبەستەش سەردانى تورکیا و کۆمارى ئیسلامى ئێران دەکەن.  سەگڤان یوسف گوتى: "لە کۆبوونەوەى داهاتووى پەرلەمانى عێراقەدا بڕیار لەسەر ئەندامانى شاندەکە دەدرێت و کاتى سەردانەکانیش دیاریدەکرێن".  هەردوو رووبارى دیجلە و فورات ئاوى هاوبەشن لە نێوان عێراق و تورکیا، دیارترین ئەو رووبارانەى لە سنوورى کۆمارى ئیسلامى ئێرانەوە دەڕژێنە عێراقەوە بریتین لە زێى بچووک، رووبارى ئەڵوەند، دیالە و کەرخ.  % ٥٥ی ئاوى رووبارەکانى عێراق سەرچاوەکەى تورکیایە، ٣٥ % یشی لە ئێرانەوە دێت، ١٠ % یش سەرچاوەکەیان لە ناوخۆدایە.  رۆژی هەینى ١ ى نیسانی ٢٠٢٢ مەهدى حەمدانى، وەزیرى سەرچاوەکانى ئاوی عێراق لەبەیاننامەیەکدا ئاشکرایکرد لە مانگى ئایارى داهاتوودا کۆبوونەوەیەکى ئاستباڵا لە نێوان عێراق و فەیسەڵ ئۆرۆگڵو، نێردەى تایبەتى سەرۆکى تورکیا بۆ ئاو لە بەغدا دەکرێت، ئەویش لەپێناو جێبەجێکردنى رێککەوتنى پرۆتۆکۆڵى نێوان هەردوو وڵات کە تیێیدا پشکى عێراق لە رووبارى دیجلە دیاریدەکرێت.