شوێنەوارەکەی مزگەوتی نووری بەشی سەرەوەی ٣٣٠ مەتر دووجایە و بەگوتەی شوێنەوارناسان پێشتر مزگەوت بووە، لە ساڵی ١٩٤٤ بەهۆی کارکردن و دەستکاریکردنی مزگەوتی نوورییەوە گۆرانکاری بەسەر دیزاین و شوێنی ئاوەدانکردنی مزگەوتەکە هاتووە. عەبدولڕەحمان عیماد کە شوێنەوارە مێژووییەکەی دۆزیوەتەوە دەڵێت، "شەش مانگ پێش ئێستا ئەم ناوچەیەم ئاشکرا کرد، ئێرە پێشتر مزگەوتی نووری کۆن بووە. "  عەبدولڕەحمان عیماد، شوێنەوارناسە و بە رووداوی گوت، "ئەوەی کە لەم کاری هەلکۆڵینە دۆزیومانەتەوە، بریتیە لە بەشێک لە مزگەوتی کۆن کە لە ماوەی سەدەی دوازدەهەم دروستکراوە، ئەمە بەشێک بووە لە مزگەوتە کۆنەکە کە گەورەتر بوو، لەگەڵ هەندێک شوێنی دیکە کە وەکو جێگەی دەستنوێژ بەکارهاتووە، بەشێکی دیکەی شوێنەوارەکە دەکەوێتە دەرەوەی مزگەوتەکە. "   لە چوارچێوەی پرۆژەی بوژانەوەی رۆحی موسڵ، رێکخراوی یونسکۆ بە هاوئاهەنگیی لەگەڵ بەڕێوەبەرایەتیی شوێنەواری موسڵ و وەقفی سووننی، کار دەکەن بۆ گەڕاندنەوەی سیمای مزگەوتەکە بۆ پێش هاتنی داعش.  عومەر تاقە، ئەندازیاری سەرپەرشتیاری مزگەوتی نوورییە لەلایەن رێکخراوی یونسکۆوە، ئەو باسی لەوە کرد، "ئەوەی کە دۆزراوەتەوە لە پلانەکانمان لە بەرچاو دەگیرێن لەکاتی دانانی شێوەی نوێی مزگەوتی نووری، بۆ ئەو مەبەستەش تیمێکی میسری لەگەل نوسینگەی راوێژکاری زانکۆی موسڵ سەرقاڵی تۆمارکردنی دیزانی نوێن. "  لە ساڵی ٢٠١٤، ئەبوبەکر بەغدادی، خەلافەتی داعشی لەو مزگەوتە راگەیاند، لە شەڕی کۆنتڕۆلکردنەوەی شارەکەشدا، ٨٥ % ـی مزگەوتەکە وێرانبوو.