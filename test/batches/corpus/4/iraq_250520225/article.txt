ئەمڕۆ ٢٥ ى ئایارى ٢٠٢٢ بەڕێوەبەرایەتیى گشتیی پەروەردەى سێیەمى کەرخ لە بەغداى پایتەخت لە راگەیێندراوێکدا ئاشکرایکرد کە لیژنەیەکى لێکۆڵینەوەیان پێکهێناوە لەبارەى سووتانى بەشێک لە دەفتەرى تاقیکردنەوەکانى کۆرسی دووەمى تاقیکردنەوەکانى ئامادەیی باقر، کە بەیانیی ئەمڕۆ روویداوە، بەبێ ئەوەى پرۆسەى تاقیکردنەوەکانى ئەمڕۆ کێشەى تێبکەوێت.  ئەو بەڕێوەبەرایەتییەى پەروەردەى بەغدا قوتابییانی دڵنیاکردووەتەوە لەوەى کە ئەنجامى تاقیکردنەکانیان پارێزراو دەبێت و دواتر ئەنجامى لێکۆڵینەوەکان لەبارەى ئەو رووداوە رادەگەیێنن.  بەگوێرەى میدیاکانى عێراق گوماندەکرێت قوتابییەکى ئەو قوتابخانەیە ئەو دەفتەرى تاقیکردنەوانەى سووتاندبێت بەهۆى ئەوەى لە تاقیکردنەوەیەکدا ئاستى وەک پێویست نەبووە.  حەیدەر فاروق، گوتەبێژى وەزارەتى پەروەردەى عێراق بە تۆڕى میدیایی رووداوى راگەیاند، هەتاوەک ئێستا دیارنییە کە قوتابییەک ئەو کارەى کردبێت و هێزە ئەمنییەکان زانیارییان دەستکەوتووە، بەڵام لە قۆناخى لێکۆڵینەوەدایە و ئاشکرا ناکرێن.