سۆران عومەر، ئەندامی پەرلەمانی عێراق بە (تۆڕی میدیایی رووداو)ی گوت، لە کۆبوونەوەی ئەمڕۆی پەرلەمانی عێراق لەبارەی ناردنی ٢٠٠ ملیار دینارەکە پرسیار لە د. عەلی عەللاوی، وەزیری دارایی عێراق کرا، بەڵام وەزیری دارایی خۆی لە وەڵامدانەوەی لادا و وەڵامی ئەو پرسیارەی نەدایەوە.   سۆران عومەر، ئاماژەی بەوەکرد، د. عەلی عەللاوی، وەزیری دارایی باسی لەوەکرد رادەستکردنی ٢٥٠ هەزار بەرمیل نەوتی رۆژانە لەلایەن هەرێمی کوردستانەوە بە حکومەتی فیدراڵی کە لە یاسای بودجەی ٢٠٢١ ئاماژەی بۆ کراوە تەنیا ژمارە بووە، هەرێمی کوردستان هیچ پارەیەکی نەوتی رادەستی حکومەتی فیدراڵی نەکردووە.   هەروەها  لەبارەی دەروازە سنوورییەکانی هەرێمی کوردستانیشەوە، وەزیری دارایی ئاماژەی بەوەکردووە ٦٠ % ی ئەو کاڵانەی لە دەروازە سنوورییەکانی هەرێمی کوردستانەوە هاوردە دەکرێن، لە دەرەوەی دەسەڵاتی حکومەتی فیدراڵی دایە.  دوای ئەوەی بودجەی ٢٠٢١ لە کۆتایی مانگی ئادار پەسندکرا، بەهۆی هەندێک کێشەی تەکنیکییەوە، یاساکە نەچووە واری جێبەجێکردنەوە و بڕە بودجەی هەرێمی کوردستان لەلایەن بەغداوە نەنێردرا، دواتر ٢٠٠ ملیار دینار وەکو سولفە بۆ هەرێمی کوردستان دیاریکرا، بەڵام لە چەند مانگی رابردوودا چەند جارێک ناردنی ئەو پارەیە دواکەوت و بۆ مانگی یەکیش بەغدا تاوەکو ئێستا ٢٠٠ ملیار دینارەکەی نەناردووە.