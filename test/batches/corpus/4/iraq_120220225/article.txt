عەمید روکن ئەسیر، لە شنگال کاتێک ئاڵای عێراقی بەرزکردەوە گوتی، "وەرە ئەم ئاڵایەم بۆ بهێنە، با هەموو لایەنەکانی شنگال گوێیان لێبێت، ئەمە ئاڵای عێراقە و فەرماندەی فیرقە هێناویەتی، لێرەدا هەڵی دەکەین و دەمێنێتەوە. خودا شاهێدە، خودا شاهێدە، خودا شاهێدە سێ جار دەیڵێمەوە، هەر دەبێت لێرە بینێژین. ئەوەی وێنەی جەلان [ئۆجەلان] دابنێت، هەر دەبێت لێرە بینێژم. لەم گۆڕەپانەدا هەڵیدەواسم. هێشتا ئێوە من ناناسن، عەمید روکن ئەسیر - م، شەڕی تیرۆرم کردووە، هەر کەسێک لێرە سەرپێچی یاسا بکات، دەیهاڕم.. هەڵی کەن، خوێنی بۆ دەدەم. لە راوە نوێژم کردووە لەسەری و لێرەش نوێژی لەسەر دەکەم. ئاڵاکە دابنێن. ئەوەی وێنەی تیرۆریستەکە بەرزبکاتەوە لێرە ناژی؛ لەکاتێکدا من هەناسە بدەم و زیندووبم. "  رۆژی ١٠ - ١٠ - ٢٠٢٠ حکومەتی عێراق و هەرێمی کوردستان، لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شارۆچکەی شنگال رێککەوتنێکیان واژۆکرد، بەڵام تاوەکو ئێستا رێککەوتنەکە جێبەجێ نەکراوە و هەرێمی کوردستان نیگەرانە لە جێبەجێنەکردنی نێوەڕۆکی رێککەوتنەکە.  شێروان دووبەردانی، نوێنەری پارێزگای نەینەوا لە پەرلەمانی عێراق بە تۆڕی میدیایی رووداوی راگەیاند، ئەگەر رێککەوتنی نێوان هەولێر و بەغدا جێبەجێبکرێت، ئەو کێشانە نامێنێت، یەکێک لە خاڵەکان بریتییە لەوەی ئەو هێزانە نامێنن و دەبێت دەربکرێن. دۆسیەی ئەمنی رادەستی پۆلیس و ئاسایشی شنگال بکرێت.  چەند ساڵێکە دۆخی ئەمنیی شنگال ناجێگیرە، جگە لە بوونی چەند هێزێکی جیاواز، سوپای تورکیاش ناوەناوە بۆردوومانی ئەو سنوورە دەکات. شەوی یەکی شوباتی ٢٠٢٢ سوپای تورکیا بۆردوومانی چەند ناوچەیەکی شنگال و کەمپی مەخمووری کرد، بەگوتەی وەزارەتی بەرگریی تورکیا ئەو شوێنانەیان کردووەتە ئامانج کە چەکدارانی پەکەکەیان تێدا بووە.  شنگال ٥٠ کیلۆمەتر لە سنووری سووریاوە دوورە، رێک لە باشووری پارێزگای دهۆک هەڵکەوتووە و ١٢٠ کیلۆمەتر لە شاری مووسڵەوە دوورە. بەپێی دەستووری ٢٠٠٥ ـی عێراق، شنگال یەکێک لە ناوچە کێشەلەسەرەکانی عێراقە. لەدوای ١٦ ـی ئۆکتۆبەری ٢٠١٧ ـەوە دۆخێکی نائاسایی رووی لە شنگال کردووە، بەتایبەتیش دوای ئەوەی هێزەکانی پێشمەرگە لەو ناوچانە نەمان.