بەشێکی سوننەکان وای دەبینن کە ئەوە بۆ لێدان و دژایەتیکردنی ھاوپەیمانیی سەروەریی حەلبووسی و خەنجەر ھێندراوەتەوە، بەشێکی دیکەیان چاوەڕێی گەڕانەوەی سەرکردەکانی دیکە دەکەن کە بە ماددەی چواری تیرۆر تۆمەتبار کراون و ناچاربوون ھەڵبێن.  کامل غرەیری، ئەمینداری حیزبی عێراق ھەویەتونا دەڵێت، "ھەموو سیاسییەکان دەزانن ئەمڕۆ دادگە و یاساکانی عێراقی ئەوانی گەڕاندووەتەوە، دۆسیەکانیان یەکلایی کراونەتەوە، ھەندێک قسە لەملاولا دەکرێن یان بانگەشەی ئەوە دەکرێت کە گەڕانەوەیان پەیوەندیی بە شتی دیکەوە هەیە، ئەوانە ھەمووی درۆیە و ھەڵبەستراوە، ئەمڕۆ پێمانوایە دادگە ئەو پرسەی یەکلایی کردووەتەوە کە دۆسیەی چەند کەسایەتییەکی پێکهاتەی سوننەیە و چاوەڕوان دەکەین دۆسیەی کەسایەتییەکانی دیکەش چارەسەر بکرێن تاوەکو بگەڕێنەوە وڵات. "  ھەر لەگەڵ دەرکەوتنی عەلی حاتەم لە بەغدا، گوترا لەلای مالیکی پارشێوی کردووە، بەڵام دواتر نووسینگەکەی رەتیکردەوە. لەسەر عەلی حاتەم لایەنە شیعەکانی نێو چوارچێوەی ھاوئاھانگی پەرتەوازە بوون و عەسائیب ئەھلل حەق و رێکخراوی بەدری ھادی عامری ھەڕەشە دەکەن.  زەھرە بجاری، پەرلەمانتاری عەسائیب ئەھلل حەق دەڵێت، "ئەو کەسانەی تۆمەتبارکراون بە تیرۆر، دەمانەوێت بزانین چۆن توانییان بگەڕێنەوە عێراق، باشە ئەوانەی داواکراون لە دادگە بۆچی بڕیاری دادگە دژیان جێبەجێ ناکرێت، ئێمە بە ھیچ شێوەیەک قبووڵ ناکەین ئەو تیرۆریستانە بێنەوە، ئەوانە کەسانێکن سەرکردایەتیی داعشیشیان کردووە، بۆیە گەڕانەوەیان بە ھەموو شێوەیەک رەتدەکەینەوە، سکاڵاشمان لەسەر ئەو بابەتە لە دادگە تۆمار کردووە. "  ئەوانەی نزیکی موقتەدا سەدرن، وای دەبینن کە ھاتنەوەی عەلی حاتەم بە پاسەوانی و چاودێریی چوارچێوەی ھاوئاھەنگییە و بەمزووانە شەڕی لە ئەنبار و بەغدا دەستپێدەکات دژی ئەوانەی بەرامبەر چوارچێوەی ھاوئاھەنگی وەستاونەتەوە، کە مەبەست لێی لایەنەکانی نێو ھاوپەیمانیی رزگارکردنی نیشتمانە.