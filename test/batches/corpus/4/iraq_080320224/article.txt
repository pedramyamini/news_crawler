وەزارەتی بازرگانیی عێراق، رۆژی سێشەممە ٠٨ - ٠٣ - ٢٠٢٢ لە هەژماری فەرمیی خۆیدا لە فەیسبووک و لەڕێگەی خزمەتگوزاریی ڤیدیۆی راستەوخۆ دیمەنەکانی دابەشکردنی ماددەکانی بەشە خۆراکی مانگانەی بەسەر بریکارەکان بڵاوکردەوە.  ئەو هەنگاوەی وەزارەتی بازرگانی دوای رۆژێک هات لە کۆنگرەی رۆژنامەوانیی هاوبەشی حاکم زاملی، جێگری سەرۆکی ئەنجوومەنی نوێنەرانی عێراق، لەگەڵ عەلا جبووری، وەزیری بازرگانیی عێراق، کە حاکم زاملی تێیدا رایگەیاند، "لە هەنگاوی یەکەمدا وەکو وەزیری بازرگانی بەڵێنیدا، دوو بەشە خۆراک پێش رەمەزان دابەش دەکرێن، لە سبەینێوە دابەشی دەکەن، دواتر وەزارەتی بازرگانی مانگانە بەردەوام دەبێت لە دابەشکردنی بەشە خۆراک بەسەر بریکارەکاندا، لە ماوەی سی رۆژیشدا پابەند دەبن بە دابینکردنی زەیت، ئارد، برنج و پاقلەمەنییەکان".  ئەم هەوڵانەی ئەنجوومەنی نوێنەران و رێکارەکانی حکومەتی عێراق، بۆ کەمکردنەوەی کاریگەرییەکانی بەرزبوونی بەرچاوی نرخی خۆراکە سەرەکییەکانی وەکو رۆن، زەیت، ئارد و برنجە لە بازاڕەکانی جیهان بەگشتی و لە بازاڕەکانی عێراق بەتایبەتی، بەراورد بە سەرەتای ساڵی ٢٠٢١.