ئەمڕۆ هەینی ٤ - ٢ - ٢٠٢٢ ڤیان دەخیل، گوتەبێژی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق بە تۆڕی میدیایی رووداوی راگەیاند: "رۆژی ٧ی شوبات کە تەرخانکراوە بۆ هەڵبژاردنی سەرۆککۆماری عێراق نیسابی یاسایی کە دوو لەسەر سێی ژمارەی پەرلەمانتارانە و ٢٢٠ کورسییە دروست دەبێت، بەڵام هێشتا دیارنییە چەند زیاتر لەو ژمارەیە لەپەرلەمانتاران بەشداری دەکەن".  سەبارەت بە هەڵبژاردنی سەرۆککۆمار کە ٢٥ بەربژێر بۆ پۆستەکە هەن و هەریەک لە بەرهەم ساڵح لەیەکێتی نیشتیمانی کوردستان و هۆشیار زێباری لە پارتی دیموکراتی کوردستان دوو بەربژێری دیار و رکابەری یەکترن، گوتەبێژی فراکسیۆنی پارتی دیموکراتی کوردستان لەئەنجوومەنی نوێنەرانی عێراق گوتی: "پێویستە رۆژی ٧ی شوبات ئەنجوومەنی نوێنەران سەرۆککۆمار هەڵبژێرێت، ئەوەشی ئێمە کارمان بۆکردووە و دەیکەین ئەوەیە هۆشیار زێباری ببێتە سەرۆککۆماری عێراق و پێویستە ئەنجوومەنی نوێنەران و لایەنەکان پابەندی وادە دەستوورییەکان ببن، پێشبینی دەکەین و دەبێت رۆژی ٧ی شوبات سەرۆککۆمار هەڵبژێردرێت".  لەبارەی گفتوگۆی نێوان لایەنەکان بۆ بەشداریکردن لە دانیشتنی ٧ی شوبات و ئەگەری بەشداریکردنی بەشێک لە چوارچێوەی هاوئاهەنگی لەو دانیشتنەدا، ڤیان دەخیل، گوتی: "ئێمە چاوەڕێی ئەنجامی گفتوگۆکانین و ئێستا گفتوگۆی چڕ لەنێوان لایەنەکان بۆ دانوستاندن لەسەر حکومەتی داهاتوو و بەشداریی هەندێک لەلایەنەکان بۆ بەشداریکردن لەدانیشتنی رۆژی ٧ی شوبات، بەردەوامە".  بڕیارە رۆژی ٧ی شوبات ئەنجوومەنی نوێنەرانی عێراق کۆببێتەوە و سەرۆککۆماری عێراق هەڵبژێردرێت.  دادگەی باڵای فیدراڵیی عێراق رۆژی پێنجشەممە ٣ی شوباتی ٢٠٢٢ روونكردنەوەیەكی لەبارەی ماددەیەكی دەستووری تایبەت بە هەڵبژاردنی سەرۆككۆمار بڵاوکردەوە و دەڵێت، دەبێت لە دانیشتنی هەڵبژاردنی سەرۆککۆماردا ٢٢٠ پەرلەمانتار ئامادەبن.  بەگوێرەی ئەو بەڵگەنامەیەی كە وێنەیەكی دەست تۆڕی میدیایی رووداو كەوتووە، بەرهەم ساڵح، سەرۆككۆماری عێراق داواكارییەكی پێشكێشی دادگەی باڵای فیدراڵی کردووە بۆ روونكردنەوەی ماددەی (٧٠ / یەكەم) لە دەستووری عێراق بۆ ساڵی ٢٠٠٥ لەبارەی بەشداریكردنی زۆرینە بۆ هەڵبژاردنی سەرۆككۆمار.  لەمبارەیەوە دادگەی باڵای فیدراڵی بە تێكڕای دەنگی ئەندامانی روونكردنەوەیان لەسەر بابەتەكە داوە و تێیدا هاتووە، "ماددەی (٧٠ / یەكەم)ـی دەستووری عێراق جەخت لەسەر ئەوە دەكاتەوە کە سەرۆككۆمار بە زۆرینەی دەنگی دوو لەسەر سێی ئەندامانی، یەكێك لە بەربژێرەكان بۆ سەرۆكایەتیی كۆمار هەڵدەبژێرێت. دەقی ماددەكە دەڵێت: ئەنجوومەنی نوێنەران یەك لە بەربژێرەكان بۆ پۆستی سەرۆككۆمار بە دەنگی دوو لەسەر سێی ئەندامانی هەڵدەبژێرێت. ئەم دەقەی دەستوور تایبەتە بە هەڵبژاردنی سەرۆككۆمار و بەهیچ شێوەیەك پەیوەندی بە ماددەی (٥٩ / یەكەم و دووەم)ی دەستوورەوە نییە. هەروەها دەقی ماددەی ٧ی یاسای ژمارە ٨ی ساڵی ٢٠١٢ دەڵێت: ئەو كەسەی دەنگی دوو لەسەر سێی ئەندامانی ئەنجوومەنی نوێنەران بەدەستبهێنێت، دەبێتە سەرۆككۆمار. "