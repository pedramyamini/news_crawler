محەممەد جەمال ئەحمەد، راوێژکارى دوورخراوەى  پارێزگارى سەڵاحەدین بە تۆڕى میدیایى رووداوى رایگەیاند؛ ٢٩ ى ئایارى ٢٠٢٢ راوێژکارە دوورخراوەکان لەگەڵ ئیسماعیل هەلوب، پارێزگارى نوێى نەینەوا کۆدەبنەوە بۆ تاوتوێکردنى پرسی دوورخستنەوەیان.  ١٩ ى ئایارى ٢٠٢٢ عەممار جبوورى، پارێزگارى متمانەلێسەندراوى پارێزگاى سەلاحەددین، بە بڕیارێک ١١ راوێژکارى پارێزگارى دوورخستەوە، بەبێ ئەوەى هۆکارەکەى باس بکات، محەممەد جەمال ئەحمەد راوێژکارى پارێزگار بۆ کاروبارى تەندروستى یەکێک بوو لە راوێژکارە دوورخراوەکان.  محەممەد جەمال ئەحمەد گوتى: "نازانین چارەنووسمان چى دەبێت و بڕیارى دوورخستنەوەمان کارپێکراوە یان هەڵدەوەشێندرێتەوە، یەکەم دیدارمان لەگەڵ پارێزگارى نوێ تەنیا بۆ پیرۆزباییکردن بوو، کاتێک سوێندى یاسایى خوارد بۆ وەرگرتنى پۆستەکەى".  بەگوێرەى نووسراوێکى فەرمى ئەمیندارێتى گشتیى ئەنجوومەنى وەزیرانى عێراق، کە لە ٢٤ ى ئایار بۆ  پارێزگاى سەڵاحەدین نێردراوە، تێیدا هاوپێچى بڕیارى پەرلەمانى عێراقى لەگەڵدایە بۆ لەسەرکارلادانى عەممار جبوورى، پارێزگارى پێشووى ئەو شارە بەمەبەستى جێبەجێکردنى.  ٢٥ ى ئایارى ٢٠٢٢، ئیسماعیل هەلوب، جێگرى یەکەمى پارێزگارى سەڵاحەدین، بە فەرمى و وەکالەت جێگەى پارێزگارى پێشووى گرتەوە.  رۆژی ١٩ ى ئایارى ٢٠٢٢، پەرلەمانى عێراق بە زۆرینەى دەنگ عەممار جبوورى لە پۆستى پارێزگارى سەڵاحەدین دوورخستەوە، ٢٢ ى ئایار پەرلەمانی عێراق نووسراوێکى فەرمى ناردووە بۆ وەزارەتى دادی عێراق بۆ ئەوەى لە رۆژنامەى وەقائیعى عێراقى بڵاوبکرێتەوە بەمەبەستى جێبەجێکردنى.  عەممار جبوورى، پارێزگارى پێشووی سەڵاحەدین ١٩ ى ئایارى ٢٠٢٢ کە هەمان رۆژى لەسەرکارلادانى بوو لە پۆستەکەى، فەرمانێکى کارگێڕى دەرکردووە، بە ئیفادکردنى خۆى بۆ بەشداریکردن لە کۆنگرەى بەهارەى ساڵانەى ئەنجوومەنى کارى بەریتانى - عێراقى لە لەندەنى پایتەختى بەریتانیا کە تاوەکو ٢٩ ى ئایار  بەردەوام دەبێت و  عەممار حیکمەت، جێگرى پارێزگار بۆ کاروبارى هونەریى راسپارد بە وەکالەت پۆستى پارێزگار بەڕێوە ببات، تاوەکو ئەوکاتەى لەو گەشتە دەگەڕێتەوە.