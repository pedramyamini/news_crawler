ئێوارەی ئەمڕۆ دووشەممە ١٦/٥/٢٠٢٢، حوسێن خەفاجی، بەڕێوەبەری راگەیاندنی وەزارەتی گواستنەوەی عێراق بە (تۆڕی میدیایی رووداو) ی راگەیاند، بەندەرەکانی عێراق پرۆسەی هاتن و چوونی کەشتییەکانی راگرت، تاوەکو مەترسی باهۆز و خۆڵبارین کۆتایی دێت.  هەر لەوبارەوە، ئەنمار عەبدولمنعم سافی، بەڕێوەبەری پەیوەندییەکان و  راگەیاندن لە کۆمپانیای گشتیی بەندەرەکانی عێراق بە (تۆڕی میدیایی رووداو)ی گوت: "بەهۆی خراپی کەشوهەوا و ئەو خۆڵبارینەوە، بەمەبەستی سەلامەتی کەشتی و دەریاوانەکان، هاتن و چوونی کەشتی لە بەندەرەکانی عێراق راگیراون، تاوەکو کەشوهەوا ئاسایی دەبێتەوە".  بەڕێوەبەری پەیوەندییەکان و  راگەیاندن لە کۆمپانیای گشتی بەندەرەکانی عێراق گوتیشی، هەفتەی رابردووش بەهەمانشێوە، بەهۆی خۆڵبارینەوە، هاتن و چوونی کەشتییەکان بۆ چەند کاژێرێک راگیران و دواتر دەستیانپێکردەوە.    هاوکات دامەزراوەی بەندەرەکانی کوێت لە راگەیێندراوێک دەڵێت، بەهۆی خراپی کەشوهەوا هاتووچۆی دەریایی لە بەندەرەکانی شویخ و شعیبە و دۆحە بەشێوەیەکی کاتی راگیراون. ئاماژەی بەوەشکردووە، بەهۆی ئەو خۆڵبارینە لە ناوچەکانی باکووری رۆژئاواو رووی لە کوێت کردووە، مەودای بینین بۆ کەمتر لە ٣٠٠ مەتر کەمبووەتەوە.  ئەمڕۆ دووشەممە ١٦ - ٠٥ - ٢٠٢٢، عامر جابری، گوتەبێژی دەستەی گشتیی کەشناسی و بوومەلەرزەزانیی عێراق، بە تۆڕی میدیایی رووداوی راگەیاند: "هۆکاری ئەم شەپۆلەی خۆڵبارین کە ئەمڕۆ عێراقی گرتووەتەوە کاریگەریی نزمەپاڵەپەستۆیەکە کە لە دەریای ناوەڕاستەوە هاتووە؛ ئەم شەپۆلە ئێوارەی ئەمڕۆ لە باکوور و ناوەڕاستی عێراق کۆتاییدێت؛ پێشبینیش دەکەین سبەی لە باشووری عێراق کۆتایی بێت".