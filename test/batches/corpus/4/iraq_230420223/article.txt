رۆژی شەممە ٢٣.٤.٢٠٢٢ لیوا عەبدولخالق تەڵعەت، نوێنەری حکومەتی هەرێمی کوردستان لە فەرماندەیی ئۆپەراسیۆنە هاوبەشەکانی عێراق بە تۆڕی میدیایی رووداوی راگەیاند، ماوەی سێ مانگە حکومەتی عێراق دەستی بە تێلبەندکردنی سنووری خۆی لەگەڵ سووریا کردووە و تاوەکو ئێستاش پرۆسەکە بەردەوامە.  سنووری سووریا لەگەڵ عێراق، زیاتر لە ٦٠٠ کیلۆمەتر درێژە، سەرچاوەی سەرەکیی دزەکردنی چەکدارانی گرووپە تووندئاژۆکانە بۆ نێو خاکی عێراق. لیوا عەبدولخالق تەڵعەت دەڵێت: "ئەو تێلبەندکردنە بۆ رێگریکردنە لە دزەکردنی چەکدارانی گرووپە تووندئاژۆکان بۆ نێو خاکی عێراق".  بەهۆی گومانی هەڵاتنی سەدان کەس لە ئەندام و چەکدارە زیندانیکراوەکانی داعش لە گرتووخانەی غوێران لە شاری حەسەکە لە رۆژئاوای کوردستان، دوای هێرشی چەکداران و چەند خۆکوژێکی داعش لە مانگی کانوونی دووەمی رابردوو بۆسەر گرتووخانەکە، کە زانیارییەکان دەڵێن، نزیکەی ٥٠٠٠ ئەندام و چەکداری داعش تێیدا بەندن، عێراق نیگەرانە لە ئەگەری دزەکردنی زیندانییە هەڵاتووەکان بۆ نێو خاکەکەی.  هۆکارێکی دیکەی کۆنترۆڵنەکردنی سنووری نێوان عێراق و سووریا کە لە ساڵی ٢٠١٤ هۆکاری سەرەکیی کەوتنی شاری موسڵ بوو بە دەستی داعش، ئەوەیە کە سنوورەکە بە تەواوەتی لەژێر دەسەڵاتی حکومەت نییە لە عێراق و سووریا.  هەرچەندە لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق دەڵێت، عێراق بە درێژایی ٤٥٠ کیلۆمەتر خەندەقی لەسەر سنووری هاوبەشی لەگەڵ سووریا هەڵکەندووە و بەشێکی سنوورەکەی تەلبەند کردووە؛ کەچی نەک تەنیا مەترسیی دزەکردنی چەکدارانی داعش هەیە، بەڵکو خودی حکومەتی عێراق دەڵێت، هەوڵی دزەکردنی پەنابەران لە سنووری سووریاوە بۆ نێو خاکی عێراق بەردەوامە.