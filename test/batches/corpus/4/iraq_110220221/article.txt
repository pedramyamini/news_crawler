شاندی رەوتی سەدری و عەسائیبی ئەهلی حەق، کە دوێنێ پێنجشەممە گەیشتنە پارێزگای میسان و ئەمڕۆ بەمەبەستی دۆزینەوەی رێگەچارەی رێگەگرتن لەپەرەسەندنی زیاتری ئەو گرژییانەی چەند رۆژێکە پارێزگاکەی گرتووەتەوە و چەند ئەندامێکی هەردوولا تێیدا کوژراون , کۆبوونەوە، ئەمڕۆ هەینی، ١١ی شوباتی ٢٠٢٢ راگەیێنراوێکی هاوبەشیان بڵاوکردەوە، کە شەش خاڵ لەخۆدەگرێت.  لەراگەیێنراوەکەیاندا هەردوولا جەختیان کردووەتەوە لەسەر سەرکۆنەکردنی هەموو تاوانەکانی کوشتن لەپارێزگاکە و پشتیوانیکردنی دادگە و دەزگا ئەمنییەکان بۆ ئەوەی رۆڵی زیاتریان لە سەپاندنی یاسا و رێگەگرتن لەتاوان هەبێت، هەروەها لە بەرامبەر هەموواندا لە یەک ئاستدا دەبن، لەگەڵ ئەوەشدا جەختیان لەسەر کارکردنی لێژنەکە و چاودێریکردنی لێکۆڵینەوەکان و دۆزینەوەی تاوانباران کردووەتەوە لەپێناو ئەوەی سزای دادپەروەرانەی خۆیان وەربگرن.  هاوکات هەردوولا داوا لەدانیشتووانی پارێزگای میسان دەکەن دان بەخۆیاندا بگرن لەپێناو دەرفەت نەدان بەو کەسانەی کە دەیانەوێت دۆخی نێوان رۆڵەکانی یەک باوک کە "محەممەد سەدر"ە گرژتر بکەن.  لە راگەیێنراوەکەدا هەردوو شاندەکە داوا لە دەزگاکانی راگەیاندن دەکەن بەهۆشیاری و وردبینییەوە هەواڵەکان لە سەرچاوە دروستەکانیانەوە بگوێزنەوە، نەوەک لەوەی لە تۆڕە کۆمەڵایەتییەکان بڵاودەکرێنەوە".  هەفتەیەک دەبێت گرژی و ئاڵۆزی پارێزگای میسانی لە باشووری عێراق گرتووەتەوە؛ چەکی بێ مۆڵەتی گرووپە چەکدارەکان و بازرگانانی ماددە هۆشبەرەکان هەڕەشەیان خستووەتە سەر ئەو پارێزگایەی یەکێکە لە هەژارترین پارێزگاکانی عێراق.  لە ماوەی هەفتەیەکدا لانیکەم پێنج کەس لە پارێزگاکە کوژراون، بەشێکیان ئەندام و لایەنگری رەوتی سەدر و عەسائیبی ئەهلی حەقن؛ جگە لە کوژرانی ئەحمەد ساعدی، دادوەری تایبەت بە ماددە هۆشبەرەکان لە دادگەی تێهەڵچوونەوەی میسان.