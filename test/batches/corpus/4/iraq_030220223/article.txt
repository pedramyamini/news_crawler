دكتۆر غالب دەعمی، ئەكادیمی و شرۆڤەكاری سیاسیی نزیك لە رەوتی سەدرە و دەڵێت، "كات كراوەیە بۆ هەر هاوپەیمانییەكی نوێ بخرێتە سەر ئەوەی لەلایەن رەوتی سەدرەوە پێشكێشكراوە و دەرەنجام ئەنجوومەنی نوێنەران گەورەترین فراكسیۆن لە رووی ژمارەوە دیاری دەكات. واتا كات لە بەردەم فراكسیۆنەكانی دیكە دانەخراوە جگە لە رەوتی سەدر بۆ پێشكێشكردنی فراكسیۆنێكی دیكەی خاوەن زۆرترین ژمارەی ئەندام. "   كێبڕكێی سیاسی بۆ پێكهێنانی گەورەترین فراكسیۆن لە رووی ئەندامەوە، لە كاتە راستەقینەكەی خۆیدا هەنگاوی ناوە، ئەوەش رێگەخۆشكەر دەبێت بۆ ئەوەی بەربژێری سەرۆككۆمار پێشكێش بكات كە ئەویش داوای پێكهێنانی حكومەت دەكات. بەشێک لە شرۆڤەكارانی بواری سیاسیی پێیانوایە، دەستپێشخەرییەكەی سەرۆک بارزانی فاكتەرێكی سەرەكیی دەبێت بۆ یەكلاییكردنەوەی ناكۆكییەكانی نێوان لایەنە دژبەرەكان.  عەدنان سەراج، شرۆڤەكارێکی سیاسیی نزیك لە چوارچێوەی هاوئاهەنگییە و باسی لەوە کرد، "دەستپێشخەریی سەرۆک بارزانی بۆ كۆكردنەوەی تەواوی لایەنەكان دەبێت بەبێ جیاوازی و بەمەش بەڕێز سەدر ئەمجارە بۆی نییە لەم رێككەوتنە یان دەستپێشخەرییە دەردەچێت كە بەڕێز مەسعود بارزانی ئەنجامیداوە كە هاوپەیمانی خۆیەتی. دەرەنجام پێموایە دەستپێشخەرییەكە دەبێتە خاڵێكی گرنگ بۆ گفتوگۆكردن لە بارەی چۆنێتی پێكهێنانی حكومەت و پشتیوانیكردنی لەلایەن سەرۆكایەتییەكان. "  كرانەوەیەكی سیاسیی لە ئاسۆدایە دوای بڕیارەكەی دادگای فیدراڵی و شیكردنەوەی سیاسەتڤانان، ئەوەی دەمێنێتەوە پڕكردنەوەی رێژەی یاسایی دەبێت بە ئامادەبوونی دوو لەسەر سێی ئەندامانی ئەنجوومەنی نوێنەران بۆ ئەنجامدانی دانیشتنێكی تایبەتی ئەنجوومەنی نوێنەران بۆ هەڵبژاردنی سەرۆككۆمار كە تاكە ئاستەنگە لە بەردەم بەڕێكردنی پرۆسەی سیاسیی نوێ لە ئەگەری رێكنەكەوتنی تەواوی لایەنەكان.