د. سەیف بەدر، گوتەبێژی وەزارەتی تەندروستیی عێراق بە رادیۆی رووداوی راگەیاند: "ئێستا دۆخی کۆرۆنا لە پارێزگاکانی عێراق زۆر باشە و ژمارەی مردنیش زۆر کەمبووەتەوە، بەڵام ئەمە مانای وانییە کۆرۆنا کۆتایی هاتبێت، بەڵکو هێشتا مەترسییەکان ماون و دەبێت ڤاکسین لە خۆیان بدەن و خۆیان بپارێزن. "  گوتەبێژی وەزارەتی تەندروستیی عێراق ئاماژەی بەوە دا، تاوەکو ئێستا زیاتر لە ١٠ ملیۆن کەس ڤاکسینیان لە خۆیان داوە و زیاتر لە حەوت ملیۆن کەس دوو جار لە خۆیان داوە و سێ ملیۆن کەسیش یەک جار. ئەوانەی یەک جار ڤاکسینیان لە خۆیان داوە پێویستە دووەم جاریش لە خۆیان بدەن. هەروەها ئەوانەیشی کە ڤاکسیان لە خۆیان نەداوە دەبێت لە خۆیانی بدەن.  بە گوتەی د. سەیف بەدر، مەترسیی کۆرۆنا هەر ماوە و ساڵی رابردوویش لە مانگی تەممووز و ئابدا شەپۆلی سێیەم هات و زیانێکی زۆری بە هاووڵاتییان گەیاند، ئەمساڵیش بە هەمانشێوە ئەگەری هاتنی شەپۆلی دیکە هەیە.  گوتەبێژی وەزارەتی تەندروستی ئەوەی خستەڕوو، لە نەخۆشخانەکانی عێراق هەموو پێویستییەکانی تەندروستی بۆ نەخۆشانی کۆرۆنا هەن و هیچ کێشەیەکیان نییە.  لە پارێزگای سلێمانی قەیرانی کەمیی دەرمان لە نەخۆشخانە حکومییەکان سەری هەڵداوە و تەندروستیی ئەو شارە هۆشداری لە کارەسات لەو کەرتەدا دەدات.  د. سەیف بەدر گوتی: "هاوئاهەنگیمان لەگەڵ هەرێمی کوردستان هەیە و پارێزگای سلێمانیش پارێزگایەکی عێراقە وەک پارێزگاکانی دیکە، هەموو پارێزگاکان بەپێی پیوەرەکانی دانیشتووان و رووبەریان پێویستیی تەندروستییان دەدرێتێ. لە پێدانی ڤاکسینیش پارێزگاکانی هەرێمی کوردستان هەموو پێویستییەکیان بۆ دابینکراوە و پێویستیی دیکەشیان بۆ دەنێردرێت. "  لەم مانگەدا لە پارێزگاکانی نەجەف و زیقار چەند تووشبوو بە تای خوێنەبەربوون تۆمار کران کە لە ئاژەڵەوە بۆ مرۆڤ دەگوازرێتەوە و یەکێک لە تووشبووەکان بەو هۆیەوە مرد کە گۆشتفرۆشێک بوو.  گوتەبێژی وەزارەتی تەندروستیی عێراق باس لەوە دەکات: "تووشبووانی تای خوێنەبەربوون ژمارەیان زۆر نییە، ئەوەی لە هەندێک میدیا باس دەکرێت زۆر گەورە کراوە، چەند حاڵەتێکی کەم هەن و سنووردارە، وەزارەتی تەندروستی لەگەڵ وەزارەتی کشتوکاڵ لە هاوئاهەنگیدایە بۆ ئەوەی رێگری لە سەرچاوەکانی بڵاوبوونەوەی ئەو نەخۆشییە بکرێت. "  ئەو گوتەبێژەی وەزارەتی تەندروستی گوتیشی: "مردن هەبووە بەو نەخۆشییە، ئەویش بەهۆی ئەوەی سەردانی نەخۆشخانەیان نەکردووە، یان درەنگ چارەسەریان وەرگرتووە. "  د. سەیف بەدر لەبارەی تای خوێنبەربوونەوە هۆشداریی دا کە نابێت خەڵک گۆشت لە گۆشتفرۆشە گەڕۆکەکان بکڕن، لەبەر ئەوەی مەترسیدارە و ئەو نەخۆشییە هیچ ڤاکسینێکی نییە نە بۆ مرۆڤ و نە بۆ ئاژەڵ.  د. سەیف ئاماژە بەوەش دەکات، تای خوێنبەربوون لە هەفتەی یەکەمدا چارەسەری ئاسانە، بەڵام دوای هەفتەی دووەم زیاتر قورس دەبێت. ئەوانەی تووش بوونە، ئێستا دۆخیان جێگیرە و لەژێر چاودێریی پزیشکیدان.