عامر جابری، گوتەبێژی دەستەی کەشناسی و بوومەلەرزەزانی عێراق، رۆژی هەینی ٠٤ - ٠٣ - ٢٠٢٢ سەبارەت بەو شەپۆلە خۆڵبارینەی هەرێمی کوردستان و بەشێک لە ناوچەکانی عێراقی گرتووەتەوە رایگەیاند: "ئەو خۆڵبارینەی لە دوێنێ پێنجشەممەوە عێراقی گرتووەتەوە بەهۆی ئەوەیە، کە عێراق کەوتووەتە ژێر کاریگەریی دوو باڕستەهەوای بەرز و نزمەوە لە هەردوو دەریای ناوەڕاست و سوور و کاریگەرییان لەسەر وڵات هەیە. جیاوازیی پلەی گەرمای هەردوو باڕستەهەوایەکە، خۆڵبارینی دروستکردووە".  عامر جابری ئاماژەی بە کاتی کۆتاییهاتنی شەپۆلی خۆڵبارینەکە دا و گوتی: "ئەو خۆڵبارینەی لەدوێنێوە دەستیپێکردووە و هەرێمی کوردستان و ناوەڕاستی عێراقی گرتووەتەوە، ئێوارەی ئەمڕۆ هەینی کۆتایی پێدێت و بەڵام لە پارێزگاکانی باشووری عێراق بەردەوام دەبێت".  سەبارەت بە پلەکانی گەرما، عامر جابری، رایگەیاند: "ئەمڕۆ  کەشوهەوا سارد دەبێت بەبەراورد بە رۆژانی رابردوو. پلەکانی گەرما لەنێوان ٧ بۆ ١٠ پلە دادەبەزن، لە بەغدا بەنموونە دوێنێ پێنجشەممە پلەی گەرما ٢٧ پلەی سیلیزی بوو، ئەمڕۆ ١٧ پلە بووە".  رۆژی هەینی، ٤ی ئاداری ٢٠٢٢، بەڕێوەبەرایەتیی تەندروستیی بەغدا - رەسافە، رایگەیاند دوێنێ پێنجشەممە بەهۆی شەپۆلی خۆڵبارینەوە، هەزار و ٥٣٦ کەس روویان لە نەخۆشخانەکانیان کردووە، کەسێکیش بەهۆی خۆڵبارینەوە گیانی لەدەستداوە.  گوتەبێژی دەستەی کەشناسی و بوومەلەرزەزانی عێراق داوای لە خەڵک کرد بۆ کاری زۆر پێویست نەبێت لەماڵەکانیان نەیەنەدەرەوە، چونکە دەبێتە هۆی تووشبوون بە هەستیاری و نەخۆشی، بەتایبەت ئەو کەسانەی نەخۆشیی هەناسەتەنگی و رەبوویان هەیە.