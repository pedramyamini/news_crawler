فەیسەڵ نائیلی، ئەندامى ئەنجوومەنى نوێنەرانى عێراق لە هاوپەیمانیى دەوڵەتى یاسا بە تۆڕى میدیایی رووداوى راگەیاند؛ "بەمنزیکانە موقتەدا سەدر و سەرکردەکانى هاوپەیمانیى چوارچێوەى هاوئاهەنگى کۆبوونەوەیەکى یەکلاکەرەوە دەکەن بۆ چارەسەرکردنى کێشەکان بە ئاراستەى پێکهێنانى حکومەتى نوێى عێراق".  فەیسەڵ نائیلى گوتى: "بڕیارە رۆژى دووشەممە ١٤ ى ئادار کۆبوونەوەى بەرپرسانى دەوڵەتى یاسا لەگەڵ نووری مالیکى بەڕێوەبچێت بۆ زانینى ئەو پرسانە، کە لەو پەیوەندیییە تەلەفۆنییەدا لەگەڵ موقتەدا سەدر لەسەرى رێککەوتوون".  رۆژی پێنجشەممە موقتەدا سەدر بە تەلەفۆن قسەی لەگەڵ نوورى مالیکى، سەرۆکى هاوپەیمانیى دەوڵەتى یاسا کرد، بەگوێرەى راگەیێندراوێکى نووسینگەى تایبەتى سەدر لەو پەیوەندییەدا باسیان لە چەند پرسێکى تایبەت بە دۆخى ئێستاى عێراق کردووە.  دواى ئەو پەیوەندییە بەشێک لە میدیاکانى عێراق ئاماژەیان بەوەدا بوو، کە سەدر پێشنیازی بۆ مالیکى کردووە، جەعفەر سەدر ببێتە سەرۆكوەزيرانى داهاتووى عێراق، کە نزيکە لە رەوتى سەدرەوە.  فەیسەڵ نائیلی گوتى: "ئەو دەنگۆيە راست نییە و باس نەکراوە، چۆن دەبێت بە تەلەفۆنێک لەسەر سەرۆکوەزیرانى داهاتوو رێککەوتن بکرێت، بەڵام دوور نییە لە داهاتوودا موقتەدا سەدر ئەو کەسایەتییە پێشنیاز بکات".