٧٤ پەرلەمانتاری رەوتی سەدر، ٣١ پەرلەمانتاری پارتی، ٧٠ پەرلەمانتاری سوننەکان، ٤٨ پەرلەمانتاری ھاوپەیمانیی لەپێناو گەل و سەربەخۆکان، چوار پەرلەمانتاری یەکگرتووش بڕیاریانداوە بەشداریی کۆبوونەوەکەی رۆژی شەممە بکەن، بەوەش ژمارەیان دەگاتە ٢٢٧ پەرلەمانتار.   سیپان شێروانی، پەرلەمانتاری پارتی دەڵێت، "ئێستا بۆ یەکێتی یەکلابووەتەوە ھیچ دەرفەتێک لەبەردەم سەرکەوتنی بەربژێرەکەیان نییە، چونکە ئێمە خاوەنی زۆرینەی پەرلەمانین، مادام ئێمە خاوەنی پەنجا کۆ یەکین، بەدڵنیاییەوە چانسی بەربژێری ئێمە بەپێی مەنتق و بەپێی ژمارە لە ھەموو بەربژێرەکانی دیکە زیاترە، ئەگەر ئەمڕۆ یەکێتی پاشگەزبێتەوە و داوای گفتوگۆ بکەن، پێموایە لە دۆڕاندان و بێھیوابوونە ھانای بۆ دەبەن نەک لەپێناو یەکڕیزیی نیشتمانیی کوردە، بۆیە ئێمە وای دەبینن کە ھیچ دەرفەتێک لەبەردەم ئەوە نەماوە پێکەوە بەیەک بەربژێری ھاوبەش بچینە ژورەوە. "   چوارچێوەی ھاوئاھەنگی رەتیدەکاتەوە بەرەی بەرامبەریان بتوانێت رێژەی یاسایی تەواوبکات، بەو پێیەی ئەوان خاوەنی زیاتر لە ١٣٠ پەرلەمانتارن. نەوەی نوێ و ئیمتیدایش دەڵێن، دەنگ بە بەربژێری خۆیان دەدەن و بەشدار دەبن.   ھادی سەلامی، پەرلەمانتاری ھاوپەیمانی لەپێناو گەل گوتی، "ئێمە ئامادە دەبین لە دانیشتنی یەکەمدا لەبەر ئەوەی وەک پابەندبوونێکی ئەخلاقی دەیبینین و ھەروەھا رێز لە وادەی دەستووریی دەگرین، نامانەوێت بەھیچ شێوەیەک ببینە بەربەست، بۆیە ئامادە دەبین، بەربژێری خۆمان ھەیە وەک ھاوپەیمانی لەپێناو گەل دەچین و دەنگی پێ دەدەین پشتیوان بەخوا. "  ناکۆکی پارتی و یەکێتی لەسەر پۆستی سەرۆککۆمار و دابەشبوونیان بەسەر دوو هاوپەیمانێتی جیاواز، هەڵبژاردنی ئەم خولەی سەرۆککۆماری کردووەتە دژوارترین و پێشبینینەکراوترین هەڵبژاردن، بۆیە تاوەکو دواساتەکان ھەر گۆرانکارییەک چاوەڕوانکراوە.