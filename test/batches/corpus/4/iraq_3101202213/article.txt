ئەمڕۆ دووشەممە ٣١ - ٠١ - ٢٠٢٢ نێچیرڤان سەرۆکی هەرێمی کوردستان، محەممەد حەلبووسی، سەرۆکی پەرلەمانی عێراق و خەمیس خەنجەر، سەرۆکی هاوپەیمانیی سەروەریی سوننەکان، سەردانی موقتەدا سەدر، رێبەری رەوتی سەدریان کرد، لە شوێنی حەوانەوەی خۆی لە حەنانەی نەجەف.  ڤیان دەخیل، گوتەبێژی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق، لە کاتی بەشداریکردنی لە بوڵتەنی هەواڵەکانی کاژێر ١٧: ٠٠ی کەناڵی رووداو رایگەیاند: "سەردانەکە لە دوای دەستپێخەرییەکی سەرۆک بارزانییەوە هات، چونکە ئێمە تاوەکو ئێستا نەبووینە لایەنێک لە کێشەی نێو ماڵی شیعە".  ڤیان دەخیل دەڵێت ئێستا کێشەکە لە نێو ماڵی شیعەدایە و ئەوان لەگەڵ ئەوەن زۆرینەیەکی باش هەبێت و حکومەتی بەهێز دابمەزرێت و هاوبەشییەکی باش لەگەڵ هەندێک لایەنی نێو چوارچێوەی هاوئاهەنگی هەبێت. بۆیە ئەو دەستپێشخەرییەی بارزانی لەو کاتەدا زۆر گرنگ بوو.  سەبارەت بە ئەنجامی دەستپێشخەرییەکە، ڤیان دەخیل گوتی: "نەگەیشتوونەتە خاڵێکی دیاریکراو، رێککەوتن لەسەر شتێکی دیاریکراو نەکراوە، بەڵام گفتوگۆکان دوای هەڵبژاردنی سەرۆککۆمار لەگەڵ ئەو لایەنە دەستپێدەکاتەوە، کە ئێمە نامانەوێت لە پرۆسەی سیاسیی دوور بن. "  موقتەدا سەدر، کە خاوەنی ٧٣ کورسییە، بەردەوام جەخت لە پێکهێنانی حکومەتی زۆرینەی نیشتمانی دەکاتەوە، لەگەڵ بەشداریکردنی چوارچێوەی هاوئاهەنگییە لە حکومەتی داهاتوو، بەڵام بەبێ نووری مالێکی، سەرۆکی هاوپەیمانی دەوڵەتی یاسا، کە یەکێکە لە پێکهێنەرە سەرەکییەکانی چوارچێوەی هاوئاهەنگی.  سەبارەت بەو شاندەی سەردانی حەنانەیان کرد، کە ئایا هیچ دەستپێشخەرییەکان کردووە، یان پرۆژەیەکیان دابێتە سەدر، بە تایبەتی لە دانانی نووری مالیکی بە جێگری سەرۆککۆماری عێراق، ڤیان دەخیل گوتی: "نابێت ئەو بەربەستانەی کە هەن بەردەوام بن، ناکرێت هەندێک لایەنی بەهێز لە دەرەوەی حکومەت بن، کە رەنگە وا بکات حکومەتێکی بەهێز دروست نەبێت".  ڤیان دەخیل گوتیشی: "بێگومان دەستپێشخەری هەن و رێککەوتن لەسەر خاڵە سەرەکییەکان دەکرێت، بەڵام ئێستا بابەتی سەرەکی راسپاردنی کەسێکە بۆ پێکهێنانی حکومەت ئەوکات دەردەکەوێت کێ بەشداری حکومەت دەکات و کێ بەشداری ناکات".  وا بڕیارە رۆژی ٧ - ٢ - ٢٠٢٢ سەرۆککۆماری عێراق کە ئیستحقاقی کوردە لە پەرلەمانی عێراق هەڵبژێردرێت، هەر یەک لە هۆشیار زێباری لەلایەن پارتی و بەرهەم ساڵح، لەلایەن یەکێتییەوە بۆ ئەو پۆستە بەربژێرکراون.  پارتی سوورە لەسەر ئەوەی ئەو خولە پۆستی سەرۆککۆماری عێراق وەربگرێت. ڤیان دەخیل دەڵێت: "شاندێکی گەورەی پارتی لە بەغدایە لەگەڵ هەموو لایەنەکان هەوڵدەدەین. پەیوەندیمان لەگەڵ هەموو لایەنەکان هەیە، تەنانەت چوارچێوەی هاوئاهەنگیش. هەروەها لەگەڵ سەربەخۆکان. لەگەڵ سەدر و سوننەکان هاوپەیمانییەکی بەهێزمان هەیە و پێکەوە دەچینە دانیشتنی پەرلەمان و هیوادارین ئەوانی دیکەش بەشداری بکەین. ئێمە نامانەوێت هیچ لایەنێک پەراوێز بخرێت".  ڤیان دەخیل ئاماژەی بەوەدا، کە مەسەلەی سەرۆککۆمار لەلای ئەوان بڕاوەتەوە و سوورن لەسەر وەرگرتنی ئەو پۆستە و گوتی: "گفتوگۆی لەسەر ناکەین، بەربژێری ئێمە کاک هۆشیار زێبارییە، رۆژی حەوتی مانگ لەگەڵ هاوپەیمانەکانمان دەچینە نێو هۆڵی پەرلەمان و هیچ گۆڕانکارییەکیش بەسەر هەڵوێستی هاوپەیمانەکانماندا نەهاتووە".  (رووداو) لە ڤیان دەخیلی پرسی، ئەگەر سەدر و چوارچێوەی هاوئاهەنگی رێکبکەون، هیچ کاریگەرییەکی لەسەر رێککەوتنەکەی پارتی و سوننە و سەدر دەبێت؟ ڤیان دەخیل گوتی: "نەخێر، لەبەر ئەوەی هاوپەیمانییەکی بەهێز و رەسەنە".