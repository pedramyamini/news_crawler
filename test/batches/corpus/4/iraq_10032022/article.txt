رۆژی چوارشەممە ٠٩ - ٠٣ - ٢٠٢٢ لە رێوڕەسمێکدا کۆڕبەندی میدیاڤانی ژن لە عێراق خەڵاتی ئەتوار بەهجەتی دایە شەهیان تەحسین کە لەلایەن UN WOMEN و بانکی ناوەندیی عێراق پشتگیریی دەکرێت.   رێوڕەسمەکە لە هۆتێل فەلەستین لە بەغدا بەڕێوەچوو و ئەمساڵ ١٥ رۆژنامەڤان لەسەر ئاستی وڵاتانی عەرەبی خەڵاتەکەیان وەرگرت. سەرەتای رێوڕەسمەکە بە گوتارێک دەستی پێکرد و دواتر چەند گۆرانییەک پەخشکران، پاشانیش دەست بە دابەشکردنی خەڵاتەکان کرا.  ئەتوار بەهجەت، ژنە رۆژنامەڤانێکی عێراقی بوو لە ساڵی ٢٠٠٦ لە شەڕی تایفی عێراقدا کوژرا. ئەو خانمە میدیاڤانە کاتێک لە سامەڕا بوو لەگەڵ دوو لە هاوکارەکانی لەلایەن دوو چەکدارەوە هێرش دەکرێتە سەریان و دەدرێنە بەر دەستڕێژی گوللە و دواتریش دەڕفێندرێن، پاش چەند رۆژێکیش تەرمی ئەتوار دەدۆزرێتەوە. دوای سێ ساڵ دوو تاوانبارەکە دەستگیرکران و دانیان بە تاوانەکەیاندا نا و سزای لە سێدارەدانیان بەسەردا سەپێندرا.  لە دەستپێکی رێوڕەسمەکە، سەرپەرشتیی کۆڕبەندەکە رایگەیاند، بایەخدان بە راگەیاندن کارێکی "گرنگە" و دەبێت ژنە میدیاڤانەکان بچنە پێشەوە و میدیاکانیش پێویستە پشت بە تواناکانیان ببەستێت، چونکە لەم ساڵانەدا سەلماندوویانە کە دەتوانن لێهاتووانە کار بکەن.  هەروەها سەرپەرشتی کۆڕبەندەکە ئاماژەی بەوەشکرد، هەموو سەرکەوتنەکان بە هاوئاهەنگی و یارمەتیی یەکدی دەکرێت، "ئەم رێوڕەسمە دەبێتە پەیامێک بۆ حکومەتی عێراق کە ئێمە خانمە نووسەر و ئاوازدانەر و وێنەگری زۆر باش و بەتوانامان هەیە. "  لەبارەی خەڵاتەکەوە شەهیان تەحسین لە کاتی بەشداریکردن لە بوولتەنی کاژێر ٢٠: ٠٠ ـی تەلەڤزیۆنی رووداو کە شاهۆ ئەمین پێشکێش دەکات گوتی، "ئەم خەڵاتە تەنیا بۆ من نییە، بەڵکو خەڵاتی هەموو کارمەندانی تۆڕی میدیایی رووداوە".  ئەو کەسانەی خەڵاتیان وەرگرت لە چەندین وڵاتی جیاوازەوە هاتبوون وەکو، عێراق، لوبنان، تونس، ئوردن، سودان، سعودیە، فەلەستین، لەنێویاندا تەنیا شەهیان تەحسین کورد بوو، لەو بارەوە دەڵێت، "ئەو کاتەی کە ناوی من بانگکرا، گوتیان شەهیان تەحسین میدیاڤانی ' کورد '، ئەوە لای من زۆر تایبەت بوو و هەستێکی خۆش بوو".  موحاسنە ئیمان، سەرۆکی لێکۆڵینەوەی خانمە میدیاڤانە عەرەبییەکان لە رێوڕەسمەکەدا رایگەیاند، "بە هەموو توانایەکمانەوە کارەکانمان درێژە پێدەدەین و هەموو توانایەک دەخەینە گەڕ بۆ ئەوەی پەیامەکانمان لەرێگەی میدیاکانەوە بخەینەڕوو و پێگەیەکی بەهێز دروستبکەین".  سەرۆکی لێکۆڵینەوەی خانمە میدیاڤانە عەرەبییەکان ئاماژەی بەوەش دا، "خانمانی ئێمە سەلماندیان لە ژێر ئەو ئاڵنگاری و کێشانە دەتوانن کار بکەن و تواناکانمان پەرەپێبدەین".