رۆژی پێنجشەممە ٢٨ - ٠٤ - ٢٠٢٢، ئەحمەد عەبادی، گوتەبێژی وەزارەتی کارەبای عێراق بە تۆڕی میدیایی رووداوی راگەیاند، وەزارەتی کارەبا لە کۆتایی ساڵی ٢٠٢١ پلانێکی داناوە بۆ زیادکردنی بەرهەمهێنانی کارەبا بەتایبەتی بۆ وەرزی هاوین، بەشێوەیەک ٤ هەزار مێگاوات کارەبای دیکە زیاد دەکات، ئێستا بەرهەمهێنانی کارەبا لە عێراق گەیشتووەتە ٢١ هەزار مێگاوات، چاوەڕێدەکرێت لە وەرزی هاویندا بگاتە ٢٥ هەزار مێگاوات، ئەمەش دوای ئەوەی یەکەی دیکەی بەرهەمهێنانی کارەبا دەخرێتەکار و چەند وێستگەیەکیش نۆژەن دەکرێنەوە.  گوتەبێژی وەزارەتی کارەبای عێراق دەشڵێت، وەزارەتی کارەبا بە فەرمانی مستەفا کازمی، سەرۆکوەزیرانی عێراق لیژنەیەکی مەیدانی پێکهێناوە، بۆ بەسەرکردنەوەی وێستگەکانی بەرهەمهێنانی کارەبا و هێڵەکانی گواستنەوەی کارەبا و دابەشکردنی لە ماوەی وەرزی هاوینیدا. سەرۆکوەزیران رۆژانە خۆی بەدواداچوون بۆ پرسی کارەبای دەکات.  ئەحمەد عەبادی راشیگەیاند، "لە دوێنێوە شاندێکی حکومی بە سەرۆکایەتیی عادل کەریم، وەزیری کارەبا لە کۆماری ئیسلامیی ئێرانن و دانوستاندنەکانیان زۆر ئەرێنی بوون و هیوادارین ئەنجامەکەی ببێتە هۆی باشترکردنی سیستەمی وزەی کارەبا و زیادکردنی کاژێرەکانی کارەبا. لایەنی ئێرانی لێکتێگەیشتنی زۆریان هەبووە لەبارەی وزە و گازەوە، پەنابەخوا ئەمڕۆ رێککەوتن واژۆ دەکەن".   حکومەتی عێراق پێشتر بەشێک لە کارەباکەی لە ئێران دەکڕی، بەڵام هاوینی رابردوو، ئێران بەهۆی کەمیی کارەباوە، ئەو بڕە کارەبایەی بڕی کە بۆ عێراقی دەنارد. هەرچەندە بەپێی رێککەوتنی نێوان هەردوو وڵات دەبووایە ئێران لە وەرزی زستاندا ٥٠ ملیۆن مەتر سێجا گاز هەناردەی عێراق بکات و بۆ وەرزی هاوینیش ٧٠ ملیۆن مەتر سێجا، بەڵام ئێستا تەنیا ٣٠ ملیۆن مەتر سێجا دەنێرێت.  رۆژی چوارشەممە ٢٧ - ٠٤ - ٢٠٢٢ شاندێکی وەزارەتی کارەبای عێراق، بە سەرۆکایەتیی عادل کەریم، وەزیری کارەبا گەیشتنە کۆماری ئیسلامی ئێران. سەبارەت بە ئەنجامی سەردانی شاندەکە، گوتەبێژی وەزارەتی کارەبای عێراق گوتی: "دانوستاندنەکانمان زۆر ئەرێنی بوون و هیوادارین ئەنجامەکەی ببێتە هۆی باشترکردنی سیستەمی وزەی کارەبا و زیادکردنی کاژێرەکانی کارەبا. لایەنی ئێرانی لێکتێگەیشتنی زۆریان هەبووە لەبارەی وزە و گازەوە، پەنابەخوا ئەمڕۆ رێککەوتن واژۆ دەکەن.   رۆژی سێشەممە ١٩/٤/٢٠٢٢ بە سەرۆکایەتی مستەفا کازمی، سەرۆکوەزیرانی عێراق، ئەنجوومەنی وەزیران کۆبووەوە. لە کۆبوونەوەکەدا کازمی رایگەیاند، پێویستە وەزارەتی کارەبا تەواوی هەوڵەکانی بدات، تاوەکو لە وەرزی هاوینی داهاتوودا کارەبا بۆ هاووڵاتیان دابینبکرێت، کاری سەرجەم وێستگەکانی بەرهەمهێنان و گواستنەوە و دابەشکردنی کارەبا زیاتربکرێ، هەموو هەوڵێکیش بدرێت بۆ تێپەڕاندنی ئاستەنگەکان و عێراق دووربخرێتەوە لەهەر قەیرانێک، کە ئەگەری هەیە لە هاویندا رووبدات.   هەر لە کۆبوونەوەکەدا ئەنجوومەنی وەزیرانی عێراق بڕیاریدا وەزارەتی دارایی ٥٠٠ ملیار دینار بۆ وەزارەتی کارەبا تەرخان بکات، بەمەبەستی بەردەوامبوونی کاری وێستگەکانی بەرهەمهێنان و چارەسەرکردنی خنکانی کارەبا لە سیستمی کارەبای هاوینی ٢٠٢٢ دا، ئەمەش لە رێگەی نۆژەنکردنەوە و چاککردنەوە و دابینیردنی کەرەستەی پێویست و کاری فراوانکردن و سەرپێخستنەوەی وێستگە و تۆڕەکان و جێبەجێکردنی بەستنەوەکانیان.   بەپێی بڕیارەکە پارەکە بە دوو قۆناخ دابین دەکرێت؛ قۆناخی یەکەم: ٢٠٠ ملیار و قۆناخی دووەمیش ٣٠٠ ملیار دینارە.