رۆژی دووشەممە، ١٦ - ٥ - ٢٠٢٢، نووری مالیکی، سەرۆکی هاوپەیمانیی دەوڵەتی یاسا، کە بەشێکی سەرەکیی چوارچێوەی هاوئاهەنگی پێکدەهێنێت، تویتیتێکی کرد و تێیدا نووسیویەتی: "بڕیارەکەی دادگەی باڵای فیدڕاڵی چوار ئامانجی گرنگی بەدیهێنا لەوانە بڕیاری بە نایاساییبوونی پڕۆژەیاسای ئاسایشی خۆراک، بڕیارەکە پاراستنی ماڵی گشتیی بەدیهێنا لە یاریکردن و رۆیشتنی زۆر لێی بۆ دەسەڵاتی گەندەڵکاران. "  هەروەها بەبۆچوونی مالیکی بڕیارەکەی دادگەی باڵای فیدڕاڵی: "پارێزگاریی بۆ حکومەت و ئەنجوومەنی نوێنەران بەدیهێنا لە بەشداریکردن لە پێشێلکاریی یاسایی و دەستووری".  رۆژی یەکشەممە، ١٥ - ٥ - ٢٠٢٢، دادگەی باڵای فیدڕاڵی لەبارەی رەشنووسی یاسای ئاسایشی خۆراک، کە ئەنجوومەنی نوێنەرانی عێراق لە کۆتاییەکانی پەسەندکردنیدا بوو، بڕیاری هەڵوەشاندنەوەی پڕۆژەیاساکەی دا و رایگەیاند لە دەسەڵاتی حکومەتی فیدڕاڵی نییە رەشنووسی یاسا رەوانەی پەرلەمان بکات.  نووری مالیکی، لە تویتەکەیدا زیاتر پەسنی بڕیارەکەی دادگەی باڵای فیدڕاڵی دەدات و دەڵێت: "بەجێگەیاندنە نایاساییەکانی لە گرێبەستکردن و دامەزران و لابردنی گەورە فەرمانبەرانی راگرت و حکومەتی کاربەڕێکەر دەسەڵاتی زیاتری لە بەڕێکردنی کارە ئاساییەکانی رۆژانەی زیاتر نییە. "  هەروەها لە خاڵی چوارەمیشد دەڵێت: "رێگەکەی بە کراوەیی هێشتەوە لەبەردەم حکومەت لە دابینکردنی پارەی زیاتر بۆ خۆراک و شتی دیکە، ئەوەش بەبەکارهێنانی پێشینەکان لە وەزارەتی دارایی. "  لە کۆتاییدا نووری مالیکی سەبارەت بە بڕیارەکە گوتوویەتی دادگە شیاوی سوپاس و پێزانینە لە بەرەنگاربوونەوە بۆ پارێزگاریکردن لە کردەی سیاسیی بۆ ئەوەی نەکەوێتە کێشەوە. "  دادگەی باڵای فیدڕاڵی لە بڕیارەکەیدا کە رۆژی یەکشەممە، ١٥ - ٥ - ٢٠٢٢، دەریکردووە دەڵێت: "حکومەتی کاربەڕێکەری رۆژانە واتە لە حکومەتێکی سرووشتیی تەواو دەسەڵاتەوە بووەتە حکومەتێکی دەسەڵات سنووردار و ئەوەش لە دوو حاڵەتدا بەدی دێت، یەکەم بە کشانەوەی متمانە لە سەرۆکی ئەنجوومەنی وەزیران تاوەکو پێکهێنانی ئەنجوومەنی نوێی وەزارەت بە پشت بەستن بە ماددەی (٦١ / هەشتەم / أ، ب، ج، د) و دووەمیشیان لەکاتی هەڵوەشانەوەی ئەنجوومەنی نوێنەرانی بەپێی ماددەی ٦٤ / یەکەم لە دەستوور و لە هەردوو حاڵەتدا ئەنجوومەنی وەزیران بە دەستلەکارکێشاوە دادەنرێت و بەردەوام دەبێت لە کارەکانی رۆژانە کە خۆی لە بڕیاردان  و رێوشوێنەکان دەبینێتەوە ئەوانەی کە بەردەوامی کاری دامەزراوە گشتییەکان لە رێکخستن و بەردەوامیدانی پێشکەشکردنی خزمەتگوزارییەکان بە گەل دەدات".  هەر لە بڕیارەکەی دادگەی باڵای فیدڕاڵیدا هاتووە: "ئەو بڕیارانەش ناچنتە چوارچێوەیانەوە کە بەهۆکار و پاڵنەری سیاسیی دەدرێن و کاریگەریی گەورە لە ئایندەی سیاسیی و ئابووری و کۆمەڵایەتی عێراق دروست بکات، هەروەها پێشنیازکردنی رەشنووسی یاساکان و قەرزکردن یان دامەزراندن لە پۆستە باڵاکانی دەوڵەت و دوورخستنەوە یان دووبارە پەیکەربەندکردنەوەی وەزارەت و فەرمانگەکانیش ناگرێتەوە. "  پڕۆژەیاساى پاڵپشتى خێراى ئاسایشى خۆراک و پەرەپێدان لە ١٠ ماددە پێکهاتوو بوو و بودجەکەى ٢٥ ترلیۆن دینار بوو، کە لە زیادەى نرخى نەوتى فرۆشراو دابین دەکرا.   بەهۆی ناکۆکیی نێوان لایەنە سیاسییەکانی عێراق، کە لەدوای هەڵبژاردنی ١٠ی ئۆکتۆبەری ٢٠٢١ ەوە قوڵبووەتەوە، حکومەتی کاربەڕێکەری ئێستا بە سەرۆکایەتی مستەفا کازمی و سنووری دەسەڵاتەکانی و چەندین خاڵی دیکە، بووەتە بەشێکی دیکە لە ناکۆکییەکانی نێوان ئەو لایەنانە، بەو هۆیەوە سەرۆککۆماری عێراق لەسەر داوای ژمارەیەک پەرلەمانتار داوای لە دادگەی باڵای فیدڕاڵی کردبوو راڤەی دەستەواژەی "بەجێگەیاندنی کاروباری رۆژانە"ی بۆ بکەن.