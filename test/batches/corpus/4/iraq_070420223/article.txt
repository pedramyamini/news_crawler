رۆژی پێنجشەمە ٧ ـى نیسانى ٢٠٢٢، پێنج پەرلەمانتارى پارێزگای بەسرە لە راگەیێندراوێکدا مۆڵەتى دوو رۆژیان داوەتە دەستەى دەروازە سنوورییەکانى عێراق بۆ "کردنەوە"ـى دەروازەى شەلامچە لە سنوورى ئەو پارێزگایە و وەزارەتى کشتوکاڵی عێراقیش بەوە تۆمەتبار دەکەن کە پاڵنەری پشت داخستنی دەروازەکەیە و ئەوەش لە بەرژەوەندیی دەروازە سنوورییەکانى هەرێمى کوردستانە.  زوهرە بچارى، ئەندامى پەرلەمانى عێراق کە یەکێکە لەو پێنج پەرلەمانتارەى راگەیێندراوەکەیان بڵاوکردوەتەوە و بە تۆڕى میدیایی رووداوى گوت: "بەهۆى داخستنى ئەو دەروازەوە، نرخى خۆراک لە پارێزگاى بەسرە بەرزبووەتەوە و ئەوەش هۆکارى ئەو هەڵوێستەمان بووە".  دەروازەى شەلامچە دەکەوێتە نێوان پارێزگای بەسرە و پارێزگای خوزستانی ئێران. ئەمڕۆ پێنجشەممە دەستەى دەروازە سنوورییەکانى عێراق رەتیکردەوە کە دەروازەى شەلامچە داخرابێت و لە راگەیاندراوێکدا گوتى: "شەلامچە ٢٤ کاژێر کراوەیە".  زوهرە بچارى گوتیشی: "ئەو زانیارییەمان بیستووە، بەڵام ئەوە پێویستى بە دڵنیابوونەوەیە".