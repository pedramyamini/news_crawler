نازم شبلی، ئەندامى سەربەخۆى پەرلەمانى عێراق بە تۆڕى میدیایی رووداوى راگەیاند: "ئەندامانى سەربەخۆى پەرلەمانى عێراق، لیژنەیەکى پێنج کەسیان لە نوێنەرى سەرجەم پێکهاتەى سەربەخۆکان پێکهێناوە بۆ ئەوەى دانوستاندن لەبارەى دەستپێخشەرییەکەیان دەستپێبکەن".  نازم شبلی گوتیشى: "بڕیارە هەفتەى داهاتوو لیژنەکە سەردانى لایەنە سیاسییەکان بکات بۆ روونکردنەوەى وردەکاریى دەستپێشخەرییەکە".  رۆژی ١٥ ى ئايارى ٢٠٢٢، ژمارەیەک لە ئەندامانى سەربەخۆى پەرلەمانى عێراق دەستپێشخەرییەکیان راگەیاند بۆ پێکهێنانى حکومەتى نوێ، دیارترین خاڵەکانى ئەوە بوو کە سەرۆکوەزیرانى داهاتوو سەربەخۆ بێت و گەورەترین فراکسیۆن بەبێ مەرجى پێشوەختە پێکبهێندرێت، بەربژێرى سەرۆککۆمار بەپێی ئەو بنەما و مەرجانە بێت، کە دەستووری عێراقی باسیکردوون.  نازم شبلی ئاماژەى بەوەدا دواکەوتنى پێکهێنانى لیژنەى دانوستاندنى سەربەخۆکان و سەردانەکەیان بۆ لای لایەنە سیاسییەکان، بەهۆى هەڵوێستى رەوتى سەدرەوە بووە، کە بڕیارىداوە ببێتە ئۆپۆزیسیۆن لە پەرلەمانى عێراق.  موقتەدا سەدر، رێبەرى رەوتى سەدر رۆژی ١٥ ى ئایارى ٢٠٢٢، راگەیێندراوێکى بڵاوکردەوە و تێیدا ئاماژەى بەوەدا بۆ ماوەیەک دەبنە ئۆپۆزیسیۆن بۆ ئەوەى لایەنەکانى دیکە حکومەت پێکبهێنن.  زیاتر لە حەوت مانگ بەسەر هەڵبژاردنی پەرلەمانی عێراق تێپەڕیوە، بەڵام براوەکانی هەڵبژاردن نەگەیشتوونەتە رێککەوتن بۆ هەڵبژاردنی سەرۆککۆمار و پێکهێنانی حکومەت، بەو هۆیەوە بنبەستی سیاسی هێشتا بەردەوامە. هەرچەندە تاوەکو ئێستا زیاتر لە ١٠ دەستپێخەری بۆ پێکهێنانی حکومەت راگەیێندراون، بەڵام بێ ئەنجام بوون.