عائید هیلالی، ئەندامی چوارچێوەی هاوئاهەنگی بە رادیۆی رووداوی راگەیاند، "مۆڵەتەکەی سەدر لای چوارچێوەی هاوئاهەنگی هیچ بەهایەکی نییە. موقتەدا سەدر رێبەری گشتی نییە تاوەکو وادە دیاری بکات یان کۆتایی پێبهێنێت. ئەوە چارەسەر نییە، بەڵکو کێشەمان بۆ دروستدەکات. ئەو کاتە شەقامی عێراقییش زیاتر نیگەران دەبێت. "  رۆژی پێنجشەممە، ٣١ ـی ئادارى ٢٠٢٢، موقتەدا سەدر لە تویتێکدا ماوەى ٤٠ رۆژ مۆڵەتی دایە چوارچێوەى هاوئاهەنگى بۆ پێکهێنانى حکومەتى نوێ.  چوارچێوەی هاوئاهەنگی دەیەوێت بۆ پێکهێنانی حکومەت زۆرترین لایەن کۆبکاتەوە. مەرجی یەکەم و سەرەکیشی ئەوەیە کە دەبێت گەورەترین فراکسیۆن شیعی بێت.  ئەندامەکەی چوارچێوەی هاوئاهەنگی ئاماژەی بەوە دا، هەندێک فراکسیۆنیش لە چوارچێوەی هاوئاهەنگیدا خواستیان وایە کە ببنە دژبەر، بۆیە دەبێت لیژنەکانی پەرلەمان نوێنەرانی دژبەرانیان تێدابێت.  عائید هیلالی جەختی لەوە کردەوە، زۆر گرنگە لایەنەکان پێکەوە کار بکەن و نابێت لایەنێک دووربخرێتەوە. ئەگەر چوارچێوەی هاوئاهەنگی حکومەت پێکبهێنێت بەبێ رەوتی سەدر پێکیناهێنێت.  ئەو ئەندامەی چوارچێوەی هاوئاهەنگی ئاماژەی بەوەش کردووە، "باس لەوە دەکرێت کە حکومەتی ئێستا وەکو خۆی بمێنێتەوە تاوەکو دەستوور هەموار دەکرێتەوە. هەموارێک کە ئێستا بەرباسە ئەوەیە کە سیستمی پەرلەمانی بگۆڕدرێت بۆ سەرۆکایەتی. "  بە گوتەی هیلالی، ئەوان دەیانەوێت "هەمواری زۆر لە دەستووردا بکرێت. ئەگەر لە ئەنجوومەنی نوێنەراندا هاوسەنگییەک نەبێت ئەوا هەموارکردنەوە ناکرێت، چونکە دەبێت هەموو پەرلەمانتاران ئامادەبن بۆئەوەی نیگەرانییەکانی هەموو لایەنەکان بڕەوێندرێنەوە. دەبێت هەموارکردنەوەی دەستوور هەموو لایەنێک تێیدا بەشداربێت. "  بەهۆی ناکۆکیی نێوان رەوتی سەدر و چوارچێوەی هاوئاهەنگییەوە، تاوەکو ئێستا حکومەتی نوێی عێراق پێکنەهێندراوە. سەدر دەیەوێت بەبێ چوارچێوەی هاوئاهەنگی حکومەت پێکبهێنێت، چوارچێوەی هاوئاهەنگییش پێداگرە لەسەر ئەوەی لە حکومەتدا بەشداربێت.  ئەندامەکەی چوارچێوەی هاوئاهەنگی دەڵێت، "دەمانەوێت لایەنە ناکۆکەکان لە یەکدی نزیکبکەینەوە. هەردوو بەرەی چوارچێوەی هاوئاهەنگی و رزگاریی نیشتمان ناتوانن بەبێ یەکدی سەرۆککۆمار هەڵبژێرن. دەمانەوێت برایانمان واقیعیانە بیربکەنەوە و پێشمەرجی زۆر گەورە دانەنێن. "  عائید هیلالی ئەوەی ئاشکراکرد کە بەگوێرەی زانیارییەکانیان "لێکتێگەیشتنی زۆر باش" لەنێوان رەوتی سەدر و حیکمەدا هەبووە و گوتی، "چوارچێوەی هاوئاهەنگی نزیکەی ١٤٠ پەرلەمانتاری هەیە. نە چوارچێوە و نە رەوتی سەدر پێیان دەکرێت ٢٢٠ پەرلەمانتار بۆ دانیشتنی پەرلەمان ئامادە بکەن. "