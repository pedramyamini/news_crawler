بەپێی بەرنامەی کار، کاژێر ١١ پێشنیوەڕۆی رۆژی سێشەممە ٣١/٥/٢٠٢٢ پەرلەمانی عێراق کۆدەبێتەوە، بەرنامەی کاریش تەنیا خوێندنەوەی دووەمە پێشنیازەیاسای پشتیوانی خێرای ئاسایشی خۆراک و گەشەپێدان.  ئەمڕۆ دووشەممە ٣٠.٥.٢٠٢٢، د. جەمال کۆچەر، ئەندامی لیژنەی دارایی لە پەرلەمانی بە تۆڕی میدیایی رووداوی راگەیاند، لیژنەی دارایی دوا رەشنووسی پێشنیازەیاسای نوێی پشتیوانیی خێرای ئاسایشی خۆراک و گەشەپێدانی عێراقی ئامادە کردووە، کە قەبارەی ٢٥ تریلیۆن دینارە. لە ناوەڕۆکدا هەر بە پرۆژەیاسای پشتیوانیی ئاسایشی خۆراک دەچێت کە پێشتر دادگەی فیدراڵیی عێراق رەتیکردەوە، تەنانەت خەرجکردنی پارە لەم پێشنیازە زۆر ناڕوونترە بەراورد بە پرۆژەیاساکەی پێشوو، بۆیە هەرچەندە پێشبینی دەکەم پەرلەمان لە دانیشتنی سبەی خوێندنەوەی دووەم بۆ ئەم پێشنیازەیاسایە بکات، بەڵام ئەگەر هەیە دیسان لە دادگەی فیدراڵی تانەی لێبدرێت و رێگری لە جێبەجێکردنی بکرێت.  دادگەی باڵای فیدراڵیی عێراق لە ١٥.٥.٢٠٢٢ پرۆژەیاسای پشتیوانیی خێرای ئاسایشی خۆراکی هەڵوەشاندەوە کە لە ئەنجوومەنی وەزیرانەوە رەوانەی پەرلەمانی عێراق کرابوو. بۆیە جاری دووەم پرۆژەیاساکە لەلایەن لێژنەی داراییەوە پێشکەشی پەرلەمان کرایەوە.