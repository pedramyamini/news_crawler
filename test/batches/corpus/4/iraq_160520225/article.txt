بەپێی راگەیێندراوێکی دادگەی باڵای فیدڕاڵی، کە رۆژی یەکشەممە ١٥ - ٥ - ٢٠٢٢ دەریکردووە رادەگەیێنێت سەرۆککۆماری عێراق لە رۆژی ١٢ - ٥ - ٢٠٢٢ نووسراوێکی پێشکەش بە دادگە کردووە کە لەلایەن ژمارەیەک پەرلەمانتارەوە رەوانەی کراوە، داوا دەکات راڤەی "بەجێهێنانی کاروباری رۆژانە"ی بۆ شیبکەنەوە.  دادگەی باڵای فیدڕاڵی لە بڕیارەکەیدا دەڵێت: "حکومەتی کاربەڕێکەری رۆژانە واتە لە حکومەتێکی سرووشتیی تەواو دەسەڵاتەوە بووەتە حکومەتێکی دەسەڵات سنووردار، ئەوەش لە دوو حاڵەتدا بەدی دێت، یەکەم: بە کشانەوەی متمانە لە سەرۆکی ئەنجوومەنی وەزیران تاوەکو پێکهێنانی ئەنجوومەنی نوێی وەزارەت بە پشتبەستن بە ماددەی (٦١ / هەشتەم / أ، ب، ج، د) و دووەمیشیان لەکاتی هەڵوەشانەوەی ئەنجوومەنی نوێنەرانی بەپێی ماددەی ٦٤ / یەکەم لە دەستوور و لەهەردوو حاڵەتدا ئەنجوومەنی وەزیران بە دەستلەکارکێشاوە دادەنرێت و بەردەوام دەبێت لە کارەکانی رۆژانە، کە خۆی لە بڕیاردان  و رێوشوێنەکان دەبینێتەوە ئەوانەی کە بەردەوامی کاری دامەزراوە گشتییەکان لە رێکخستن و بەردەوامیدانی پێشکەشکردنی خزمەتگوزارییەکان بە گەل دەدات".  هەر لە بڕیارەکەی دادگەی فیدراڵیدا هاتووە: "ئەو بڕیارانەش ناچێتە چوارچێوەیانەوە، کە بەهۆکار و پاڵنەری سیاسیی دەدرێن و کاریگەریی گەورە لە ئایندەی سیاسیی و ئابووری و کۆمەڵایەتی عێراق دروست دەکات. هەروەها پێشنیازکردنی رەشنووسی یاساکان و قەرزکردن یان دامەزراندن لە پۆستە باڵاکانی دەوڵەت و لێیان دوورخستنەوە یان دووبارە پەیکەربەندکردنەوەی وەزارەت و فەرمانگەکانیش  ناگرێتەوە. "  بەهۆی ناکۆکیی نێوان لایەنە سیاسییەکانی عێراق کە لەدوای هەڵبژاردنی ١٠ی ئۆکتۆبەری ٢٠٢١ ەوە قوڵبووەتەوە، حکومەتی کاربەڕێکەری ئێستا بە سەرۆکایەتی مستەفا کازمی و سنووری دەسەڵاتەکانی و چەندین خاڵی دیکە یەکێکە لە شێوازەکانی دیکەی ناکۆکیی نێوان ئەو لایەنانە، بەو هۆیەوە سەرۆک کۆماری عێراق لەسەر داوای ژمارەیەک پەرلەمانتار داوای لە دادگەی باڵای فیدڕاڵی کردبوو راڤەی دەستەواژەی "بەجێگەیاندنی کاروباری رۆژانە"ی بۆ بکەن.  کازم عەلی عەباس، ئەندامی  هاوپەیمانی دەوڵەتی یاسا لە ئەنجوومەنی نوێنەرانی عێراق لە لێدوانێکدا لەو بارەیەوە بە رووداوی گوت: "حکومەتی کاربەڕێکەر ناتوانێت هەموو کارێک بکات، بەمدواییانە هەستدەکەین کۆمەڵێک گۆڕانکاری و جوڵە دەکات لە تایبەتمەندی و دەسەڵاتەکانی ئەو نییە، بۆیە ئەو بڕیارەی دادگەی باڵای فیدڕاڵی تەواو ئەوەی یەکلاییکردەوە کە دەسەڵاتی حکومەتی ئێستا کاربەڕێکەرە  و دەسەڵاتەکانی سنووردارە. "  بڕیارەکەی دوێنێی دادگەی باڵای فیدراڵی، کە بەهۆی داواکایەکی بەرهەم ساڵح بووە، بۆ راڤە و شیکردنەوەی "بەجێهێنانی کاروباری رۆژانە"، بە گورزێکی دیکە دادەنرێت، کە بەر هاوپەیمانیی رزگارکردنی نیشتمان کەوتبێت، بەو پێیەی پشتگیری لە دەرچوواندنی یاسای ئاسایشی خۆراک دەکرد، کە پارەی تەرخانکراو بۆ جێبەجێکردنی، ٣٥ ترلیۆن دینار بوو. لەو بڕە پارەیە ٣٠٩ ملیار دینار بۆ شایستەی دارایی جووتیارانی کوردستان تەرخانکرابوو، کە لەلای حکومەتی عێراقە.     چوارچێوەی هاوئاهەنگیی، کە لە شەش لایەنی شیعە پێکدێت، هەر لە سەرەتاوە دژی پێشکەشکردنی پرۆژەیاساکە بوون و بەردەوام جەختیان لەوە دەکردەوە، کە لە دەسەڵاتی حکومەتی کاربەڕێکەردا نییە پرۆژەیاسا جێبەجێ بکات.  رۆژی دووشەممە، ١٦ - ٥ - ٢٠٢٢، نووری مالیکی، سەرۆکی هاوپەیمانیی دەوڵەتی یاسا، کە بەشێکی سەرەکیی چوارچێوەی هاوئاهەنگی پێکدەهێنێت، تویتیتێکی کرد و تێیدا نووسیویەتی: "بڕیارەکەی دادگەی باڵای فیدڕاڵی ئامانجی گرنگی بەدیهێنا، لەوانە بڕیاری بە نایاساییبوونی پڕۆژەیاسای ئاسایشی خۆراک، بڕیارەکە پاراستنی ماڵی گشتیی بەدیهێنا لە یاریکردن و رۆیشتنی زۆر لێی بۆ دەسەڵاتی گەندەڵکاران. "