د. حەیدەر عەلی حەنتووش، بەڕێوەبەری گشتیی تەندروستیی زیقار بە رادیۆی رووداوی راگەیاند، "ئەمساڵ تاوەکو ئێستا لە زیقار هەشت تووشبووی تای خوێنبەربوون تۆمارکراون. لە نێوەڕاستی ساڵی ٢٠٢١ یشەوە تاوەکو کۆتایی ئەو ساڵە ١٦ تووشبوو تۆمارکراون. واتە لە ناوەڕاستی پارەوە تاوەکو ئێستا ٢٤ تووشبوو تۆمارکراون. لەو کاتەیشەوە هەشت کەس مردوون. "  بەڕێوەبەری گشتیی تەندروستیی زیقار ئاماژەی بەوە دا، لە مانگی ئاداردا یەک کەس تووشی پەتاکە بووە و لە مانگی نیسانیشدا حەوت کەس. ئەمە نەخۆشییەکی مەترسیدارە و تووشبووەکە ٤٠ % ئەگەری مردنی هەیە.  نیشانەکانی نەخۆشییەکە لە هەفتەی یەکەمدا وەکو نیشانەکانی ئەنفلەوەنزان، نەخۆش تایەکی بەرزی دەبێت، هەست بە ئازاری جومگە و ماسولکەکان دەکات و دواتریش لە زۆربەی بەشەکانی لەشیدا تووشی خوێنبەربوون دەبێت کە دەم و لووت و کۆمی خوێنیان لێدێت و ئافرەتانیش لە زێیانەوە خوێنیان لێ دەڕوات کە لە سووڕی مانگانە دەچێت.  د. حەیدەر عەلی حەنتووش ئاماژەی بەوەش کرد، "ئەم نەخۆشییە لە وڵاتانی دیکەوە هاتووەتە عێراق، بەتایبەتی ئەم نەخۆشییە لە تورکیا و ئێران زۆرە، لە کاتێکدا لەو دوو وڵاتەوە بە رێژەیەکی زۆر ئاژەڵ دەهێندرێنە عێراقەوە کە لە دەروازەکاندا پشکنینیان بۆ ناکرێت. جاران ژمارەی تووشبووان زۆر کەم بوو و لە ساڵێکدا لە تەواوی عێراقدا نەدەگەیشتە شەش کەس. "  حەنتووش باسی لەوەش کرد، هۆکارێکی تووشبوون بە نەخۆشییەکە سەربڕینی ئاژەڵانە لە دەرەوەی سەربڕخانەکان و فرۆشتنیانە لەسەر شەقامەکان، هەروەها بەشێکی زۆری ئاژەڵدارانیش لەنزیک ناوچەکانی نیشتەجێبوون ئاژەڵەکانیان بەخێودەکەن کە ئەوەیش دەبێتە هۆی ئەوەی نەخۆشییەکە زوو بگاتە خەڵک.  سالم نەعمە، بەڕێوەبەری راگەیاندنی بەڕێوەبەرایەتیی تەندروستیی نەجەف بە رادیۆی رووداوی راگەیاند، "لە نەجەف تووشبوویەکی ئەم نەخۆشییە تۆمارکراوە کە ئەویش کەسێکی گۆشتفرۆشە و سەروکاری لەگەڵ ئاژەڵاندا بووە. بەهۆی ئەوەی درەنگ چارەسەری وەرگرتووە نەخۆشییەکە لێی پیس کردووە و مردووە. تاوەکو ئێستایش لە نەجەف هەر ئەو تووشبووە تۆمارکراوە. "  ئەم نەخۆشییە لەنێوان مرۆڤ و ئاژەڵدا هاوبەشە و لە ئاژەڵانەوە بۆ مرۆڤ دەگوازرێتەوە، بەتایبەتی لە مەڕوماڵاتەوە.  بەڕێوەبەری گشتیی تەندروستیی زیقار دەڵێت، "ئێمە لەگەڵ نەخۆشخانەی ڤێتێرنەریدا بە هاوبەشی رێکارەکان دەگرینەبەر، بە تایبەتی چارەسەرکردنی ئاژەڵانی تووشبوو و لەنێوبردنی مێرووی گەنە. هەروەها هەڵمەتێکی بەرەنگاربوونەوە و هۆشیاری رادەگەیێنین. "  بەڕێوەبەری راگەیاندنی بەڕێوەبەرایەتیی تەندروستیی نەجەف ئاماژە بەوە دەکات، "ئەم نەخۆشییە تازە نییە و دەمێکە لە عێراقدا هەیە، ساڵانی پێشووش تووشبوو تۆمار کراوە. ئێمە رێکاری پێویستمان گرتووەتەبەر بۆئەوەی رێگە لە تەشەنەسەندنی بگرین. ئەم نەخۆشییە ئەوەی هەیە کە رێژەی مردن پێی بەرزە، هەر ئەوەیش وادەکات رێژەی مەترسییەکەی زیاتربێت. "  تای خوێنبه‌ربوون یه‌كێكه له نه‌خۆشییه ڤایرۆسییه گوازراوه‌كان کە لە ئاژەڵەوە بۆ مرۆڤ دەگوازرێتەوە و ده‌بێته هۆی تێكچوونی ته‌ندروستیی مرۆڤ و دیواری ده‌مار و مولووله‌ی خوێن له‌نێوده‌بات.  كاریگه‌رییه لاوه‌كییه‌كانی ئه‌و نه‌خۆشییه له ماوه‌ی دوو هه‌فته‌دا ده‌رده‌كه‌ون، له هه‌فته‌ی یه‌كه‌مدا كه‌سی تووشبوو هه‌ست به نیشانه‌كانی ئه‌نفلەوەنزا ده‌كات كه تووشی تایه‌كی تووند، ژانه‌سه‌ر، رشانه‌وه، سكچوون، ژانی ماسولكه‌كان و ئێسک و جومگه‌كان ده‌بێت.  نەخۆشییەکە له هه‌فته‌ی دووه‌مدا زیاتر مه‌ترسیداره كه تووشبووه‌كه له زۆربه‌ی شوێنه‌كانی جه‌سته‌یدا، بەتایبەتی ژێر پێستی تووشی خوێنبه‌ربوون ده‌بێت، سەرەڕای ئەوەیش تووشی سكچوونی خوێناوی ده‌بێت، ئه‌مه تاوەکو ١٠ رۆژ به‌رده‌وام ده‌بێت و به مردن كۆتایی دێت.