رۆژی دووشەممە ٤ ـی نیسانی ٢٠٢٢، عەبدولزەهرە هینداوی، گوتەبێژی وەزارەتی پلاندانانی عێراق بە تۆڕی میدیایی رووداوی راگەیاند، "بابەتی سنووردارکردنی منداڵبوون لە عێراق پێویستی بە دەرکردنی یاسایە، وەکو ئەوەی لە وڵاتانی دیکەی جیهان کاری پێدەکرێت، بەڵام وەزارەتی پلاندانان لەم قۆناخەدا باوەڕی وایە، بەهۆی ئایین و دابونەریتی کۆمەڵایەتییەوە، دەرکردنی یاسای سنووردارکردنی منداڵبوون لە عێراق ئاسان نابێت. "   گوتەبێژی وەزارەتی پلاندانانی عێراق دەشڵێت، "گەشەی دانیشتووان لە عێراق پاشەکشەی کردووە، چونکە پێش ١٠ ساڵ گەشەی دانیشتووان ٣.٣ % بوو، بەڵام لە ساڵی ٢٠٢١ دا ئەو رێژە دابەزیووە بۆ ٢.٦ %. "   سەبارەت بە گەشەی دانیشتووان لە هەرێمی کوردستان، سیروان محەممەد، سەرۆکی دەستەی ئاماری هەرێمی کوردستان، رۆژی هەینی ١ ـی نیسانی ٢٠٢٢، بە تۆڕی میدیایی رووداوی راگەیاند، بەپێی رووپێوێک کە لە ساڵی ٢٠١٧ ئەنجامیان دا، قەبارەی خێزان لە هەموو هەرێمی کوردستان رووی لە بچووکبوونە، چونکە منداڵبوون لە هەرێمی کوردستان کەمبووەتەوە. بۆ نموونە قەبارەی خێزان لە پارێزگای سلێمانی تێکڕا لە ٥.٨ ئەندامەوە دابەزیوە بۆ ٤.٦؛ لە پارێزگای هەولێریش قەبارەی خێزان تێکڕا لە ٦.٤ ئەندامەوە دابەزیوە بۆ ٥.١؛ هەروەها لە پارێزگای دهۆک قەبارەی خێزان لە ٧ ئەندامەوە دابەزیوە بۆ ٦.٢.  وەزارەتی پلاندانانی عێراق لە ٣١ ـی ئاداردا گوتی، بەپێی ئامارە پێشبینیکراوەکانی وەزارەتەکە، ژمارەی دانیشتووانی عێراق گەیشتووەتە زیاتر لە ٤١ ملیۆن و ١٩٠ هەزار کەس، کە نزیکەی شەش ملیۆن و ٢٥٠ هەزار کەسیان دانیشتووانی هەرێمی کوردستانن. پێشبینیش دەکرێت تاوەکو ساڵی ٢٠٥٠ ژمارەی دانیشتووانی عێراق بە هەرێمی کوردستانەوە بگاتە ٨٠ ملیۆن کەس، چونکە ئاستی گەشەی دانیشتووانی عێراق زۆرە، بۆ نموونە تەنیا لە ساڵی ٢٠٢١ دا یەک ملیۆن و ٢٠٠ هەزار منداڵ لە عێراق لەدایکبوون.