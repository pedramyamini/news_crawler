دایکی حەسەن، ئەو ژنەیە کە لەنێو گۆڕستانەکە دەژی، شەوانە دەچێتە نێو گۆڕەکە و خواردن بۆ کوڕەکەی ئامادە دەکات، دواتر پێکەوە لە تەنیشت مردووەکان دادەنیشن و دەیخۆن.  پاش نانخواردن دایکی حەسەن دەست بە نزاکردنی رۆژانەی خۆی دەکات، بە خوێندنەوەی قورئان، بۆ پاراستنی کوڕەکانی لە خەوی ترسناکی گۆڕستان.  دایکی حەسەن دەڵێت، "لە شوێنێکی زێدەڕۆ دانیشتبووین، دەریان کردین، کوخێکی بچووک بوو، لەگەڵ ئەوەش رووخاندیان بەسەرماندا و ئاوارەبووین، هاتین بۆ ئێرە، بۆ ئەم ژوورە بەتاڵە، گوتم دایە با لێرە بژین، کوڕەکەم دەترسێ، ئەو بچووک بوو، لە تەمەنی ئێستای نەبوو، دەترسا، گوتی دایە چی بکەین؟ گوتم نا دایە مەترسە خودا لەگەڵماندایە، پاکەتی کلنکسم بۆ دەکڕی و هەندێک لەگەڵی دادەنیشتم، تاوەکو رامهێنا و ئیتر بە تەنیا دادەنیشت، دێین بۆ ئێرە، ئەمە ژیانمانە، بە رۆژ لە دەرەوە دادەنیشین و بە شەو دێین بۆ ئێرە لە رۆشنایی گڵۆپێک دادەنیشین، ئەوەی خودا بە قسمەتمان بکات نانێکی پێ دەکرێت".  محەممەد حوسێن. کوڕی خێزانە هەژارەکەیە و ١٠ ساڵی تەمەنی منداڵی لەنێو گۆڕەکاندا بەسەر بردووە، ئەو کوڕی دووەمی دایکی حەسەنە، کە وەکو براکەی نڤیشکانە (خاوەن پێداویستیی تایبەتە)، ئەو شەوانە لەنێوان گۆڕەکاندا دادەنیشێت و هیوا دەخوازێت بچێتە لای دراوسێکانی منداڵی.  محەممەد حوسێن دەڵێت، "تەنانەت لەم کەشە ساردەشدا و بەم زستانە بە ئاوی سارد خۆمان دەشۆین، کە منداڵ بووم لێرە لەم گۆڕستانە دەنگی ترسناکم دەبیست، خەریک بوو لە ترساندا بمرم، چونکە منداڵ بووم نەمدەتوانی، بەڵام ئێستا هەندێک لەگەڵ ئەم دۆخە راهاتووم، بە هەر کەسێک بڵێی وەرە لێرە دابنیشە، مەحاڵە تەنیا بۆ یەک شەویش لێرە دابنیشێت".  ئەندامانی خێزانەکە شووشتگەی مردووان بەکاردەهێنن بۆ خۆشووشتن و پێداویستیی دیکە، نووسینگەکانی مردوو ناشتن، کە لێیانەوە نزیکن هەوڵدەدەن یارمەتییان بدەن.  جاسم عامری، مردوونێژە و دەڵێت، "ئەو ئافرەتە و نزیکەی حەوت خێزانی دیکە لە زێدەڕۆدا دادەنیشتن، کە زێدەڕۆکانیان رووخاند هاتن و لەم گۆڕستانە ژیان، من مردوونێژم، دێم بۆ ئێرە و مردوو لە تەنیشتنی دەنێژم، کاژێر یەک و دووی دەمەوبەیان، ژنان دەقیژێنن، خێزانەکە رادەچڵەکن، ئەو و کوڕەکەی دەتۆقێن، دەرگەکە دادەخەن و دارێک لە پشتی دادەنێن، چونکە پێیان وایە شتێک ترسناک روویداوە، ئێمە دەچین پێیان دەڵێین هیچ نییە و مردوو لە تەنیشتتان دەنێژین، ئێمە لە خودا بەزیاد بێت هاوکارییان دەکەین، بەڵام ئەو ئافرەتە داماوە، بارودۆخی خراپە".  دایکی حەسەن هیوادارە ببێتە خاوەنی خانوویەکی بچووک بۆ ئەوەی ئەو ژیانەی کە ماوێتی تێیدا بەسەر ببات، هەروەها ئایندەیەک بۆ دوو کوڕە نڤیشکانەکەی مسۆگەر بکات بۆ قەرەبووکردنەوەی تەمەنی منداڵیان، کە لەنێوان مردووکان بەسەریان برد.