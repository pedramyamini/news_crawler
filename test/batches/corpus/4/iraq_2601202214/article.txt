ئەمڕۆ چوارشەممە، ٢٦ی کانوونی دووەمی ٢٠٢٢، شاندێکی پارتی دیموکراتی کوردستان بە سەرۆکایەتی هۆشیار زێباری، بەربژێری پارتی بۆ سەرۆککۆماری عێراق لەبەغدا لەگەڵ ئەرشەد ساڵحی سەرۆکی فراکسیۆنی بەرەی تورکمانی و پەرلەمانتارانی بەرەی تورکمانی  کۆبووەوە.  ئەرشەد ساڵحی لە راگەیێنراوێکدا بڵاوی کردووەتەوە: "لەکۆبوونەوەکەدا بارودۆخی گشتیی وڵات تاوتوێکرا لەگەڵ ئەو وتووێژ و لێکتێگەیشتنە سیاسییانەی هەن لە قۆناخی ئێستا".  هەروەها هاتووە: "ئەرشەد ساڵحی ئومێدی خواستووە بتوانێت بۆچوونەکان لەیەکتر نزیکبکاتەوە لەنێوان هێزە سیاسییەکان و حکومەتێکی نیشتیمانی پێکبهێنرێت، کە مافی گەلانی عێراقی تێدا گەرەنتی بکرێت و سەرەتای دامەزراندنی قۆناخێکی نوێ لە بونیاتنان و پێشکەشکردنی خزمەتگوزارییەکان بێت بۆ گەلانی عێراق".  لەبارەی پرسی کەرکووکیشەوە بەپێی راگەیێندراوەکەی فراکسیۆنی بەرەی تورکمانی: "ئەرشەد ساڵحی داوای کردووە دۆسیەی کەرکووک لە گفتوگۆکانی پێکهێنانی حکومەتی عێراق بەدووربگیرێت و دیالۆگ و لێکتێگەیشتن لەنێوان نوێنەرانی پێکهاتەکانی پارێزگاکە و رێککەوتن لەسەر پڕۆژەیەکی تەوافوقی بکرێت کە ئاشتی کۆمەڵایەتی بپارێزێت و هاوبەشی لەنێوان هەموواندا بەدیبهێنێت".  هۆشیار زێباری، سەرۆکی شاندی پارتی و بەربژێری ئەو حیزبە بۆ پۆستی سەرۆککۆمار لەو کۆبوونەوەیەدا بەپێی راگەیێنراوەکە پشتیوانی خۆی بۆ تێڕوانینی تورکمانەکان لە پێکهێنانی حکومەتی داهاتوو و دوورکەوتنەوە لە سیاسەتی رەتکردنەوەی یەکتر و بونیادنانی سیستەمێکی سیاسیی کە بتوانێت داواکارییەکانی عێراقییەکان بەدیبهێنێت، کردووە".  بەپێی دەستووری عێراق، دەبێت رۆژی ٨ - ٢ - ٢٠٢٢ واتە دوای تێپەڕبوونی مانگێک بەسەر هەڵبژاردنی دەستەی سەرۆکایەتیی پەرلەمان، سەرۆککۆماری عێراق لە پەرلەمان هەڵبژێردرێت. دواتر سەرۆککۆمار لەماوەی ١٥ رۆژدا بەربژێری گەورەترین فراکسیۆن بۆ پێکهێنانی حکومەت رادەسپێرێت.  دوای ئەوەی پارتی و یەکێتی لەسەر بەربژێرێکی هاوبەش نەگەیشتنە رێککەوتن، هەردوولا بڕیاریاندا بە بەربژێری جیا بچنە نێو کێبڕکێی هەڵبژاردنی پۆستی سەرۆککۆمارەوە، هۆشیار زێباری لەلایەن پارتی و بەرهەم ساڵحیش لەلایەن یەکێتییەوە بۆ ئەو پۆستە بەربژێرکراوە.