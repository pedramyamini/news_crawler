رۆژی ٢٩ ى ئایارى ٢٠٢٢ وادەى دانیشتنێکى دادگاى باڵاى فیدراڵیى عێراق بوو، کە باسم خەشان، پەرلەمانتارى سەربەخۆ لە دژى محەممەد حەلبووسی، سەرۆکى پەرلەمان تۆماری کردبوو، بەڵام دادگە بڕیاری دا، کە دانیشتنەکە دوابخات بۆ مانگى داهاتوو.    باسم خەشان بە تۆڕى میدیایی رووداوى راگەیاند؛ سەرۆکى پەرلەمان لەبری پارێزەرى بریکار، بەڕێوەبەرى فەرمانگەى یاسایى ناردبوو بۆ دادگە، کە پەیوەندییان بەو پرسەوە نییە، چونکە من سکاڵاکەم لەسەر خۆى تۆمارکردووە نەک پەرلەمان، بۆیە دادگە بڕیاری دا دانیشتنەکە دوابخات بۆ ١٥ ى حوزەیران، تاوەکو ئەو کاتەى  پارێزەرى حەلبووسی ئامادە دەبێت".       سکاڵاکەى باسم خەشان لەدژى محەممەد حەلبووسی بە تۆمەتى "سوێند شکاندن و پێشێلکردنى دەستوورە".  باسم خەشان گوتى: "پاڵنەر و بەڵگەکانى ئەو تۆمەتانەم لە دژى سەرۆکى پەرلەمان زۆرن؛ یەکێک لەوانە هەڵنەبژاردنى سەرۆککۆمارە لە پەرلەمان".  یەکەم کۆبوونەوەى پەرلەمانى عێراق بۆ هەڵبژاردنى سەرۆککۆمار لە ٧ ى شوباتی ٢٠٢٢ کرا، بەبێ ئەوەى سەرۆککۆمار هەڵبژێردرێت، دواتر لە ٢٦ و ٣٠ ى ئادار بۆ هەمان بەمەبەست دیاریکران، بەڵام بەهۆى ئامادەنەبوونى ژمارەى یاسایی پەرلەمانتاران و رێکنەکەوتنى هەردوو هاوپەیمانیى چوارچێوەى هاوئاهەنگى و رزگارکردنى نیشتیمان، سەرۆککۆمارى نوێ هەڵنەبژێردرا، کە هەنگاوى یەکەمە بۆ پێکهێنانى حکومەتى نوێ.  ١١ ى ئایارى ٢٠٢٢، بە پێشنیازى محەممەد حەلبوسی، سەرۆکى پەرلەمانى عێراق رێگرى لە بەشداريى پەرلەمانتاری سەربەخۆ، باسم خەشان کرا لە گفتوگۆکانى پەرلەمان و بوونی بە ئەندام لە لیژنەکان، بەهۆى ئەوەى ئامادەنەبوو دەنگ لەسەر ئەندامێتیى ئەو بدرێت بۆ لیژنەى یاسایی.   باسم خەشان ئاماژەى بەوەدا سکاڵاکەى بەر لەو رووداوە تۆمارکردووە، بۆ بڕیارەکەى ١١ ى ئایار سکاڵایەکى دیکەى تۆمار کردووە کە ١٢ ى حوزەیرانى ٢٠٢٢ لەلایەن دادگاى باڵاى فیدڕاڵییەوە تاوتوێ دەکرێت.