پێشتر دادگەی فیدراڵیی عێراق لە ١٤ ـی ئاداردا سەبارەت بەو سکاڵایە دانیشت و بڕیاریدا دانیشتنەکەی بۆ ئەمڕۆ دووشەممە دوابخات.  لەگەڵ دانیشتنی یەکەمی دادگەی فیدراڵیی عێراق لە نێوەڕاستی مانگی رابردوودا، عەلی عەللاوی، وەزیری دارایی عێراق لە روونکردنەوەیەکدا بۆ دادگەکە رایگەیاند، "بانکی ناوەندیی عێراق گۆڕینی فرۆشتنی نرخی دۆلاری هەڵبژارد بۆ کۆنترۆڵکردنی هەڵاوسان، چونکە ئەوە تاکە بژاردەی بەردەستی بوو، ئەو بژاردەش هەڵاوسانی بە رێژەیەکی زۆر کەمکردەوە. چەندین بڕیاردران کە دەکرا لە کاریگەری ئەو دابەزاندنە لەسەر چینە کەم داهاتەکان کەمبکەنەوە، بەڵام پابەندی جێبەجێکردنی ئەو بڕیارانە نەبوون و وەزارەتی داراییش لەوەدا بەرپرسیار نییە. "   روونکردنەوەکەی وەزیری دارایی بۆ دادگە ئەوەشی تێدا هاتووە، "ئەگەر عێراق بەهای دیناری دانەبەزاندایە ئەوا تاوەکو نێوەڕاستی ساڵی ٢٠٢١ بەهای دینار بەشێوەیەکی خۆڕسک دادەبەزی، چونکە یەدەکی بانکی ناوەندیی ئەوکات لە ٦٧ ملیار و ٩٠٠ ملیۆن دۆلارەوە بۆ نزیکەی ٢٧ ملیار دادەبەزی. "  بانکی ناوەندیی عێراق لە ١٩ی کانوونی یەکەمی ٢٠٢٠ دا بڕیاریدا نرخی فرۆشتنی هەر دۆلارێکی ئەمریکی لە هەزار و ١٨٠ دینارەوە بۆ هەزار و ٤٦٠ دینار زیاد بکات.