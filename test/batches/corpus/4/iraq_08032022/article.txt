جومانە غەلاى، گوتەبێژى کۆمیسیۆنى باڵاى سەربەخۆى هەڵبژاردنەکانى عێراق بە تۆڕى میدیایی رووداوى راگەیاند؛ کۆمیسیۆن لە رێگەى نووسینگەکانیەوە لە سەرجەم پارێزگاکانى عێراق بە هەرێمى کوردستانیشەوە، چاودێریى چالاکى پارتە سیاسییەکان دەکات لە کۆنگرەى ساڵانە و هەڵبژاردنى سەرۆک و سکرتێرى گشتى پارتەکان، تاوەکو کۆڕبەند و بۆنەى دیکە و تیمەکانیان سەردانى مەیدانی ئەو بۆنانە دەکەن.  جومانە غەلاى، ئاماژەى بەوەدا کە ئەو چاودێر و سەردانکردنانە بۆ زانینى ئاستى پەیوەستبوونى پارتە سیاسییەکانە بە یاسایى پارتە سیاسییەکانى عێراق، کە لە ساڵى ٢٠١٥ لەلایەن ئەنجوومەنى نوێنەرانى عێرقەوە پەسندکراوە، ئەوە جگە لە پابەندبوونیان بەو رێنماییانەى کۆمیسیۆن بۆ پارتە سیاسییەکان دەریانکردووە.  یەکشەممە (٦ ى ئادارى ٢٠٢٢) لەبەیاننامەیەکدا کۆمیسیۆنى باڵاى سەربەخۆى هەڵبژاردنەکانى عێراق رایگەیاند؛ فەرمانگەى  پارت و رێکخستنە سیاسى و جەماوەرییەکانی سەر بەو کۆمیسیۆنە، چاودێریى ٢٦٧ پارتى سیاسیى دەکات، کە لەلای ئەوان تۆمار کراون.