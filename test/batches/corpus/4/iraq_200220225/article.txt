رۆژی یەکشەممە ٢٠ - ٠٢ - ٢٠٢٢، هاوپەیمانیی دەوڵەتی یاسا بە سەرۆکایەتیی نووری مالیکی کۆبووەوە و گفتوگۆیان کرد لەبارەی دوایین پێشهاتەکانی دۆخی سیاسی و ئەمنیی وڵات و گفتوگۆی نێوان هێزە سیاسییەکان لەبارەی پێکهێنانی حکومەت و چۆنێتیی دەربازبوون لە قەیرانی ئێستا.  بەپێی راگەیێندراوێکی هاوپەیمانیی دەوڵەتی یاسا، لە کۆبوونەوەکەدا نووری مالیکی، سەرۆکی هاوپەیمانیی دەوڵەتی یاسا رایگەیاندووە، "گرنگە حکومەتی داهاتوو حکومەتێکی رێک بێت، توانای پێشکێشکردنی خزمەتگوزاریی هەبێت بە هاووڵاتییان، ئەو قەیران و کێشانە تێپەڕێنێت کە وڵات پێوەی گرفتارە".  نووری مالیکی جەختی لەوە کردووەتەوە کە هەڵوێستی فراکسیۆنی هاوپەیمانیی دەوڵەتی یاسا لەنێو ئەنجوومەنی وەزیران روونە، پابەند دەبێت بە پشتیوانیکردن لە مژاری هاووڵاتییان و بەرگریکردن لە مافەکانیان، "جارێکی دیکە داوا لە حکومەت دەکەین نرخی فرۆشتنی دۆلار بگەڕێنێتەوە بۆ بەهای پێشووی خۆی، پێش ئەوەی لە بودجەی ساڵی ٢٠٢١ دەنگی لەسەر بدرێت. هەروەها کار بکرێت بۆ بەرزکردنەوەی ئاستی بژێویی چینی مامناوەند و لاواز و خاوەن داهاتی سنووردار".  هەر لە درێژەی قسەکانیدا مالیکی گوتوویەتی، گفتوگۆی نێوان هێزە سیاسییەکان بەردەوامە بۆ گەیشتن بە ئەنجامێک کە بەرکەوتەی دەستووری لە حکومەتی داهاتوو یەکلایی بکرێتەوە.  بانکی ناوەندیی عێراق، لە ١٩ - ١٢ - ٢٠٢٠ دا بڕیاریدا نرخی فرۆشتنی هەر دۆلارێکی ئەمریکی لە ١١٨٠ دینارەوە بۆ ١٤٦٠ دینار زیاد بکات، ئەو بڕیارەش نرخی زۆربەی خۆراک و کەلوپەلی لە بازاڕەکاندا لانیکەم ٢٠ % بەرزکردەوە.