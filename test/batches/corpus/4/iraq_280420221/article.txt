رۆژی پێنجشەممە ٢٨ی نیسانی ٢٠٢٢ ئەحمەد روبێعی، ئەندامی پەرلەمانی عێراق لە چوارچێوەی هاوئاهەنگی بە تۆڕی میدیایی رووداوی راگەیاند، لەگەڵ ئەوەی تێبینیی زۆریشی لەسەرە، بەڵام پێشبینی دەکەن دوای مانگی رەمەزان، پرۆژەیاسای پشتیوانیی خێرای خۆراک و گەشەپێدان لە پەرلەمان تێپەڕێندرێت.  ئەو پەرلەمانتارە روونیکردەوە، وێڕای بوونی تێبینیی زۆر لەسەری، پشتیوانیکارانی ئەو پرۆژەیە زۆرن، بۆیە چاوەڕوان دەکرێت تێپەڕێت، بەڵام مانای ئەوە نییە ئەوانەی رەتیدەکەنەوە ژمارەیان کەم بێت، بەوپێیەی پرۆژەیاساکە لەلایەن حکومەتی کاربەڕێکەر رەوانەی پەرلەمان کراوە و رەنگە لە دادگەی باڵای فیدراڵی تانە تۆمار بکرێت.  ئەحمەد روبێعی جەخت لەوە دەکاتەوە، تاوەکو ئێستاش لەسەر بۆچوونی خۆیانن، کە سوورن لەسەر ئەوەی دەبێت پرۆژەیاسای بودجەی ٢٠٢٢ بنێردرێت بۆ پەرلەمان، تاوەکو هیچ دژبەرییەک لەگەڵ یاسای پشتیوانیی خێرای خۆراک و یاسای بودجەی ٢٠٢٢ دروست نەبێت.  حکومەتى ئێستاى عێراق کاربەڕێکەرە و بەگوێرەى پەیڕەوى نێوخۆ دەسەڵاتى ناردنى پرۆژەیاساى بودجەى ٢٠٢٢ ى نییە بۆ پەرلەمان.  رێکنەکەوتنى لایەنەکان کێشەى بۆ بازاڕ دروستکردووە، بەتایبەت کە مانگانە لە سایەى نەبوونى بودجە، لە ١٢ بەش، یەک بەشی بودجەى ساڵى رابردوو خەرج دەکرێت.  عەبدولحەسەن زیادی، پسپۆڕێکی ئابوورییە و بە رووداوی گوت، "دەوڵەتى عێراق بە قەیرانێکى ئابووریى خنکێنەردا تێپەڕدەبێت، یەکێک لە هۆکارەکانى ئەو قەیرانە ئەوەیە کە حکومەتەکانى عێراق لە وادەى خۆیدا پێکناهێندرێن، ئەمەش زیانى زۆر بە ئابووریى عێراق دەگەیێنێت، دەبێتە هۆى دواکەوتنى وڵات، ژێرخانى ئابوورى، وەستاندنى پرۆژەکان و پەکخستنى پرۆسەى بەرەوپێشبردنى ئابووریى عێراق. ئەمە کێشەیە، دەبێت چارەسەر بکرێت، پێویستە دەوڵەت و بەرپرسان ئاگاداربن لە ئەرکیان بۆ پێکهێنانى خێراى حکومەت. "  حکومەتی عێراق دەیەوێت لەڕێگەى پەسندکردنى پڕۆژەیاسای پاڵپشتیی خێرای ئاسایشی خۆراک و پەرەپێدانەوە لە پەرلەمان ٢٥ تریلیۆن دینار بخاتە بازاڕەوە کە هەندێک بە جێگرەوەى کاتى بودجەى دەزانن.  راغب رەزا بلێبل، سەرۆکى یەکێتیى پیاوانی خاوەنکارى عێراق باس لەوە دەکات، "هەموو کەرتە ئابوورییەکان کە زەرەرمەند بوون هۆکار بوون بۆ دروستبوونى داکشانى گشتگیر لە بارودۆخى ئابوورى، دوورکەوتنەوەى حکومەت لە پیادەکردنى بەرپرسیارێتییەکانى، بودجەى ساڵانەى دەوڵەت هەیە کە حکومەت بەهۆى ئەوەى دەسەڵاتى نەماوە ناتوانێت پەسند بکرێت، ژیانى هاووڵاتییان پشت بە بودجەى گشتیى ساڵ دەبەستێت. "  جەنگى رووسیا و ئۆکرانیا، دۆخى بازاڕى عێراقى سەختتر کردووە، نرخى خۆراکە پێویستەکان بەرزبووەتەوە، ئەوەش جگە لە دابەزینى تواناى کڕینى تاکى عێراقى بە رێژەى ٢٥ % بەهۆى بەرزکردنەوەى بەهاى دۆلار بەرامبەر بە دینار.