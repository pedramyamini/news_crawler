لە بەرنامەی گفتوگۆی رۆژنامەنووسی رادیۆی رووداودا کە هەریەکە لە د. فەرهاد عەلائەدین، سەرۆک ئەنجوومەنی راوێژکارانی عێراق؛ هیوا مەحموود عوسمان، رۆژنامەڤان؛ عارف قوربانی رۆژنامەڤان و؛ نوێنەر فاتیح، رۆژنامەڤان تێیدا بەشدار بوون باس لە دۆخی سیاسیی عێراق و پرسی ململانێی نێوان یەکێتی و پارتی لەسەر پۆستی سەرۆککۆمار کرا.  عارف قوربانی، رۆژنامەڤان گوتی: "لە چەند ساڵی رابردوودا تاوەکو ئەم کاتەی کە نزیک بووەوە لە بەربژێرکردنی کەسێک بۆ سەرۆککۆمار لەناو یەکێتیدا مشتومڕ زۆر بوو کێ بەربژێر بکرێت. بەشی زۆرینەی یەکێتی دژی ئەوە بوون د. بەرهەم بەربژێر بکرێت؛ زۆر لە کاری د. بەرهەم ناڕازی بوون. د. بەرهەم ئەگەر پارتی دژی نەبووایە هەلی ئەوەی نەبوو لە کۆبوونەوەیەکی ئاسایی مەکتەبی سیاسیی یەکێتیدا زۆرینەیان بە بەربژێرکردنەوەی ئەو رازیبن. "  ئەو رۆژنامەڤانە ئاماژەی بەوە دا، بەهێزترین خاڵی د. بەرهەم ئەو ناکۆکییە بوو کە پارتی دروستی کرد. کە پارتی وای نیشان دا دژی د. بەرهەمە، یەکێتی پشتی گرت بەوەی ناکرێت هەموو جارێک سازش بۆ پارتی بکات.   بۆ یەکەم جار لە دوای رووداوەکانی ٨ ـی تەممووزی ٢٠٢١ ـەوە ئەنجوومەنی سەرکردایەتیی یەکێتیی نیشتمانیی کوردستان رۆژی یەکشەممە ٢٠٢٢/٠١/٢٣ کۆبووەوە. یەکێک لەو پرسانەی کە وەک گرفتی لێ هاتبوو بۆ یەکێتی کۆبوونەوەی ئەنجوومەنی سەرکردایەتی بوو. ئەنجوومەنەکە بڕیاری دا د. بەرهەم ساڵح بەربژێری حیزبەکەیە بۆ پۆستی سەرۆککۆماری عێراق.   ئەو بڕیارەی یەکێتی نیگەرانی و کاردانەوەی پارتی دیموکراتی کوردستانی لێ کەوتەوە. یەکێتی لە راگەیێندراوێکدا پارتیی بەوە تۆمەتبار کرد کە بەرپرسە لە تێکدانی یەکڕیزیی نیشتمانی لە بەغدا. رۆژی دووشەممە ٢٠٢٢/٠١/٢٤ پارتی وەڵامی یەکێتیی دایەوە و ئەو حیزبەی تۆمەتبار کرد. دیسانەوە یەکێتییش وەڵامی پارتیی دایەوە.  بە گوتەی عارف قوربانی، لەبەر ئەوەی پێشتر لەناو یەکێتیدا بۆچوونی جیاواز هەبوو، بۆ گفتوگۆکردن لەسەر ئەو بۆچوونانە یەکێتی یەکدەست نەبوو. لەبەر ئەوە قورس بوو کۆبوونەوەیەک بکەن ئەنجامی نەبێت، بۆیە خۆیان لە کۆبوونەوە دەپاراست. ئێستا تا رادەیەک هەموو یەکێتی لەسەر بەربژێرکردنی د. بەرهەم هاوڕا بوون، بۆیە توانییان زۆر بەئاسانی کۆبوونەوەیەک بکەن و بە بڕیارێک بێنە دەرەوە کە کۆدەنگیی یەکێتیی لەگەڵدایە کە ئەویش بەربژێرکردنی کەسێکی یەکێتییە بۆ سەرۆککۆمار.  لەناو پارتیشدا ئەو نیگەرانییە هەیە کە سیناریۆیەکی هاوشێوەی ساڵی ٢٠١٨ دووپات ببێتەوە. بەشێک لە پارتی دڵنیان لەوەی بەربژێرەکەیان سەردەکەوێت، بەڵام هەندێکیش هەن گومانی ئەوەیان هەیە گۆڕانێک رووبدات.  عارف قوربانی پێیوابوو، پارتی لە هەڵبژاردنی دەستەی سەرۆکایەتیی پەرلەماندا تووشی هەڵەیەک بوو و تا دوو رۆژ دوای ئەوەیش هۆشیار زێباریی وەک کارتێکی گوشار لە یەکێتی بۆ پۆستی سەرۆککۆمار بەربژێر کردبوو. تا رادەیەک بە شێوەیەکی راستەوخۆ ئەمەیان بە گوێی یەکێتیدا دابوو کە ئەگەر د. بەرهەم بکشێنێتەوە، ئەمانیش بەربژێرێکی یەکێتی پەسەند دەکەن کە پارتی بۆچوونی لەسەری هەبێت.   لە رۆژی هەڵبژاردنی دەستەی سەرۆکایەتیی پەرلەماندا پارتی بەو رێککەوتنەی لەگەڵ سەدر و حەلبووسیدا کردبووی بۆی دەرکەوت کە تا ئەندازەیەک دەنگەکانیان لە یەکتر نزیکن.  عارف قوربانی گوتی: "پارتی بەو دەنگهێنانەی بەربژێرەکەی بۆ پۆستی جێگری سەرۆکی پەرلەمان وەهمێکی لا دروست بوو کە ئێستا بە مسۆگەری خاوەنی ١٨٠ کورسیی پەرلەمانە و ئەو بەربژێرەی بۆ سەرۆککۆماری دیاری دەکات دەتوانێت بیباتەوە. لێرەوە تێڕوانینی پارتی گۆڕا. "  عارف قوربانی پێیوایە، پارتی بەوە تووشی هەڵە بوو کە ١٨٠ کورسییەی دەنگی بە بەربژێرەکەی بۆ جێگری سەرۆکی پەرلەمان دا، وادەزانێت بە رەهایی بۆ هەموو هەڵبژاردنێک دەتوانێت بەدەستیان بهێنێت، لە کاتێکدا جێگری سەرۆکی پەرلەمان رکابەرێکی وای نەبوو. کە شاخەوان عەبدوڵڵا خۆی بەربژێر کرد، لە بەرامبەریدا سروە عەبدولواحید خۆی بەربژێر کرد کە نە هاوپەیمانێتیی لەگەڵ هیچ حیزبێکدا کردووە نە هیچ فراکسیۆنێک پشتگیریی کردووە، خۆی چووەتە کێبڕکێکەوە و ٢٨ دەنگی هێناوە.   بە بۆچوونی ئەو رۆژنامەڤانە، بۆ پرسی سەرۆککۆمار ئەم هاوکێشەیە ئاوا بەئاسانی تێناپەڕێت. هەر بریتی نابێت لە ململانێی نێوان یەکێتی و پارتی؛ ململانێی نێوان هەردوو جەمسەرەکی ئێستای بەغدایشی تێدەکەوێت. هەروەها ململانێی هەرێمایەتی و نێودەوڵەتییشی تێدەکەوێت.   بەپێی زانیارییەکانیش لە کۆبوونەوەی نێوان کاک مەسعود بارزانی و بافڵ تاڵەبانیدا یەکێتی بە جۆرێک لە جۆرەکان ئامادەیی ئەوەی دەربڕیوە کە گفتوگۆ لەسەر ئەوە بکەن کەسێک بەربژێر بکات کە پارتی پێی رازی بێت، بەڵام بەو جۆرە وەڵام دراونەتەوە کە پارتی ئەو پۆستە بە مافی خۆی دەزانێت، لەبەر ئەوەی ئەو پۆستە مافی کوردە و لەناو کوردیشدا پارتی کورسییەکانی زۆرترە و داوای کردووە ئەم خولە لای پارتی بێت. پارتی ناڕازی بووە لەوەی ئەم چەند ساڵەی رابردوودا پۆستەکە لەلایەن یەکێتییەوە بە باشی بەڕێوە نەبراوە.   قوربانی گوتی: "لە کۆبوونەوەی سەرکردایەتیی یەکێتییشدا ئەمە تاوتوێ کراوە. یەکێتی پێیوایە پارتی لەمەدا ستەمی لێدەکات و دەیەوێت ئەو پۆستەی بەغدای لێبسەنێت، بەو پاساوەی پارتی لە سەرۆکایەتییەکانی کوردستان دوو پۆستی گرنگی بە دەستە. راستە رێککەوتنی ستراتیژی بە کردار نەماوە، بەڵام وەکو نەریتێک هێشتا کاری پێدەکرا کە پێشتر پۆستەکان لە بەغدا بەرامبەر ئەوانەی هەرێمی کوردستان وەک هاوسەنگییەک راگیرابوون. بۆیە یەکێتی دەیەوێت بچێتە کێبڕکێیەکەوە کە بە گژنێ (تەحەدا)یەکی گەورەی بەردەم خۆیی دەزانێت بۆ ئەوەی بیباتەوە. "  بە گوتەی ئەو رۆژنامەڤانە، یەکێتی و پارتییش هەردووکیان خۆیان خستووەتە بەردەم دوو گژنێ (تەحەدا)ی زۆر گەورەوە کە پێویست نەبوون. دەتوانرا لەناو ماڵی کوردیدا رێکبکەون، بگەنە لێکتێگەیشتن و کەسێک بەربژێر بکەن کە هەموویشیان پشتگیریی بکەن و خێری بۆ هەرێمی کوردستان هەبێت.   هاوکات لە ناوخۆی عێراقیشدا ململانێی نێوان شیعەکان بۆ پێکهێنانی حکومەت رۆژبەڕۆژ زیاتر دەبێت و هێشتا لەسەر شێوازی پێکهێنانەکەی رێکنەکەوتوون. بەشێک لە چاودێران باس لەوە دەکەن کە دەستی دەرەکی لە هەوڵدایە تاوەکو ئەو لایەنانە رازی بکات.   هیوا مەحموود عوسمان، رۆژنامەڤان گوتی: "ئەوەی رۆڵی هەرێمایەتیی لەسەر عێراق هەیە هەر ئێرانە کە ئێستا نوێنەریان لە بەغدا و هەرێمی کوردستانە و هەوڵ دەدات لایەنەکان لە یەکدی نزیک بکاتەوە. نزیکترین سیناریۆ ئەوەیە کە هادی عامری بچێتە ئەو هاوپەیمانێتییەی سەدر و پارتی و تەقەددوم و عەزم. چاوەڕواننەکراوەکە ئەوەیە کە رەنگە ئێران وابکات یەکێتییش بچێتە ناو ئەو هاوپەیمانێتییەوە. "  بە گوتەی ئەو رۆژنامەڤانە، ئەگەر سەیری جموجووڵی ئەم هەفتەیەی ئێران لە عێراق و جموجووڵی لایەنەکان بکرێت، ئەگەری هەیە لە رۆژی هەڵبژاردنی سەرۆککۆماریشدا شتی چاوەڕواننەکراو رووبدات.  یەکێتی و پارتی لە ساڵی ٢٠٠٥ ـەوە رێککەوتنی ستراتیژییان لە نێواندایە و لە زۆربەی بۆنە و پرسە سیاسییەکاندا پێکەوە بوون و ئێستایش لە حکومەتی هەرێمی کوردستاندا هاوبەشن.  عارف قوربانی گوتی: "پارتی و یەکێتی زۆر خاڵی هاوبەشیان هەیە کە پێکەوە کۆیان دەکاتەوە. بەڵام ئێستا لەنێوانیاندا دۆخەکە لەوە دەرچووە کە رێکبکەون. "   هیوا مەحموود عوسمانیش گوتی: "پەیوەندیی نێوان پارتی و یەکێتی بە جۆرێک بووە کە رێککەوتنیان کاتی بووە و ناکۆکیشیان هەر کاتی بووە. لە ئەنجامدا هەر پێویستیان بە یەکدی دەبێت. لە باوەڕەدا نیم کە قەیرانەکە بگاتە دۆخێکی وا کە بە هیچ شێوەیەک پەیوەندییان نەمێنێت. "  د. فەرهاد عەلائەدین، سەرۆکی ئەنجوومەنی راوێژکارانی عێراقیش گوتی: "ئەمریکا دوورەپەرێزە لەوەی بە شێوەیەکی راستەوخۆ پشتگیریی لایەنێک بکات دژ بە لایەنێکی دیکە. هیچ شاندێکی باڵای ئەمریکا لە عێراق نییە، تەنیا باڵیۆزەکەیانە کە چاودێریی دۆخەکە دەکات و لەگەڵ لایەنەکاندا کۆدەبێتەوە. ئەمریکا پێی خۆش نییە کە پارتی و یەکێتی لەسەر پرسی سەرۆککۆمار یەکلایی نەبوونەتەوە. "  یەکێتی کە نەچووەتە ناو هاوپەیمانێتیی زۆرینەوە و تا ئەندازەیەک لەسەر ئەو بەرەیە یەکلایی بووەتەوە کە لە عێراقدا کەمینەن و، لەسەر پۆستێکی گەورەیش ململانێ دەکات و بە گژنێیەکی زۆر گەورەیشی دەزانێت، تا ئەندازەیەک شەڕێکی زۆر سەختە بۆ یەکێتی.  لە بەرامبەر ئەمەیشدا ساڵی ٢٠١٨ لە هەڵبژاردنی سەرۆککۆماردا بە بەربژێرکردنی فوئاد حوسێن پارتی دۆڕاندی. بۆ پارتییش گژنێیەکی زۆر قورسە کە جارێکی دیکە بچێتەوە کێبڕکێیەک کە هێشتا بەرچاوی روون نییە دەیباتەوە یان نا.   لەو بارەیەوە بۆچوونی عارف قوربانی بەپێی ئەو زانیارییانەی دەستی کەوتووە بەم جۆرەیە:  پرسیارە گەورەکە ئەوەیە: بۆچی پارتی و یەکێتی ئامادەن ئەم گژنێ گەورەیە بەرامبەر بە یەکدی بکەن و بچنە ئەم شەڕە سەختەوە، بەڵام ئامادە نین پێکەوە لێکتێبگەن؟   بە کورتی و بە کوردی، هێزگەلی دیکە هەن لە دەرەوەی هەرێمی کوردستان و ویستی کوردی کە بڕیار بڕیاری ئەوانە. من وای بۆ دەچم کە حیزبەکانی خۆمان لەم پرسە چارەنووسسازانەدا خاوەنی بڕیار و ویستی خۆیان نین، وەکو داشی دامە هەڵیاندەسووڕێنن. هێزگەلی دیکە بە ئامانجی ئەوە ئەمە دەکەن کە نابێت کەسێک لە بەغدا بێت پشتگیریی هەرێمی کوردستان بکات.   دەبێت روونتر بیڵێم: ئێران مەیلی ئەوەی نییە کەسێک سەرۆککۆمار بێت کە پشتگیریی هەرێمی کوردستان بکات. ئەگەر هەرێمی کوردستان پێکەوە کەسێک بەربژێر بکەن، دەیخەنە ژێر پابەندبوونی ئەوەی پشتگیریی هەرێمی کوردستان بکات. بۆیە دەیانەوێت بەم شێوازە سەرۆککۆمار دابنرێت تاوەکو کەسێک بێت کە لەنێوان گرووپی بەغدا و هەرێمی کوردستاندا جودایی هەبێت. ئەمە لە بارێکدا ئەگەر یەکێتی بتوانێت پۆستەکە بباتەوە.  لە بەرامبەردا ئەگەر پارتی بتوانێت پۆستەکە بباتەوە، لێکەوتەکانی لەناو هەرێمی کوردستاندا زۆر قووڵ دەبنەوە؛ بۆی هەیە یەکێتی بە یەکجاری لە حکومەتی هەرێمی کوردستان بکشێتەوە. جاری پێشوو لەبەر ئەوەی د. بەرهەم لە فوئاد حوسێنی بردەوە، پارتی لە حکومەتدا تۆڵەی ئەوەی لە گرووپی یەکێتی کردووەتەوە کە ئەم سێ ساڵە زۆر رۆڵیان لاواز کراوە و لە حوکمڕانیی هەرێمی کوردستاندا هیچ کاریگەرییەکیان نییە. هێشتا یەکێتی هەر باجی ئەوە دەداتەوە کە ٢٠١٨ لە پارتیی بردووەتەوە.  ئەگەر ئەم جارە پێچەوانە ببێتەوە، یەکێتی لە کۆبوونەوەی ئەنجوومەنی سەرکردایەتیدا بە کۆدەنگی بە راشکاوی دەنگیان لەسەر ئەوە داوە کە ئەگەر پارتی ئەو پۆستەی لێبسەنێت ئەمان قبووڵی ناکەن و لە پڕۆسەی سیاسیی هەرێمی کوردستان دەکشێنەوە و کۆسپ بۆ حوکمڕانیی هەرێمی کوردستان دروست دەکەن.  لە هەردوو بارەکەدا دەبێت چاوەڕوانی ئەوە بکەین کە دۆخی سیاسیی هەرێمی کوردستان بەرەو ئەوە دەچێت گرژیی زیاتر لەنێوان ئەم دوو حیزبەدا دروست دەبێت و، هەردوو لایش تێیدا زیانمەند دەبن. لێرەوەیە کە دەڵێم خەڵکی دیکە رایاندەسپێرن، ئەگینا هەردووکیان کە دەزانن زیانمەند دەبن، بۆچی وادەکەن؟   لە کاتێکدا ئەگەر یەکێتی دەیەوێت ئەم پۆستە وەربگرێت، دەیتوانی سێ مانگ بەر لە ئێستا لەگەڵ پارتیدا بکەوتایەتە گفتوگۆ، ئەو کاتە لەسەر کەسێک دەگەیشتنە لێکتێگەیشتن. کاتێک ئەمە بۆ دوای ئەو زۆرینە سیاسییە هێڵڕایەوە کە لە بەغدا پێکهات، هاوکێشەکان بەو جۆرە تێکچوون و پارتییشی بەو ئاقارەدا برد کە من دەتوانم ناوی بنێم هەڵە.   پارتی بە یەکێتیی گوتووە کە گرفتەکە ئەوە نییە ئێمە بڵێین د. بەرهەم بکشێننەوە و بە کەسێکی دیکە رازی دەبین، بەڵکو ئێمە پۆستەکەمان دەوێت. پێموایە هەروا بە ئاسانی یەکلایی نابێتەوە، نە بۆ پارتی نە بۆ یەکێتی. بە داخەوە، ئەم دوو هێزە ئەوەندە پێشکەوتنخواز نین کە بە بردنەوە و دۆڕانی هەرلایەکیان ئەنجامەکە پەسەند بکەن. هەردوو لا لە بۆسەدان بۆ یەکدی بۆ ئەوەی بردنەوەیان بۆ تۆڵە بەکار بهێنن.  ئەگەر بەربژێری یەکێتی سەربکەوێت، ئەم چوار ساڵە بەرامبەر بە هەرێمی کوردستان بێمەنتتر دەبێت. ئەگەر وەکو جاری پێشوو حکومەتی هەرێمی کوردستان دژی بێت، ئەویش چی لە دەست بێت بەرامەبەر بە هەرێمی کوردستانی دەکات. ئەگەر بەربژێرە پارتییەکەیش بیباتەوە، یەکێتی بڕیاری پێشوەختەی داوە کە لە هەرێمی کوردستاندا کۆسپ بۆ حوکمڕانی دروست بکات.  رەوتی سەدر کە زۆرینەی پەرلەمانیی هەیە هەوڵ دەدات لایەنێکی ناو چوارچێوەی هاوئاهەنگی بۆ لای خۆی رابکێشێت تا بتوانێت حکومەت پێکبهێنێت.  هەڵوێستی چوارچێوەی هاوئاهەنگی لە پێکهێنانی حکومەت و هەڵبژاردنی سەرۆککۆمار  د. فەرهاد عەلائەدین، سەرۆکی ئەنجوومەنی راوێژکارانی عێراق گوتی: "لایەنەکانی چوارچێوەی هاوئاهەنگی هەر لایەنێکیان هەست بە ترس دەکات کە ئەگەر بێتو لە چوارچێوەکە بترازێت دواتر زیان بکات و سەدر کە دەسەڵاتی تەواوی بەسەر حکومەتدا شکا پەراوێزی بخات. لە ترسی داهاتووە کە ئەوان دەیانەوێت پێکەوە بمێننەوە. ئەگینا بۆچوون و بیریان لەبارەی بەشداریکردن و نەکردن لەگەڵ سەدردا جیایە. گفتوگۆیەکی زۆر لەنێوانیاندایە و بیرۆکەی ئەوە خراوەتە روو کە چوارچێوە وەک خۆی بمێنێتەوە، بەڵام مالیکی بخەنە دەرەوە بۆ ئەوەی لە حکومەت بەشدار بن. "  بە گوتەی د. فەرهاد عەلائەدین، چوارچێوەی هاوئاهەنگی لە کۆتاییدا گەیشتنە ئەو ئەنجامەی کە یان هەموویان بەشداری دەکەن یان بەشداری ناکەن. بەشدارینەکردنیش بە لای دابڕاندا نەک بە لای دژبەربووندا کە خۆیان لە هەموو پرۆسەی سیاسی دادەبڕن و، ئەوەیش کێشەیەکی دیکەیە کە لە داهاتوودا دروست دەبێت.   پرسی سەرۆککۆماری عێراق کە لەنێوان یەکێتی و پارتیدا بووەتە کێشە، ئێستا هەردوو لا لە هەوڵی ئەوەدان لایەنە عێراقییەکان لە خۆیان نزیک بکەنەوە تاوەکو بەربژێرەکەیان سەربکەوێت.  د. فەرهاد عەلائەدین گوتی: "پرسی سەرۆککۆمار تەنیا پرسی کورد نییە. بە لای عەرەبەوە ئەو کەسەی دەبێتە سەرۆککۆمار ئەو کەسەیە کە پشتیوانیی سەرۆکوەزیران سەرۆکوەزیران دەکات. بۆیە بابەتی یەکلاییکردنەوەی سەرۆککۆمار یەکلاییکردنەوەی سەرۆککۆماریشە. بۆیە هەموو لایەنەکان گرنگیی پێدەدەن و رەنگە بگاتە ئاستی دەستتێوەردان. "  بە بۆچوونی د. فەرهاد، ئەگەرێکی زۆر هەیە کە دانیشتنی پەرلەمان بۆ هەڵبژاردنی سەرۆکی پەرلەمان روونەدات، چونکە بە گوێرەی ماددەی ٧٠ی دەستوور دەبێت دوو لەسەر سێی پەرلەمان ئامادەی دانیشتنەکە بن بۆ ئەوەی دەنگ بدەن. ئامادەبوونی ئەو ژمارەیە هەر وا ئاسان نییە. هەوپەیمانێتیی سەدر - پارتی - سوننە بە لای زۆرەوە ١٦٠ کورسییان هەیە. دەبێت ٢٢٢ پەرلەمانتار ئامادە بن ئینجا سەردەگرێت. ئەوەیش مانای ئەوەیە کە هەموو لایەنەکانی دیکە دەتوانن کاریگەریی راستەوخۆیان هەبێت.