بەپێی ئەو زانیارییانەی دەست تۆڕی میدیایی رووداو کەوتوون، بافڵ تاڵەبانی، هاوسەرۆکی یەکێتیی نیشتمانیی کوردستان و قوباد تاڵەبانی، ئەندامی مەکتەبی سیاسیی یەکێتی بۆ پشتگیریکردن لە د. بەرهەم ساڵح، بەربژێری سەرۆککۆماری عێراق سەردانی بەغدا دەکەن و لەگەڵ بەشێک لە لایەنە عێراقییەکان کۆدەبنەوە.  ئەو سەردانە لە کاتێکدایە کە کەمتر لە هەفتەیەک ماوە بۆ کۆبوونەوەی ئەنجوومەنی نوێنەرانی عێراق بۆ دەنگدان لەسەر سەرۆککۆماری عێراق.     لە ساڵی ٢٠٠٥ ـەوە، پۆستی سەرۆککۆماری عێراق بۆ کورد، سەرۆکوەزیران بۆ شیعە و سەرۆکی پەرلەمان بۆ سوننەکان بووە. لە ساڵی ٢٠٠٥ ـەوە پۆستەکەی کورد لەلای یەکێتیی نیشتمانیی کوردستان بووە؛ بەڵام لە خولی رابردوو و ئەم خولەدا پارتی دیموکراتی کوردستان بەربژێری خۆی بۆ کۆشکی سەلام هەیە.     بۆ هەڵبژاردنی ئەمجارە، پارتی هۆشیار زێباری و یەکێتیش بەرهەم ساڵحی بەربژێر کردووە بۆ سەرۆککۆماری عێراق.     لە دوای هەڵبژاردنی پێشوەختەی عێراق لە ١٠ی ئۆکتۆبەری ساڵی ٢٠٢١، پارتی و یەکێتی لە چەندین لێدوان و چەند کۆبوونەوەیەکدا جەختیان لە یەکدەنگیی کورد لە بەغدا کردەوە، بەڵام یەکلانەبوونەوەیان لەسەر پۆستی سەرۆککۆمار، شاندی هەردوو لایەنەکەی هەرێمی کوردستانی لە بەغدا لێکجیاکردەوە.