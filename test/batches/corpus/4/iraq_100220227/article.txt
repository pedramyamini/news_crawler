شتێفان هابەرشترایت، گوتەبێژی حکومەتی ئەڵمانیا راگەیاند، "ئەمڕۆ ئولاف شۆلتز، راوێژکاری ئەڵمانیا پەیوەندییەکی تەلەفۆنیی لەگەڵ مستەفا کازمی، سەرۆکوەزیرانی عێراق ئەنجامدا" کە یەکەمین گفتوگۆیی نێوان هەردووکیان بووە وەکو راوێژکاری ئەڵمانیا و سەرۆکوەزیرانی عیراق و "قسەیان کردووە لەبارەی قووڵکردنی پەیوەندیی دووقۆلی، مژارەکانی ئابووری هەروەها پرسەکانی پەیوەست بە ناوچەکەوە".  لە راگەیێندراوی نووسینگەی سەرۆکوەزیرانی عێراقیشدا ئاماژە بەوە کراوە، لە پەیوەندییە تەلەفۆنییەکەی نێوان کازمی و شۆڵتزدا، پەیوەندییە دووقۆڵییەکەی نێوان هەردوو وڵات تاوتوێ کراوە. کازمی پیرۆزبایی لە شۆڵتز کردووە بەهۆی دەستبەکاربوونی لە پۆستی راوێژکاری ئەڵمانیا و هیوای خواستووە پەیوەندییەکانی نێوان هەردوو وڵات گەشە بکات و پەرەی زیاتری پێبدرێت.  لە بەشێکی دیکەی راگەیێندراوەکەی نووسینگەی سەرۆکوەزیرانی عێراقدا باس لەوە کراوە، کازمی ئاماژەی بە رۆڵی ئەڵمانیا کردووە لە بەشداریی کارای لە جەنگی دژ بە تیرۆر، کە عێراق لە سەنگەری یەکەمی بەرەنگاربوونەوەدا بووە و جەخت لە گرنگیی هاوئاهەنگیی ئەمنی و هەواڵگری لە بواری بەرەنگاربوونەوەی تیرۆر کراوە.  سەرۆکوەزیرانی عێراق بە راوێژکاری ئەڵمانیای گوتووە، بازاڕی عێراق پێشوازی لە کۆمپانیا و وەبەرهێنانی ئەڵمانی دەکات. هەر لە پەیوەندییە تەلەفۆنییەکەدا، دۆخی پەنابەرانی عێراق و گرتنەبەری رێکارەکانی پاراستنی ئاسایش و سەلامەتی باسکراون.