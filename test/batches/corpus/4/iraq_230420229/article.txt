رۆژی شەممە ٢٣ ـی نیسانی ٢٠٢٢، هادی عامری لە راگەیێندراوێکدا رایگەیاند، "زۆر سەرمان سوڕماوە لە گەڕانەوەی سەرکردەکانی ئەو سەکۆیانەی کە زۆر رێگەیان خۆشکرد بۆ ئەوەی داعش بتوانێت دەست بەسەر رووبەرێکی فراوانی عێراقدا بگرێت کە زیانی مرۆیی و زیانی ماددی ئەوتۆیان لێکەوتەوە کە هیچکات قەرەبوو ناکرێنەوە، تەنانەت ئەوان گەڕانەوە وەکو بڵێی هیچ رووی نەداوە. "  سەرۆکی هاوپەیمانیی فەتح دەشڵێت، "لە هیچ دۆخێکدا قبووڵ ناکەین سازشی سیاسی لە بەرامبەر لێخۆشبوون لەو تاوانکارانە بکرێت کە هۆکاری ' شەهیدبوونی هەزاران ' گەنجی خۆشەویستی عێراقی بوون، بۆیە داواکارین لە دادگەی بوێری عێراق بڕیاری گونجاو بدات و ئەو ناپاکانە سزا بدات و هیچ بەزەیی پێیان نەیەتەوە؛ بۆ ئەوەی ببنە پەندێکی قورس بۆ هەر کەسێک ناپاکی لە نیشتمان دەکات. "   ئەم گوتانەی هادی عامری، سەرۆکی هاوپەیمانیی فەتح دوای رۆژێک هات لە رەتکردنەوەی دیداری نێوان نووری مالیکی، سەرۆکی هاوپەیمانی دەوڵەتی یاسا و شێخ عەلی حاتەم سلێمان، میری هۆزەکانی دلێم لە عێراق، لەلایەن هیشام رکابی، بەڕێوەبەری نووسینگەی سەرۆکی هاوپەیمانیی دەوڵەتی یاسا.   ئەمە لەکاتێکدایە لەو سەردەمەی نووری مالیکی سەرۆکوەزیرانی عێراق بوو، هاوکات لەگەڵ دەستپێکردنی ناڕەزایەتییەکانی عەرەبە سوننەکان لە ساڵانی ٢٠١٣ و ٢٠١٤ لە پارێزگا سوننەنشینەکانی عێراق بەتایبەت لە پارێزگای ئەنبار شێخ عەلی حاتەم سلێمان، میری هۆزەکانی دلێم لەلایەن دادگەیەکی عێراقەوە بە تێوەگلان لە تیرۆر تۆمەتبار کرا و لە دەرەوەی عێراق نیشتەجێ بوو، تەنانەت بۆ ساڵانێکی زۆر عەلی حاتەم سلێمان و بەرپرسانی باڵای عێراق مشتومڕیان بوو لەبارەی ئەو تۆمەتانەی کە درابوونە پاڵ عەلی حاتەم.