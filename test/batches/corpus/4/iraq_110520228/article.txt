لیوا لەیس حەمدانی، بەڕێوەبەری پۆلیسی پارێزگای نەینەوا بە تۆڕی میدیایی رووداوی گوت، "گەنجەکە ناوی عەدنان نەشوان سلێمانە و تەمەنی ٢٠ ساڵە و دانیشتووی گوندی عومەر قابچییە لە سنووری ناحیەی باشیک. کاژێر ١١: ٠٠ ـی پێشنیوەڕۆ تەرمەکەی بە سەربڕاوی دۆزرایەوە. "  بەگوتەی بەڕێوەبەری پۆلیسی نەینەوا کە گوتەیان لە کەسوکاری گەنجەکە وەرگرتووە، "ئەوان کێشەیان لەگەڵ کەس نەبووە"، هەروەها گوتیشی، تەرمەکەی رەوانەی پزیشکی دادی نەینەوا کراوە.  لیوا لەیس حەمدانی، بەڕێوەبەری پۆلیسی پارێزگای نەینەوا ئاماژەی بەوە کرد، لە دوای شەڕی داعش ئەوە یەکەمجارە تاوانی لەو شێوەیە ئەنجامدەدرێت، دەشڵێت، "بەشێوەیەک تاوانەکە کراوە کە سەری بە تەواوی لە لەشی جیاکراوەتەوە. "  پۆلیس لێکۆڵینەوەی لە رووداوەکە دەستپێکردووە و بەڕێوەبەری پۆلیسی نەینەواش دەڵێت، لە ماوەی داهاتوودا وردەکاریی رووداوەکە بۆ راگەیاندنەکان باس دەکەن.  بەگوێرەی ئەو زانیارییانەی کە دەست تۆڕی میدیایی رووداو کەوتوون، باوکی ئەو گەنجە کە ناوی نەشوان سلێمانە، پێشتر لە لایەن چەکدارانی داعشەوە رفێندراوە و تاوەکو ئێستا چارەنووسی نادیارە.