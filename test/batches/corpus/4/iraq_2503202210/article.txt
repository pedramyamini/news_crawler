موقتەدا سەدر، رۆژی هەینی ٢٥.٣.٢٠٢٢ لە هەژماری خۆیدا لە تویتەر پەیامێکی ئاراستەی چوارچێوەی هاوئاهەنگیی کرد و رایگەیاند: "ئەگەر یەک لە سێی پەکخەری ئێوە بەتەواوی شیعەیە؛ ئەوکات داوامان لێبکەن گەورەترین فراکسیۆنەکە بە تەواوی شیعە بێت، بەڵام ئەوە زۆر دوورە، بۆیە با یەک لە سێ پەکخەرەکەی ئێوە نیشتمانیی بێت و هاوپەیمانییەکەی ئێمەش نیشتمانیی بێت".  هاوکات لەگەڵ تویتەکەی رێبەری رەوتی سەدر، حەسەن عەزاری، سەرۆکی فراکسیۆنی سەدری لە پەرلەمانی عێراق لە هەژماری خۆیدا لە تویتەر رایگەیاند: "سبەی شەممە عێراقییەکان دەزانن کێ ژیانی بۆ ئەوان دەوێ و کێ لەنێوچوونیانی دەوێت. عێراقییەکان ئەوکات دەزانن کێ عێراقیی رەسەنە و کێ پاشکۆ و ناڕەسەنە؛ هەر ئەوکات دەزانن کێ لە بەرەی چاکسازییە و کێ لە بەرەی گەندەڵییە؛ کێ بوێرە و کێ ترسنۆکە".  سەرۆکی فراکسیۆنی سەدری لە پەرلەمانی عێراق دەشڵێت: "سبەی عێراقییەکان دەزانن کێ بە پارە دەکڕدرێت و کێ بە عێراق دەوڵەمەندە؛ کێ لایەنگری عێراقە و کێ لایەنگری عێراق نییە".  بڕیارە سبەی دانیشتنی پەرلەمانی عێراق تایبەت بە هەڵبژاردنی سەرۆککۆماری نوێی عێراق بەڕێوەبچێت، بەڵام هاوپەیمانی سێقۆڵی نێوان پارتی دیموکراتی کوردستان و رەوتی سەدر و هاوپەیمانی سەروەریی سوننەکان ١٦٦ کورسی لە پەرلەماندا هەیە؛ چوارچێوەی هاوئاهەنگیش کە لە هاوپەیمانیی دەوڵەتی یاسا و هاوپەیمانیی فەتح و چەند لایەنێکی دیکە پێکهاتووە نزیکەی ٧٥ کورسی هەیە، بەڵام خۆیان دەڵێن لەگەڵ هاوپەیمانەکانیان نزیکەی ١٣٠ کورسیان هەیە و دەتوانن رێگربن لە بەڕێوەچوونی دانیشتنی هەڵبژاردنی سەرۆککۆمار.  بەپێی بڕیاری دادگەی فیدراڵیی عێراق، پێویستە لانیکەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن بۆئەوەی دانیشتنەکە بەڕێوەبچێت.