کردنەوەی کتێبخانەکە دوای پرۆسەیەکی دوورودرێژی لابردنی داروپەردووی بەشە رووخاوەکانی کتێبخانەکە بەهۆی هێرشی چەکدارانی داعش و پرۆسەی رزگارکردنی موسڵ لە دەستی چەکدارانی ئەو گرووپە هات.  نۆژەنکردنەوەی کتێبخانەی ناوەندیی زانکۆی موسڵ و دووبارە کۆکردنەوەی کتێبەکانی کە چەکدارانی داعش لە سەردەمی دەسەڵاتدارییان لە شارەکە لە ساڵی ٢٠١٤ تاوەکو ٢٠١٧ بەشێکیان سووتاندن؛ زیاتر لە چوار ساڵی خایاند.  پڕۆژەی زیندووکردنەوەی کتێبخانەکانی شاری موسڵ بەهاوکاریی نەتەوە یەکگرتووەکان و بەخششی چەندین زانکۆی عەرەبی و نێودەوڵەتی و کەسایەتیی موسڵ و عێراق جێبەجێ کرا، کە ژمارەیەکی زۆر کتێبیان لە کتێبخانەکانی خۆیان بەخشیوەتە کتێبخانەکانی موسڵ، ئێستاش کتێبخانەکە ٣٢ هەزار کتێبی تێدایە.  سەیف ئەشقەر، ئەمینداری گشتیی کتێبخانەی ناوەندیی زانکۆی موسڵ دەڵێت، "خۆبەخشەکان بەشێکی ئەم کتێبانەیان رزگار کرد، ئێستاش جارێکی دیکە لە کتێبخانەی ناوەندیی خراونەتەڕوو، کتێبەکانی دیکەش خەڵک و دامەزراوە خۆجێیەکان و نێودەوڵەتییەکان پێیان بەخشیوین، بۆیە ئێستا ژمارەیەکی زۆر کتێبمان هەیە".