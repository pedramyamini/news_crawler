سوپای عێراق لەو ناوچەیەدا هەن، بەڵام خەڵكی گوندی مەنسور متمانەیان بە ئەمنییەت نییە، خۆیان شەوانە پاسەوانی دەگرن، داعش ویستوویەتی خانووێک بگرێ کە پاسەوانی لە گوند دەکەن، تەقەیان لێکردن، بەڵام هیچیان بە هیچ نەکرد.  ئەحمەد عەلی، دانیشتوویەکی گوندەکە لە شەڕەکەدا بە فیشەکی چەکدارەکان بریندار بوو، دۆخی تەندروستیی جێگیرە و دوای وەرگرتنی چارەسەر گەڕاوەتەوە ماڵەوە.  لە پاشماوەی قەوانی فیشەکەکان و شوێن گوللەی چەکدارەکان بەسەر بەربەستەکانی سەر خاڵەکەوە دەردەکەوێ شەڕێکی قورس لەو شوێنە روویداوە.  هێرشەکەی سەر ئاوایی مەنسوور لە حەفتەغار لە ماوەی یەک شەودا دووەم هێرشی چەکداری بوو، دوای ئەوەی لە گوندی دوگشمانی سنووری رەشاد پەلاماری سەنگەرێکی حەشدی هۆزەکان درا.  ئەوە لەکاتێکدایە ماوەی ١٠ رۆژە هێزە سەربازییە عێراقییەکان ئۆپەراسیۆنێکیان بۆ کۆتاییهێنان بە جموجۆڵی داعش دەست پێکردووە و دەیان مۆڵگەیان دۆزیوەتەوە و دەستیان بەسەر چەک و تەقەمەنی و کەلوپەلی چەکدارەکاندا گرتووە.