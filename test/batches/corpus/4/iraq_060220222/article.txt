قەیس ناسر، شارەزای نەوت لە بەسرە دەڵێت، "وەزارەتی گواستنەوە بە خودی کۆمپانیای گشتیی بەندەرەکانی عێراق، لە رێگەی بەندەری خۆر زوبەیرەوە، ئەرکی کردنەوەی دەروازەی دیکە بۆ هەناردەکردنی خستووەتە ئەستۆی خۆیەوە، ئەم کارە کە بە هاوبەشی لەگەڵ وەزارەتی نەوتدا دەکرێت، سوود بە ئابووریی عێراق دەگەیێنێت لە رێگەی فرەکردنی سەرچاوەکانی داهاتی وڵات".  بەر لە دەستکردن بەم پرۆژەیە، بەندەری خۆری زوبەیر لە ١٢ سەکۆ پێکهاتبوو، ١١ یان بۆ هەناردەکردنی نەوت و بەرهەمەکانی تەرخانکرابوون، تەنیا یەکێکیان تایبەت بووە بە هەناردە و هاوردەکردنی کاڵاکان.  لە رێگەی ئەم پرۆژەیەوە چوار سەکۆی دیکە دروستدەکرێن و کۆی گشتییان دەبنە ١٦ سەکۆ و بڕیارە هەموویان بۆ هەناردەکردنی بەرهەمە نەوتییەکان، تەرخانبکرێن.  لەو ١٦ سەکۆیە، ئێستا ١٤ یان ئامادەی کارن و دووانیان لەژێر دروستکردندان، یەکێکیان بە قەرزی وڵاتی ژاپۆن دروستدەکرێت.  ئەنمار سەیف، گوتەبێژی کۆمپانیای گشتیی بەندەرەکانی عێراق رایدەگەیێنێت، "بەندەری خۆر زوبەیر، بە بەندەرەکانی نەوەی سێیەمی عێراق دادەنرێت، ئەم بەندەرە پیشەسازی و بازرگانی بووە، بەڵام ئێستا وڵات پێویستی بە بەندەرێكی تایبەت بە بەرهەمە نەوتییەکانە، بۆیە ئێمە کۆی گشتیی سەکۆکانمان بۆ ١٦ سەکۆ بەرزکردووەتەوە".  بە ١٢ سەکۆکانیەوە، داهاتی مانگانەی بەندەری خۆر زوبەیر، نزیکەی ٣ ملیار دۆلاری ئەمریکی بووە؛ بە تەواوکردن و چالاککردنی ٤ سەکۆ نوێیەکان، پێشبینی دەکرێت داهاتی مانگانە بۆ نزیکەی ١٠ ملیار دۆلار بەرزببێتەوە.