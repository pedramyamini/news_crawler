زوهێر ئەعرەجى، قایمقامى پێشووى نەینەوا، کە ئاگادارى وردەکاریى دۆسییەکەیە، بە تۆڕى میدیایی رووداوى راگەیاند؛ "پرۆسەى لێکۆڵینەوە لە دۆسیەى نقومبوونى کەڵەکەکەى نەینەوا کۆتاییهاتووە، بەڵام هێشتا دووان لە تۆمەتبارانى ئەو رووداوە هەوڵاتوون و دەستگیرنەکراون، کە یەکێکیان کارپێکەرى کەڵەکەکە بووە".  لە ٢١ ى ئادارى ٢٠١٩، لەکاتى پەڕینەوەى زیاتر لە ٢٠٠ گەشتیار بە رووبارى دیجلە لە سنوورى شارى موسڵى ناوەندى پارێزگاى نەینەوا، ئەو کەڵەکەى لەسەرى بوون نقوم بوو، بەهۆیەوە ١٤٣ کەس گیانیان لەدەستدا، تاوەکو ئێستا زیاتر لە ٤٠ قوربانى ئەو رووداوە بێسەروشوێنن.  بەهۆى ئەو رووداوەوە نەوفەل عاکوب، پارێزگارى پێشوى نەینەوا و دوو جێگرەگەى لە پۆستەکانیان دوورخرانەوە، فەرمانى دەستگیرکردنیش بۆ ١٦ کەس دەرکرا بەتۆمەتى ئەوەى کەمتەرخەم بوون و هۆکار بوون بۆ روودانی ئەو رووداوە.  زوهێر ئەعرەجى گوتى: "هێشتا دوو داواکراو دەستگیر نەکراون و هەوڵاتوون، یەکێکیان کارپێکەرى کەڵەکەکە بووە".  ٢٤ ى ئادارى ٢٠١٩، پەرلەمانى عێراق بڕیارێکى دەرکرد بۆ ئەوەى قوربانیانى ئەو رووداوە بە شەهید هەژمار بکرێن و قەرەبووى زیانلێکەوتووان بکرێتەوە، دواتر ئەمیندارێتیى ئەنجوومەنى وەزیران رێنمایی بۆ  جێبەجێکردنى ئەو هەنگاوە دەرکرد.  قایمقامى پێشووى نەینەوا ئاماژەى بەوەدا، بەهۆى رۆتینى مامەڵەى ئەو قوربانیانەوە تاوەکو ئێستا بڕیارى بە شەهید هەژمارکردنیان جێبەجێنەکراوە، هەرچەندە کەسانى دیکە خراونەتە لیستى قوربانییەکانەوە کە پەیوەندییان بەو رووداوە نەبووە و لێکۆڵینەوەى لەسەر دەکرێت، کە ئەوە پرۆسەکەى دواخستووە.