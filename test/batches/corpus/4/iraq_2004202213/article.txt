رۆژی ٢٠ ى نیسانى ٢٠٢٢ پارێزگارى زیقار لە راگەیێندراوێکدا بڕیارى قەدەخەى هاتووچۆی لە سنوورى قەزاى شەتڕە، لەپاش ئەوەى بەیانى ئەمڕۆ بەهۆى ناکۆکىی نێوان دوو عەشیرەتى گوندى سەعدونى ئەو قەزایە، عەمید روکن عەلى جەمیل، بەرپرسی یەکەى هەواڵگریى فەرماندەیی ئۆپەراسیۆنەکانى سۆمەر کوژرا، کاتێک دەیویست کۆتایی بەو کێشەیە بهێنێت.  محەممەد هادى، پارێزگارى زیقار رایگەیاند؛ ئۆپەراسیۆنێکی سەربازیی لەلایەن  فەوجێکى  هێزى بنبڕکردنى تیرۆر و یەکەى تایبەتى هێزەکانى ناوخۆ ئەنجام دەدرێت.  ئەو هەنگاوە هاوکات بوو لەگەڵ فەرمانێکى دیکەى مستەفا کازمى، سەرۆکوەزیران بۆ دەستگیرکردنى ئەو کەسانەى تۆمەتبارن بە کوشتنى بەرپرسە سەربازییەکە، بۆ ئەو مەبەستەش ئۆپەراسیۆنێک بەناوى هەمان بەرپرسەوە لە شەترە دەستیپێکرد.  شایەتحاڵێکى روداوەکە لە زیقارە بە تۆڕى میدیایی رووداوى راگەیاند؛ ناکۆکییەکە لەنێوان هەردوو عەشیرەتى ملحان و بەنى زید بووە، لەپاش ئەوەى کە ١٦ ى نیسان میوانخانەیەکى سەر بە عرشیرەتى بەنى زید سووتێنراوە و عەشیرەتى ملحان بەو کارە تۆمەتبار کراوە،  دواتر هاووڵاتییەکى سەر بە عەشیرەتى ملحان بە نیشانەشکێن کوژراوە.  ئەمڕۆ ٢٢ کەس لە هەردوو عەشیرەتەکە لەلایەن دەزگا ئەمنییەکانەوە لەسەر ئەو رووداوە دەستگیرکراون.   پارێزگاى زیقار دەکەوێتە باشوورى عێراق و ژمارەى دانیشتووانى زیاتر لە دوو ملیۆن کەسە، کە زۆرینەیان شیعە مەزهەبن.  چەند پەرلەمانتارێکى زیقار لە بەغداى کۆنگرەیەکى رۆژنامەوانیان کرد، بۆ روونکردنەوەى هۆکارى ئەو پشێویە ئەمنییەى لەو پارێزگایە روویانداوە.  عادل روکابی، پەرلەمانتارى عێراقى لە پشکى زیقار گوتى: "دۆخى ئەمنى زیقار زۆر خراپە و مایەى قبوڵکردن نییە و هەندێک لە عەشیرەتەکان چەکى قورسیان هەیە".