ئەمڕۆ چوارشەممە، ٦ی نیسانی ٢٠٢٢، شانەی راگەیاندنی ئەمنیی عێراق راگەیێندراوێکی لەبارەی ئەو هێرشە بڵاوکردەوە کە بە سێ کاتیۆشا کرایە سەر دەوروبەری قەزای خەبات و تێیدا هاتووە، "لەو کاتەدا کە خاکی عێراق بە ئاسایش و باوەڕەوە رۆژانی پیرۆزی مانگی رەمەزان بەڕێدەکات، هەندێک لە گرووپەکانی لادەر لە یاسا هەوڵی تێکدانی ئەو رۆژە پیرۆزانە دەدات و ئێوارەی ئەمڕۆ ژمارەیەک لە تیرۆریستان هەڵسان بە هێرشکردنە سەر قەزای خەبات لە پارێزگای هەولێر لە هەرێمی کوردستان لەرێگەی سێ مووشەکی کاتیۆشا کە لەناوچەی جیاجیا لە قەزای خەبات کەوتوونەتە خوارەوە لە رووبەری بۆشایی و کشتۆکاڵی لەنزیک کۆمەڵگەی کەورگۆسک و رووباری زێی گەورە و پاڵاوتگەی کەورگۆسک، بێ ئەوەی هیچ زیانێکی گیانی یان ماڵی هەبێت".  شانەی راگەیاندنی ئەمنیی عێراق لە راگەیێندراوەکەیدا دەڵێت، "ئەو مووشەکانە لە دەروازی حەمدانییەی پارێزگای نەینەواوە هاوێژراون و دەزگا ئەمنییە تایبەتمەندەکان دەستیان بە کردەی گەڕان و بەدواداچوون بۆ ئەو ئەندامە تیرۆریستانە کردووە کە دەستیان لەو کارە تیرۆریستییە هەیە و هێزە ئەمنییەکان کار لەسەر ئەوە دەکەن کە ئەو کەسانەی دەیانەوێ ئاسایشی وڵات بشێوێنن بدەن بە دادگە بۆ ئەوەی بە سزای خۆیان بگەن".  دژە تیرۆری کوردستان رایگەیاند، سێ مووشەک لە دەوروبەری دووڕیانی حەمدانییە لە میحوەری خازرەوە ئاڕاستەی شاری هەولێر کران و هیچ زیانێکیان نەبووە.  بەپێی زانیارییەکانی دژە تیرۆری کوردستان، مووشەکەکان لە نزیک کۆمەڵگەی کەورگۆسک و زێی گەورە لە نزیک پاڵاوگەی نەوت کەوتنەخوارەوە، هیچ زیانێکی گیانی و ماددی لێ نەکەوتووەتەوە.  پێشتر ئەحمەد نەبی، بەڕێوەبەری ناحیەی کەورگۆسک هەواڵەکەی بۆ تۆڕی میدیایی رووداو پشتڕاستکردەوە.  فەرهارد دۆڵەمەری، پەیامنێری رووداو لەو شوێنەی کە مووشەکەکانی بەرکەوتووە لە قەزای خەبات، رایگەیاند: لە لێکۆڵینەوە هێزەکانی ئاسایش و هێزە ئەمنییەکان دەرکەوتووە سێ مووشەک لە سنووری حەمدانیەوە ئاڕاستەی سنووری قەزای خەبات کراون.  دانیشتوویەکی خەبات، کە لە نزیک شوێنی رووداوەکە بوو، قسەی بۆ پەیامنێری رووداو کردو گوتی: "گوێم لە گرمەیەک بوو، ئێمەش هاتینە دەرەوە گوتیان لە پاڵاوگە دراوە، بەڵام سوپاس بۆ خودا لە دووری پاڵاوگە بوو، سوپاس بۆ خودا هیچ زیانێکیشی نەبووە".  رۆژی یەکشەممە، ١٣ ـی ئاداری ٢٠٢٢، سوپای پاسدارانی کۆماری ئیسلامی ئێران هێرشی مووشەکی کردە سەر هەولێری پایتەختی هەرێمی کوردستان بە بیانووی ئەوەی بنکەی ئیسرائیلی لێیە، بەڵام لە هێرشەکەدا ماڵی بازرگانێکی ناسراوی هەولێر کرایە ئامانج. هەم بازرگانەکە و هەم حکومەتی هەرێمی کوردستان بە تووندی ئەو تۆمەتەیان رەتکردەوە و داوایان کرد ئێران نوێنەری خۆی بنێرێت و بەشداری لە لێکۆڵینەوەکانی حکومەتی عێراق و هەرێمی کوردستان بکات.