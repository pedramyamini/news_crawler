بەپێی راپۆرتی ئەو رێکخراوە عێراقییە لە ماوەی نێوان ٣ - ٥ - ٢٠٢١ تاوەکو ٢ - ٥ - ٢٠٢٢، ١٩٢ دەستدرێژی بە لێدان و رێگەگرتن و نەهێشتن بۆ پەخشکردن تۆمارکراوە، ٣٦ راگرتن و هێشتنەوە هەبووە، لەگەڵ ٤٥ سکاڵا تۆمارکردن و سزادان و فەرمانی دەستگیرکردن تۆمارکراون، هاوکات ١٠ هەڕەشەکردن بە کوشتن و یەک رفاندن و هەوڵێکی تیرۆرکردن هەبووە.  هەر بەپێی ئاماری رێکخراوەکە، پێنج دەزگای راگەیاندن داخراون و رۆژنامەنووسانیان ناردووەتەوە بۆ ماڵەوە، هەشت هێرشکردنە سەر رۆژنامەنووسان و دامەزراوەکانی راگەیاندن هەبووە، ١٠ بریندارکردنی رۆژنامەنووسان و ١٢ پێشێلکاریی دیکەش هەبووە.  رۆژی چوارشەممە، ٤ - ٥ - ٢٠٢٢، مستەفا ناسر، بەڕێوەبەری کۆمەڵەی بەرگریی لە ئازادی رۆژنامەنووسان لە عێراق بە تۆڕی میدیایی رووداوی راگەیاند "بەداخەوە تاوەکو دێت ئەو درزە ئازادییەی بۆ رۆژنامەنووسان و دەزگاکانی میدیا لە عێراق هەیە بەرتەسک دەکرێتەوە، جگە لە نەبوونی یاسای باشی پاڵپشت، رێوشوێنەکانی حکومەت و دەزگا بەرپرسەکانیش بەرەو بەرتەسککردنەوەی ئازادییەکانن، ئەوەش پێچەوانەی دەستووری عێراقە. "  مستەفا ناسر گوتیشی: "جگە لە تیرۆرکردن و راوەدوونانیان، دەزگاکان لەنێویاندا دەزگا ئەمنییەکان زۆر جار بوونەتە مۆتەکە لە بەردەم رۆژنامەنووسان، ئەوە سەرباری ئەوەی لە عێراقدا هیچ رێوشوێنێک نییە بۆ ئەوەی بکوژان و دەستدرێژیکارانی سەر مافەکانی رۆژنامەنووسان راپێچی دادگەکان بکرێن و هێشتا ئەوان لە دادگە و بەرپرسیارێتی هەڵدێن، دەبێت حکومەتی عێراق و پەرلەمانی نوێ، یاسای باش بۆ پاراستنی رۆژنامەنووسان پەسەند بکات. "  بەپێی کۆمەڵەی بەرگریی لە ئازادی رۆژنامەنووسان لە عێراق، لە ماوەی ساڵی رابردوودا لە هەولێر و بەغدا زۆرترین پێشێلکاری بەرامبەر رۆژنامەنووسان کراوە کە لە هەر یەکێک لەو دوو پارێزگایە ٥٦ پێشێلکاری دژی رۆژنامەنووسان تۆمارکراون.