رۆژی سێشەممە ١٢/٤/٢٠٢٢، دوای سەرپەرشتی کۆبوونەوەی لیژنەی دارایی پەرلەمانی عێراق بۆ تاوتوێکردنی پرۆژەیاسای پشتیوانی خێرای ئاسایشی خۆراک و پەرەپێدان، حاکم زاملی، جێگری یەکەمی سەرۆکی پەرلەمانی عێراق لە راگەیێندراوێکدا گوتی: "پرۆژە یاسای پشتیوانی خێرای ئاسایشی خۆراک و پەرەپێدان، جێگرەوەی یاسای بودجە نییە. پەرلەمانی عێراق دەنگ لەسەر ئەوەدەدات کە دەسەڵات بداتە حکومەتی کاربەڕێکەر بۆ ئەوەی پرۆژەیاسای بودجەی ٢٠٢٢ رەوانەی پەرلەمان بکات لەگەڵ ئەو پرۆژەیاسا گرنگانەی کە پەیوەندییان بە هاووڵاتییانەوە هەیە".  خەلیل غازی، ئەندامی لیژنەی دارایی لە پەرلەمانی عێراق رۆژی سێشەممە ١٢ - ٤ - ٢٠٢٢ بە تۆڕی میدیایی رووداوی گوت، لە کۆبوونەوەی ئەمڕۆی لیژنەی دارایی پەرلەمانی عێراقدا کە حاکم زاملی سەرۆکایەتی کرد، مەشعان جبووری، ئەندامی لیژنەی دارایی بە زاملی گوت: داوا لە حکومەتی کاربەڕێکەر بکەن پرۆژەیاسای بودجەی ٢٠٢٢ رەوانەی پەرلەمان بکات.  خەلیل غازی گوتی، زاملیش رایگەیاند، بەپێی یاسا حکومەتی کاربەڕێکەر ناتوانێت پرۆژەیاسای بودجە رەوانەی پەرلەمان بکات، بەڵام بیر لەو پرسە دەکەنەوە؛ بەڵام مەشعان جبوری گوتی، پەرلەمان وەک باڵاترین دەسەڵاتی یاسادانان دەتوانێت دەسەڵات بداتە حکومەتی کاربەڕێکەر بۆ ئەو کارە.   بەپێی یاسا دەبێت حکومەت مانگی ١٠ ـی هەموو ساڵێک پرۆژەیاسای بودجە رەوانەی پەرلەمان بکات، بەڵام ساڵی رابردوو بەهۆی بەڕێوەچوونی هەڵبژاردنی پێشوەخت لە ١٠/١٠/٢٠٢١ دا حکومەت نەیتوانی هیچ پرۆژەیاسایەک رەوانەی پەرلەمان بکات. ئەمساڵ عێراق بێ یاسای بودجەیە و لەسەر بنەمای یەک لەسەر دوازدەی بودجەی ساڵی رابردوو کارەکان رایی دەکرێت.