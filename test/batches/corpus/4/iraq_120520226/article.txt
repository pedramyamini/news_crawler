سوهەیلە سوڵتانى، ئەندامى پەرلەمانى عێراق لە هاوپەیمانیی فەتح رۆژی پێنجشەممە ١٢ - ٥ - ٢٠٢٢ بە تۆڕى میدیایی رووداوى راگەیاند، بڕیارە لە دوو رۆژى داهاتوودا سەربەخۆکان دەستپێشخەرییەک بۆ پێکهێنانى حکومەت رابگەیێنن، بەڵام ئەگەر لەو هەنگاوەدا شکستیانهێنا، ئەو کاتە چوارچێوەى هاوئاهەنگى چەند رێکارێک دەگرێتەبەر، لەوانە تانەدان لە دادگەى باڵاى فیدراڵیی عێراق لەبارەى "نادەستووریى تێپەڕین"ى وادەى هەڵبژاردنى سەرۆککۆمار.  سوهەیلە سوڵتانى کە هاوپەیمانییەکەی بەشێکە لە چوارچێوەى هاوئاهەنگى گوتى، "هەڵنەبژاردنى سەرۆککۆمار زۆر پرسی پەکخستووە، بەتایبەت پێکهێنانى حکومەت و مانەوەى حکومەتى کاربەڕێکار؛ چەندینجار رامانگەیاندووە کە رێزنەگرتن لە ماوە دەستوورییەکان زیان بە گەلى عێراق دەگەیێنێت".  بەگوێرەى دەستوورى عێراق، دەبێت ٣٠ رۆژ لە دوای یەکەم کۆبوونەوەى پەرلەمانى عێراق، سەرۆککۆمارى نوێ هەڵبژێردرێت، بەڵام چوار مانگ بەسەر یەکەم کۆبوونەوەى پەرلەماندا تێپەڕیوە لە ٩ ى کانوونى دووەمى ٢٠٢٢، بەبێ ئەوەى ئەو پرسە یەکلایی بکرێتەوە.  ٧ ى شوبات دەبوو کۆبوونەوەى پەرلەمانى عێراق ئەنجامبدرێت بۆ هەڵبژاردنى سەرۆککۆمار، بەڵام بەشێک لە فراکسیۆنەکان ئامادە نەبوون؛ لە ٢٦ ى ئادار یەکەم کۆبوونەوەى پەرلەمانى عێراق بۆ ئەنجامدانى هەڵبژاردنى سەرۆککۆمار ئەنجامدرا، بەڵام نە لەو رۆژەدا و نە لە رۆژی ٣٠ ى ئادار، سەرۆککۆمار هەڵنەبژێردرا، بەهۆى ئامادەنەبوونى ژمارەى پێویستى پەرلەمانتاران لە هەردوو کۆبوونەوەکە کە ٢٢٠ پەرلەمانتارە.  لە ٥ ى ئاداری ٢٠٢٢ پەرلەمانى عێراق دەنگیدا بۆ درێژکردنەوەى وادەى خۆبەربژێریکردن بۆ پۆستى سەرۆککۆمار.   بەربژێرى هاوپەیمانیی رزگارکردنى نیشتمان بۆ پۆستى سەرۆککۆمار رێبەر ئەحمەد، بەربژێرى پارتی دیموکراتى کوردستانە؛ بەرهەم ساڵحیش بەربژێری یەکێتیی نیشتمانیی کوردستانە.    سوهەیلە سوڵتانى گوتى، "نە ئێمە و نە هاوپەیمانیى سێقۆڵى بەتەنها ناتوانین حکومەت پێکبهێنین؛ پێویستە ئەو پەیامە بەباشی بگاتە هاوپەیمانیی سێقۆڵى".