رۆژی دووشەممە ٢٣ی ئایاری ٢٠٢٢، محەممەد هاودیانی، بەرپرسی پەیوەندییەکانی یەکگرتووی ئیسلامیی کوردستان بە تۆڕی میدیایی رووداوی راگەیاند، "شاندێكی باڵای یەكگرتووی ئیسلامیی كوردستان بە سەرۆكایەتیی مامۆستا سەلاحەدین محەممەد بەهائەدین لە شاری بەغدا لەگەڵ هەریەک لە هادی عامری، سەرۆکی هاوپەیمانیی فەتح؛ نووری مالیکی، سەرۆکی هاوپەیمانیی دەوڵەتی یاسا؛ د. بەرهەم ساڵح، سەرۆککۆماری عێراق و رەشید عەزاوی، سەرۆکی حیزبی ئیسلامی کۆبووینەوە و چەندین تەوەر باس کران، بڕیاریشە سەردانی عەمار حەکیم، سەرۆکی رەوتی حیکمە و موقتەدا سەدر، رێبەری رەوتی سەدریش بکەین. "  سەبارەت بە مەبەستی سەردانەکە، ئەو بەرپرسەی یەکگرتوو کە ئەندامێکی شاندەکەیە، ئەوەی خستەڕوو، "سەردانەکەمان چەند رۆژێک دەخایێنێت، بەرنامەمان هەیە سەردانی هەموو لایەنە سیاسییەکان و ژمارەیەک لە دامەزراوەکانی حکومەت و وەزارەتەکان بکەین، هەروەها سەردانی ژمارەیەک لە باڵیۆزخانەی وڵاتانیش لە بەغدا دەکەین، واتە مەبەست لە سەردانەکەمان بە تەنیا بریتی نییە لە سەردانیکردنی ژمارەیەک کەس، بەڵکو ژمارەیەک لە دامەزراوەکانی حکومەتیش دەگرێتەوە. "  محەممەد هاودیانی ئاماژەی بەوە کرد، "سەردانەکە لە چوارچێوەی پەیوەندییەکانی یەکگرتووە لەگەڵ ئەو لایەنانە و جەختکردنەوە لەسەر پەیوەندیی باشمان لەگەڵ هەموو لایەنەکان، هەروەها هەوڵدانە بۆ کارکردن لەسەر تێپەڕاندنی ئەو دۆخە سیاسییەی لە عێراق هەیە، واتە هەوڵێکە بۆ کردنەوەی ئەو داخرانە سیاسییەی لە ماوەی رابردوودا تاوەکو ئێستا دروستبووە، هەروەها قسەکردن و گوێگرتن لە هەموو لایەنەکان و قسەکردن لەبارەی دۆزینەوەی رێگەچارە بۆ ئەو بابەتانەی کە پەیوەندییان بە مافەکانی خەڵکی هەرێمی کوردستانەوە هەیە و کارکردن لەسەر ئەو پرسە کە چۆن بتوانین مافەکانی خەڵکی هەرێمی کوردستان بە دامەزراوەکان و لایەنەکان بگەیێنین. "  بەرپرسی پەیوەندییەکانی یەکگرتوو لە وەڵامی پرسیارێکی رووداودا لەبارەی پرسی بەشداریکردنیان لە کابینەی نوێی حکومەتی عێراق، رەتیکردەوە لە سەردانەکەیاندا هیچ لەبارەی پرسی بەشداریکردنیان لە کابینەی نوێی حکومەتی عێراق باس بکەن.  یەکگرتووی ئیسلامیی کوردستان لە هەڵبژاردنی ١٠ی ئۆکتۆبەری ٢٠٢٢ توانیی ٤ کورسی بەدەستبهێنێت، سەردانەکەی لە کاتێکدایە کە زیاتر لە حەوت مانگە حکومەتی عێراق پێکنەهاتووە، ناکۆکیی نێوان لایەنە شیعەکان و لایەنە کوردستانییەکان لەنێو خۆیاندا پرسی هەڵبژاردنی سەرۆککۆمار و پێکهێنانی حکومەتی دواخستووە، موقتەدا سەدر و هاوپەیمانیی رزگارکردنی نیشتمان کە لە رەوتی سەدر و پارتی دیموکراتی کوردستان و هاوپەیمانیی سەروەریی سوننەکان پێکدێت، داوای پێکهێنانی حکومەتی زۆرینەی نیشتمانی دەکەن، لە بەرامبەردا هاوپەیمانیی چوارچێوەی هاوئاهەنگی دەیانەوێت حکومەت بە سازان پێکبهێندرێت.