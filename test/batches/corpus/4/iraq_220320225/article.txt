شێروان دووبەردانی، پەرلەمانتاری فراکسیۆنی پارتی دیموکراتی کوردستان لە پەرلەمانی عێراق رۆژی سێشەممە ٢٢ - ٣ - ٢٠٢٢ بە تۆڕی میدیایی رووداوی راگەیاند، رێژەی یاسایی لە کۆبوونەوەی پەرلەمان ئامادە دەبن و رێبەر ئەحمەدیش بە سەرۆککۆمار هەڵدەبژێردرێت.  بە گوتەی شێروان دووبەردانی، پەرلەمانتارانی هاوپەیمانیی سێقۆڵی رەوتی سەدر، پارتی و هاوپەیمانیی سەروەریی سوننەکان و هەندێک پەرلەمانتاری نزیکیان نزیکەی ١٨٠ پەرلەمانتار دەبن؛ هەروەها بزووتنەوەی ئیمتیداد , نەوەی نوێ و بەشێک لە پەرلەمانتارانی سەربەخۆ نزیکەی ٣٤ پەرلەمانتارن و بەشداری کۆبوونەوەکە دەبن , ٥ پەرلەمانتارەکەی کۆتای کریستیان، پەرلەمانتارەکەی کۆتای کوردی ئێزدی و ئەندامانی فراکسیۆنی عێراقی سەربەخۆش بە سەرۆکایەتی عەبدولهادی حەسناوی کە ٥ بۆ ٨ پەرلەمانتارن بەشداری کۆبوونەوەکە دەبن.  وەک پەرلەمانتارەکەی پارتی دەڵێت، نزیکەی ٢٢٥ پەرلەمانتار لە کۆبوونەوەکەی رۆژی شەممەی داهاتوودا ئامادە دەبن.   د. ڤیان سەبری، سەرۆکی فراکسیۆنی پارتی لە پەرلەمانی عێراق دەڵێت، ئەگەر دانیشتنەکە نەکرێت، دۆخەکە ئاڵۆزتر دەبێت و باس لەوەش دەکات، "ئەگەر دانیشتنەکەی پەرلەمان نەکرا هیچ رێگەیەکی دیکە نییە جگە لەوەی هەڵبژاردنێکی پێشوەختە ئەنجامبدرێت کە ئەوەش زۆر ئەستەمە. "  چوارچێوەی هاوئاهەنگی لایەنە سەرەکییەکەی دیکەی شیعەیە و نزیکەی ٨٠ کورسی هەیە؛ هەرچەندە خۆیان دەڵێن، لەگەڵ هاوپەیمانەکانیان نزیکەی ١٣٠ کورسی پەرلەمانیان هەیە.   نووری مالیکی، سەرۆکی هاوپەیمانیی دەوڵەتی یاسا رۆژی سێشەممە جەختی لە هەمان خاڵ کردەوە و گوتی، هێندە پەرلەمانتاریان هەیە کە رێگری لە بەڕێوەچوونی دانیشتنەکە بکەن.   مالیکی ئاماژەی بەوەشکرد، پێویستە فراکسیۆنێکی گەورەی شیعە لەنێوان چوارچێوەی هاوئاهەنگی و رەوتی سەدر پێکبهێندرێت بۆئەوەی ئەوانیش یارمەتیدەری پێکهێنانی حکومەت بن.   سەعدی ئەحمەد پیرە، ئەندامی مەکتەبی سیاسی یەکێتی گوتی، "لە عێراق دوو کێشە هەن، کێشەی یەکەم؛ کێشەی نێوماڵی شیعەیە، لەڕاستیدا زۆر باسی سەرۆککۆمار دەکرێت، بەڵام کێشەی سەرەکیی ئێستا بۆ حوسێن نییە، بۆ هەریسەکەیە واتە بۆ سەرۆکوەزیرانە، ئەوان تاوەکو رێکنەکەون بابەتی سەرۆککۆمار بابەتێکی گرنگتر نییە لە سەرۆکوەزیرانی عێراق. "      لە ئەگەری رێکنەکەوتنی دوو هێزە سەرەکییەکەی شیعە، سێ ئەگەر لەبەردەم پرۆسەی سیاسیی عێراقدا هەن؛ یەکەمیان، بەڕێوەچوونی دانیشتنی هەڵبژاردنی سەرۆککۆمارە لە ٢٦ ـی ئەم مانگەدا و هەڵبژاردنی رێبەر ئەحمەد و پێکهێنانی حکومەتی داهاتوو لەلایەن هاوپەیمانی سێقۆڵی و هێزە نزیکەکانییەوە.  دووەمیان، دواخستنی دانیشتنەکەیە تاوەکو رێککەوتنی هاوپەیمانیی سێقۆڵی لەگەڵ چوارچێوەی هاوئاهەنگی، سێیەمیشیان هەڵوەشاندنەوەی پەرلەمان و بەڕێوەچوونی هەڵبژاردنێکی دیکەی پێشوەختە.