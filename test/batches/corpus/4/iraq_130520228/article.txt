راکسیۆنى پارتى دیموکراتى کوردسان لە پەرلەمانى عێراق لە ١١ ى ئایارى ٢٠٢٢ بە نووسراوێکى فەرمى داواى لە سەرۆکایەتیی پەرلەمان کردووە، میوانداریی وەزیرى بازرگانیى عێراق بکرێت، لەبارەى دابەشنەکردنى سەبەتەى خۆراکى مانگى رەمەزان لە هەرێمى کوردستان، هاوشێوەى پارێزگاکانى دیکەى عێراق، هەروەها هۆکاری دواکەوتنى بەشەخۆراکى مانگانە و بەشەئاردى هاووڵاتیانى هەرێمى کوردستان روونبکرێتەوە.  ڤیان سەبرى، سەرۆکى فراکسیۆنى پارتى دیموکراتى کوردستان بە تۆڕى میدیایی رووداوى راگەیاند؛ هاووڵاتیانى هەرێمى کوردستان یەک سەبەتە خۆراکی مانگى رەمەزانیان وەرگرتووە، لەکاتێکدا لە پارێزگاکانى دیکەى ناوەڕاست و باشوورى عێراق دوو سەبەتەى خۆراک دابەشکراوە، ئەوە جگە لەوەى ئەو بەشەى بۆ هەرێمى کوردستان نێردراوە چەند ماددەیەکى خۆراکى وەک دۆشاوى تەماتە و نیسکى تێدا نەبووە، کە لە پارێزگاکانى دیکەى عێراق بەتەواوى دابەشکراون.  ١٦ ى ئادارى ٢٠٢٢، وەزارەتى بازرگانیى عێراق رایگەیاند؛ بەبۆنەى مانگى رەمەزانەوە سێ سەبەتەى خۆراک لە رێگەى بریکارەکانى خۆراکەوە بەسەر هاووڵاتیانى عێراق دابەش دەکات.  ڤیان سەبرى گوتى: "یەکێک لەو پرسانەى کە دەمانەوێت لە میوانداریى وەزیرى بازرگانی داواى روونکردنەوەى لێ بکەین، لەبارەی دواکەوتنى ناردنى بەشەئاردى مانگانەى هاووڵاتیانە، بەتایبەت کە هاووڵاتیانى هەرێمى کوردستان ٢٥ % ی بەشەئاردی یەک مانگیان وەرگرتووە، لەکاتێکدا لە پارێزگاکانى دیکەى عێراق سێ بەشەئارد دابەشکراوە".