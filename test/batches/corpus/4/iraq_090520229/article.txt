رۆژی دووشەممە، ٩ - ٥ - ٢٠٢٢، حەسەن عەزاری، سەرۆکی فراکسیۆنی رەوتی سەدر لە ئەنجوومەنی نوێنەرانی عێراق، دوای کۆبوونەوە سێ قۆڵییەکەی ئەمڕۆیان لەگەڵ شاندی پارتی دیموکراتی کوردستان بە سەرۆکایەتی سەرۆک بارزانی و هاوپەیمانێتی سەروەری بە سەرۆکایەتی خەمیس خەنجەر و محەممەد حەلبووسی لە هەولێر لە تویتێکدا رایگەیاند: "دوای ئەوەی بۆ هەمووان سەلماندمان کە دەستمان بە دەسەڵاتەوە نەگرتووە دەرفەتێکی زێڕینمان دایە سەربەخۆکان بۆ پێکهێنانی حکومەت و سەرۆکایەتی وەزیران، لەلایەن هەندێکیانەوە وەڵاممان بە رەتکردنەوە بۆ هاتەوە، بەڵام ئێمە رژدین لەسەر چاکسازیی و ململانێیەکەمان لەپێناو چاکسازییە نەوەک لەپێناو دابەشکردنی دەستکەوتەکانی دەسەڵات. "  عەزاری هەر لە تویتەکەیدا نووسیویەتی: "لە دیارترین دەرکەوتەکانی چاکسازی داواکاریی نەپساوەمانە بە پێکهێنانی حکومەتێکی زۆرینەی نیشتمانی دوور لە دابەشکردنی دەسەڵاتەکان و سازانەکان کە زیانی بە وڵات و خەڵک گەیاند، حکومەتی زۆرینەی نیشتمانی. "  ئەمڕۆ دووشەممە هاوپەیمانیی رزگارکردنی نیشتمان (پارتی، سەدر و هاوپەیمانیی سەروەری) لە پیرمام کۆبوونەوە. هاوپەیمانییەکە راگەیێندراوێکی بڵاوکردەوە و رایگەیاند: "هاوپەیمانی لەسەر بنەمای ئەو دەستپێشخەریەی خراوەتەڕوو لە گفتوگۆكانی لەگەڵ سەربەخۆكان بەردەوام دەبێت. "  هەر لە راگەیێندراوەکەدا  هاتووە" هاوپەیمانیی رزگاریی نیشتمانی بەسەر سەرجەم ئەو هێزە سیاسییانەدا كراوەیە كە بڕوایان بە حكومەتی زۆرینەی نیشتمانی هەیە. هاوپەیمانیی رزگاریی نیشتمانی لەسەر ئەوە كۆك بوو كە پێویستە ئەنجوومەنی نوێنەران لەبەر بەرژەوەندیی هاووڵاتییان، رۆڵی خۆی لە دانانی یاساكان و چاودێریكردن بگێڕێت و لە هەمان كاتیشدا هاوپەیمانی لەسەر بنەمای ئەو دەستپێشخەرییەی خراوەتەڕوو لە گفتوگۆكانی لەگەڵ سەربەخۆكان بەردەوام دەبێت. "  دوای نزیکەی حەوت مانگ لە بەڕێوەچوونی هەڵبژاردنی ئەنجوومەنی نوێنەران لە رۆژی ١٠ی ئۆکتۆبەری ٢٠٢٢، هێشتا حکومەتی عێراق پێکنەهاتووە و سەرۆک کۆماریش هەڵنەبژێردراوە، ناکۆکیی نێوان سەدرییەکان و هاوپەیمانی رزگارکردنی نیشتمان و چوارچێوەی هاوئاهەنگی رێگرە لەبەردەم تەواوکردنی رێوشوێنەکانی پێکهێنانی حکومەت.  هاوپەیمانیی چوارچێوەى هاوئاهەنگى و هاوپەیمانیی رزگارکردنى نیشتیمان لەسەر شێوازى حکومەتى داهاتووى عێراق ناکۆکن و بەهۆیەوە سەرۆککۆمار هەڵنەبژێدراوە کە هاوکات خاڵى ناکۆکى نێوان یەکێتى نیشتیمانیی کوردستان و پارتى دیموکراتى کوردستانە و هەریەکەیان بەربژێرى خۆیان هەیە.  رۆژانی ٢٥ و ٣٠ ـی ئادارى ٢٠٢٢، بەهۆى رێکنەکەوتنى لایەنەکان و ئامادەنەبوونى ژمارەى پێویستى پەرلەمانتاران کە ٢٢٠ پەرلەمانتارە، نەتوانرا سەرۆککۆمار لە پەرلەمان هەڵبژێردرێت.