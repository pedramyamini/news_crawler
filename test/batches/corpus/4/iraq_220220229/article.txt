ڤیان سەبری، سەرۆکی فراکسیۆنی پارتی لە ئەنجوومەنی نوێنەرانی عێراق ئەمڕۆ سێشەممە ٢٢ - ٢ - ٢٠٢٢ لەمیانی بەشداریکردنی لە بوولتەنی هەواڵەکانی کاژێر ٠٨: ٠٠ ـی تۆڕی میدیایی رووداو کە شاهۆ ئەمین پێشکێشی دەکات، لەبارەی بژاردەکانی بەردەم پارتی لە ئەگەر ئەوەی دادگەی فیدراڵیی عێراق بڕیاری کردنەوەی دەرگەی خۆ بەربژێرکردن بۆ پۆستی سەرۆککۆمار بە نایاسایی ئەژمار بکات، رایگەیاند: "هیوادارین ئەمجارە دادگەی فیدراڵیی عێراق بڕیارێکی دەستووری بدات. "  پەرلەمانی عێراق ئەمڕۆ سێشەممە ٢٢ - ٠٢ - ٢٠٢٢ ناوی بەربژێرانی پۆستی سەرۆککۆماری عێراقی راگەیاند کە ٣٣ بەربژێرن و دەشڵێت، چوار بەربژێر کە بەمدواییانە داوایان پێشکێش کردبوو، کشاونەتەوە، دوو بەربژێریش بەهۆی نەبوونی بڕوانامەی زانکۆوە رەتکراونەتەوە.  ڤیان سەبری گوتی: "هیوادارین دادگەی فیدراڵیی عێراق خوێندنەوە بۆ ئەو بابەتە بکات و مۆرکێکی سیاسی پێوە نەبێت، چونکە لە دەستووردا باسی ئەو بڕگەیە نەکراوە، بڕگەیەکی دەستووری نییە بڵێت دوای ئەوەی ئەگەر دانیشتن بۆ هەڵبژاردنی سەرۆککۆمار نەکرا، نابێت جارێکی دیکە دەرگەی خۆ بەربژێرکردن بکرێتەوە. "  حەوی بەربژێر لەوانە کوردن کە ئەمڕۆ پەرلەمانی عێراق ناوەکانیانی بڵاوکردنەوە، ئەوانیش هەریەکە لە رێبەر ئەحمەد خالید، بەرهەم ئەحمەد ساڵح، رێبوار ئەوڕەحمان وەستا ساڵح، ئومێد عەبدولسەلام قادر، رزگار محەممەد ئەمین، خالید سدیق عەزیز، لەتیف محەممەد جەمال رەشید و کەمال عەزیز محەممەد رەحیم قیتولی.  بەگوتەی ڤیان سەبری، بڕیاری کردنەوەی دەرگەی خۆ بەربژێرکردن بۆ پۆستی سەرۆککۆمار، بڕیارێکە پەیوەست بە دەستەی سەرۆکایەتیی ئەنجوومەنی نوێنەران؛ ئەوە کاری ئەوانە وەکو وەرگرتنی ناوی بەربژێرەکان و راگەیاندنی ناوەکان، تەنانەت ئەگەر تانەیەکیش هەبێت پاشان دادگەی فیدراڵی یەکلای دەکاتەوە.  لەبارەی وادەی دانیشتنی پەرلەمان بۆ هەڵبژاردنی سەرۆککۆمار، سەرۆکی فراکسیۆنی پارتی لە ئەنجوومەنی نوێنەرانی عێراق گوتیشی: "ئەمڕۆ وەکو سەرۆک فراکسیۆنەکان کۆبوونەیەکمان لەگەڵ دەستەی سەرۆکایەتیی ئەنجوومەنی نوێنەران هەبوو، بڕیارە لە کۆتایی هەفتەی داهاتوو ئەو دانیشتنە بکرێت. "