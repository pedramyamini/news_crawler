ئەمڕۆ چوارشەممە، ٠٢ - ٠٢ - ٢٠٢٢ نێردەی نەتەوەیەکگرتووەکان بۆ هاریکاریی عێراق (یونامی)، راگەیێندراوێکی لەبارەی هێرشەکانی دوێنی شەوی فڕۆکە جەنگییەکانی تورکیا بڵاوکردەوە کە تێیدا دەڵێت: "دوای هێرشە ئاسمانییەکانی نەینەوا کە بوونە هۆی خستنەوەی قوربانیی مەدەنی، ئێمە ئەوە دووپات دەکەینەوە کە پێویستە هەموو کاتێک رێز لە سەروەری و شکۆی خاکی عێراق بگیرێت و دانیشتووانی ناوچەکە بپارێزرێن و کێشەکان لە رێگەی گفتوگۆ و هاریکارییەوە چارەسەر بکرێن. "  ئەو راگەیێندراوە لەکاتێکدا دێت، شەوی رابردوو کەمپی مەخموور و سەنگەرێكی پارتی کرێکارانی کوردستانی لە سنووری چیای قەرەچووخ کرایە ئامانجی فڕۆکە جەنگییەکانی تورکیا، سەرچاوەیەکیش لە تەندروستی مەخموور بە رووداوی گوت، لە ئاکامی ئەو هێرشە ٨ کەس گیانیان لەدەستداوە و ١٧ کەسیش برینداربوون.  ئەمڕۆ چوارشەممە ٠٢ - ٠٢ - ٢٠٢٢، وەزارەتی بەرگریی تورکیا رایگەیاند، شەوی رابردوو هەریەک لە ناوچەکانی شنگال، دێرک و قەرەچووخیان بۆردوومانکردووە.  سەرچاوەکەی تەندروستیی مەخموور بۆ پەیامنێری رووداو باسی لەوە کردووە لە ئاکامی بۆردوومانەکە ١٧ کەس بریندار بوون و  ٨ کەسیش گیانیان لەدەستداوە. کە پێنجیان گەریلا بوون و سێیەکەی دیکەش سڤیل بوون، هەر ١٧ بریندارەکەش گواستراونەتەوە نەخۆشخانەی گەیارە و نەخۆشخانەکانی دیکەی مووسڵ. لەنێو بریندارەکانیش پیاو، ژن و منداڵیشی تێدایە. ٧ لە بریندارەکانیش برینەکانیان سەختە.  سیروان بارزانی، سەرپەرشتیاری میحوەری گوێر - مەخمووری هێزەکانی پێشمەرگە گوتی: " بارەگایەکی پەکەکە لە رۆژهەڵاتی کەمپی مەخموور، سێ خاڵی سەربازی لە قەرەچووخ، خاڵی پشکنینی کەمپەکە و تونێلێک کراونەتە ئامانج".  لەبارەی قوربانییەکانیش، سیروان بارزانی گوتی: "بە گشتی لەو سێ شوێنەی بۆردوومان کراون، ٤٠ کەس بوونەتە قوربانی".  سەبارەت بە هاوئاهەنگیی وەزارەتی بەرگریی تورکیا لەگەڵ وەزارەتی پێشمەرگە و بەرگریی عێراق لە کاتی ئەو جۆرە بۆردوومانانەدا، سیروان بارزانی گوتی: "لەگەڵ وەزارەتی پێشمەرگە هیچ هاوئاهەنگییەک نەبووە، بۆ وەزارەتی بەرگریی عێراقیش ئاگادار نین، بەڵام ئەگەری زۆرە هاوئاهەنگی هەبێت، چونکە هاتنی ئەو فڕۆکانە بۆ ئاسمانی عێراق بەبێ مۆڵەت، کارێکی ئاسان نییە".