عەلى عەللاوى لە لێدوانێکدا بۆ کەناڵى عێراقییەى نیمچە فەرمى لە واشنتن دی سی رایگەیاند، لەگەڵ وەزارەتى گەنجینەى ئەمریکا لە گفتوگۆدان بۆ تاوتوێکردنى چەند پرسێکى گرنگ و هەڵپەسێردراو، بەڵام ئەو گفتووگۆیانە پەیوەست نین بە هاوکارى دارایی ئەمریکا بۆ عێراق و گوتی: "پێویستمان بەو جۆرە هاوکارییە نەماوە و زیاتر پێویستیان بە هاریکارى تەکنیکی و پاڵپشتییە بۆ بەرنامەى چاکسازیى لە چوارچێوەى پڕۆژەى کاخەزى سپى".  پرۆژەى کاخەزى سپى لەساڵى ٢٠٢٠ لەلایەن حکومەتى عیراقى بۆ ئەنجامدانى چاکسازیى ئابوورى لە سێکتەرەکانى دەوڵەتدا ئامادەکرا.  وەزیرى دارایی عێراق دەڵێت، عێراق لە ساڵى ٢٠٢٠ دا بە قوسترین قۆناخى ئابورییدا تێپەڕبوو کە لەدواى ساڵى ٢٠٠٣ هاتبێتە رێگەى، ئەوەش بەهۆى هەرەسهێنانى نرخى نەوت و گوتی: "ئەوکاتە خەرجییەکانى حکومەت پێویستى بەوە بوو نەوت بە ٧٠ دۆلار بفرۆشین، بەڵام نەوتمان بە تەنها نۆ دۆلار دەفرۆشت".  عەلى عەللاوى ئاماژەى بەوەدا کە بەگوێرەى پڕۆژەى کاخەزى سپى ٦٠٠ خاڵیان بۆ چاکسازیى ئامادەکردووە و دەبێت لەماوەى پێنج ساڵدا جێبەجێیان بکەن، هەروەها باسی لەوەش کرد، "ئێمە گیرۆدەى کێشەى بەجێماوین کە دەبێت چارەسەریان بکەین؛ ئەو کێشانە پەیوەندییان بە دامەزراوەکانەوە هەیە و ئەگەر چارەسەر نەکرێن، ئاڵنگارى قورس رووبەڕووى حکومەتى داهاتوو دەبنەوە".  ئەو گوتانەى وەزیرى دارایی عێراق لە پەراوێزى بەشداریکردنی بوو لە کۆبوونەوەکانى وەرزى بەهارەى رێکخراوى بانکى نێودەوڵەتی و سندووقى نەختینەى نێودەوڵەتى کە لە واشنتنى پایتەختى ویلایەتە یەکگرتووەکانى ئەمریکا بەڕێوەدەچن.