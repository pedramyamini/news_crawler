ئەمڕۆ یەکشەممە ١٥ ى ئایارى ٢٠٢٢، عەلی عەلاوى، وەزیرى دارایی عێراق لە راگەیێندراوێکدا هەڵوێستى وەزارەتەکەى لەبارەى بڕیارەکەى ئەمڕۆى دادگەى فیدراڵیى عێراق راگەیاند، کە بووە هۆى هەڵوەشاندنەوەى پڕۆژەیاسای پاڵپشتیى خێراى ئاسایشى خۆراک و پەرەپێدان کە لە قۆناخى کۆتایی ئامادەکردنیدا بوو بۆ دەنگدان لەبارەیەوە لە پەرلەمان.   عەلی عەلاوى رایگەیاند: بڕیارى دادگەى فیدراڵیى عێراق لەبارەى یاسای پاڵپشتیى خێراى ئاسایشى خۆراک کاریگەریى لەسەر تواناکانمان دەبێت لە ئیدارەدانى دارایی گشتیى بە تایبەت کاریگەرى لەسەر دانەوەى قەرزى کارەبا و تێچووى بەرهەمهێنانى نەوت دەبێت. دەشڵێت، "یاسای پاڵپشتیى خێراى ئاسایشى خۆراک گرنگ بوو لە سایەى نەبوونى بودجەدا، لەگەڵ ئەوەى هەرگیز ئەو یاسایە جێگرەوەى بودجە نەبوو. "   ئەو پڕۆژەیاسایە لە سەرەتاى ئەمساڵ لەلایەن وەزارەتى داراییەوە پێشنیازکرا بۆ ئەنجوومەنى وەزیران و لەوێوە رەوانەى پەرلەمان کرا.  وەزیرى دارایی عێراق گوتى، "رێز لە بڕیارەکانى دادگەى فیدڕاڵیی عێراق دەگرین و کار بۆ جێبەجێکردنى دەکەین. بڕیارەکەى دادگە وایکرد پڕۆژەیاساکە مایەى جێبەجێکردن نەبێت. "