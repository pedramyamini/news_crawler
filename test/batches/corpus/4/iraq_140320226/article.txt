کۆمیسیۆنی راگەیاندن و گەیاندنی عێراق بەنووسراوی ژمارە ٧ / ع / ١/٣٥٢٠ کە رۆژی دووشەممە ١٤ی ئاداری ٢٠٢٢ دەرچووە تێیدا بڕیاردراوە بەوەی رێگە بەهیچ دەزگایەکی میدیایی عێراقی نەدرێت ئەمیر موسەوی، شرۆڤەکاری سیاسیی ئێرانی دەربکەوێت و بکرێتە میوان، ئەوەش بەهۆی ئەوەی لە لێدوانەکانیدا لەکەناڵی عەهدی سەر بە عەسائیبی ئەهلی حەق، رۆژی یەکشەممە ١٣ی ئاداری ٢٠٢٢، گوتبووی هەولێر دوو بنکەی دیکەی ئیسرائیلی تێدایە و  جارێکی دیکە دەکرێتەوە ئامانج.  ئەو بڕیارەی کۆمیسیۆنی راگەیاندن و گەیاندنی عێراق، دوای ئەوە دێت، بەرەبەیانی رۆژی یەکشەممە ١٣ی ئاداری ٢٠٢٢، شاری هەولێر بە ١٢ مووشەک کرایە ئامانج و مووشەکەکان لەسەر رێگەی هەولێر - پیرمام کەوتنەخوارەوە و چەند مووشەکێکیان بەر ماڵی سەرمایەدارێکی کورد کەوتن و زیانی دارایی زۆریان گەیاند.  سوپای پاسدارانی ئێران بە پاساوی بوونی بنکەی ئیسرائیل لە هەولێر، هێرشەکەی لە ئەستۆگرت، بەڵام بەرپرسانی هەرێمی کوردستان رەتیدەکەنەوە هیچ بنکەیەکی ئیسرائیل لە هەولێر هەبێت.  کۆمیسیۆنی راگەیاندن و گەیاندنی عێراق لە بڕیارەکەیدا دەڵێت: "لێدوانەکانی ئەمیر موسەوی زیان بەپەیوەندییە دیپۆماسییەکانی نێوان ئێران و عێراق دەگەیێنێت، چونکە هیچ سیفەتێکی فەرمی نییە"، لەکاتی پێچەوانە کارکردن بە فەرمانەکەی، کۆمیسیۆنی راگەیاندن و گەیاندنی عێراق هەڕەشەی گرتنەبەری رێوشوێنی یاسایی لەدژی ئەو میدیایانە دەکات.  ئەمیر موسەوی شرۆڤەکارێکی ئێرانییە، ساڵی ١٩٥٧ لەدایکبووە، لەساڵی ١٩٨٣ بووەتە نوێنەری کولتووریی باڵیۆزخانەی ئێران لە برۆکسل، لەساڵانی ١٩٩٠ تاوەکو ١٩٩٦ وەکو نوێنەری کولتووری ئێران لە سوودان کاری کردووە، لەبەشێک لە کەناڵە عەرەبی و عێراقییەکان بە شرۆڤەکاری سیاسی دەناسێنرێت و بە لێدوانەکانی بەرگریی تەواو لە حکومەتی ئێران دەکات.