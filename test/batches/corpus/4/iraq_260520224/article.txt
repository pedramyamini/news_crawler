ئەمڕۆ پێنجشەممە، ٢٦ - ٥ - ٢٠٢٢، لیوا عەبدولخالق تەڵعەت، نوێنەری هەرێمی کوردستان لە فەرماندەیی ئۆپەراسیۆنە هاوبەشەکانی عێراق هۆشداری دایە جووتیاران و بە رووداوی گوت: "ئێستا داعش کەسانی سڤیل دەکاتە ئامانج، بە تایبەتی لە دیالە و کەرکووک، تەنیا لە ماوەی دوو رۆژدا ١٤ هاووڵاتی کە سەرقاڵی دروێنەی گەنمەکانیان بوون، کوژراون. "  نوێنەری هەرێمی کوردستان لە فەرماندەیی ئۆپەراسیۆنە هاوبەشەکانی عێراق، داوایەک ئاراستەی جووتیارانی کورد دەکات و دەڵێت: "داوا لە جووتیاران دەکەین ئەوانەی کوردن لە مەخموور و گوێر و سەرگەڕان و پردێ لەکاتی دروێنە زیاتر لە جاران وریابن، بەتەنیا نەچن و بە گرووپ گرووپ بچن و خۆیان بپارێزن لەو ناوچانەی پێشمەرگەی لێ نییە. "  ئێوارەی ٢٣ ى ئایار ژمارەیەک چەکداری داعش لەنێوان هەردوو شارۆچکەی رەشاد و بەشیر لە سنووری پارێزگای کەرکووک هێرشیان کردە سەر چەند جووتیارێک، بەپێی راگەیاندنی شانەی ئەمنیی عێراق لە هێرشەکەدا شەش جووتیار کوژراون.  رۆژی چوارشەممە، ٢٦ - ٥ - ٢٠٢٢، فوئاد ئیسماعیل، بەڕێوەبەرى راگەیاندنى پۆلیسى دیالە بە رووداوى راگەیاند، بارى نائاسایی لە ناوچەى شیروین راگەیێندراوە و هێزە ئەمنییەکان خراونەتە دۆخی ئامادەباشییەوە.  بەڕێوەبەرى راگەیاندنى پۆلیسی دیالە ئاماژەى بەوەدا هێزەکانى پۆلیس فیدراڵى و سوپا و یەکەى ئاڵتوونی و دژە تیرۆر ئۆپەراسیۆنێکى سەربازییان لە ناوچە کشتوکاڵى و دارستانەکانى شیروین دەستپێکرد دژ بە چەکدارانی داعش و شانەنوستووەکانى لەو ناوچانە و گوتیشى: "تائێستا نازانین ژمارەی ئەو چەکدارە پاشماوانەى داعش چەندن".