دەزگای ئاسایشی نیشتمانیی عێراق، رۆژی شەممە ٣٠ - ٠٤ - ٢٠٢٢، سەبارەت بە وردەکاری ئاشکراکردنی ئەم دوو تۆڕە؛ لە تۆمارێکی ڤیدیۆییدا رایگەیاند: هێزەکانمان دەستیان بەسەر کۆگایەکی بازرگانانی تۆڕێکی بازرگانیکردن بە هۆشبەرەکاندا لە باشووری رۆژئاوای بەغدا گرت، کە ٦ ملیۆن و ٢٠٠ حەبی هۆشبەری کیبتاگۆنیان تێدا بوو، کێشی ئەم هۆشبەرانەش نزیکەی یەک تۆنە.  دەزگای ئاسایشی نیشتمانی راشیگەیاند: لە ئۆپەراسیۆنی هەڵوەشاندنەوەی ئەم تۆڕە، چوار تۆمەتبارمان دەستگیر کرد کە هاووڵاتی چەند وڵاتێکی عەرەبین، کاری ئەم چوار کەسە بریتی بوو لە دابەشکردن و فرۆشتنی حەبە هۆشبەرەکان، بە دانپێدانانی ئەم چوار کەسەش سێ هاووڵاتی عێراقی کە ئەندامی ئەم تۆڕەن دەستگیرکران".  دەزگای ئاسایشی نیشتمانیی عێراق ئاشکراشی کرد: تۆڕێکی دیکەی بازرگانیکردن بە ماددە هۆشبەرەکانمان ئاشکرا کرد، لە رێگەی دۆزینەوەی مۆڵگەیەکی تۆڕەکە و دەستگیرکردنی هاووڵاتییەکی وڵاتێکی عەرەبی تێیدا، کە ٦ کیلۆگرام هۆشبەری حەشیشەی پێبوو، هەر بە دانپێدانانی ئەم دەستگیرکراوە دوو ئەندامی دیکەی تۆڕەکەمان دەستگیر کرد. هەموو تۆمەتبارە دەستگیرکراوەکانیش دانیان بەوەدا نا کە پەیوەندییان لەگەڵ چەندین تۆڕی نێودەوڵەتی هەیە کە بازرگانی بە هۆشبەرەکان دەکەن و دەیانهێنن بۆ عێراق".  بەگوێرەی بەڕێوەبەرایەتی گشتیی بەرەنگاربوونەوەی هۆشبەرەکان لە عێراق تاوەکو ساڵی ٢٠٠٣ عێراق تەنیا رێڕەوێک بوو بۆ بەقاچاخبردنی ماددە هۆشبەرەکان لە چەند وڵاتێکی دراوسێیەوە بەرەو کەنداو، کەچی ئێستا عێراق هەم رێڕەوە و هەمیش بووەتە بازاڕێک بۆ ساخکردنەوەی ماددە هۆشبەرەکان.  بەپێی ئاماری بەڕێوەبەرایەتی گشتیی بەرەنگاربوونەوەی مادە هۆشبەرەکان لە عێراق، ساڵی رابردوو زیاتر لە ١١ هەزار کەس بە تۆمەتی بەکارهێنان و بازرگانیکردن بە مادەی هۆشبەر دەستگیرکراون.