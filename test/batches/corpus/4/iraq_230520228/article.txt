رۆژی دووشەممە ٢٣/٥/٢٠٢٢، مەحما خەلیل، سەرۆکی لیژنەی خزمەتگوزاریی لە پەرلەمانی عێراق بە (تۆڕی میدیایی رووداو)ی راگەیاند، بەمنزیکانە لیژنەکەیان بانگهێشتی پارێزگار و بەڕێوەبەری شارەوانی و کارەبا و ئاوەدانکردنەوە و لایەنە خزمەتگوزارییەکانی پارێزگای نەینەوا دەکەن و بە دواداچوون بۆ کێشە و گرفتی پرۆژەکانی نەینەوا دەکەن، لە وەستان و سست بەڕێوەچوونی پرۆژەکان دەکۆڵنەوە.   هەروەها سەرۆکی لیژنەی خزمەتگوزاریی لە پەرلەمانی عێراق ئاماژەی بەوەکرد، لە پارێزگای نەینەوا کێشەی ئینتەرنێت هەیە و نرخەکەی گران و خێراییەکەی کەمە، بۆیە بەدواداچوون بۆ ئەو گرفتەش دەکەن.   مەحما خەلیل گوتیشی: "هاوکات بڕیارە کێشەی نێوان شارەوانیی مووسڵ و کۆمپانیاکانی گەیاندنی ئینتەرنێت چارەسەر بکرێت، چونکە شارەوانیی مووسڵ رازی نییە رێگا و بانەکان هەڵبکۆڵدرێن و داوا دەکات پێش ئەنجامدانی پرۆژەکانی رێگە و شەقامەکان هێڵی ئینتەرنێت رابکێشرێت، نەک دوای دروستکردنی رێگە و شەقامەکان، بۆیە بڕیارە بەم نزیکانە لیژنەک بۆ چارەسەرکردنی ئەو کێشە پێکبهێنرێت. "