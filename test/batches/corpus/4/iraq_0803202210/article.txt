نزیکەی پێنج مانگ دەبێت هەڵبژاردنی ئەنجوومەنی نوێنەرانی عێراق بەڕێوەچووە، بەڵام هێشتا پارەی چاودێرانی سەر سندووقەکانی دەنگدان کە فەرمانبەری کۆمیسیۆنن دابەشنەکراوە.  ئەمڕۆ سێشەممەمە ٨ ـی ئاداری ٢٠٢٢، جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی گوت، "کۆمیسیۆن نووسراوی کردووە و وەزارەتی داراییش رەزامەندی لەسەر دەربڕیوە کە پارەی چاودێرانی رۆژی دەنگدان خەرجبکرێت، ئەوانیش لەلایەن خۆیانەوە پارەکەیان بۆ گەنجینەکان لە پارێزگاکانی عێراق بە هەرێمی کوردستانیشەوە ناردووە و تەنیا ئەوە ماوە نووسراو بکەن و داوا بکەن بانکەکان پارەکان دابەشبکەن".  بەگوتەی ئەو بەرپرسەی کۆمیسیۆن، ئێستا لە پارێزگاکانی نەجەف و بەسرە دەستکراوە بە پێدانی پارەی چاودێرانی سندووقەکانی دەنگدانی هەڵبژاردنی ١٠ ـی ئۆکتۆبەری ٢٠٢١.  سەبارەت بە نووسراوی رێز و سوپاسی سەرۆکی ئەنجوومەنی وەزیرانی عێراقیش، جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق گوتی، "بۆ ئەوەشیان نووسراومان بۆ ئەمیندارێتی ئەنجوومەنی وەزیران کردووە و چاوەڕوانین دەستبەکاربن بۆ دەرخستنی ئەو رێز و سوپاسە بۆ فەرمانبەرانی حکومەت کە چاودێری سندووقەکانی دەنگدان بوون".  حەیدەر محەممەد، بەڕێوەبەری لقی هەولێری کۆمیسیۆنی باڵای سەربەخۆی هەڵبژاردنەکانی عێراق بە رووداوی راگەیاند: " وەزارەتی دارایی حکومەتی عێراق پارەی بۆ ناردووین و لەگەنجینەکاندا پارە هەیە بە گەنجینەکانی پارێزگاکانی هەرێمی کوردستانیشەوە، بەڵام ئەوەی ماوە تەنیا ئەوەیە وەزارەتی دارایی داوا بکات چەک بکەین و بە بانکەکان بڵێن پارە دابەشبکەن، بەگشتیی ئێمە پێشبینی دەکەین کۆتایی هەفتەی داهاتوو پارەی چاودێرانی سندووقەکانی دەنگدان لە پارێزگاکانی هەرێمی کوردستان دابەشبکرێت".  عێراق لە یاسای بودجەی گشتیی ساڵی ٢٠٢١ دا بڕی ٣٢٧ ملیار و ٥٠٠ ملیۆن دینار "نزیکەی ٢٢٤ ملیۆن دۆلار و ٣٠٠ هەزار دۆلار"ـی بۆ کۆمیسیۆنی باڵای سەربەخۆی هەڵبژاردنەکان تەرخانکرد بۆ سەرپەرشتیکردنی هەڵبژاردنی ١٠ ـی ئۆکتۆبەری ٢٠٢١.  بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە هەڵبژاردنی ئۆکتۆبەری ٢٠٢١ دا ٢٢ ملیۆن و ١١٦ هەزار و ٣٦٨ کەس مافی دەنگدانیان هەبوو، ١٠ ملیۆن و ٧٢٥ هەزار و ٦١٣ کەسیان مێ و ١١ ملیۆن و ٣٩٠ هەزار و ٧٥٥ کەسیان نێر بوون، هەروەها بۆ ئەو هەڵبژاردنە، ٣ هەزار و ٢٢٥ کەس خۆیان بەربژێرکردبوو.  لەو ٨٣ بازنەی هەڵبژاردنی ئۆکتۆبەری ٢٠٢١ی ئەنجوومەنی نوێنەرانی عێراق، ٨ هەزار و ٩٦٢ بنکەی دەنگدان هەبوون کە ٥٧ هەزار و ٩٤٤ وێستگەی دەنگدانیان تێدابوو.