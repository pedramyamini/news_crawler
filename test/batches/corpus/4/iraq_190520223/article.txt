بڕیارە ئەمڕۆ پێنجشەممە ١٩ - ٠٥ - ٢٠٢٢ پەرلەمانی عێراق کۆببێتەوە، بەپێی کارنامەکەی دانیشتنەکە کە لە کاژێر ١١ی پێش نیوەڕۆ دەستپێدەکات، خوێندنەوەی یەکەم بۆ پێشنیازەیاسای پشتیوانی خێرای ئاسایشی خۆراک و گەشەپێدان" خوێندنەوەی دووەمیش بۆ پڕۆژەیاسای رێگەگرتن لە دروستکردنی پەیوەندی لەگەڵ ئیسرائیل دەکرێت.  رۆژی پێنجشەممە ١٩ - ٠٥ - ٢٠٢٢، جەمال کۆچەر، ئەندامی لیژنەی دارایی لە پەرلەمانی عێراق، میوانی بوولتەنی هەواڵەکانی کاژێر ٠٨: ٠٠ بوو، کە بێستوون عوسمان لە ستۆدیۆکانی سلێمانی تۆڕی میدیایی رووداوەوە پێشکێشی دەکات، سەبارەت بەو پێشنیازەیاسایەی کە ئەمڕۆ خوێندنەوەی یەکەمی بۆ دەکرێت جیاوازییەکی لەگەڵ ئەو پڕۆژەیاسایەی حکومەت ناردبووی گوتی: "سێ جیاوازی لەنێوانیاندا هەیە، ئەوەی دیکە لەلایەن حکومەوەتەوە نێردرابوو، حکومەت دەسەڵاتی ئەو یاسایانەی هەیە کە لایەنی دارایی تێدابێت، پەرلەمان ئەو دەسەڵاتەی نییە، واتە دەبێت رەزامەندیی حکومەتی لەسەر بێت. جیاوازی دووەم، ئەو بڕە پارەیەی لە یاساکەی دیکەدا هەبوو تاوەکو ٤٠ ترلیۆن دینار بوو، بەڵام بەپێی ئەو پێشنیازە یاسایە نابێت لە ٢٥ ترلیۆن زیاتر بێت. جیاوازی سێیەم نێوەڕۆکی دابەشکردنی ٣٥ - ٤٠ ترلیۆنەکە دیار بوو، بۆ نموونە بڕێک بۆ گەنم بوو، بۆ خۆراک، پەرەپێدانی پارێزگاکان، هەندێک پڕۆژەی ستراتیژی. بەڵام لەو پێشنیازەیاسایە ئەمانە هەمووی لادراون".  بە گوتەی جەمال کۆچەر، ئەو پێشنیازەیاسایە و پڕۆژەیاساکەی پێشتر " ٥ کێشەیان تێدابوو، یەکەمیان ئەوەیە ئایا یاساییە یان نا، چونکە پێشنیازەیاسایە دەبێت لەلایەن حکومەتەوە رەزامەندی لەسەر بدرێت بەو پێیەی لایەنی ماددی تێدایە. کێشە گەورەکە ئەوەیە ئەو حکومەتەی ئێستا هەیە کاربەڕێکەرە، ئایا ئەو مافەی هەیە رەزامەندی لەسەر خەرجکردنی پارە بدات؟ ئەگەر مافی هەبێت ئەی بۆچی پێشتر تانەی لێدرا و ئەو دەسەڵاتەی لێ سەندرایەوە؟ "  کێشەی دووەم وەک جەمال کۆچەر ئاماژەی پێدا "ئایا ئەو قەرزەی کە دەیکەن بەپێی یاسای کارگێڕیی دارایی نابێت لە کۆی بودجە ٣ % ی زیاتر قەرزی تێدابێت. ئایا ٣ % ی بڕەکە چەندە؟ کێشەی سێیەمیش، دەسەڵات دەدرێت بە وەزیری دارایی، وەزیری دارایی و پلاندانان ئەوان پڕۆژەکان دەستنیشان دەکەن".  ئەندامەکەی لیژنەی دارایی پەرلەمانی عێراق باس لە کێشەیەکی دیکە دەکات کە پەیوەندی بە بابەتی چاودێرییەوە هەیە و دەڵێت: "ئەو حکومەتەی ئێستا کاربەڕێکەرە، رەنگە تەمەنەکەی مانگێکی دیکە یان دوو مانگی دیکە یان ٢٠ رۆژ مابێت، کەواتە پەرلەمان چۆن لێپێچینەوە لەگەڵ حکومەتێکی کاربەڕێکەر دەکات؟ هەموو ئەو کێشانە وادەکەن، جارێکی دیکە ئەو پێشنیازەیاسایە تانەی لێبدرێت، ئێمەش وای تێدەگەین ئەمە زیاتر بابەتێکە پەیوەندی بە شەقامەوە هەیە".  جەمال کۆچەر پێیوایە چوارچێوەی هاوئاهەنگی بەشداری دانیشتنەکە دەکەن "بۆ ئەوەی وا نیشانی بدەن کە ئەوان دژی تەرخانکردنی بڕە پارەیەک نین بۆ بابەتی خۆراک یان قەیرانێکی ئابووری، پڕۆژەیاسایەکی دیکە لە بەرنامەی دانیشتنەکە هەیە کە لەبارەی رێگەگرتن لە دروستکردنی پەیوەندی لەگەڵ ئیسرائیلە، ئەوەش بابەتێکی شەقامە. سەدر زۆر جەخت لەسەر ئەو بابەتە دەکاتەوە، ئەوانیش نایانەوێت وا نیشان بدەن تەنیا سەدر دژی ئاساییکردنەوەی پەیوەندییەکانە. بۆیە ئامادەی دانیشتنەکەی پەرلەمان دەبن".  سەبارەت بە رەچاوکردنی پشکی هەرێمی کوردستان لەو پێشنیازەیاسایەی ئێستا لە پەرلەمانە، جەمال کۆچەر دەڵێت: "لەو پارەیەی بۆ پەرەپێدانی پارێزگاکان و هەرێمەکان تەرخان دەکرێت، بۆ بەشەخۆراک و دەرمان تەرخان دەکرێت، بەشی هەرێمی کوردستانیشی تێدا دەبێت، پێویستە لایەنە سیاسییە کوردستانییەکان بە روون و ئاشکرایی داوا بکەن کە پشکی هەرێمی کوردستان چەندە، بەشەکە بزانێت ئینجا دەنگی لەسەر بدات. ئەگەر هەرێمی کوردستان ئەمڕۆ مافەکانی خۆی مسۆگەر نەکات قەیرانی شەقام لە هەموو عێراق زاڵ دەبێت، ئێمە وەکو کورد نیازمانوایە دوای خوێندنەوەی یەکەم وا پێویست دەکات بە یەکەوە دابنیشین ئەو حیساباتانە لەگەڵ جێگری سەرۆکی پەرلەمان بکەین و گفتوگۆیەکی جیددی لەسەر ئەو بابەتە بکرێت".