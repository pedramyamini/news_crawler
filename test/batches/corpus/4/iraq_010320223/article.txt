مستەفا گۆران، پەیامنێری رووداو لە بەغدا رایگەیاند، ئەمڕۆ سێشەممە ٠١ - ٠٣ - ٢٠٢٢، دادگەی فیدراڵیی عێراق لەبارەی کەیسی یاسایی بوونی دووبارە کردنەوەی دەرگای خۆ بەربژێرکردن بۆ پۆستی سەرۆککۆمار کۆبووەوە، دادگە شێوازی دووبارە کردنەوەی دەرگای خۆ بەربژێرکردنی لەلایەنە دەستەی سەرۆکایەتی پەرلەمان بە نادەستووری دانا.  بڕیارەکەی دادگەی فیدراڵیی عێراق لەسەر شێوازی دووبارە کردنەوەی دەرگای خۆ بەربژێرکردنە و دادگە دەڵێت، ئەگەر بیانەوێت دووبارە دەرگای خۆ بەربژێرکردن بکەنەوە، پێویستە کۆبوونەوەیەکی پەرلەمان بکرێت و پەرلەمانتاران دەنگی لەسەر بدەن بۆ ئەوەی جارێکی دیکە دەرگەی خۆبەربژێرکردن بکەنەوە.  بە گوتەی پەیامنێری رووداو دادگەی فیدراڵی هیچ وادەیەکی دانەناوە بۆ ئەو کۆبوونەوەیەی کە دەبێت لە پەرلەمان بکرێت و بڕیاری دووبارە کردنەوەی دەرگای خۆ بەربژێرکردن بۆ پۆستی سەرۆککۆمار بدرێت. بۆیە وا چاوەڕاون دەکرێت دەستەی سەرۆکایەتی پەرلەمان بە زووترین کات وادەیەک بۆ دانیشتنی پەرلەمان دابنێت، چ بۆ هەڵبژاردنی سەرۆککۆمار یاخود کردنەوەی جارێکی دیکە دەرگای خۆ بەربژێرکردن بۆ پۆستی سەرۆککۆمار.  لە راگەیێنراوێکدا دادگەی باڵاى فیدراڵیی عێراق رایگەیاند؛ دووبارەکردنەوەى دەرگەى خۆ بەربژێرکردن بۆ پۆستى سەرۆککۆمار نادەستوورییە، بەڵام دەکرێت جارێکى دیکە دەرگاى خۆ بەربژێرکردن بۆ ئەو پۆستە بکرێتەوە، بە بڕیارى ئەنجوومەنى نوێنەران نەک سەرۆکایەتیی ئەنجوومەنەکە.  دادگاکە ئاماژەى بەوەداوە کە هیچ دەستەواژەیەکى دەستووریى یان یاسایی نییە دەسەڵات بداتە سەرۆکایەتیی ئەنجوومەنى نوێنەران دەرگاى خۆ بەربژێرکردن بکاتەوە.  تانەکە لەلایەن باسم خەشان، ئەندامى ئەنجوومەنى نوێنەران پێشکەش بە دادگەی باڵاى فیدراڵیی عێراق کرابوو، ئەو پێیوایە دووبارە کردنەوەى دەرگاى خۆبەربژێرکردن پێچەوانەى هەردوو مادەى ٥٩ و ٧٢ ى دەستووریى عێراقە کە تایبەتن بە پرۆسەى خۆ بەربژێرکردن بۆ پۆستى سەرۆککۆمار و بڕیاردان لە نێو ئەنجوومەنى نوێنەراندا.  لە ٨ ى مانگى شوباتى رابردوودا محەممەد حەلبوسی، سەرۆکى ئەنجوومەنى نوێنەران بۆ جارێکى دیکە دەرگاى خۆبەربژێرکردنى بۆ پۆستى سەرۆککۆمار کردەوە، لەپاش کۆتایی هاتنى ئەو ٣٠ رۆژەى دەستوور دیاریکردووە بۆ هەڵبژاردنى سەرۆککۆمار لەپاش یەکەم کۆبوونەوەى ئەنجوومەنى نوێنەرانى نوێ کە کۆبوونەوەکە بەهۆی ئامادەنەبوونی رێژەی یاسایی پەرلەمانتاران کە ٢٢٠ پەرلەمانتارە، نەکرا.  رۆژی ٢٢ ى شووبات سەرۆکایەتى ئەنجوومەنى نوێنەرانى عێراق ناوى ٣٣ بەربژێری ئاشکرا کرد، کە خۆیان بۆ پۆستى سەرۆککۆمار بەربژێرکردووە. ئەوە لەکاتێکدایە رۆژی دووشەممە ٢٨ ى شووبات ئەنجوومەنى نوێنەرانى عێراق رایگەیاند؛ کۆبوونەوەى داهاتووى ئەنجوومەنەکە بۆ هەڵبژاردنى سەرۆککۆمار دەبێت.