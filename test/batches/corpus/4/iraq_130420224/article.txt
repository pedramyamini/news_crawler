ئەمڕۆ چوارشەممەى ١٣ ى نیسانى ٢٠٢٢، حاکم زاملى، جێگرى یەکەمى سەرۆکى پەرلەمانى عێراق رایگەیاند، پەرلەمان ئەرکى  یاسایی و دەستوورى خۆى بەجێهێناوە کاتێک داواى لە حکومەت کردووە پرۆژەیاسای بودجە بنێرێت و دەڵێت: "پشتمان بە دەستوور و پەیڕەوى ناوخۆى پەرلەمان بەستووە".  ئەو پرسە ناکۆکى لە نێوان پەرلەمانتارانى هاوپەیمانى رزگاکردنى نیشتمان و چوارچێوەى هاوئاهەنگى دروستکردووە، رزگارکردنى نیشتمان کە سەرۆکایەتى پەرلەمانیان بەدەستەوەیە ئەو هەنگاوە بەیاسایی و دەستووریى دەزانن بەتایبەت ئەگەر ئەو داوایە لە پەرلەمانەوە بکرێت ناردنى بودجە بە مەبەستى پەسندکردنى، لەکاتێکدا چوارچێوەى هاوئاهەنگى پێیوایە حکومەتى ئێستا کاربەڕێکەرەو دەسەڵاتى ناردنى بودجەى نییە.  رێبوار هادى، ئەندامى لیژنەى یاسایی پەرلەمانى عێراق بە تۆڕى میدیایی رووداوى راگەیاند، بەگوێرەى پەیڕەوى ناوخۆى ئەنجوومەنى وەزیران ئەگەر حکومەت ببێتە کاربەرێکەر تواناى ناردنى پرۆژەیاسای نییە و پێویستە لەبارەى پڕۆژەیاسای بودجەوە، پەرلەمان ئەو کێشەیە چارەسەر بکات".  بەگوێرەى مادەى ٤٢ لە پەیڕەوى ناوخۆى ئەنجوومەنى وەزیرانى عێراقى ساڵى ٢٠١٩، حکومەتى کاربەڕێکەر بەردەوامدەبێت لە بەڕێکردنى کارى رۆژانە و ئەو پرسانەى کە مایەى دواخستن نین، تاوەکو حکومەتێکى نوێ هەڵدەبژێردرێت، لە هەرسێ بارى هەڵوەشاندنەوەى پەرلەمان یان کۆتایی هاتنى خولەکەى، یان کشانەوەى متمانە لە سەرۆکوەزیران.  بەگوێرەى ئەو ماددەیە بەڕێکردنى کاروبارى رۆژانە و ناردنى پرۆژەیاسا ناگرێتەوە.  سیهام موسەوى، ئەندامى پەرلەمانى عێراق لە هاوپەیمانى چوارچێوەى هاوئاهەنگى بە تۆڕى میدیایی رووداوى راگەیاند، "حکومەتى ئێستاى عێراق کاربەڕێکەرە، دەتوانێت پڕۆژەیاسای بودجەى ٢٠٢٢ ئامادە بکات، بەڵام ناتوانێت بینێرێت بۆ پەرلەمان بۆ پەسندکردنى و ئەوە نادەستوورییە، ئێمە رێگە بەوە نادەین گرووپێکى سیاسی هەژموونى پرسی بودجە بکەن لەپەرلەمان".  ئەمڕۆ ١٣ ى نیسانى ٢٠٢٢، لیژنەى دارایی پەرلەمانى عێراق میواندارى هەریەک لە وەزیرانى، دارایی، کشتوکاڵ، پیشەسازى، بازرگانی، پلاندانانى عێراقی کرد بۆ تاوتوێکردنى پڕۆژەیاسای پاڵپشتى خێراى ئاسایشى خۆراک و گەشەپێدان.  خەلیل غازى، ئەندامى لیژنەى دارایی پەرلەمانى عێراق بە تۆڕى میدیایی رووداوى گوت: " ئەمڕۆ لە کۆبوونەوەى لیژنەکەمان لەگەڵ عەلی عەللاوى، وەزیرى دارایی لەبارەى پرسی بودجەوە پرسیارمان لێکرد وپێىگوتین ئێوە وەک پەرلەمان رێکبکەون و دەسەڵاتى ناردنى بوجە بدەن بە ئێمە، پڕۆژەیاساى بودجەى ٢٠٢٢ لە ساڵى رابردووە ئامادەیە لەماوەى ١٠ رۆژدا دەینێرین بۆ پەرلەمان".