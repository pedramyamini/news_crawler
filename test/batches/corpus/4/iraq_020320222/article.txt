بەپێی دەقی بڕیارەکە کە دادگەی باڵای فیدراڵیی عێراق بڵاویکردەوە، دادگەکە ئەمڕۆ چوارشەممە ٠٢ - ٠٣ - ٢٠٢٢، سەبارەت بە بڕیاردان لە سکاڵایەک کە دژی پێکهێنانی لیژنەکە تۆمارکراوە، دانیشت و رایگەیاند: "فەرمانی دیوانیی ژمارە (٢٩)ی ساڵی ٢٠٢٠ کە تایبەتە بە پێکهێنانی لیژنەیەکی هەمیشەیی بۆ لێكۆڵینەوە لە کەیسەکانی گەندەڵی و تاوانە گەورەکان دروست نییە، بۆیە لیژنەکەمان هەڵوەشاندەوە، ئەم بڕیارەش لە رێکەوتی دەرچوونییەوە جێبەجێ دەکرێت، چونکە پێکهێنانی ئەو لیژنەیە پێچەوانەی بڕگەی یەکەمی ماددەی ٣٧ و دەقی ماددەکانی ٤٧ و ٨٧ و ٨٨ی دەستوورە، کە پاراستنی ئازادی و شکۆی مرۆڤ و جیاکردنەوەی دەسەڵاتەکان لە یەکدی و سەربەخۆیی دادگەیان مسۆگەر کردووە".  دادگەی باڵای فیدراڵیی عێراق راشیگەیاند: "پێکهێنانی ئەو لیژنەیە وەکو هەموارکردنی یاسای دەستەی دەستپاکییە کە دەستەیەکی دەستوورییە تایبەت بە لێکۆڵینەوە لە کەیسەکانی گەندەڵی دارایی و کارگێڕی".  مستەفا کازمی، سەرۆکوەزیرانی عێراق لە مانگی هەشتی ساڵی ٢٠٢٠ دا لیژنەیەکی بە سەرۆکایەتی ئەحمەد ئەبو رغیف پێکهێنا بۆ لێکۆڵینەوە و ئەندامێتی چەند ئەفسەرێکی باڵای وەزارەتی ناوخۆ، دەزگای دژەتیرۆر، لەگەڵ دەزگای ئاسایشی نیشتمانی و دەستەی دەستپاکی و دەسەڵاتێکی زۆری پێدا، کازمی هەروەها دەزگای دژەتیرۆری عێراقی راسپارد بڕیارەکانی لیژنەکە بە رەزامەندی دادگە جێبەجێ بکات، بۆیە تاوەکو ئێستا بە راسپاردەی لیژنەکەی ئەحمەد ئەبو رغیف چەندین بەرپرسی ئێستا و پێشووی عێراق بە تۆمەتی تێوەگلان لە گەندەڵی دەستگیرکراون.  دوا جوڵەی لیژنەکەی ئەحمەد ئەبو رغیف، کە دەگوترێت هاوپەیمانیی دەوڵەتی یاسا بە سەرۆکایەتی نووری مالیکی و هاوپەیمانی فەتح، کە باڵی سیاسی گرووپەکانی حەشدی شەعبییە دژی ئەوەن پۆستی باڵا و دەسەڵاتی هەبێ، بڕیاری گەمارۆدانی سەرۆکایەتی دادگەی پێداچوونەوە بوو لە ناوچەی کەرخ لە بەغدا، کە هەفتەی رابردوو  هێزێکی دەزگای دژەتیرۆری عێراق جێبەجێی کرد.  بەهۆی ئەو گەمارۆدانە ئەنجوومەنی باڵای دادوەریی عێراق، لە راگەیێندراوێکدا داوای لە مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق کرد لە رووداوی گەمارۆدانەکە بکۆڵێتەوە و هەڵوێستی تووند بەرامبەر ئەو هێزە بنوێنێت.  تەنانەت نووری مالیکی، سەرۆکی هاوپەیمانیی دەوڵەتی یاسا لە عێراق، لە ٢٥.٢.٢٠٢٢ رایگەیاند، دادگە گەورەترین گەرەنتییە کە دەبێ هەمووان بیپارێزن و ملکەچی بن، دەبێ حکومەت هەڵسوکەوتێکی ئەوتۆ نەکات ببێتە هۆی لاوازکردنی دادگە و لە متمانەکردن بە دادگە کەمبکاتەوە، بۆیە دەبێ دادگە هەموو ئەو کەسانە سزا بدات کە زێدەڕۆیی دەکەنە سەر یاسا و دەستوور، جا هەر کەسێک بن ئەوانە.