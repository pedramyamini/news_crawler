باسم خەشان، پەرلەمانتاری سەربەخۆ لە دادگای باڵای فیدراڵی تانە لە بڕیاری دەستەی سەرۆکایەتیی پەرلەمانی عێراقی ژمارە چوار دەدات لەبارەی سەرلەنوێ کردنەوەی دەرگای خۆبەربژێرکردن بۆ پۆستی سەرۆککۆماری عێراق   لە راگەیێندراوێکدا باسم خەشان، پەرلەمانتاری سەربەخۆ راگەیاند، ئەو بڕیارە پێچەوانەی ماددەکانی (٥٩ / دووەم) و (٧٢ / دووەم / ب) لە دەستوور و ماددەی ٢ی یاسای مەرجەکانی بەربژێری سەرۆککۆمارە.  بۆیە خەشان دەڵێ داوای لە دادگای باڵای فیدرڵی کردووە فەرمانێکی وەلائی دەربکات بۆ راگرتنی هەموو رێکارەکانی تایبەت بەم بڕیارە.   ئەو پەرلەمانتارە پێشتریش لە دادگای باڵای فیدڕاڵیی عێراق تانەی لە یەکەم دانیشتنی ئەنجوومەنی نوێنەرانی عێراق دابوو، بەوەی دانیشتنەکە "نایاسایی و نادەستووری" بووە. بەڵام تانەکەی لەلایەن دادگاوە رەتکرایەوە.   هەر لەوبارەوە، ئەمڕۆ چوارشەممە ٩/٢/٢٠٢٢، بەهار مەحموود، ئەندامی لیژنەی یاسایی خولی رابردووی پەرلەمانی عێراق بە (تۆڕی میدیایی رووداو)ی راگەیاند، سەرلەنوێ کردنەوەی دەرگای خۆی پاڵاوتن لەلایەن دەستەی سەرۆکایەتی کارێکی نایاساییە و دەستوور باسی دووبارە کردنەوەی دەرگای پاڵاوتنی نەکردووە.  بەهار مەحمود راشیگەیاند، ٢٥ کەس خۆیان بەربژێرکردووە خۆ کێشە تەنیا لە یەک بەربژێریانە نەک هەموویان، بۆیە ناکرێت جارێکی دیکە دەرگای خۆبەربژێرکردن بکرێتەوە. پێیوایە ئەو کارەی پەرلەمان لەلایەن دادگای باڵای فیدراڵیەوە رەتدەکرێتەوە.    ئەمیندارێتی گشتیی پەرلەمانی عێراق، رۆژی سێشەممە ٨.٢.٢٠٢٢، لە نووسراوێکدا کە واژووی محەممەد حەلبووسی، سەرۆکی پەرلەمانی عێراقی لەسەرە و کۆپییەکی بۆ تۆڕی میدیایی رووداو ناردووە، رایگەیاند: بەهۆی کۆتاییهاتنی ماوەی دیاریکراو بۆ هەڵبژاردنی سەرۆککۆمار، بەپێی خاڵی (ب)ی بڕگەی دووەمی ماددەی ٧٢ی دەستوور، بەبێ ئەوەی سەرۆککۆمار هەڵبژێردرێت، بۆیە بەپێی دەقی بڕگەکانی یاسای خۆبەربژێرکردن بۆ پۆستی سەرۆککۆمار؛ ژمارە ٨ی ساڵی ٢٠١٢، سەرۆکایەتی پەرلەمانی عێراق بڕیاریدا لە رۆژی چوارشەممەوە ٠٩ - ٠٢ - ٢٠٢٢ جارێکی دیکە بەدرێژایی سێ رۆژ دەرگای خۆبەربژێرکردن بۆ پۆستی سەرۆککۆمار واڵا بکات.  بەپێی دەستووری فیدراڵیی عێراق دەبێ لە ماوەی ٣٠ رۆژدا لە دوای بەڕێوەچوونی یەکەم دانیشتنی خولی نوێی پەرلەمان سەرۆککۆماری نوێ هەڵبژێردرێت، بۆیە ماوەکە لە ٨ی مانگی یەکی رابردوو تاوەکو ٧ی ئەم مانگە دیاریکرا بوو، بەڵام ناکۆکی نێوان لایەنە سیاسییەکان لەبارەی بەربژێر بۆ پۆستی سەرۆککۆمار و شێوازی پێکهێنانی کابینەی نوێی حکومەت رێگر بوو لە هەڵبژاردنی سەرۆککۆمار، بۆیە دوێنێ وادەکە کۆتاییهات بەبێ ئەوەی پەرلەمان بتوانێ سەرۆککۆماری نوێ هەڵبژێرێت.  رۆژی سێشەممە ٨/٢/٢٠٢٢ د. سیروان سیرینی، ئەمینداری گشتیی پەرلەمانی عێراق، بە تۆڕی میدیایی رووداوی راگەیاند: هەرچەندە ئەو ٢٥ کەسەی کە پێشتر خۆیان بۆ پۆستی سەرۆککۆمار بەربژێر کرد بوو؛ هەموو بەڵگەکانیان لە بەردەستی پەرلەمانە، بەڵام بەهۆی دووبارە واڵاکردنی دەرگای خۆبەربژێرکردن دەبێ ئەو ٢٥ بەربژێرە جارێکی دیکە داواکاری پیشکەشی پەرلەمان بکەن و دڵنیامان بکەنەوە، کە هێشتا دەیانەوێ بەربژێربن بۆ پۆستی سەرۆککۆمار.