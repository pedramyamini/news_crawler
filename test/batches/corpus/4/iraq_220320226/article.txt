خێزانی سەدرییەکان بە گشتیی خۆشەویستییەکی نەبڕاوەیان لەنێو شیعە مەزھەبەکاندا ھەیە، بۆیە نەوەکانیان ھەرچۆنێک بن رێزلێگراون. شێخ ساد حەسناوی، ئەندامی نووسینگەی سەدر دەڵێت، "سەید محەممەد جەعفەر سەدر خوای گەورە بیپارێزێت و دامەزراوی بکات، ئەو لە خێزانێکی زانست پەروەر و جیھادییە، کاریگەرییەکی مێژویی بەھێزیان لە عێراقدا ھەیە، بەشداریکردن و کاریگەرییان زۆرگەورەتر و زیاترە لەوەی باس دەکرێت ھەم لە عێراق ھەمیش لە ئێران و لوبنان. "   محەممەد جەعفەر سەدر، تەمەنی ٥٢ ساڵە و ماوەیەک عەمامە لەسەربووە. تەمەنی ١٠ ساڵان بووە کاتێک باوکی لەسەردەمی سەدام بە تۆمەتی سیخوڕیکردن بۆ ئێران لە سێدارە دراوە. ماڵەکەیان لە ناوچەی نەجەفی کۆنبووە کە دەکەوێتە نزیک مەزارگەی ئیمام عەلی، ناوچەیەک چوونە ناوەوەی بەبێ مۆڵەتی ھێزە ئەمنییەکان ئەستەمە، ئەویش بە ھەموو کەسێک نادرێت.   جەعفەر سەدر، برای ھاوژینی موقتەدا سەدرە و پەیوەندییەکی بەھێزیان ھەیە، ھەڵبژێردراوی موقتەدا سەدرە و پێشنیازیشکردووە بۆ سەرکردەکانی چوارچێوەی ھاوئاھەنگی و لایەنەکانی دیکەش تاوەکو رازیبن و کورسیی سەرۆکوەزیران وەربگرێت.   شێخ ساد حەسناوی، ئەندامی مەکتەبی سەید سەدر باس لەوە دەکات، "جەعفەر سەدر بەھیچ شێوەیەک بەشدار و پەیوەندیدار نییە لەو ناکۆکییەی ھەبووە، کەسێکی حیزبی نییە، تەنانەت سەرۆکی ھیچ کوتلەیەکی حیزبیش نییە، ئەو تایبەتمەندییانەی کە تێیدایە وادەکات کە کەسێکی ناحیزبییە و جگە لە پشتیوانی گەل شتێکی دیکەی نییە. "   جەعفەر سەدر لە ساڵی ٢٠١٠ و کاتێک لە لیستەکەی نووری مالیکی بووەتە پەرلەمانتاری دەوڵەتی یاسا، پاش چەند مانگێک دەستی لەکارکێشایەوە و رایگەیاند، بڕوای بە کاری پەرلەمانی و سیاسیی نییە.  دکتۆر جەواد غەزالی، پەرلەمانتاری دەوڵەتی یاسا ئاماژە بەوە دەکات، "کێشەکانی عێراق دەتوانین بڵێین زۆر قووڵ و تووندە، کێشەکان تایبەت و دیاریکراو نین بە لایەنێک، دیمەنەکە ھەمووی کێشەیە، بەڵام گەر سەید جەعفەر بتوانێت کۆنتڕۆڵی دۆخەکە بکات و ئەرکی خۆی لەگەڵ سەرجەم کوتلە سیاسییەکان بەجێ بگەیێنێت باش دەبێت، بەڵام ئەگەر لەگەڵ ئەمە بێت و دژی ئەوی دیکە بێت، بێگومان کۆسپ و تەگەرەی دێتەپێش. "   جەعفەر سەدر، بەھێزترین بەربژێرە بۆ وەرگرتنی پۆستی سەرۆکوەزیران، ئێستا باڵیۆزی عێراقە لە لەندەن، چەند رۆژێکە بەڕێگەی لوبنانەوە گەڕاوەتەوە عێراق و چاوەڕێی قسەی کۆتایی نێو ماڵی شیعە دەکات.