لیوا تەحسین خەفاجی، فەرماندەی فەرماندەیی ئۆپەراسیۆنە هاوبەشەکانى عێراق لە ٢ ى ئازارى ٢٠٢٢ نووسراوێکى ئاڕاستەى وەزارەتى بەرگریى کردووە و تیایدا ئاماژەى بەوەداوە کە ناوى ٣٦٩٢ پێشمەرگەیان بۆ دەنێرن کە پرۆسەى وردبینیی ئەمنییان تێپەڕاندووە و هیچ ئاماژەیەکى ئەمنییان لەسەر نییە لەلایەن بەڕێوەبەرایەتیی هەواڵگریی سەربازییەوە.  فەرماندەیی ئۆپەراسیۆنە سەربازییەکان داوایکردووە کە رێوشوێنەکان تەواو بکرێن بۆ پێکهێنانى دووەم لیواى هاوبەش.  لیوا قارەمان شێخ کەمال، جێگرى سوپاسالارى پێشمەرگە بە تۆڕى میدیایی رووداوى راگەیاند؛ ئەو پێشمەرگانە لەگەڵ هێزێکى دیکەى هاوژمارەى سوپاى عێراق پێکەوە دەکرێنە لیوایەکى هاوبەش کە مووچەیان سەر بە وەزارەتى بەرگریى عێراق دەبێت.  جێگرى سوپاسالارى پێشمەرگە ئاماژەى بەوەکرد، دوای وەرگرتنى رەزامەندییە پێویستەکان، ئەو لیوا هاوبەشە مەشق و راهێنان ئەنجام دەدەن و دواتر لەو ناوچانە دەستبەکاردەبن، کە بۆشایین لە نێوان هەرێمى کوردستان و ناوچەکانى ژێر دەسەڵاتى حکومەتى عێراق.  ساڵى ٢٠٢٠ هەردوو وەزارەتى پێشمەرگەى هەرێمى کوردستان و بەرگریی عێراق رێککەوتن لەسەر پێکهێنانى چوار ناوەندى ئۆپەراسیۆنى هاوبەش لە کەرکووک، موسڵ، قەزاى مەخموور، خانەقین، بەڵام پێکهێنانیان کەوتە ساڵى ٢٠٢١ کە ئامانج لێى پڕکردنەوەى بۆشایی ئەمنیی ناوچەکانی نێوانیان بوو، دواتر هەردوولا رێککەوتن لەسەر دروستکردنى دوو لیواى هاوبەش لە پێشمەرگە و سوپاى عێراق بۆ ئەو ناوچانە.  لە ١٦ ى شوباتى ٢٠٢٢ شۆرش ئیسماعیل، وەزیرى پێشمەرگەى هەرێمى کوردستان رایگەیاند؛ رێکارەکانى پێکهێنانى ئەو دوو لیوا هاوبەشە لەلایەن وەزارەتەکەیەوە کۆتایی هاتووە، ئەوەى پێکهێنانى دواخستوون، کێشەى تەکنیکییە لەلایەن وەزارەتى بەرگریى عێراقەوە.