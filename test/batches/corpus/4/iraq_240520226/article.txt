بەگوێرەى ئەو ئامارە کە رۆژی سێشەممە ٢٤ ـى ئایارى ٢٠٢٢ فەرمانگەى لیکۆڵینەکانى دەستەى دەستپاکیى عێراق بڵاویکردووەتەوە، لەو ٥٤ ئۆپەراسیۆنەى کە لە مانگى نیسان ئەنجامیانداوە لەبارەى دۆسیەکانى گەندەڵى، ١١ یان لە کەربەلا و ١٠ یان لە دیالە بوون، هاوکات شەش ئۆپەراسیۆن لە نەینەوا و پێنجى دیکە لە کەرکووک ئەنجامدراون و ١٨ تۆمەتبار لە سەرجەم پارێزگاکان دەستگیرکراون.  دەستەى دەستپاکیى عێراق ئاماژەى بەوەداوە دیارترین ئەو ئۆپەراسیۆنانەى لە کەربەلا ئەنجامیانداوە رێگریی بووە لە فرۆشتنى زەوییەک بە بەهاى ١١٦ ملیار دینار لەگەڵ ئەوەى زەوییەکە بۆ باخچە تەرخانکرابوو.  دەستەکە ئاشکرایکردووە، لە سنوورى پارێزگاى دیالە، پرۆسەى  قەرزدان بە کۆمپانیایەکى بەڵێندەرایەتى هەڵوەشاندووەتەوە، کە بڕەکەى شەش ملیار دیار بووە و بڕیار بووە لە بانکى رەشیدەوە بدرێتە ئەو کۆمپانیایە، لەگەڵ ئەوە ئەو زەوییەى کۆمپانیاکە وەکو گەرەنتى وەرگرتنى ئەو قەرزە دایناوە و بەهاکەى ٨٠٤ ملیۆن دینار بووە کە ناگاتە بەهاى قەرزەکە.