ئەمڕۆ پێنجشەممە ٢٦/٥/٢٠٢٢، بەڕێوەبەرایەتی هەواڵگری و زانیارییەکانی حەشدی شەعبی لە راگەیێندراوێکدا رایگەیاند لە  ئۆپەراسیۆنێکی ئەمنی فەرماندەیی ئۆپەراسیۆنەکانی کەرکووک و رۆژهەڵاتی  دیجلە و زانیاری هەواڵگری بەڕێوەبەرایەتی هەواڵگری گشتی سەربازی / بەشی هەواڵگری کەرکووکی سەر بە حەشدی شەعبی، دوای وەرگرتنی رەزامەندی دادوەر، دوو ئەندامی داعش بە ناوەکانی (م، ا، ش) و (ح، ع، م) دەستگیر کران، کە مەفرەزەیەکی ئەمنیان لەنێو شاری کەرکووک دروستکردبوو.    بەڕێوەبەرایەتی هەواڵگری و زانیارییەکانی حەشدی شەعبی دەڵێت، ئەو مەفرەزیەی داعش بە نیاز بوون کردەوەی تیرۆریستی لە دژی هێزە ئەمنییەکان و هاووڵاتیان لە شاری کەرکووک بکەن.   رۆژی دووشەممە چەکدارانی داعش لە باشووری کەرکووک لە هێرشێکدا پێنج کەسیان کوشت، قوربانییەکان کوڕ و باوکێک و سێ ئەندامی هێزەکانی پۆلیسی فیدراڵی بوون.   هێرشەکە لە گوندی سامی عاسی لە سنووری بەشیر ئەنجامدرا. باوک و کوڕە کوژراوەکە بۆ درووێنە چووبوونە ئەو کێڵگەیە و کەوتنە بۆسەی داعشەوە؛ سێ پۆلیسەکەش چوون بەهانایانەوە و ئەوانیش کوژران.   حەشدی شەعبی ئەرکی پاراستنی ئەو سنوورەی لە ئەستۆدایە و کەمبوونەوەی ئاستی بینین بەهۆی خۆڵبارینەوە بەهۆکاری رووداوەکە دەزانن.  عەمار تازەلی، فەرماندەی فەوجی سێی لیوای ١٦ ـی حەشدی شەعبی بە تۆڕی میدیایی رووداوی گوت: "تاوەکو هێزەکانمان گەیشتن، ئەوەی پێیان کرابوو کردبوویان؛ یەکێکیان بە قەناس لەنێو دەڕاسەکەدا کوژرا بوو و کوڕەکەشی لەسەر رێگەیەک کوژرا بوو. ئەو سەربازانەش کە بۆ هاوکاری هاتبوون ئەوانیش کوژرا بوون و سێ کەسیش رزگارکران. ئەگەر حەشد نەبووایە، زیانەکان زیاتر دەبوون. "   گوندی سامی عاسی بە دووری ٣٠ کیلۆمەتر دەکەوێتە باشووری کەرکووک، دوای رووداوەکە، هێزێکی زۆری سەربازی بۆ گەڕان بەدوای چەکدارەکانی داعش لە سنوورەکە ئۆپەراسیۆنێکیان کرد.