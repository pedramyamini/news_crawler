حەسەن عەبدولجەلیل حەسەن، بەڕێوەبەری بەشی قەرز لە بەڕێوبەرایەتیی کار و راهێنان لە وەزارەتی کار و کاروباری کۆمەڵایەتیی عێراق، بە رادیۆی رووداوی راگەیاند، لە چوارچێوەی بەرنامەی پشتیوانی سندووقی قەرزە بچووکەکان بڕی ٨ ملیۆن دینار دەدرێتە ئەو کەسانەی کە بێکارن، بە مەبەستی دۆزینەوەی هەلیکار بۆ ئەو گەنجانەی کاریان نییە.  بەڕێوەبەری بەشی قەرز لە بەڕێوبەرایەتیی کار و راهێنان گوتی: "ئەو قەرزە جگە لە پارێزگاکانی هەرێمی کوردستان لە هەموو پارێزگاکانی عێراق جێبەجێدەکرێت، لەگەڵ وەزارەتی کار و کاروباری کۆمەڵایەتیی هەرێمی کوردستانیش هاوئاهەنگیمان هەیە لەمەودوا بتوانین لە پرۆژەکاندا هەردوولا سوودمەندبن، زیاتر لە کۆبوونەوەیەک لە هەولێر و بەغدا کراوە لە بارەی ئەو پڕۆژەیە و چاوەڕێی ئەنجامی ئەو کۆبوونەوانە دەکەین. "  حەسەن عەبدولجەلیل حەسەن، گوتیشی: "ئەو قەرزە بە ماوەی پێنج ساڵ بەبێ زیادە دەدرێت و ساڵانە وەردەگیرێتەوە، بەبێ ئەوەی هیچ باجێک بچێتە سەر قەرز وەرگرەکە، تاوەکو ئێستاش زیاتر لە ٢٦ هەزار کەس لەو پڕۆژەیە سوودمەندبوونە. "  ئاماژەی بەوەشکرد، ئەو پرۆژەیە تەنیا ئەو کەسانە دەگرێتەوە کە کاریان نییە، ئەو قەرزە نادەن بۆ کڕینی ئۆتۆمبێل یان خانوو دروستکردن و هاوسەرگیری.  بەڕێوبەری بەشی قەرز لە بەڕێوبەرایەتی کار و راهێنان لە وەزارەتی کار و کاروباری کۆمەڵایەتیی عێراق ئاماژەی بەوەش کرد: داواکردنی قەرزەکە بە ئەلیکترۆنی دەبێت و هەندێک مەرج بۆ هەردوو رەگەز دانراون، بەپێی ئەو مەرجانە، ئەو کەسانەی شایستەن وەریدەگرن، زیاتر لە ٢٠٠ هەزار کەسیش داواکاریان پێشکێشکردووە.