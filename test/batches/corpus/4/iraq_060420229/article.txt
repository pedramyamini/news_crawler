ئەمڕۆ چوارشەممە ٦ ى نیسانى ٢٠٢٢، وەزارەتى بەرگریى عێراق لە راگەیێندراوێکدا دەرهێنانى ئەو رووفاتانەى راگەیاند کە بە سەرپەرشتیی فەرمانگەى مافى مرۆڤى ئەو وەزارەتە بووە لە هەر چوار پارێزگاکانى بەسرە، میسان، واست و دیالە، پڕۆسەى دەرهێنانەکە لەنێوان ٢٠ ى مانگى شوباتى ٢٠٢٢ تاوەکو ١٣ ى ئادار بووە.  وەزارەتى بەرگریى ئاماژەى بەوەداوە، ناسنامەى سێ رووفاتى سەربازە عێراقییەکان و ١١ رووفاتى سەربازە ئێرانییەکان ناسراونەتەوە و سەرجەم رووفاتەکان براونەتە پزیشکى دادی بەغدا بەمەبەستى ئەنجامدانى پشکنین.  عەلى بەیاتى، ئەندامى کۆمیسیۆنى باڵاى مافى مرۆڤى عێراق بە تۆڕى میدیایی رووداوى راگەیاند، دەرهێنانى ئەو رووفاتانە لەلایەن لیژنەیەکى هاوبەشەوە ئەنجام دەدرێت کە نوێنەرانى وەزارەتى بەرگریى عێراق و کۆمارى ئیسلامیی ئێران و رێکخراوى خاچى سوورى نێودەوڵەتی بەشدارن تێیدا.  عەلی بەیاتى گوتیشى، "پێشتر چەندین هاووڵاتى سەردانیان کردوون کە پرسیاریان لەبارەى کەسوکاریانەوە کردووە، کە لە جەنگى ئێران و عێراق بێسەروشوێن بوون و زانیاریشیان پێداون لەبارەى ئەو شوێنانەى کە رووفاتى سەربازانى عێراق و ئێرانى لێیە".  لە جەنگى هەشت ساڵەى عێراق و ئێران (١٩٨٠ بۆ ١٩٨٨)، بەگوێرەى ئامارە نافەرمییەکان، زیاتر لە یەک ملیۆن کەس کوژراون.  لە ساڵى ٢٠٠٨ دا، دوو یاداشتنامەى لێکتێگەیشتن بە سەرپەرشتیی رێکخراوى خاچى سوورى نێودەوڵەتى لەنێوان عێراق و ئێران واژۆکرا، بۆ گەڕان بەدواى رووفاتى سەربازانى بێسەروشوێنى هەردوو وڵات لە سنوورى نێوانیان و رادەستکردنەوەیان بەیەکدى.