ئەمڕۆ سێشەممە، ١٩ی نیسانی ٢٠٢٢، حەیدەر عەبادی، سەرۆکی هاوپەیمانیی نەسر و سەرۆکوەزیرانی پێشووتری عێراق لەبارەی ئۆپەراسیۆنی چڕنووک - قوفڵ کە لە رۆژی ١٨ی نیسانی ٢٠٢٢ ەوە لە چەند ناوچەیەکی هەرێمی کوردستان دەستیپێکردووە، هەڵوێستی خۆی راگەیاند و لە راگەیێنسراوێکدا لەوبارەیەوە دەڵێت: "بەردەوام پێشێلکردنی سەرەوەیی عێراق لەلایەن تورکیاوە کارێکی مەترسیدارە و پەیوەندییەکانی هەردوولا بەرەو ئاقاری نادیار دەبات، ئێمە لەو بێدەنگییە سەیرەی لەسەر ئەو پێشێلکارییانە هەیە سەرمان سوڕماوە. "  هەروەها دەڵێت: "ئەو بێدەنگییە هەڵوێستگەلێکن پرسیار دەوروژێنن لەبارەی بەرپرسیارێتیی دەوڵەت و هێزە سیاسییەکان بۆ پاراستنی وڵات و سەرەوەرییەکەی، داوا دەکەین تورکیا بە مافی دراوسێیەتی و وڵاتانی دیکەش چاو بە سیاسەتەکانییان بەرامبەر بە عێراقدا بخشێننەوە. "   بەرەبەیانی رۆژی ١٨ی نیسانی ٢٠٢٢ سوپای تورکیا ئۆپەراسیۆنێکی نوێی بۆ سەر گەریلاکانی پارتی کرێکارانی کوردستان بە ناوی چڕنووک - قوفڵ لە باشووری کوردستان دەستپێکرد.  وەزارەتی دەرەوەی عێراق لە راگەیێندراوێکدا سەرکۆنەى ئەو ئۆپەراسیۆنە سەربازییەى سوپاى تورکیاى کرد و رایگەیاند؛ ئەنجامدانی ئەو ئۆپەراسیۆنە پێشێلکردنی سەروەریی عێراقە و پێچەوانەی یاسا نێودەوڵەتییەکانە، کە پەیوەندییەکانی نێوان هەردوو وڵات رێکدەخات.   هەروەها گوتەبێژێک بەناوی سەرۆکایەتی کۆماری عێراقەوە لە بارەی ئۆپەراسیۆنەکەی سوپای تورکیا ئەمڕۆ سێشەممە رایگەیاند پێویستە رێز لە سەروەرەیی عێراق بگیرێت و دووبارەبوونەوەی ئۆپەراسیۆنەکانی تورکیاش لە عێراق "قبوڵنەکراو"ە.