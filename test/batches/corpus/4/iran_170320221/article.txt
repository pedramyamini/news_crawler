لەو کۆبوونەوە تایبەتەدا ئەوە روونکرایەوە کە ھێرشەکەی سەر ھەولێر بێ پاساوە و ئەوانەی کراونەتە ئامانج ھاووڵاتیی سڤیلن، ھەنگاوی داھاتوو بانگکردنی باڵیۆزی ئێران، ئیرەج مەسجدییە لەڕێگەی وەزارەتی دەرەوە تاوەکو بەڵگەکانان بخاتەڕوو لەبارەی ئەوەی دەیڵێن لەسەر ھۆکاری بە ئامانجکردنی ھەولێر.    حاکم زاملی، جێگری سەرۆکی پەرلەمان دەڵێت، "ئێمە وڵاتێکی بەھێزین، شەڕی داعشمان کرد بەسەر تیرۆستان سەرکەوتین، بەڵێ راستە ناکۆکیی و لێکترازان ھەیە لەنێوان لایەنەکاندا کە ئەمە جێگەی داخە و ھۆکارەکەشی دیارە ململانێی نێوانیانە، بەڵام ئەمە بەو مانایە نایەت عێراق وڵاتێکی لاواز بێت، وە قبوڵی ناکەین بڵێن عێراق وڵاتێکی لاوازە، بەدڵنیاییەوە لێکۆڵینەوەکان جیاواز و بەردەوام دەبێت پاشان راگەیاندنی ئەنجامەکەی، ھەروەھا ھەنگاوی جیاوازتریش دەنێین لەڕووی نێودەوڵەتییەوە. "   رێبەر ئەحمەد، وەزیری ناوخۆ بە نوێنەرایەتیی حکومەتی ھەرێمی کوردستان لە پەرلەمانەوە پەیامێکی ئاڕاستەی ھەمووان کرد و گوتی، ھەولێر پێشوازی لە ھەر وڵات و لایەنێک دەکات ئەگەر بیەوێت راستی و دروستیی ھێرشەکەی سەر ھەولێر بزانێت.   رێبەر ئەحمەد باسی لەوە کرد، "ئێمە بە سنگێکی فراوانەوە پێشوازی لە ھەر بەڵگە یان زانیاری یان راپۆرتێک دەکەین لە ھەر لایەکەوە بێت، عێراقی، عەرەبی، نێودەوڵەتیی و ئێرانیش کە ئەوە بسەلمێنێت کەسێک ھەبووە لەوانەی لایەنی ئێرانی باسی دەکەن لەو شوێنەی کە ھێرشەکەی کراوەتە سەر. "   فراکسیۆنەکانی نێو پەرلەمان جگە لەوانەی نزیکی ئێرانن کە تەنانەت ئامادە نەبوون قسەیەکیش بکەن، بەپێوسیتی دەزانن وەڵامی عێراق بۆ ئێران تەنیا لەچوارچێوەی ئێدانەکردن و یاداشتدا نەبێت.   رەعد دەھلەکی، پەرلەمانتاری ھاوپەیمانی سەروەری گوتی، "ئێمە پێمان وایە یاداشات دەرکردن بەس نییە، پێوستە ھەوڵوێستەکان تووندتربن، لەئاستێک بێت کە پێشێلی گەورە کراوە، ئەو ھێرشەی کە کراوە، ئەوە راگەیاندنی جەنگە نەک تەنیا پێشێلی سەروەری عێراق. "   ئەوەی ماوەتەوە راگەیاندنی ئەنجامی کۆتایی راپۆرتی لیژنەکانە پاشان دوا قسەی ئێران لەسەر ھێرشەکە کە ئەوەیان لەدوای بانگکردنی باڵیۆزی ئێران دەبێت.