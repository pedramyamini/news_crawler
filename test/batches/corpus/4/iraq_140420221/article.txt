ئەنجوومەنی یەکێتیی ئەوروپا رۆژی چوارشەممە لە راگەیێندراوێکدا باسی لەوە کرد، ماوەی مانەوەی نێردە راوێژکارییەکەی لە عێراق، کە پاڵپشتی لە چاکسازییەکانی کەرتی ئەمنیی عێراق دەکات، تاوەکو ٣٠ی نیسانی ٢٠٢٤ درێژکردووەتەوە.  بڕیاربوو ماوەکە لە ٣٠ی ئەم مانگەدا تەواو بێت، بەڵام دوای گفتوگۆکردن لەگەڵ حکومەتی عێراق، وڵاتانی ئەندام لە یەکێتیی ئەوروپا بڕیاریانداوە کە ماوەکە بە دوو ساڵی دیکە درێژ بکەنەوە.  ئەنجوومەنی یەکێتیی ئەوروپا ئاماژە بەوە دەکات، هاوپەیمانە نێودەوڵەتییەکانیشی هاوڕابوون کە عێراق "پێویستی بە پاڵپشتی هەیە. "  بەگوێرەی راگەیێندراوەکە، نێردە راوێژکارییەکەی یەکێتیی ئەوروپا بەردەوام دەبێت لە دابینکردنی "راوێژی ستراتیژی و شارەزایی" بۆ جێبەجێکردنی لایەنە مەدەنییەکانی پڕۆگرامی چاکسازیی کەرتی ئەمنیی عێراق.  بارەگەی سەرەکیی نێردەی راوێژکاریی یەکێتیی ئەوروپا لە بەغدایە و نووسینگەیەکیشی لە هەولێر هەیە.   ئەنجوومەنی یەکێتیی ئەوروپا دەڵێت ئەرکی ئەو تیمەیان بریتییە لە یارمەتیدانی عێراق لە جێبەجێکردن و گەشەپێدانی ستراتیژیی ئاساییشی نیشتمانیی عێراق. ئەو "پڕۆسەیە، کە لە لایەن چەندین هاوبەشی نێودەوڵەتییەوە پاڵپشتیی لێ دەکرێت، ژمارەیەک بوار دەگرێتەوە، لە نێویشیاندا، پاڵپشتیکردنی چاکسازیی دامودەزگاکان، رووبەڕووبوونەوەی تاوانی رێکخراو، بەرەنگاربوونەوەی گەندەڵی و پاراستنی سامانی کولتووری؛ هەروەها ئیدارەدانی سنوورەکان و بەرەگاربوونەوەی تیرۆر. "  نێردە ئەوروپییەکە راوێژ بە بەرپرسانی نووسینگەی راوێژکاری ئاساییشی نیشتمانی، وەزارەتی نێوخۆ و دامودەزگاکانی دیکەی پەیوەندیدار بە لایەنە مەدەنییەکانی پڕۆگرامی چاکسازیی کەرتی ئەمنی دەدات.   نێردەکە لە ١٦ی تشرینی یەکەمی ٢٠١٧، دوای ئەوەی کە عێراق داوای پاڵپشتیکرد، دەستیپێکرد.