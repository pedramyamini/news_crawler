حوسێن جەلیل، گوتەبێژى فەرمى وەزارەتى گواستنەوەى عێراق بە تۆڕى میدیایی رووداوى راگەیاند؛ بەفەرمانى ناسڕ شبلی، وەزیرى گواستنەوە لیژنەیەکى لێکۆڵینەوە لەبارەى کڕینى دوو فڕۆکەى مەدەنى نەفەرهەڵگرى جۆرى ئێرباس پێکهێندراوە، کە ماوەى دوو مانگە گەیشتوونەتە عێراق و بەهۆى کارنەکردنیان و بوونى کێشەى تەکنیکى، ناتوانرێت گەشتیان پێبکرێت و لە فڕۆکەخانەى نێودەوڵەتیى بەغدا ماونەتەوە.  ئەو دوو فڕۆکەیە بە گوتەى حسێن جەلیل، بەشێکن لە گرێبەستێک، کە حکومەتى عێراقى کردوویەتی بۆ کڕینى پێنج فڕۆکەى لەو جۆرە، کە ٦ ى شوباتى ٢٠٢٢، دووانیان گەیشتوون و بڕیارە دواتر ئەوانى دیکە بگەن.   گوتەبێژى وەزارەتى گواستنەوەى عێراق گوتى: "بە فەرمانى وەزیرى گواستنەوە ئەو کەسانەى فڕۆکەکانیان وەرگرتووە رێوشوێنى یاسایی لەدژیان دەگیرێتەبەر".  ئێستا ٣١ فڕۆکەى مەدەنى نەفەرهەڵگر لە هێڵى گواستنەوەى ئاسمانیی عێراق کاردەکەن، کە سەر بە کۆمپانیاکانى ئێرباسى ئەوروپى و بۆینگى ئەمریکین