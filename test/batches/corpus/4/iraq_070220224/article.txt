ھەر یەکە لە سەدرییەکان، ھاوپەیمانیی سەروەریی و پارتی دیموکراتی کوردستان بە فەرمی بایکۆتی ھەر جۆرە کۆبوونەوەیەک دەکەن کە تایبەت بێت بە ھەڵبژاردنی سەرۆککۆمار، تاوەکو ئەو کاتەی دادگەی فیدراڵی عێراق کەیسی ھۆشیار زێباری بەربژێری پارتی یەکلایی دەکاتەوە.  مەشعان جبووری، پەرلەمانتاری ھاوپەیمانیی سەروەری دەڵێت، "ھاوپەیمانی سەروەری بایکۆتی کۆبوونەوە دەکات تاوەکو ئەو کاتەی بەربژێری پارتی دیموکراتی کوردستان ئامادە دەبێت لەنێو ئەو بەربژێرانەی کە ناوەکانیان پێشکێشکراون و لە کۆبوونەوەکە رادەگەیێندرێت، جگە لەوە بەشداری کۆبوونەوە ناکەین. "  مەشعان جبووری گوتیشی، "ئێمە رێکەوتنمان ھەیە لەگەڵ پارتی دیموکراتی کوردستان، بەڕێز ھۆشیار زێباری ئەگەر لەلایەن دادگەی فیدڕاڵییەوە پەسند بکرێت، ئەو سەرۆککۆماری داھاتووە، ئەگەر دادگەش پەسندی نەکرد، ئەوە سەرۆکی داھاتوو سەرۆک مەسعود بارزانی دەستنیشانی دەکات. "   پەنجاو ھەشت پەرلەمانتار چوونە نێو ھۆڵی کۆبوونەوە کە لە ئەندامانی ھاوپەیمانیی لە پێناو گەل و یەکگرتووی ئیسلامی کوردستان و ژمارەیەک پەرلەمانتاری سەربەخۆ پێکھاتبوون، دەستەی سەرۆکایەتیش ئامادە بوون، بەڵام رێژەی یاسایی تەواو نەکراو ئەوانیش ھۆڵەکەیان جێھێشت.   دارا سێکانیانی، پەرلەمانتاری یەکگرتووی ئیسلامی کوردستان بە رووداوی گوت، "ئەگەر لایەنە سیاسییەکان و فراکسیۆنەکان بگەنە رێککەوتن بۆ ھەڵبژاردنی سەرۆککۆمار، دەکرێت پرۆسەکە ئەنجامبدرێت، ئەگەر نەشگەنە ئەنجام لەوانەیە ماوەکە درێژبکەنەوە، ئەو کاتە لایەنە پەیوەندیدارەکان بڕیاری خۆیان دەدەن، ھەندێک پێیانوایە کە بۆشایی دەستووری دروست دەبێت، ھەندێکیش پێیانوایە کە پێشتریش حاڵەتی لەو شێوەیە روویداوە. "   بەپێی بڕیارێکی دادگەی فیدراڵی عێراق کە لە ٢٠١٠ دا دەرچووە، ئەگەر نەتوانرا لە کاتی خۆیدا سەرۆککۆمار ھەڵبژێردرێت ئەوا سەرۆککۆماری ئێستا لە ئەرکەکانی بەردەوام دەبێت تاوەکو سەرۆکی نوێ ھەڵدەبژێردرێت.