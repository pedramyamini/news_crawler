جەواد ساعدی، ئەندامی هاوپەیمانیی فەتح کە پێکهێنەرێکی سەرەکیی چوارچێوەی هاوئاهەنگییە بە رووداوی راگەیاند، هەندێک کەناڵی گفتوگۆ لەنێوان هاوپەیمانیی سێقۆڵی و چوارچێوەی هاوئاهەنگیدا هەن، بەڵام کێشەکە هەر ماوەتەوە، هەربۆیە چاوەڕێدەکرێت کۆبوونەوەکەی سبەیش بێ ئەنجام بێت.   جێگری دووەمی سەرۆکی پەرلەمانی عێراقیش بە رووداوی راگەیاند، دەکرێت هەندێک هێزی دیکەی بەشدارنەبوو لە کۆبوونەوەکەی رۆژی شەممەی رابردوو، سبەی چوارشەممە بەشدار بن.   شاخەوان عەبدوڵڵا، جێگری دووەمی سەرۆکی پەرلەمانی عێراق دەڵێت، "رێککەوتنەکان بە چرکەیە، گفتۆگۆی زۆر جیددی هەیە، دوێنێ کۆبوونەوەی بەردەوام لەنێوان کۆمەڵێک هێزی سیاسیی هەبوو بۆ لەیەکدی نزیککردنەوە بۆ ئەوەی بێن و بەشداریی کۆبوونەوەکە بکەن، بەشێک لە هێزە سیاسییەکان بەشدارییان نەکردووە لەبەر ئەوە نییە کە بە بەربژێری سەرۆککۆمار رازی نەبووبن، ئەوان زۆر بە راشکاوانە ئەوەیان گوتووە، بەڵکو بەشێک لە هێزە سیاسییەکان بەدوای ئیستیحقاقاتی خۆیان دەگەڕێن و دەیانەوێ گرەنتی بکەن پێش ئەوەی بچنە کۆبوونەوەکە. "     یەکێتیی نیشتمانیی کوردستان خاوەنی ١٨ کورسییە و هاوپەیمانیی عەزم خاوەنی ٩ کورسییە؛ دووان لەو هێزانەن کە دەتوانن کاریگەریی دیاریان لەسەر کۆبوونەوەکەی رۆژی چوارشەممە هەبێت.   عەبدولڕەحیم شەمەری، ئەندامی ئەنجوومەنی نوێنەرانیش لە هاوپەیمانیی عەزم بە رووداوی گوت، ئەمشەو بۆ تاوتوێکردنی ئەو بابەتە کۆدەبنەوە، بەڵام ئەگەر زۆرە بەشداری کۆبوونەوەکەی سبەی چوارشەممە نەکەن.  رابیحە حەمەد، ئەندامی سەرکردایەتیی یەکێتییش بە رووداوی راگەیاند، ئەگەر رێککەوتنی سیاسی نەکرێت، فراکسیۆنی یەکێتی بەشداریی کۆبوونەوەکە نابێت؛ خاڵێک کە چوارچێوەی هاوئاهەنگیش بە ٨٣ کورسییەوە جەختی لێ دەکاتەوە.  محەممەد زەیادی، پەرلەمانتاری چوارچێوەی هاوئاهەنگی باسی لەوە کرد، "وەک چوارچێوەی هاوئاهەنگی، حەزناکەین و نامانەوێت کەس لە پرۆسەی سیاسی پەراوێز بخرێت، بەتایبەتی ئەگەر یەکێک لە ستوونەکان بێت، وەک یەکێتی نیشتمانی کوردستان، بۆیە ئێمە لەگەڵ یەکێتین بۆ بەدەستهێنانی مافەکانی. ناکرێت چوارچێوەی هاوئاهەنگی بێ یەکێتی نیشتمانی بەشداری کۆبوونەوەی پەرلەمان بکات، یان بێ سازان لەنێوان پارتی و یەکێتی نیشتمانی، بۆیە بەشداری کۆبوونەوەی پەرلەمان ناکەین، ئەگەر سازان لەنێوان هەمووان نەبێت".  لە کۆبوونەوەی رۆژی یەکشەممەدا ٢٠٢ پەرلەمانتار ئامادە بوون؛ بەڕێوەچوونی کۆبوونەوەی پەرلەمانی عێراق بۆ هەڵبژاردنی سەرۆککۆمار پێویستی بە ٢٢٠ پەرلەمانتارە.