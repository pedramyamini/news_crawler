نووسینگەی نووری مالیکی، کە بۆ دوو خول لە ساڵی ٢٠٠٦ تاوەکو ٢٠١٤ سەرۆکوەزیرانی عێراق بوو، رۆژی شەممە ١٩.٢.٢٠٢٢، لە راگەیێندراوێکدا ئاشکرای کرد: "لە تۆڕە کۆمەڵایەتییەکاندا گرتە ڤیدیۆیەکی گوتەیەکی سەرۆکی کۆچکردوو جەلال تاڵەبانی بڵاوکراوەتەوە کە بەشێکی لێ پچڕاوە، تێیدا تاڵەبانی ئاماژە بۆ رێککەوتنێکی نێوان حکومەتەکەی نووری مالیکی و حکومەتی هەرێمی کوردستان دەکات، گوایە ئەو رێککەوتنە رێگە بە حکومەتی هەرێم [کوردستان] دەدات گرێبەست لە کۆمپانیاکاندا واژۆ بکات بۆ دەرهێنان و هەناردەکردنی نەوت جیا لە حکومەتی فیدراڵی، ئەگەر یاسای نەوت و گاز تاوەکو مانگی پێنجی ساڵی ٢٠٠٧ لە ئەنجوومەنی نوێنەران پەسندنەکرێت".  لەبارەی هۆکاری رەتکردنەوەی پێشنیازەکە نووسینگەی نووری مالیکی دەشڵێت، هەرێمی کوردستان بەشێکە لە دەوڵەتێک کە یاسای هەیە و هەمووان ملکەچین و "هیچ لایەنێک مافی نییە سەرپێچی بکات".  لەسەر بنەمای دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون، دادگەی فیدراڵیی عێراق، رۆژی سێشەممە ١٥.٢.٢٠٢٢، یاسای نەوت و گازی هەرێمی کوردستان بە "نادەستووری" ناوبرد، بۆیە هەڵیوەشاندەوە، دادگەکە هەروەها بڕیاریدا کە دەبێ حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. دادگەکە مافی دایە وەزارەتی نەوتی عێراق لە یاسایی و راستی و دروستی گرێبەستە نەوتییەکان و گرێبەستە گازییەکانی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.   بڕیارەکەی دادگەی فیدراڵیی عێراق، کە کاردانەوەی تووندی سەرۆکایەتی و حکومەتی هەرێمی کوردستانی لێکەوتەوە لە کاتێکدایە، لە دوای ساڵی ٢٠٠٣ ەوە تاوەکو ئێستا نەتوانراوە یاسایەک بۆ نەوت و گاز لە عێراق دەربکرێت.