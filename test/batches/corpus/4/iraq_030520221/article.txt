ئەمڕۆ ٣ ى ئایارى ٢٠٢٢، پۆلیسی میسان لە راگەیێندراوێکدا دەستپێکردنى ئۆپەراسیۆنێکى ئەمنی لە سنوورى قەزاى قەلعە ساڵح لە باشوورى ئەو پارێزگایە راگەیاند، ئەویش بەهۆى کوژرانى کەسایەتییەکى قەزاکە.  رۆژی ٢ ى ئایارى ٢٠٢٢، محەممەد ریسان محەممەداوى شێخى تیرەى بێت فەیسەڵ لە عەشیرەتى بوومحەممەد لە قەزاى قەلعە ساڵح بەهۆى کێشەیەکى خێڵەکییەوە، کوژرا.  ناکۆکییەکە لەنێوان هەردوو تیرەى نەوافل و بێت فەیسەڵدا بووە، کە هەردووکیان سەر بە عەشیرەتى بوومحەممەدن و ساڵێکە کێشە لەنێوانیاندا هەیە.  پۆلیس میسان ئاماژەى بەوەداوە چەند یەکەیەکى سوپا و هەواڵگری و پۆلیس  لەو ئۆپەراسیۆنەدا بەشدارن، بەمەبەستى جێبەجێکردنى یاسا و دەستگیردنى تاوانبارانى ئەو رووداوە.  پارێزگای میسان لە باشوورى عێراق، زۆرینەى دانیشتووانەکەى شیعە مەزهەبن، شەش عەشیرەتى دیار لەو پارێزگایەدا هەن.  راگەیاندنى پۆلیسی میسان بە تۆڕى میدیایی رووداوى راگەیاند؛ یەکەى تایبەتى پۆلیس و سوپا و دەستوەردانى خێرا لە دەوروبەرى قەزاى قەڵعە ساڵح جێگرکراون، کەسوکاری شێخەکەش سکاڵاى یاساییان تۆمارکردووە. ئێستا دۆخەکە لەژێر کۆنتڕۆڵدایە.     سەرچاوەیەکى ئەمنى لە پۆلیسی میسان کە بەهۆی ئەوەی رێگەپێدراو نییە قسە بۆ میدیا بکات، بۆیە رازینەبوو ناوەکەی بڵاوبکرێتەوە، بە تۆڕى میدیایی رووداوى گوت: "ژوورێکى ئۆپەراسیۆن  بە بەشدارى فەرماندەیی ئۆپەراسیۆنە هاوبەشەکانى میسان و بەڕێوەبەرایەتى پۆلیسی پارێزگاکە پێکهێندراوە بۆ بەدواداچوونى ئەو پرسە. هێزە ئەمنییەکان پرۆسەى کێوماڵکردنیان لە ناحیەى قەلعە ساڵح دەستپێکردووە بۆ گەڕان بەدواى ئەو کەسانەى تۆمەتبارن بە کوشتنى ئەو کەسایەتییە".