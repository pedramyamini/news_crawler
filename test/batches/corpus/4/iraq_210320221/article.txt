موقتەدا سەدر، رێبەری رەوتی سەدر رۆژی دووشەممە ٢١ - ٠٣ - ٢٠٢٢ لە هەژماری خۆی لە تویتەر رایگەیاند، "هەمووان گومانیان لەو حیزبانە هەیە کە لە رووخانی رژێمی پێشووەوە تاوەکو ئەمڕۆ لە پرۆسەی سیاسیدا بەشدارن؛ ئەوانەی گومانیان هەیە لایەنگری ئەو حیزبانە نین و زیاتر چینی سەربەخۆ و بێلایەنی گەلن؛ بۆیە لە هەڵبژاردنی ئەم دواییەدا زۆر پەرلەمانتاری سەربەخۆ دەرکەوتن و زۆر لە حیزبەکان بچووک بوونەوە، بەتایبەت حیزبە شیعەکان لە باشووری عێراق".  موقتەدا سەدر دەشڵێت، "حکومەتەکانی سازان سوودیان بۆ عێراق و عێراقییەکان نەبوو، بەڵکو وەکو کەسانێک دەڵێن؛ زیانیان هەبوو؛ هۆکارەکەش سازانە، لەگەڵ دابەشکردنی کێکەکە لەنێو ئەو حکومەتانەدا؛ بۆیە لە خولی پێشوودا تاقیمانکردەوە کێکەکەیان لەگەڵدا دابەشنەکەین، بەڵام سوودی نەبوو؛ لەبەر ئەو هۆیە، ئەمڕۆ دەبێت لە تونێلی سازان و تایفەگەری دەربچین بەرەو دەشتی زۆرینە و نیشتمانی؛ پێشتر بەهۆی حیزبەکانەوە نەماندەتوانی ئەو کارە بکەین، بەڵام ئەمڕۆ بەهۆی چینێک لە پەرلەمانتارانی سەربەخۆ دەتوانین حکومەتی زۆرینەی نیشتمانی پێکبهێنین بۆئەوەی بیسەلمێنین ئەو حکومەتە سەرکەوتوو دەبێت یاخود نا".  رێبەری رەوتی سەدر داوا لە پەرلەمانتارانی سەربەخۆ لە ئەنجوومەنی نوێنەران دەکات، لە دانیشتنی چاوەڕوانکراوی ئەنجوومەنەکە لە ٢٦ی ئەم مانگەدا بەشداربن بۆ هەڵبژاردنی سەرۆککۆماری نوێی عێراق. هاوکات بەو پەرلەمانتارانە دەڵێت، "ئەگەر متمانەتان بە فراکسیۆنی سەدری نییە، ئەوا ئێمە دەرفەتتان دەدەینێ بەشداربن لە بەڕێوەبردنی کاروباری عێراق و ئەمەش دوا هەلە، چونکە ئەگەر لەمەدا سەرکەوتوو نەبم، شکستهێنانی خۆم رادەگەیێنم".  هەرچەندە ٤٠ کەس خۆیان بۆ پۆستی سەرۆککۆماری عێراق بەربژێر کردووە، بەڵام رێبەر ئەحمەد، بەربژێری پارتی و بەرهەم ساڵح، بەربژێرى یەکێتى دیارترینی ئەو بەربژێرانەن و زۆرترین چانسی بردنەوەیان هەیە.  بەپێی بڕیاری دادگەی فیدراڵیی عێراق، پێویستە لانیکەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن بۆئەوەی دانیشتنەکە بەڕێوەبچێت.  ئەمەش لە کاتێکدایە هاوپەیمانیی سێقۆڵیی نێوان پارتی دیموکراتی کوردستان و رەوتی سەدر و هاوپەیمانیی سەروەریی سوننەکان کەمتر لە ١٨٠ کورسییان لە پەرلەماندا هەیە، هەروەها چوارچێوەی هاوئاهەنگی رکابەری، کە لە هاوپەیمانیی دەوڵەتی یاسا و هاوپەیمانیی فەتح و چەند لایەنێکی دیکە پێکهاتووە دەڵێت، ١٣٠ پەرلەمانتاری لەگەڵدایە و دەتوانێت رێگربێت لە بەڕێوەچوونی دانیشتنی هەڵبژاردنی سەرۆککۆمار ئەگەر رەوتی سەدر بە مەرجی پێکهێنانی حکومەتی سازان رازی نەبێت.