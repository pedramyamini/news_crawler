رۆژی ١٨ ى ئایارى ٢٠٢٢، عەممار حەکیم، سەرۆکی رەوتی حیکمە لە راگەیێندراوێکدا رایگەیاند هەوڵى هەندێک لایەن و کەسایەتى سیاسەت رەتدەکەنەوە بۆ خزاندنى مەرجەعى باڵاى ئاینى بە ململانێ سیاسییەکانى ئێستا و سەرزەنشتیکردنى بەوەى هیچ بۆچوونێکى لەبارەى ئەو کێشەکان نەبووە، یان بەرپرسیارێتییەکى بخرێتە ئەستۆ، کە دەبێت چەند لایەنێکى سیاسی بیگرنە ئەستۆ لە رێگەى لێکتێگەیشتنى نێوانیان بۆ دۆزینەوەى دەرچەیەک بۆ ئەو چەقبەستوییە سیاسییەى، کە وڵاتى گرتووەتەوە.  عەممار حەکیم دەڵێت: "مەرجەعیەتى باڵاى ئاینى شیعە پێشتر و ئێستاش بەرگریکارى بەرژەوەندیى وڵات و هاووڵاتیان دەبێت و لەوە پاشگەز نابێتەوە. "  ئەو کاردانەوەیەى عەممار حەکیم لەپاش ئەوە بوو، کە مەحموود مەشهەدانی، ئەندامى پەرلەمانى عێراق و سەرۆکى پێشووترى پەرلەمان لە چاوپێکەوتنى تەلەفزیۆنیدا، گلەیی لە مەرجەعیەتى شیعە کرد و گوتی: "بێدەسەڵات بووە و نەیتوانیوە هیچ بکات، لەکاتێکدا دۆخەکە بەرەو هەڵدێران دەڕوات، کەی هەڵوێستى دەبێت؟ "  رۆژی ١٨ ى ئايارى ٢٠٢٢ مەحموود مەشهەدانی روونکردنەوەیەکى بڵاوکردەوە و تێیدا ئاماژەى بەوەدا کە ئەو گلەییکردنە لە مەرجەعەییەتى شیعە بەهۆى "خۆشەویستیەوە بۆ خۆشەویست و لە بچووکەوە بۆ گەورە بووە"، ئەو گوتانەى بۆ داواکردنى هاوکاری بووە لە مەرجەعیەتى ئاینى.