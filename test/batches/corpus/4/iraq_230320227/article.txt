ئەمڕۆ چوارشەممە، ٢٣ی ئاداری ٢٠٢٢، هەرێم کەمال ئاغا، سەرۆکی فراکسیۆنی یەکێتی نیشتمانی کوردستان لە پەرلەمانی عێراق سەبارەت بەشداری فراکسیۆنەکەیان لە دانیشتنی ٢٦ی ئاداری پەرلەمانی عێراق، کە تایبەتە بە هەڵبژاردنی سەرۆککۆماری عێراق بە (رووداو)ی راگەیاند: "وەک یەکێتی مەبەستمانە پێش ٢٦ی ئادار کورد بیر لەوە بکاتەوە رێککەوتنێک هەبێت، کە ئەوە کارێکی باشە، هەروەها بۆ یەکێتی گرنگە نێو ماڵی شیعە بگەنە رێککەوتن بەبێ رێککەوتنی ماڵی شیعە، ئێمە بەشداری دانیشتنی ٢٦ی ئادار ناکەین، کاتێک رێککەوتن بوو ئەو کات بەشدار دەبین. "  لە بارەی راگەیاندنی فراکسیۆنی گەورە لە لایەن شیعەوە، سەرۆکی فراکسیۆنی یەکێتی گوتی: "ئەگەر رەوتی سەدر لەگەڵ چوارچێوەی هاوئاهەنگی بگەنە رێککەوتنێک و وەک ماڵی شیعە گەورەترین کوتلە رابگەیێنن و لەسەر بەربژێری ئەنجوومەنی وەزیران رێکبکەون، کاریگەری لەسەر رێککەوتنی ماڵی کوردی کاریگەرییان دەبێت".  سەبارەت بە هەڵبژاردنی سەرۆککۆماریش لە دانیشتنەکەی ٢٦ی ئاداردا، هەرێم کەمال ئاغا گوتی: "ئەگەر رێککەوتن نەکرێت لە نێوان لایەنەکان، ئەوە هەڵبژاردنی سەرۆککۆماری عێراقیش دوادەخرێت، لە ئەنجامی رێکنەکەوتنی شیعەکان، وەکو یەکێتی دەبینە بەشێک لە تەواونەکردنی رێژەی یاسایی دانیشتنەکەی پەرلەمان".  هەروەها شێروان دووبەردانی، پەرلەمانتاری پارتی لە ئەنجوومەنی نوێنەرانی عێراق، لە بارەی ئەو کێشە و ناکۆکییانەی لە بەغدا هەیە بە (رووداو)ی گوت، "ئێمە وەک کوورد قوربانی کێشەکان و رێککنەکەوتنی نێوان چوارچێوەی هاوئاهەنگی و رەوتی سەدرین، ئەگینا هیچ کێشەیەکمان نییە. "  بەگوتەی سەرۆکی فراکسیۆنی یەکێتی: "رەنگە دوایین شەو شیعەکان لە نێو خۆیاندا رێکبکەون، ئەوەش ئاسانکاری دەکات بۆ هەڵبژاردنی سەرۆککۆمار و کۆی پرۆسەکە، هیوادارین کورد پێش ماڵی شیعە بگەنە رێککەوتن، ئەوەی لە بەغدا دەبینرێت ئەوەیە تاوەکو دوایین سات رێککەوتنی باش کراوە، هیوادارین ئەمجارەش بەوشێوەیە بێت".   ئەمڕۆ چوارشەممە شاندێکی پارتی بە سه‌رۆكایه‌تیی فازڵ میرانی و ئەندامیێتیی جه‌عفه‌ر ئیمینكی، ئەندامی مەکتەبی سیاسی، نازه‌نین وسو، ئەندامی سەرکردایەتی پارتی و عه‌ره‌فات كه‌ره‌م، بەرپرسی دۆسیەی عێراق لە بارەگای بارزانی گەیشتنە بەغدا.   شێروان دووبەردانی، لە بارەی سەردانی شاندی پارتی و کۆبوونەوەکانیان رایگەیاند: "ئەو شاندەی دوێنێ سێشەممە لەگەڵ رێبەر ئەحمەد هاتبوون لە بەغدا کۆمەڵێک کۆبوونەوەیان کردووە، بەڵام دوێنێ هیچ کۆبوونەوەیەک لەگەڵ چوارچێوەی هاوئاهەنگی نەکراوە، بڕیارە لە ئەمڕۆوە تاوەکو ٢٦ی ئادار زنجیرەیەک کۆبوونەوە بکرێت بۆ ئەوەی دانیشتنی ٢٦ی ئادار بەڕێوەبچێت و دەنگ بە بەربژێری پارتی بدرێت. چونکە بەگوێرەی ئەو پەیوەندییەی پارتی و رێبەر ئەحمەد لە بەغدا هەیانە کار دەکرێت بۆ ئەوەی لە هەڵبژاردن رێبەر ئەحمەد سەرکەوتوو بێت. "  دوێنێ چوارشەممە، رێبەر ئەحمەد، بەربژێری پارتی دیموکراتی کوردستان بۆ پۆستی سەرۆککۆماری عێراق گەیشتە بەغدا. بڕیارە رۆژی ٢٦ی ئادار کۆبوونەوەی ئەنجوومەنی نوێنەرانی عێراق بۆ هەڵبژاردنی سەرۆککۆمار بەڕێوەبچێت.  زیاتر لە ٥ مانگ بەسەر هەڵبژاردنی ١٠ی ئۆکتۆبەری ٢٠٢٢ تێپەڕدەبێت و هێشتا جگە لە دەستەی سەرۆکایەتیی پەرلەمان، نە سەرۆککۆمار هەڵبژێردراوە و نە حکومەت پێکهێنراوە.  هەرچەندە ٤٠ کەس خۆیان بۆ پۆستی سەرۆککۆماری عێراق بەربژێر کردووە، بەڵام رێبەر ئەحمەد، بەربژێری پارتی و بەرهەم ساڵح، بەربژێرى یەکێتى دیارترینی ئەو بەربژێرانەن و زۆرترین چانسی بردنەوەیان هەیە.