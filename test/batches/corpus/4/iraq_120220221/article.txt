ئیرەج مەسجدی، باڵیۆزی ئێران لە بەغدا رایگەیاند، مستەفا کازمی، سەرۆکوەزیرانی عێراق بەڵێنیداوە لە نێوەڕاستی مانگی سێی ئەمساڵەوە ڤیزە بۆ هاتووچۆ لە رێگە وشکانییەکانی نێوان هەردوو وڵات لابەرن و هاووڵاتییان دەتوانن بەبێ ڤیزە هاتووچۆبکەن.  مەسجدی مانگی ئۆکتۆبەری ساڵی ٢٠٢١ رایگەیاند، هاتووچۆ لە رێگە ئاسمانییەکانی نێوان ئێران و عێراق پێویستیی بە ڤیزە نییە و گەشتیاران و زیارەتکاران بەبێ ڤیزە دەتوانن هاتووچۆی هەردوو وڵات بکەن.  ئیبراهیم رەئیسی، سەرۆککۆماری ئێران ١٠ - ٠٢ - ٢٠٢١، کە ئەو کات سەرۆکی دەزگای داد بوو، سەردانی عێراقی کرد، لە کۆبوونەوە لەگەڵ مستەفا کازمی، سەرۆکوەزیرانی عێراقدا داوایکرد بۆ ئاسانکاریی لە هاتووچۆی زیارەتکاراندا ڤیزە لەنێوان هەردوو وڵاتدا هەڵگیرێت.  بەگوتەی مەسجدی تاوەکو پێش تەشەنەسەندنی کۆرۆنا، ساڵانە ٧ ملیۆن گەشتیار و زیارەتکار لەنێوان ئێران و عێراقدا هاتووچۆیان کردووە.