ئەمڕۆ سێشەممە، ١٥ی شوباتی ٢٠٢٢، سەرچاوەیەک لە نووسینگەی هومام حەموودی، سەرکردە لەچوارچێوەی هاوئاهەنگی بە تۆڕی میدیایی رووداوی راگەیاند: "دوێنێ شەو سەرکردەکانی چوارچێوەی هاوئاهەنگی لەماڵی بەڕێز هومام حەموودی لەبەغدا کۆبوونەوە بۆ باسکردنی دوایین پێشهاتەکانی پڕۆسەی سیاسی و هەڵبژاردنی سەرۆککۆماری عێراق و باسیان لەو داخرانە سیاسییە کردووە، کە عێراق تێیکەوتووە".  هەریەک لە هادی عامری، سەرۆکی هاوپەیمانیی فەتح، قەیس خەزعەلی، ئەمینداری عەسائیبی ئەهلی حەق و عەمار حەکیم، سەرۆکی رەوتی حیکمەی نیشتمانی و حەیدەر عەبادی، سەرۆکی هاوپەیمانیی قیوە دەولە، ئەبو جەعفەر ئەسەدی و فالح فەیاز و ئەبو کەڕار محەممەداوی بەشداری کۆبوونەوەکەیان کردووە.  سەبارەت بە دەستپێشخەرییەکەی چوارچێوەی هاوئاهەنگی، سەرچاوەکەی نووسینگەی هومام حەمودی گوتی: "باسی دەستپێشخەرییەکەی چوارچێوەی هاوئاهەنگی بۆ دەربازبوون لەو دۆخە چەقبەستووەی عێراق کرا و بڕیارە چوارچێوەی هاوئاهەنگی سەردانی لایەنەکان بکات بۆ مەبەستی وەرگرتنەوەی وەڵامەکانیان لەبارەی دەستپێشخەرییەکەوە".  رۆژی ٩ی شوبات، چوارچێوەی هاوئاهەنگی دەستپێشخەرییەکی سێ خاڵیی بۆ دەربازبوون لەدۆخی چەقبەستووی عێراق راگەیاند کە بریتی بوون لە بانگهێشتکردنی سەرجەم هێزەکان بۆ گفتوگۆ و دەستخستنی هاوبەشیی راستەقینە لە بەڕێوەبردنی وڵات، هەروەها دەستپێکردنی دیالۆگ لەبارەی پێکهێنانی گەورەترین فراکسیۆنی پەرلەمانی، لەگەڵ رێککەوتنی گەورەترین فراکسیۆن لەبارەی پێوەرەکانی سەرۆکوەزیرانی داهاتووی عێراق.  چوارچێوەی هاوئاهەنگی لە شەش لایەنی شیعە پێکدێت، کە بریتین لە دەوڵەتی یاسا بە سەرۆکایەتیی نووری مالیکی، هاوپەیمانیی فەتح بە سەرۆکایەتی هادی عامری، هاوپەیمانی قیوە دەولە بە سەرۆکایەتیی حەیدەر عەبادی و جوڵانەوەی عەتا و حیزبی فەزیلە، ئەو لایەنانە هەموو هەوڵێکیان دا ئەنجامی هەڵبژاردنی ١٠ی ئۆکتۆبەر رەتبکەنەوە، بەڵام لە هەوڵەکانیان سەرکەوتوو نەبوون.  لە دوای راگەیاندنی ئەنجامەنی هەڵبژاردنەکەی ١٠ی ئۆکتۆبەری ٢٠٢١ ە ئەنجوومەنی نوێنەران عێراقەوە هێشتا ناکۆکیی نێو  ماڵی شیعە لەنێوان موقتەدا سەدر، سەرکردەی رەوتی سەدر کە خاوەنی ٧٣ کورسیی پەرلەمانی عێراقە لەگەڵ لایەنەکانی چوارچێوەکە بەردەوامە و تائێستا تەنیا دەستەی سەرۆکایەتیی ئەنجوومەنی نوێنەرانی عێراق هەڵبژێردراوە.