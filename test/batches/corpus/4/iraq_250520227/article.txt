دکتۆر سەباح سوبحی، جێگری سەرۆکی لیژنەی نەوت و گاز رایگەیاند، "نەخێر ناکرێت ھێز بەکاربێنێت، حکومەتی فیدراڵی دەزانێت هەرێمی کوردستان کیانێکی فیدراڵییە و ناکرێت دەستدرێژی بکرێتە سەر کیانی فیدراڵی، چی لەڕووی دەستوور یان لە بابەتی نێودەوڵەتی جێگای قبووڵ نییە؛ دووەم ئەو کۆمپانیایانەی کە ھاتوون بەپێی یاسای نەوتی ھەرێمی کوردستانە و قبووڵکراون، ناکرێت ھەر کۆمپانیایەک ئیش بکات لەناو ھەرێمی کوردستان لە شەو و رۆژێکدا کۆتایی بە گرێبەستەکەی بێنن یان کۆمپانیای سۆمۆ کارەکان بگرێتەدەست و نەوت بفرۆشێت. ئەو سیستمەی فرۆشتنی عێراق جیاوازە لەگەڵ ئەوەی ھەرێمی کوردستان، کەواتە ئێمە دەبێت بڵێین پێویستیمان بەوەیە لێکتێگەیشتنێکی سیاسی ھەیە تاوەکو بتوانین ئەو کۆمپانیایانەی لە ھەرێمی کوردستان کار دەکەن زەرەرمەند نەبن. "  ١٥ ساڵە پرۆژەیاسای نەوت و گاز لە لیژنەی نەوت و وزە و سەرچاوە سرووشتییەکانی پەرلەمانی عێراق خول بۆ خول بۆ پەڕلەمانتاران بەجێدەھێڵدرێت، ھەرکاتێکیش بچووکترین کێشەی سیاسی لەنێوان حکومەتی ھەرێمی کوردستان و حکومەتی عێراق دروست ببێت بەغدا یەکەم بابەت دەستی بۆ ببات دژی ھەرێمی کوردستان، مەلەفی نەوت و گازە.  سەرەڕای ئەو شەڕی راگەیاندن و پشتیوانییە سیاسییەی حیزبە باڵادەستەکانی عێراق دژی داهاتی نەوتی هەرێمی کوردستان دەیکەن، هەموویان پێیانوایە بەدیلی بڕیارەکەی دادگەی فیدراڵی، رێککەوتنی هەولێر و بەغدایە.  فەیسەڵ حەسەن، پەرلەمانتاری دەوڵەتی یاسا دەڵێت، "حکومەتی ھەرێمی کوردستان لەسەر بنەمای دەستووری عێراق دامەزراوە، بۆیە بڕیارەکانی دادگەی فیدراڵی بڕیاری ئیلزامین بۆ ھەموو لایەک، لەنێویشیاندا ھەرێمی کوردستان، بۆیە پێموایە گەل و حکومەت لە ھەرێمی کوردستان رێز لە بڕیاری دادگە دەگرن، ئەگەریش لەڕێگەی بۆچوون و تێڕوانینەوە کێشەکە لەگەڵ حکومەتی ناوەند چارەسەر بکەن، باشتر دەبێت. ھیوادارین ھاوکاریی وەزارەتی نەوت بکەن بۆ یەکلاییکردنەوەی ئەو بابەتە و کۆتاییهاتنی، چونکە زۆری خایاند، ئەمڕۆ یان سبەی هەر دەبێت یەکلایی ببێتەوە. "  هەرچەند بڕیارەکانی دادگەی فیدراڵیی عێراق ئیلزامین و هیچ کەس و لایەنێک ناتوانێت هەڵیوەشێنێتەوە، بەڵام لە مێژووی ئەو دادگەیەدا دەیان بڕیاری جێبەجێ نەکراو دەبیندرێن کە بەرچاوترینیان بڕیاری ساڵی ٢٠١٩ یەتی تایبەت بە ماددەی ١٤٠ کە رایگەیاند، پێویستە جیبەجێ بکرێت و دوو کابینە بەڕێکران و هیچ هەنگاوێک نەنراوە.