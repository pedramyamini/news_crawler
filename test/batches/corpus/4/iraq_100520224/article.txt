سەید حوسێن موھەیمەن، جووتیار دەڵێت، "وشکەساڵیی ئێستا زۆرە، لەم ساتە ئاو نییە، ئەگەریش ھەبێت زۆر زۆر کەمە، ئینجا ئەم خۆڵبارینەش کاریگەری لەسەر کشتوکاڵ ھەیە، چونکە ئەگەر لەم خۆڵە کشتوکاڵ بە ئاو نەشۆردرێت، دەسووتێت، ئەگەر ئاو نەبێت جووتیار ناچارە وازی لێبهێنێت، جووتیاران زۆر وازیان لە کاری جووتیاری ھێناوە، نزیکەی ٥٠ % ـی جووتیاران وازیان لە زەوییەکانیان ھێناوە. "   بەپێی ئاماری بەڕێوبەرایەتیی کشتوکاڵی پارێزگای نەجەف، بۆ ساڵی ٢٠٢٠ زیاتر لە یەک ملیۆن دۆنم زەوی لە پارێزگاکە شیاوی  کشتوکاڵ بوون، بەڵام بەھۆی وشکەساڵییەوە زیاتر لە ٦٠ % ـی زەوییەکان کشتوکاڵی تێدا ناکرێت. "   بەپێی راپۆرتێکی پانێڵی هاوبەشی حکومەتەکان لەسەر گۆڕانی کەشوهەوا، نزیکەی ٩٢ % ـی خاکی عێراق لەژێر هەڕەشەی بەبیابانبوون دایە، ساڵانە ١٠٠ کیلۆمەتر چوارگۆشە لە عێراق دەبێتە بیابان.  پارێزگای نەجەف لەسەر ئاستی عێراق یەکەمە بۆ بەرھەمھێنانی سەوزە، بەڵام ماوەی دوو ساڵە وشکەساڵی، خۆڵبارین و نەبوونی پاڵپشتیی حکومەت بۆ کەرتی کشتوکاڵ، وایکردووە ئێستا بەشێک لە سەوزەش بە ناچاری ھاوردە بکەن.   عیماد عەبدوڵڵا، جووتیار باس لەوە دەکات، "کشتوکاڵ بەشێوەیەکی گشتی لە عێراق زۆر زۆر خراپە، بۆ نموونە ئێستا یەک تۆن پەینی کیمیایی گەیشتووەتە یەک ملتۆن و ٥٠٠ هەزار بۆ دوو ملیۆن دینار، ئەگەر کەرەستە بەم بڕە زۆرە بکڕین، چ قازانجێکی دەبێت، دواتر بەرووبوومی کشتوکاڵی زۆر زۆر لاوازە، کاری جووتیاری تەواو، تەنانەت داهاتی خۆشت دەرناکەیت. "  بەپێی دوایین ئاماری وەزارەتی کشتوکاڵی عێراق کە لە ساڵی ٢٠٢١ بڵاوکراوەتەوە، ٢٦ ملیۆن دۆنم زەوی لە عێراق دەتوانرێت کشتوکاڵی تێدا بکرێت، بەڵام نەبوونی پشتیوانیی حکومی بۆ جووتیاران و وشکەساڵی، وایکردووە ٤٥ % ـی زەوییە کشتوکاڵییەکان بەکارنەهێندرێن.