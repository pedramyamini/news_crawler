مستەفا کازمی، سەرۆکوەزیرانی عێراق داوا لە هێزە سیاسییەکان دەکات هەوڵەکانیان چڕبکەنەوە بۆ پێکهێنانی حکومەتێکی بەهێز و چالاک، کە خزمەت بە هاووڵاتییان و وڵات بکات و دەشڵێت، لە چوارچێوەی رێککەوتنی چینی دا، دەستیان بە دروستکردنی ١٠٠٠ قوتابخانە کردووە.  سەرۆکوەزیرانی عێراق لە دەستپێکی کۆبوونەوەی رۆژی سێشەممە ٠١ - ٠٣ - ٢٠٢٢ی ئەنجوومەنی وەزیرانی عێراقدا رایگەیاند، ئەمڕۆ عێراق بە دۆخێکی هەستیاردا تێدەپەڕێت، پێویستە هەموو هێزە سیاسییەکان هەوڵەکانی خۆیان چڕبکەنەوە، بۆ پێکهێنانی حکومەتێکی چالاک و بەهێز، کە خزمەت بە هاووڵاتییان و وڵات بکات.  کازمی ئاماژەی بەوەش کرد، جارێکی دیکە داوا لە هێزە سیاسییە نیشیمانییەکان دەکات لە ئاست بەرپرسیارێتیی پێکهێنانی حکومەتێکی بەهێز و چالاک بن، کە بتوانێت خزمەتگوزاری پێشکێشی گەلی عێراق بکات و رەوڕەوەی گەشەی ئابووریی وڵات پێشبخات.  فەرماندەی گشتیی هێزە چەکدارەکانی عێراق ئەوەشی خستەڕوو، لە ماوەکانی رابردوودا هێزە ئەمنییەکان بە هەموو جۆرەکانیەوە سەرکەوتووبوون لە کوشتن و دەستگیرکردنی ژمارەیەک چەکداری رێکخراوی داعش، کە ئەوەش بووەتە هۆی لەباربردنی هەموو هەوڵەکان بۆ دووبارە گەڕانەوەی هێزی رێکخراوی داعش، هەموو هێزەکان رۆڵیان هەبووە لە سوپای عێراق، دەزگای دژە تیرۆر، فەرماندەیی ئۆپەراسیۆنە هاوبەشەکان، حەشدی شەعبی، پێشمەرگە و دەزگای ئاسایشی نیشتمانی و هەواڵگریی وەزارەتی ناوخۆ و هێزەکانی دیکە.  لە بەشێکی دیکەی قسەکانیدا، سەرۆکوەزیرانی عێراق ستایشی رۆڵی مامۆستایانی کرد و گوتی، "مامۆستایان بەشێکی دانەبڕاوی دروستکردنی ناسنامەی نیشتمانیمانن، ئەگەر بێتو رۆڵە و نەوەکانمان ئەمانەت بێت و لە گەردنمان بێت، ئەوا مامۆستایان خۆیان خاوەن ئەو ئەمانەتەن".  کازمی باسی ئەوەی کرد، "کەرتی پەروەردە وەکو کەرتەکانی دیکە بەدەست گرفتەکان ناڵاندوویەتی و مافیای گەندەڵی هەیە، بەڵام گیانی نیشتمانی و بەرپرسیارێتیی مرۆڤایەتی، چینێکی فراوانی مامۆستایانمان ئەمەیان رەتکردووەتەوە".  سەرۆکوەزیرانی عێراق گوتیشی، لەو حکومەتەدا دەستیانکردووە بە دروستکردنی ١٠٠٠ قوتابخانە لە چوارچێوەی رێککەوتنی چینی دا، حکومەت بەرپرسیارێتیی تەواو لەئەستۆ دەگرێت، لەگەڵ ئەوەی ئەرکی سەرەکیی حکومەت لەو قۆناخە راگوزەرەدا بەڕێوەبردنی هەڵبژاردنی پێشوەخت بوو، کە بەڕێوەشی برد، بەڵام بەرپرسیارێتیی تەواویان گرتووەتە ئەستۆ لە کەرتە گرنگە جیاوازەکاندا.  مستەفا کازمی جەختی لەوەش کردەوە، حکومەت پابەندە بە هەموو رێککەوتن و یاداشتەکانی لێکتێگەیشتن لەگەڵ هەر دەوڵەتێک کرابێت، بە شێوەیەک کە لە بەرژەوەندیی عێراق و خەڵکەکەی و هەڵسانەوەی وڵات بێت.