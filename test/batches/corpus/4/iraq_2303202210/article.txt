پارتی دیموکراتی کوردستان بە دوو شاندی جیاواز لە بەغدایە تاوەکو لەگەڵ لایەنە سیاسییەکان گفتوگۆ بکەن بۆ ئەوەی بەشداربن لە کۆبونەوەی رۆژی شەممە و دەنگ بە رێبەر ئەحمەدی بەربژێریان بدەن، تاوەکو ئەم ساتە ھیچ رێکەوتنێک لەنێوان پارتی و یەکێتیدا نییە و ھەر کەس بۆخۆی دەنگ کۆدەکاتەوە.   سەباح سوبحی، پەرلەمانتاری پارتی دەڵێت، "ئامانجی سەرەکیی ئێمە ئەوەیە پرۆسەی دیموکراسی بەردەوام بێت لەنێو پرۆسەی سیاسی عێراقدا، تاوەکو ئێستا بەداخەوە ھیچ رێکەوتنێک و دانیشتنێک نییە لەگەڵ یەکێتی نیشتمانی کوردستان، داوا دەکەین یەکێتی وەک لایەنەکانی دیکە بڕوا بە بەربژێری ئێمە بکەن و دەنگی پێ بدەن تاوەکو ماڵی کورد لەوە زیاتر پەرتەوازە نەبێت. "  چوارچێوەی ھاوئاھەنگی چاوەڕێی رێکەوتن دەکات لەگەڵ رەوتی سەدر ئەگەر نا دەڵێن، بە یەک لەسەر سێی ئامادەبووان ریگە نادەن رێژەی یاسایی تەواو بێت تاوەکو کۆبوونەوەی تایبەت بە ھەڵبژاردنی سەرۆککۆمار پەکبخرێت.   عەتوان عەتوانی، پەرلەمانتاری دەوڵەتی یاسا باس لەوە دەکات، "زۆرینەی کوتلە سیاسییەکان و پێکھاتەکانی عێراق گەیشتووینەتە ئەو بڕوایەی حکومەتی تەوافوقی پێکبھێنرێت، بەمەش بە ئاسانی سەرۆککۆمار ھەڵدەبژێردێت، بەڵام ئەگەر ھەر لەسەر ئەوە بمێننەوە، حکومەتی زۆرینە پێکبھێنرێت و بەشێک لە کوتلە سیاسییەکان دوور بخرێنەوە و بەشداری حکومەت نەکەن، پێموانییە کۆبوونەوەی پەرلەمان رێکبخرێت، چونکە رێژەی یاسایی تەواو نابێت. "   ھاوپەیمانی لەپێناو گەل کە لە نەوەی نوێ و ئیمتداد پێکدێن ژمارەیان ١٨ پەرلەمانتارە و بەشداری کۆبونەوەکە دەکەن، بەڵام دەنگ بە بەرژێری خۆیان دەدن کە رێبوار ئەوڕەحمانە، سەربەخۆکانیش کە ژمارەیان ٣٠ پەرلەمانتارە بەھەمانشێوە بەشدار دەبن، بەڵام خۆیان یەکلایی نەکردووەتەوە دەنگیان بۆ کێ دەبێت.   سەجاد سەلامی، پەرلەمانتاری سەربەخۆ ئاماژە بەوە دەکات، "تاوەکو ئێستا رێکەوتنی سیاسی لەگەڵ لایەنێکی سیاسی دیاریکراو نییە بۆ دەنگدان، بەڵام پێمان باشە ھەڵوێستەکان تاکەکەسیی و پەرشوبڵاو نەبن، بەڵکو یەکگرتوو بێت بە تایبەتی بۆ سەربەخۆکان، ئەویش بەمەبەستی بەشداریکردن و دەنگدان، جا بۆ بەربژێرەکەی یەکێتی نیشیمانی بێت یاخود بۆ بەربژێرەکەی پارتی دیموکراتی کوردستان. "   بەپێی بەدوا داچوونەکان ٧٤ پەرلەمانتاری رەوتی سەدر، ٣١ پەرلەمانتاری پارتی، ٧٠ پەرلەمانتاری سوننەکان، ٤٨ پەرلەمانتاری ھاوپەیمانی لەپێناو گەل و سەربەخۆکان بەشداریی کۆبونەوەکەی رۆژی شەممە دەکەن، بەوەش ژمارەیان دەگاتە ٢٢٣ پەرلەمانتار و رێژەی یاسایی تەواو دەبێت.