ئەمڕۆ شەممە ٠٥ - ٠٢ - ٢٠٢٢، حاکم رزگار محەممەد ئەمین، بەربژێری سەرۆککۆماری عێراق کۆنگرەیەکی رۆژنامەڤانی لەبارەی خستنەڕووی کارەکانی لە داهاتوودا ئەنجامدا.  حاکم رزگار محەممەدئەمین رایگەیاند: "عێراق ئێستا وڵاتێکە دەکرێت بڵێی نادەوڵەتە، تەنیا بە شێوە دەوڵەتە. هەموو دەسەڵاتەکان تێیدا شێواوە، ئابووری تێیدا شێواوە، باری ئەمنی ناجێگیرە، پەیوەندییەکانی لەگەڵ دەرەوە پێویستی بە پێداچوونەوە هەیە، پەیوەندییەکانی نێوان هەرێمی کوردستان و بەغدا لە بەرزی و نزمیدایە. دەستوور لە زۆر دەقیدا شکێندراوە، رەوشی مافی مرۆڤ لە عێراق ناجێگیرە، باری دادپەروەری دەتوانی بڵێی پێویستی بە پێداچوونەوە هەیە".  حاکم رزگار محەممەد ئەمین ئاماژەی بەوەش دا، دەسەڵاتی سەرۆککۆمار بۆ پاراستنی دەستوورە، دەکرێت سەرۆککۆمار بەپێی ئەو توانایەی کە هەیەتی جێ دەستی دیار بێت. "هیوادارم منیش لەو تێکۆشانە ئەگەر توانیم بگەمە ئەو جێگەیە هەوڵ و توانای خۆم بخەمە گەڕ بۆ ئەوەی خزمەتی خەڵکی عێراق و کوردستان و مرۆڤایەتی پێ بکەم بەبێ جیاوازی نەتەوەکان و ئایین و مەزهەب و عەشیرەت و تائیفە، بەڵکو تەنیا مامەڵەکردنمان لەگەڵ تاک بێت. تاک خاوەنی هەموو مافێکە ئەو مافانەی لە دەستوور پێی دراوە وەکو هاووڵاتییەکی عێراقی".   لەبارەی کارەکانی وەکو بەربژێری سەرۆککۆمار، حاکم رزگار گوتی: "هیچ کارێکم بۆ خۆم نەکردووە، هەزار دیناری چاپیشم خەرج نەکردووەم هیچ هەوڵێکیشم نەداوە، لەنێو میللەتەوە پشتگیری دەکرێم، خەڵکە من بە شایستە دەزانن، رابردووی پیشەیی خەڵکیش رۆڵ دەبینێت، هەروەها نەچوومەتە هیچ دانوستاندنێک لەسەر ئەو بابەتە و ناشچم لە کەسێک بپاڕێمەوە و بڵێم ئەوەم بۆ بکە و ئەوەم بۆ مەکە، بەڵام توانا و لێهاتوویی و خزمەتی خۆم خستووەتە بەردەمی ئەو میللەتە کێ بەرگری بکات ماڵی ئاوابێت".  سەبارەت بە تێڕوانینیشی لەسەر پێکهێنانی حکومەتێکی زۆرینەی نیشتمانی یان سازان، بەربژێرەکەی سەرۆککۆمار دەڵێت: "بۆ ئیدارەدانی دەوڵەتێکی دروست خەڵک بچێتە کێبڕکێیەکی دیموکراسییانەی جوانەوە، ئەوەشی کە ئۆپۆزیسیۆنە، ئۆپۆزیسیۆنێکی بونیادنەری رێکوپێک بێت بۆ پێشخستنی حکومەتەکە و خۆیشی ئامادە بکات بۆ وەرگرتنی حکوم لە دەرفەتێکی دیکەدا. پێکهێنانی حکومەتێک لەسەر بنەمای رێککەوتن و پێدانی پۆست بە لایەنەکان بۆ رازیکردنیان، ئیدارەی وڵاتەکە رەنگە پێشکەوتن بەخۆیەوە نەبینێت. بۆیە من لەگەڵ ئەوەم حکومەت کێ زۆرینە بوو، کێش ئۆپۆزیسیۆن بوو شتێکی ئاسایی بێت، حکومەتی زۆرینە رێز لە ئۆپۆزیسیۆن بگرێت، دیموکراسیەت لەوە گەشە دەکات کە حیزبی زۆرینە و کەمینە هەبێت".  سەبارەت بە خۆبەربژێرکردنی لە دەرەوەی حیزبەکان و هۆکارێک بۆ لێکترازانی نێو ماڵی کورد، حاکم رزگار دەڵێت: "بە پێچەوانەوە خۆ کاندیدکردنی من رەنگە ببێتە مایەی یەکخستنی ماڵی کوردی، ئەگەر لە کاتێکدا حیزبە گەورەکان خۆیان لەسەر کاندیدێک رێکنەکەوتن، من کاندیدێکی هاوبەشی هەردوولا بم، کاندیدی خەڵکی کوردستان و عێراق بم، لەو سۆنگەیەوە بە نیەتێکی خاوێنەوە سەیر بکرێت، بە پێچەوانەوە دەبێتە هۆی یەکخستنی ماڵی کوردی".