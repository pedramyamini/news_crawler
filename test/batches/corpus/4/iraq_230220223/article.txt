عەدنان بورهان جحێشی، پەرلەمانتاری هاوپەیمانیی تەقدووم دەڵێت: "پێموایە پێشهاتێکی مەترسیدارە کە سەرۆککۆمار لە وادەی خۆیدا هەڵنەبژێردراوە، بە یەکلاکردنەوەی پرسی دووبارەکردنەوەی دەرگەی خۆبەربژێرکردن بۆ پۆستی سەرۆککۆمار لەلایەن دادگەی فیدڕاڵیی عێراقەوە، ئەوە هێزە سیاسییەکان ناچار دەبن سەرۆککۆمار هەڵبژێرن، خۆپێشاندەران و خەڵک چاوەڕێی هەڵبژاردنی سەرۆککۆمار و پێکهێنانی حکومەت دەکەن، نابێت ئەمە لەیاد بکەین کە ماوەیەکی زۆرە بۆشایی چاودێری و یاسادانان هەیە، ئێستاش حکومەت بەبێ هیچ چاودێرییەک کاردەکات. "   بەپێی دەستووری عێراق، دوای هەڵبژاردنی سەرۆککۆمار، دەبێت سەرۆککۆماری نوێ لە ماوەی ١٥ رۆژدا بەربژێری گەورەترین فراکسیۆنی پەرلەمانی بۆ پێکهێنانی حکومەت راسپێرێت، لەکاتێکدا بەهۆی ناکۆکی نێوان چوارچێوەی هاوئاهەنگی و رەوتی سەدرەوە نەتوانراوە گەورەترین فراکسیۆنی پەرلەمان پێکبهێنرێت.     عەلی سوهێب، شرۆڤەکاری سیاسییە و دەڵێت: "ئێستا دوو رێگەمان لەبەردەمە، سازانکردن ئەگەر سزانی ناچاریش بێت، یاخود نادەوڵەتی، نادەوڵەتیش بریتییە لە پوچەڵکردنەوەی پرۆسەی سیاسی، بەداخەوە ئەمڕۆ لە پرۆسەی سیاسیدا نەریت لە پێش چوارچێوەی دەستوورییە، ئەمە هەڵەیە و سەرجەم لایەنە سیاسییەکان نەیانتوانیوە ئەم گرفتە چارەسەر بکەن، ئەمڕۆ دوو بژاردەیە یان هەنگاونان بەرەو دەستوور کە خاڵی یەکلاکەرەوە بێت لەنێوان بڕیارە سیاسییەکان، یاخود پەنا ببەینە بەر نەریتی  سیاسی، ئەمەش دۆخی وڵاتی خراپتر کردووە. "    حکومەتی ئێستای عێراق کاربەڕێکەرە، بۆیە ناتوانێت هیچ پرۆژەیاسایەک رەوانەی پەرلەمان بکات، بەو هۆیەوە تاوەکو ئێستا ئەمساڵ عێراق بێ یاسای بودجەیە، تەنیا لەسەر بنەمای یەک لەسەر دوازدەی بودجەی ساڵی ٢٠٢١ کاردەکات و ناتوانێت هیچ پرۆژەیەکی وەبەرهێنانیش بکات.   ئەمیر عەلی، هاووڵاتییەکی عێراقییە و باسی لەوە کرد: "هیوادارین حکومەت پێکبهێنن و بودجە پەسند بکەن، سەیری گەنجان بکەن بێ ئیش و کارن، ئەمانە کەسوکار، برا و دراوسێیانن و دەرچوون، تۆ پەرلەمانتاری ئەگەر بڕوانامەکەت نەبوایە چۆن دەگەیشتییە ئەم قۆناخە. "  بەبڕیاری دادگەی باڵای فیدراڵیی عێراق، لە کۆبوونەوەی پەرلەماندا بۆ هەڵبژاردنی سەرۆککۆمار، دەبێت لانیکەم ٢٢٠ پەرلەمانتار ئامادەبن، ئەوەش گرفتی لە بەردەم لایەنەکان دروستکردووە، چونکە تاوەکو ئێستا هیچ کامێکیان ناتوانن ئەو ژمارەیە کۆبکەنەوە.