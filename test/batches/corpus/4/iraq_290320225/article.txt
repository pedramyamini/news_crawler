ئیسماعیل سایە میر، کارگێڕی لقی پارتی لە بەغدا بە رووداوی گوت، "نامانەوێت بارەگاکەمان بمێنێت و ئەوە دەیڕوخێنین، با ئەمە شاھێد بێت لەسەر ئەوەی ئەمەیە حاڵی دیموکراسییەت لە عێراق، ئەوەیە مافی مرۆڤ لە عێراق، دێن و دژی ئەو حزبە نیشتمانپەروەرە دەجوڵێنەوە، ئێمە تەنانەت چالاکییەکانیشمان راگرتووە، ھەڵوێستمان ئەوێت، حکومەت ھەڵوێستی نییە، حزبەکان کوا لە کوێن؟ ئێمە حیزبێکی نیشتمانیین با ھەموو دنیا بزانێت ئەمەیە دیموکراسییەت لە عێراق. "   لە یەکەم کاردانەوەی رووخاندنی بارەگای لقی پێنجی پارتی لە بەغدا، ھاوپەیمانیی سەروەریی سوننەکان لەسەر زاری بەرپرسی نوسینگەی خەمیس خەنجەر رایگەیاند، "کاتێکی خەمناکە کە بەمشێوەیە سووتاندن و رووخاندنی بارەگای پارتی دەبینین، لەکاتێکدا هەرێمی کوردستان ھەمیشە باوەشی بۆ سەرجەم ھێزە عێراقییەکان کراوەیە. "   ئەو نیگەرانیی و ھەڵوێستانەی پارتی لە کاتێکدایە کە بڕیارە رۆژی چوارشەممە ٣٠ - ٠٣ - ٢٠٢٢ پەرلەمانی عێراق بە مەبەستی هەڵبژاردنی سەرۆککۆمار کۆببێتەوە. پەرلەمانتارێکی پارتیش دەڵێت، ئەوەی روویداوە پەیوەندیی بە کۆبوونەوەی پەرلەمان نییە.  شێروان دووبەردانی، پەرلەمانتاری پارتی لە ئەنجوومەنی نوێنەرانی عێراق بە رووداوی گوت، "بڕیاری کۆتایی لای جەنابی سەرۆک و مەکتەبی سیاسییە، چاوەڕێین بزانین چی بڕیارێک دەدەن، ئێمەش بەردەوامین لە ئیش و کاری خۆمان لە پەرلەمان، ھاوپەیمانێتییەکەشمان رۆژ بە رۆژ بەھێزتر دەبێت، ئەمە پەیوەندیی نییە بە کۆبوونەوەی چوارشەممە، ئەوەی روویداوە بەھۆی کەسێکەوە بووە کە قسەی کردووە و ھیچ پەیوەندیی بە پارتییەوە نییە، ئەوەشمان بۆ ھەموو لایەک روونکردووەتەوە. "   ھەرچەندە مستەفا کازمی، سەرۆکوەزیرانی عێراق لیژنەی لەسەر ھێرشکەی سەر لقی پارتی پێکھێناوە و ئەو ئەفسەرانەشی رووبەڕووی لێپێچینەوە کردووەتەوە کە لەو ساتەدا ئێشکگربوون، بەڵام پارتی متمانەی نییە ھیچ ئەنجامێکی ھەبێت، بەو پێیەی پێشتریش ھێرشکراوەتەوە سەربارەگاکەیان و لیژنەش پێکھێنراوە، بەڵام بێ ئەنجام بووە.