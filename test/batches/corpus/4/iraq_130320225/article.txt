عائید هیلالی، ئەندامی چوارچێوەی هاوئاهەنگی بە رادیۆی رووداوی راگەیاند: "پێموایە بەم نزیکانە حکومەت پێکدێت. بەربژێرەکەی رەوتی سەدر کە جەعفەر سەدرە کەسێکە لەلای هەموو لایەنەکان پەسندکراوە ئەگەر هیچ کێشەیەکی دیکەی نەبێت".  هیلالی گوتیشی: "پێموایە ئێستا لایەنە شیعەکان بیر و بۆچوونەکانیان زۆر لە یەکدی نزیک بوونەتەوە. رەنگە هەمان شت بۆ ماڵی کوردیش بێتە ئاراوە و لەسەر بەربژێرێکی دیاریکراو رێکبکەون و ئەو بۆشاییە دەستوورییە نەمێنێت کە دروست بووە. "  ئەو ئەندامەی چوارچێوەی هاوئاهەنگی ئەوەی خستەڕوو کە بۆ پۆستی سەرۆککۆمار چوارچێوەی هاوئاهەنگی جەخت لەوە دەکاتەوە کە دەبێت کەسێک بێت ماڵی کورد خۆیان پەسندیان بێت تاوەکو ئەمانیش بەئاسانی دەنگی بۆ بدەن.    لەبارەی پەیوەندییە تەلەفۆنییەکەی موقتەدا سەدر بۆ نووری مالیکییەوە ئاماژەی بەوەدا کە ئەو پەیوەندییە وایکرد چەقبەستووییە سیاسییەکە نەمێنێت کە ئەمەیش لە ئەنجامی هەستکردن بە پەرپرسیارێتی و ئەو هەوڵانەوە بوو کە بۆ چارەی کێشەکان دەدران.  حائید هیلالی روونی کردەوە، بیرۆکەی ئەو تەلەفۆنە بۆ ئەوەبوو زەمینەسازی بکرێت و رێگە خۆش بکرێت بۆ کۆبوونەوەی فراوانی لایەنەکان، ئەوە هەنگاوێکی ئێجگار گەورە بووە و هەموو هەوڵێک بۆ ئەوەیە کۆبوونەوە لەسەر ئاستی باڵا بکرێت.  رۆژی پێنجشەممە ٢٠٢٢/٠٣/١٠ موقتەدا سەدر، رێبەری رەوتی سەدر بە تەلەفۆن قسەی لەگەڵ سەرۆک بارزانی، نووری مالیکی و محەممەد حەلبووسیدا کرد و رەوشی سیاسیی عێراقیان تاوتوێ کرد.