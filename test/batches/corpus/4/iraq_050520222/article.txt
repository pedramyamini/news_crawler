لە کۆی ١٨ پارێزگای عێراق و هەرێمی کوردستان، هاووڵاتییانی شەش پارێزگا، لەنێویاندا بەغدا و ناوچەکانی رۆژئاوای ئەنبار شەپۆلێکی چڕی خۆڵبارین ئاسمانەکەیانی داپۆشیوە.  دەسەڵاتداران لە پارێزگاکانی ئەنبار و کەرکووک داوایان لە خەڵک کردووە کە لە ماڵەکانیاندا بمێننەوە. ئەنەس قەیس، بەرپرس لە تەندروستیی ئەنبار بە میدیای فەرمیی عێراقی راگەیاندووە، نەخۆشخانەکانی ئەنبار پێشوازییان لە زیاتر لە ٧٠٠ کەس کردووە کە بەهۆی خۆڵبارینەوە تووشی تەنگەنەفەسی بوون.  بەپێی میدیای فەرمیی عێراق، لە پارێزگای سەڵاحەدین ٣٢٢ کەیسی تووشبوون بە تەنگەنەفەسی بەهۆی خۆڵبارین لە نەخۆشخانەکان تۆمارکراون، لە هەریەکە لە دیوانیە و نەجەفیش نزیکەی ١٠٠ کەیسی تووشبوون بە تەنگەنەفەسی بە هەمان هۆکار تۆمارکراون.  سەباح زاملی، بەڕێوەبەری گشتیی تەندروستیی دیوانییە رایگەیاند، لە تەواوی پارێزگاکەدا زیاتر لە ١٠٠ کەس بەهۆی تەنگەنەفسییەوە سەردانی نەخۆشخانەیان کردووە کە لەنێویاندا منداڵیش هەن.  ئەمڕۆ پێنجشەممە ٥ی ئایار لە راگەیێندراوێکدا نەخۆشخانەی فێرکاریی یەرمووک لە شاری بەغدا رایگەیاند، لە کاژێرەکانی رابردوودا بەهۆی تەنگەنەفەسییەوە ٦٠٠ کەس سەردانی بەشی فریاکەوتنی نەخۆشخانەکەیان کردووە، نزیکەی ٨٥ % یان نەخۆشخانەیان جێهشتووە، تاوەکو ئێستا هیچ مردنێکی بەهۆی خۆڵبارین و تەنگەنەفسییەوە تۆمارنەکراوە.  لە چەند ساڵی رابردوودا عێراق رووبەڕووی کەمبارانی و بەرزبوونەوەی پلەکانی گەرما بووەتەوە، ئەوەش کاریگەریی گەورەی لەسەر کەشوهەوا و ژینگەکەی هەبووە.  شارەزایان باس لەوە دەکەن، فاکتەری وەکو خۆڵبارین، هەڕەشەن بۆ دروستبوونی کارەساتی کۆمەڵایەتی و ئابووری.  مانگی تشرینی دووەمی ٢٠٢١ بانکی جیهانی هۆشداریی دا لەوەی عێراق تاوەکو ساڵی ٢٠٥٠ رووبەڕووی کەمبوونەوەی سەرچاوەکانی ئاو دەبێتەوە بە رێژەی ٢٠ %. لە سەرەتای مانگی نیسانی ٢٠٢٢ بەرپرسێکی حکومەتی عێراق هۆشداریی دا لەوەی لە دەیەکانی داهاتوودا عێراق لە ساڵێکدا رووبەڕووی ٢٧٢ رۆژ لە خۆڵبارین دەبێتەوە.  وەزارەتی ژینگەی عێراق دەڵێت، دەکرێت دۆخی کەشوهەوا بە زیادکردنی رووبەری سەوزایی و چاندنی درەخت بەرەو باشتربوون ببرێت.  عامر جابری، گوتەبێژی دەستەی کەشوهەوای عێراق بە تۆڕی میدیایی رووداوی راگەیاند، بەهۆی ناسەقامگیری لە کەشوهەوا، خۆڵبارین لە وڵات زیادیکردووە؛ هۆکارەکەشی دەگەڕێتەوە بۆ ئەو نزمە پاڵەپەستۆیەی کە لە باکووری ئەفریقاوە رووی لە عێراق کردووە، لە رۆژی شەممەی رابردووەوە کاریگەرییەکانی بەسەر عێراق دەرکەوتوون، ئەمەش تەوژمێکی هەوای وشک لەگەڵ خۆی دەهێنێت لە بای باشووری رۆژهەڵات، کە خێراییەکەی لە کاژێرێکدا ٢٠ بۆ ٣٠ کیلۆمەتر دەبێت؛ سەرەتا دوێنێ ئەم خۆڵبارینە کاریگەریی بەسەر ناوچەکانی باشووری عێراق دروستکرد، دواتر ناوچەکانی ناوەڕاستی عێراق و هەرێمی کوردستانیشی گرتەوە.  گوتەبێژی دەستەی کەشوهەوای عێراق ئاماژەی بەوەش کرد، پێشبینی دەکرێت ئەو شەپۆلی خۆڵبارینە وردە وردە لە ئێوارەی ئەمڕۆ پێنجشەممەوە کەم ببێتەوە و پلەی گەرماش داببەزێت.  لەبارەی سەرچاوەکانی ئەو خۆڵبارینە، عامر جابری ئەوەی خستەڕوو، دوو سەرچاوەی سەرەکیی خۆڵبارین هەن، یەکەم: دەرەکی، بەتایبەتی لە باکووری ئەفریقا لە بیابانی گەورە، ئەو تەوژمە گەرم و وشکە لەگەڵ خۆی دەهێنێت، بەتایبەتی کاتێک بە دوورگەی عەرەبی تێدەپەڕێت و خاسیەتی ئەوێ لەگەڵ خۆی هەڵدەگرێت لە خۆڵبارین و پلەی گەرما. دووەم سەرچاوەش: لە ناوخۆی وڵاتە لە رۆژئاوای عێراق.  هەر سەبارەت بە هۆکارەکانی ئەو خۆڵبارینانە، گوتەبێژی دەستەی کەشوهەوای عێراق روونیکردەوە، عێراق یەکێکە لەو پێنج وڵاتەی لەژێر کاریگەریی گۆڕانکاریی کەشوهەوادان، ئەمەش وێڕای بەبیابانبوون و کەمبارانی و کەمئاوی، هەندێک لە رووبارەکان وشکیان کردووە و نەبوونی پشتێنەی سەوز، کەمبوونەوەی زەویی کشتوکاڵی و دروستکردنی کۆمەڵگەی نیشتەجێبوون، کە ئەمە گەورەترین هەڵە و کارەساتە، چونکە ناوچە کشتوکاڵی و درەختەکان دەبنە بەربەستێک لەبەردەم خێرایی با و کەمیدەکەنەوە، بۆیە ئێستا خاک فشۆڵ بووە و لەگەڵ هەر بایەک تۆز و خۆڵ دروستدەکات.