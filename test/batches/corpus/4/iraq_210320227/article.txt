ئەمڕۆ دووشەممە، ٢١ی ئاداری ٢٠٢٢، کەتیبەکانی ئەبو موهەندیس لە راگەیێنراوێکدا داوا لە ئەندامانی هێزە ئەمنییەکان دەکات ماوەیەک لە دووریی نێوان خۆیان و ئۆتۆمبێلەکانی هێزەکانی هاوپەیمانان و کەرەستەکانیان لەعێراق بهێڵنەوە، ئەوەش وەکو ئاماژەیەک بۆ کردنە ئامانجیی ئەو هێزانە لەلایەن ئەو گرووپە چەکدارەی هێشتا خۆی بە تەواوی ئاشکرا نەکردووە، جگە لەوەی دەڵێت: دژایەتیی هێزەکانی هاوپەیمانان و ئەمریکییەکان دەکەن لە عێراقدا".  گرووپەکە ئەمریکای بە" گەورەترین شەیتان" ناوهێناوە و دەڵێت: "دەبێت کۆمپانیاکانی گواستنەوە و پاسەوانێتیش ئەوانەی خزمەتگوزاری پێشکەشی هێزە داگیرکەرەکانی ئەمریکا دەکەن، ئاگایان لەخۆیان و ئەو ئاگادارکردنەوە بۆ ئەوانیشە".  لە کۆتایی راگەیێنراوەکەیدا گرووپی ئەبو مەهدی موهەندیس، کە بەناوی جێگری پێشووی سەرۆکی دەستەی حەشدی شەعبییەوە کراوە، دەڵێت: "هەتا دەتوانن خۆتان لە هێزەکانی داگیرکەر بەدووربگرن و داوا لە خودا دەکەین ئەوانەی خزمەتی داگیرکەر دەکەن بەهۆش خۆیان بێنەوە"، ئەوەش وەکو ئاماژەی هەڕەشەکردن لەو کەس و کۆمپانیایانەی لەگەڵ هێزەکانی هاوپەیمانان و ئەمریکا کاردەکەن.  لەساڵی ٢٠٢١ و پێش کشانەوەی هێزەکانی ئەمریکا و هاوپەیمانان لەعێراق، چەندین گرووپی چەکداری نەناسراو لەعێراق خۆیان راگەیاند و هێشتا شوێنیان دیارنییە و ناشزانرێت لەکوێوە پشتیوانی وەردەگرن بۆ کارەکانیان، بەشێکیشیان چەند جارێک بەرپرسیارێتی هێرشەکانی سەر هێزەکانی هاوپەیمانان و هەولێرێشیان لە ئەستۆ گرتووە، چەند جارێکیش ئەو گرووپانە پشتیوانیی ئێرانیان کردووە و لە هێرشەکەی ١٣ی ئەم مانگەی سەر شاری هەولێریش بەشێکیان پشتیوانی ئێرانیان کرد.  رۆژی ٣ی کانوونی دووەمی ساڵی ٢٠٢٠، بە فەرمانی دۆناڵد ترەمپ، سەرۆکی پێشووی ئەمریکا، لە نزیک فڕۆکەخانەی بەغدا کاروانی ئۆتۆمبێلەکانی قاسم سولەیمانی و ئەبو مەهدی موهەندیس بە درۆن کرایە ئامانج و لە ئەنجامدا هەردووکیان لەگەڵ ژمارەیەک لە هاوکارەکانیان کوژران، ئەوەش کاردانەوەی تووندی ئێرانی لێکەوتەوە و لە تۆڵەی ئەوەدا ژمارەیەک مووشەکی ئاراستەی بنکەکانی هێزەکانی ئەمریکا لە هەولێر و ئەنبار کردن، بەڵام هیچ زیانێکی گیانیان لێنەکەوتەوە.