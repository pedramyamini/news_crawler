سەرچاوەیەکى دادوەری بە ئاژانسی فەرمیی عێراقی راگەیاندووە دادگاى رەسافە دانیشتنى دادگاییکردنى تۆمەتبارى کوشتنى هیشام هاشمى بۆ ١٦ ى مانگى ئایارى داهاتوو دواخستووە.      هیشام هاشمى، لێکۆڵەرى عێراقى لە ٦ ى مانگى تەممووزى ساڵى ٢٠٢٠ لە نزیک ماڵى خۆى لە بەغداى پایتەخت تیرۆر کرا.  لەپاش ساڵێک لەو رووداوە، لە مانگى تەمموزى ٢٠٢١ تۆمەتبارى سەرەکى ئەو رووداوە دەستگیر کرا، لە ١٤ ى کانوونى یەکەمى هەمان ساڵ دانیشتنى دادگا بۆ ئەو دۆسیەیە دواخرا، لەپاش ئەوەى پارێزەرى تۆمەتبارەکە داواى دواخستنى کرد بەمەبەستى دووبارە ئەنجامدانەوەى پشکنینى تەندروستى، کە پێشتر بۆ تۆمەتبارەکە کرابوو.  پێشتر دەزگا ئەمنییەکانى عێراق دانپێدانانى تۆمەتبارى سەرەکى ئەو دۆسێیەیان بڵاوکردەوە، کە ناوى ئەحمەد کینانی - یە و تەمەنى ٣٦ ساڵە و ئەفسەرى دەزگاى پۆلیس بووە.