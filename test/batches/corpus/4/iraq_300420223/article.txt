تای خوێنبەربوون نەخۆشییەکی ڤایرۆسییە لە ئاژەڵەوە دەگوازرێتەوە بۆ مرۆڤ و لەڕێگەی خوێنیشەوە دەگوازرێتەوە. سەرەتا تا دروست دەبێت و دواتر خوێنبەربوون روودەدات لە هەموو شوێنەکانی لەش.  د. هەیسەم عوبێدی، بەڕێوەبەری بەشی پاڵپشتیی تەندروستی لە وەزارەتی تەندروستیی عێراق بە رادیۆی رووداوی راگەیاند: "تاوەکو ئێستا لە عێراق ٦٠ کەس تووشبوون و هەشت کەسیش مردوون. ئەو ژمارانە دیارن و تۆمار کراون، رەنگە زیاتریش هەبێت. زۆربەی تووشبووەکان لە زیقارن. "  بە گوتەی بەڕێوەبەری بەشی پاڵپشتیی تەندروستی لە وەزارەتی تەندروستیی عێراق، مەترسی هەیە بگوازرێتەوە هەرێمی کوردستانیش. ساڵی رابردوویش لە جەژنی قورباندا لە پارێزگای دهۆک تووشبوویەک هەبوو کە تووشی تای خوێنبەربوون بووبوو.  د. هەیسەم عوبێدی ئەوەی خستەڕوو، ئەگەر لە خێزانێک کەسێک تووش ببێت، ئەو کەسەی چاودێریی دەکات نابێت برین یان نەخۆشیی هەبێت، چونکە وەک کۆرۆنا نییە بە هەناسە بگوازرێتەوە، بەڵکو لەڕێگەی برینەوە دەگوازرێتەوە.  بەگوتەی ئەو بەرپرسەی تەندروستیی عێراق، تاوەکو ئێستایش چارەسەرێکی دیاریکراو بۆ ئەو نەخۆشییە نییە، بۆیە رەنگە ئەوەی تووشی دەبێت بمرێت. لە وڵاتانی دیکەیش هەیە، لە حەفتاکانی سەدەی رابردووەوە لە عێراق پەیدا بووە.  د. هەیسەم عوبێدی هەروەها گوتی: "ئەو ڤایرۆسە وەک مەلاریا و حەمای ماڵتایە و ناتوانرێت بە یەکجاری کۆتایی بێت. ئاژەڵەکان حەشارگەی ئەو ڤایرۆسەن، بەڵام گرنگ ئەوەیە خۆ بپارێزرێت و رێوشوێنی پاکوخاوێنی لە بەرچاو بگیردرێت. "