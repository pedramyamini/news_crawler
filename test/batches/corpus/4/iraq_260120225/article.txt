ئەمڕۆ چوارشەممە ٢٦/١/٢٠٢٢، د. شاخەوان عەبدوڵڵا، جێگری سەرۆکی پەرلەمانی عێراق بە تۆڕی میدیایی رووداوی راگەیاند، تاوەکو ئێستا هیچ وادەیەک بۆ کۆبوونەوەی دەستەی سەرۆکایەتیی پەرلەمان بۆ دەستنیشانکردنی کاتی هەڵبژاردنی سەرۆککۆماری عێراق دیاری نەکراوە.   د. شاخەوان عەبدوڵڵا، جێگری سەرۆکی پەرلەمانی عێراق راشیگەیاند، بەپێی دەستووری عێراق تاوەکو رۆژی ٨ی مانگی داهاتوویان لەبەردەمە بۆ ئەوەی سەرۆککۆمار هەڵبژێردرێت.  لەبارەی ژمارەی ئەو کەسانەی خۆیان بەربژێرکردووە، بۆ پۆستی سەرۆککۆمار و داواکارییان پێشکێشکردووە، جێگری سەرۆکی پەرلەمانی عێراق گوتی، هیچ ژمارەیەک نادەن، لیژنەیەک لە سەرۆکایەتیی پەرلەمان وردبینی لە ناو و مەرجی بەربژێرەکان دەکات "هەر دوێنێ دوو بەربژێر دوورخرانەوە، کە مەرجەکانی خۆبەربژێرکردنیان نەبووە".  بەپێی ماددەی ٧٢ی دەستووری عێراق دەبێت سەرۆککۆماری نوێ لە ماوەی ٣٠ رۆژ لە رێککەوتی بەڕێوەچوونی یەکەم کۆبوونەوەی پەرلەمان هەڵبژێردرێت و دواتریش لە ماوەی ١٥ رۆژدا سەرۆککۆماری نوێ، بەربژێری گەورەترین بلۆکی پەرلەمانیی بۆ پێکهێنانی حکومەت رابسپێرێت.