عادل کەریم، وەزیری کارەبای عێراق بە وەکالەت رایگەیاند، پرۆسەی هاوردەکردنی گازی قەتەری بۆ عێراق، بەمەبەستی پڕکردنەوەی پێداویستییەکانی وێستگەکانی کارەبا، ١٢ تاوەکو ١٥ مانگ کاتی پێویستە.   رۆژی دووشەممە ٧/٢/٢٠٢٢، عادل کەریم، وەزیری کارەبای عێراق بە وەکالەت، بە سەردانێکی خێرا گەیشتە قەتەر و لەگەڵ سەعید شریدە کەعبی، وەزیری نەوت و وزەی قەتەری کۆبووەوە، لە کۆبوونەوەکە تاوتوێی کڕینی گاز لە قەتەر کرا، ئەویش بە مەبەستی پڕکردنەوەی ئەو کورتهێنانەی لە گازی وێستگەکانی کارەبا دروستبووە.  عادل کەریم دەڵێت لەگەڵ سعودیە، یاداشتی لێکتێگەیشتنیان واژۆکردووە بۆ هاوردەکردنی وزە، هێڵەکە بە عەرعەر - یوسفییە تێدەپەڕێت، قۆناخی یەکەم ٥٠٠ مێگاوات کارەبا و دووەمیش ١٠٠٠ مێگاوات کارەبا لە سعودیە هاوردە دەکەن.   عادل کەریم، راشیگەیاند، بەم نزیکانە ٥٠٠ مێگاوات کارەبایان لە تورکیاوە بەدەست دەگات. هەروەها هێڵی بەستنەوەی کارەبا - ش لەگەڵ ئوردن بۆ پێدانی کارەبا بە ناوچەی رۆژئاوای عێراق زیاتر لە ساڵێک دەخایەنێت.  سەبارەت بە ئێران، وەزیری کارەبای عێراق بە وەکالەت گوتی، ئێستا ئێران ٨ ملیۆن مەتر سێجا گاز دەداتە عێراق، بەمنزیکانە شاندێک دەچێتە ئێران بۆ چارەسەرکردنی قەیرانی گاز. عێراق ملیارێک و ٦٩٢ ملیۆن دۆلار قەرزی ئێرانی لەسەر کەڵەکە بووە، ساڵانەش خەرجی گازی ئێرانی کەمترە لە ٤ ملیار دۆلار.  لەماوەی هاوینی رابردوودا یەک مێگاوات کارەبایان لە ئێران بەدەست نەگەیشتووە، بەڵام ئێستا ٥٠٠ مێگاوات کارەبا لە ئێران وەردەگرن.  لەبارەی توانای بەرهەمهێنانی عێراق، وەزیری کارەبا بە وەکالەت رایگەیاند، توانای بەرهەمهێنانی کارەبا ٢١ هەزار مێگاواتە، بەڵام عێراق پێویستی بە ٣٥ هەزار مێگاوات کارەبایە. بەو پێیەش عێراق ١٤ هەزار مێگاوات کارەبا کورتهێنانی هەیە.  پێشتر ئەحمەد عەبادی، گوتەبێژی وەزارەتی کارەبای عێراق بە تۆڕی میدیایی رووداوی راگەیاندبوو: "پێشتر ٥٠ ملیۆن مەتر سێجا گاز لە ئێرانەوە دەگەیشتە عێراق، بەڵام ئێستا بۆ ٥.٥ ملیۆن مەتر سێجا کەمیکردووە و ئەوەش بووەتە هۆی کەمبوونەوەی بەرهەمهێنانی کارەبا لە عێراق بەم هۆیەشەوە ١١٠٠ بۆ ١٢٠٠ مێگاوات کارەبای نیشتمانی کەمبووەتەوە".   دواکەوتنی عێراق لە پێدانی پارەی گازی هاوردەکراو بە ئێران و کەڵەکەبوونی قەرز لەسەری بەهۆی سزاکانی ئەمریکاوە لەسەر ئەو وڵاتە، رێگە بە عێراق نادەن ئەو قەرزە بە دۆلار بداتەوە ئێران، ئەوەش گرفتی بۆ هاوردەکردنی گاز لە ئێرانەوە دروستکردووە.