ئەحمەد تەھا روبەیعی، پەرلەمانتاری چوارچێوەی ھاوئاھەنگی دەڵێت، "ئەمە وا لێکدەدرێتەوە کە پشتگوێخستن و بەشداریپێنەکردنە لە دەستنیشانکردنی سەرۆککۆمار و سەرۆکوەزیران و پێکهێنانی حکومەت؛ سیاسەتی خۆسەپاندنی ئیرادەیە، بەڕاستی ئەمە راست نییە. حکومەتێک پێکبهێندرێت لە چەند پێکهاتەیەک، ئەوە بناخەیەکی خراپ دەبێت و باش نابێت بۆ قۆناخی داھاتوو، لەبەر ئەوەی پرۆسەی سیاسی ھێشتا ھەر ساوایە، بابەتی تەوافوق و بەشداریکردنی ھەمووان لە ھەموو شتێک باشترە تاوەکو ئەم ساتە".  لە ماڵی نووری مالکییەوە بە ھەلهەلە لێدان، ئاھەنگ گێڕدرا بەوەی رێگربوون لە ئەنجامدانی کۆبوونەوەی پەرلەمان.  بابەتەکە ھێشتا تەواو نەبووە، پارتی و یەکێتی پێداگری لەسەر دەرچوونی بەربژێرەکانیان دەکەن، گەر تاوەکو کۆبوونەوەی داھاتوو بەربژێری هاوبەشەیان نەبێت و چوارچێوەی ھاوئاھەنگی و رەوتی سەدریش رێکنەکەون، ھیچ گەرەنتی نییە کۆبوونەوەکە رێکبخرێت.  مەریوان دزەیی، پەرلەمانتاری پارتی دیموکراتی کوردستان ئاماژە بەوە دەکات، "تاوەکو ئێستا ھیچ گۆڕانکارییەک لەسەر بەربژێرەکەمان نییە و گۆڕانکاریشی لەسەر ناکرێت. شەڕی لایەنە سیاسییەکان، بەتایبەتی شیعەکان، کێشەیان لەنێو خۆیاندا ھەیە، ئەوان لەنێو خۆیاندا چارەسەری بکەن، بەربژێری ئێمە کێشەیەکی وای لەسەر نییە وەکو سەرۆککۆمار، ئەوان کێشەیان لەسەر پۆستی سەرۆکوەزیران ھەیە لەگەڵ ئێمە کێشەیان نییە".  سەدرییەکان، پارتی دیموکراتی کوردستان، زۆرینەی سونەکان، نەوەی نوێ و ئیمتیداد و زۆرینەی سەربەخۆکان لە کۆبوونەوەکە بەشداربوون، پاش ئەوەی رێژەی یاسایی تەواونەبوو، کۆبوونەوەی تایبەت بە ھەڵبژاردنی سەرۆککۆمار دواخرا بۆ رۆژی چوارشەممەی داھاتوو.