سەدر پێیوایە ئەو بڕیارانە دژی هەنگاوەکانی ئەون، ئەمەش لە دوایین تویتیدا بە روونی رەنگی داوەتەوە و پێیوایە دادگە بە سیاسی کراوە.  موقتەدا سەدر لەو تویتەدا، داوا لە پەرلەمانتاران و هاوپەیمانەکانی دەکات رۆڵی چاودێریی پەرلەمان چالاک بکەن و بەشێوەیەکی تووندوتۆڵ رێگری بکەن لە دەستوەردانی حیزبی و "دەسەڵاتی دادوەریی بەسیاسیکراو".   ئەم هەڵوێستەی سەدر راستەوخۆ دوای بڕیارەکەی دادگەی باڵای فیدراڵی عێراق هات، کە یاسای نەوت و غازی هەرێمی کوردستانی بە نادەستووری هەژمارکرد و حکومەتی هەرێمی کوردستانی بە رادەستکردنی نەوت بە حکومەتی فیدڕاڵ و وەزارەتی نەوتی عێراق پابەندکرد، دادگەکە لەسەر دوو سکاڵا بڕیاری دا کە یەکێکیان ١٠ ساڵ لەمەوبەر تۆمارکراوە.  د. کاوان ئیسماعیل، راگری کۆلێژی یاسا لە زانکۆی سەلاحەددین دەڵێت، لادانی دادگەی فیدراڵیی عێراق لە پەیڕەوە دەستوورییەکەی، خۆی لە خۆیدا پێشێلکاریی دەستوورە، چونکە دادگەی فیدراڵی تەنیا لێکدانەوە بۆ دەستوور دەکات، ناتوانێت بڕگە و ماددە زیاد بکات.  یەکێکی دیکەی لەو بڕیارانەی دادگەکە کە سەدر بە دژ بە هەنگاوەکانی دەیزانێت، پێکهێنانی گەورەترین فراکسیۆنی پەرلەمانییە بۆ پێکهێنانی حکومەتی نوێ؛ دادگە سەدرییەکانی بە گەورەترین فراکسیۆن نەناساند، کە لە یەکەم کۆبوونەوەی پەرلەماندا پێشکێشی دەستەی نوێی پەرلەمانیان کرد. کاتێک رۆژی ٠٣ - ٠٢ - ٢٠٢٢ دادگە رایگەیاند، هیچ لاریەک نییە لیستی گەورەترین فراکسیۆنی پەرلەمانی لە هەر دانیشتنێکی پەرلەمانی پێشکێش بکرێت، تەنانەت ئەگەر دوای کۆبوونەوەی هەڵبژاردنی سەرۆککۆماریش بێت، چونکە لیستی گەورەترین فراکسیۆن لە رووی ژمارەوە دەکرێت گۆڕانکاری بەسەردا بێت بەپێی هاوپەیمانیی نێوان پارت و لیستەکان.   د. ناسر کنانی، شرۆڤەکاری ئابووری دەڵێت، "سەبارەت بە بڕیارەکەی دادگەی فیدراڵی [عێراق]، پێم وایە بڕیارەکەی سەرکەوتوو نەبوو، چونکە پێویستە حکومەت پێکبهێنرێت، دواتر ئەگەر هەر مافێک هەبێت ئەوا دەکرێت لە ژێر چەتری پەرلەمان گفتوگۆی لەسەر بکرێت، دواتر بچێتە دادگە و بڕیارێک دەربکرێت جێگەی رەزامەندیی هەموو لایەنەکان بێت، بەڵام ئەو بڕیارە لەم کاتەدا وادەکات پێکهێنانی حکومەت سەخت بێت".  بڕیارێکی دیکەی دادگەی فیدراڵیی عێراق، کە ئاستەنگی بۆ هەوڵەکانی سەدر دروستکردووە پەیوەندی بە هەڵبژاردنی سەرۆککۆمارەوە هەیە کە دەڵێت، دەبێت دوو لەسەر سێی پەرلەمانتاران ئامادەبن.  ئەمەش کاری هاوپەیمانییە سێقۆڵییەکەی نێوان رەوتی سەدر و پارتی دیموکراتی کوردستان و سوننەکانی سەخت کردووە؛ بۆیە سەدر هەوڵدەدات ئەم دادگایە هەڵبوەشێتەوە و یاسایەکی نوێی لە پەرلەمان بۆ دەربکرێت، پڕۆژە یاساکەش لە پەرلەمان ئامادەیە، بەتایبەتی ئەو یاسایەی ئێستا بۆ سەردەمی دەسەڵاتی پۆل برێمەر دەگەڕێتەوە.