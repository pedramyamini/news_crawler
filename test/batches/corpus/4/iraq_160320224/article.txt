عەلى جیهانگیر، گوتەبێژى وەزارەتى کۆچ و کۆچبەرانى عێراق بە تۆڕى میدیایی رووداوى راگەیاند؛ پلانێک هەیە لە ئەمساڵدا بۆ گەڕاندنەوەى ٥٠٠ خێزانى عێراقى لە کەمپی هۆل لە رۆژئاواى کوردستانەوە بۆ ناو عێراق، کە خەڵکى هەردوو پارێزگاى سەڵاحەدین و ئەنبارن، ئەو خێزانانە بە پێنج کاروان دەگەڕێندرێنەوە، لە هەر کاروانێک سەت خێزان، بەڵام بەدیاریکراویى وادەى گەڕاندنەوەیان دیارنییە".  ساڵى رابردوو ٢٠٢١ پرۆسەى گەڕاندنەوەى خێزانە عێراقییەکان لە کەمپی هۆلەوە بۆ عێراق دەستیپێکرد.   عەلى جیهانگیر ئاماژەى بەوەدا پرۆسەى گەڕاندنەوەى ئەو ئاوارانە لەژێر سەرپەرشتى نووسینگەى راوێژکاریى ئاسایشى نەتەوەیی عێراق دەبێت و لەپاش گەڕاندنەوەیان بۆ ماوەى سێ مانگ لە خێوەتگەى جدعە لە پارێزگاى نەینەوا دەهێڵدرێنەوە، بەمەبەستى وردبینیکردنى دۆسیەکانیان لەلایەن وەزارەتى ناوخۆوە و بەشداریپێکردنیان لە خولى دووبارە ئامادەکردنەوەیان لەرووى دەروونییەوە.  بەگوێرەى ئامارى وەزارەتى کۆچ و کۆچبەرانى عێراق نزیکەى ٣٠ هەزار هاووڵاتى عێراقى، کە کەسوکارى چەکدارانى رێکخراوى داعش بوون لە کەمپی هۆلن، تاوەکو ئێستا ٤٥٠ خێزان، کە نزیکەى ١٧٠٠ کەس بوون گەڕێندراونەتەوە.  کەمپى هۆل لە پارێزگاى حەسەکە (باکوورى رۆژهەڵاتى سووریا) لەدواى کۆتایی هاتنى دەسەڵاتى رێکخراوى داعش لە سووریا، کرایە شوێنى هێشتنەوەی کەسوکاریى چەکدارانى داعش و لەژێر سەرپەرشتى هێزەکانى سووریاى دیموکرات (هەسەدە)یە.  گوتەبێژى وەزارەتى کۆچ وکۆچبەرانى عێراق ئاشکرایکرد کە بۆ گەڕاندنەوەى هەر کاروانێک تیمێکى ئەمنیى عێراقى دەچێتە کەمپی هۆل و بۆ ماوەى چوار رۆژ دەمێنێتەوە بەمەبەستى وردبینیکردنى بەرایی ئەو خێزانە عێراقیانەى دەگەڕێندرێنەوە.  لە نێو ئەو خێزانە عێراقیانەى کەمپی هۆل، نزیکەى ١٩ هەزار منداڵ هەن، کە ناسنامەى عێراقیان نییە.  عەلى حیهانگیر گوتى: "ئەو منداڵانە لەپاش گەڕاندنەوەیان لەلایەن وەزارەتى ناوخۆوە وردبینییان دەکرێت، بەمەبەستى پێدانى ناسنامەى بارى کەسێتى لەپاش دڵنیابوونەوە لێیان".