سەرچاوەیەکی نزیک لە خێزانەکەی رایگەیاند، رەوشی شەریف عەلی بن حوسێن ئاسایی بوو، بەڵام گرێیەکی لە گورچیلەی هەبووە و پێوەی ناڵاندویێتی، بەو هۆیەوە لە نەخۆشخانەیەکی ئوردن کۆچی دواییکردووە.  شەریف عەلی بن حوسێن، سیاسەتمەداری عێراق، سەرۆکایەتیی بزووتنەوەی پاشایەتی دەستووری عێراقی دەکرد، کە هەوڵی گەڕاندنەوەی سیستەمی فەرمانڕەوایەتی پاشایەتی بۆ عێراق دەدات، دوای ئەوەی لە ١٤ تەمموزی ساڵی ١٩٥٨ کۆتایی هات و هەڵوەشایەوە.  بن حوسێن بانگەشەی ئەوەی دەکرد، شوێنگرەوەی شەرعی پاشای عێراقە، دەگەڕێتەوە سەر مەلیکی فەیسەڵی دووەم، دوایین پاشای عێراق.   شەریف عەلی بن حوسێن لە ساڵی ١٩٥٦ لە بەغدا لەدایکبووە، ژیانی لە تاراوگە لە نێوان وڵاتانی لوبنان و بەریتانیا بەسەر بردووە، بچووکترین کوڕی ئەمیرە بەدیعە بووە. خوێندنی ناوەندی لە قوتابخانەی ناوەندەی برمانا لە لوبنان تەواو کردووە. بەکالۆریۆسی لە ئابووری لە زانکۆی نۆتینگهام و ماستەری لە ئابووری لە زانکۆی ئیسکس لە بەریتانیا بەدەستهێناوە.   یەکێک بوو لە نەیارانی رژێمەکەی سەدام حوسێن. لە ساڵی ١٩٩١ کارەکەی لە ئیدارەی سندوقی وەبەرهێنان بەجێهیشتووە و بووەتە ئەندامی کۆنگرەی نیشتمانی عێراق.