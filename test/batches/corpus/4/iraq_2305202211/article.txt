ئایدن مەعروف، ئەندامی تازە هەڵبژێردراوی مەکتەبی سیاسیی بەرەی تورکمانیی عێراق بە تۆڕی میدیایی رووداوی گوت، "رۆژی دووشەممە کۆنگرەی دووەمی بەرەی تورکمانیی عێراقی لە شاری کەرکووک بەڕێوەچوو، کە یەک رۆژی خایاند. گۆڕانکاری لە سەرۆکایەتی و ئەندامانی مەکتەبی سیاسی کرا، تێیدا سەرۆکی بەرەی تورکمانی و ئەندامانی مەکتەبی سیاسی هەڵبژێردران. "  ئەو ئەندامەی مەکتەبی سیاسیی بەرەی تورکمانیی عێراق زیاتر روونیکردەوە، "پرۆسەیەکی ئەرێنی و باش بوو، گۆڕانکاری کرا، لەوانە پێشتر دەستەی جێبەجێکردن بوو، ئێستا کرایە مەکتەبی سیاسیی بەرەی تورکمانی. کەسانی تازە بوونە ئەندامی مەکتەبی سیاسی. ژمارەکە لە ٩ کەسەوە بۆ ١٣ کەس زیادکرا، لەگەڵ ٣ یەدەگ. لە زۆربەی ناوچەکان ئەندامی مەکتەبی سیاسی زیادبوون، لەوانە لە کفری ئەندامی یەدەگی مەکتەبی سیاسی دیاریکرا. لە هەرێمی کوردستان دوو ئەندام بووین، ئێستاش هەر دوو ئەندامین، من و ئەمیر عزەت بەرپرسی لقی هەولێری بەرەی تورکمانی بە ئەندامی مەکتەبی سیاسی هەڵبژێردراین. کاک حەسەن تۆران، کە ساڵێک لەمەوبەر ببووە سەرۆکی بەرەی تورکمانی، ئێستا بە فەرمی بووە سەرۆکی بەرەی تورکمانی. "  لەبارەی گۆڕانکاریکردن لە سیاسەتی بەرەی تورکمانی بەرامبەر هەرێمی کوردستان، ئایدن مەعروف، وەزیری هەرێم بۆ کاروباری پێکهاتەکان لە حکومەتی هەرێمی کوردستان ئاماژەی بەوە کرد، "لە داهاتوودا بەرەی تورکمانی گرنگی دەدات بە بەرەوپێشبردنی پەیوەندییەکانی لەگەڵ لایەنە کوردییەکانی هەرێمی کوردستان. گۆڕانکاریی زیاتر دەکرێت بۆ بەرەوپێشبردنی پەیوەندییەکان. هەروەها کار دەکەین بۆئەوەی جێگری سەرۆکی بەرەی تورکمانی عێراقی لە هەرێمی کوردستان بێت. "  لە کۆنگرەکەدا ئەرشەد ساڵحی، سەرۆکی پێشووی بەرەی تورکمانی بەشداریی نەکرد، بەشێک لە میدیاکان باس لەوە دەکەن، کە ساڵحی لە کۆنگرەکە دوورخراوەتەوە، لەوبارەوە ئایدن مەعروف ئەوەی پشتڕاستکردەوە، ئەرشەد ساڵحی بەشداریی کۆنگرەکەی بەرەی تورکمانیی نەکرد و گوتیشی، "کاک ئەرشەد ساڵحی، زیاتر سەرقاڵی کاری سیاسی و پەرلەمانییە لە بەغدا وەکو نوێنەری بەرەی تورکمانی، بۆیە بەشداریی کۆنگرەکەی نەکرد. هیچ گرفت و کێشەیەک نەبووە. کاک ئەرشەد لە بەرەی تورکمانی دوور نەخراوەتەوە، لەنێو هاوکێشەی سیاسی و لەنێو بەرەی تورکمانییە. "  ئایدن مەعروف دووپاتیکردەوە، "ئەوەی کاک ئەرشەد ساڵحی دوورخستنەوە نییە، چونکە خۆم لە سەرەتا تاوەکو کۆتایی لەنێو پرۆسەکە بووم، کاک ئەرشەد مرۆڤێکی زۆر زۆر بەڕێزە، کاریزمایەکی سیاسیی گرنگە لە عێراق و لە نێوەندی تورکمانی دا، نوێنەرایەتیی بەرەی تورکمانی و تورکمانەکانی عێراق دەکات لە پەرلەماندا. "  رۆژی دووشەممە ٢٣ی ئایاری ٢٠٢٢، بەرەی تورکمانی، بە دروشمی "بە ناسنامەی تورکمانییەوە پارێزگاری لە یەکپارچەیی عێراق دەکەین" دووەم کۆنگرەی خۆی لە شاری کەرکووک بەست، لە کۆنگرەکەدا حەسەن تۆران بە سەرۆکی بەرەی تورکمانی هەڵبژێردرا.  بەپێی راگەیێندراوی کۆتایی کۆنگرەی دووەمی بەرەی تورکمانیی عێراق، کۆنگرەکە بە ئامادەبوونی حەسەن تۆران، سەرۆکی بەرە و هەیسەم هاشم و هیشام بەیرەقدار، جێگرانی سەرۆکی بەرە و بەرپرسی لق و نووسینگەکانی بەرەی تورکمانی لە پارێزگاکان و کادیر و ئەندامانی بەرەی تورکمانی و لیژنەی پسپۆڕ لە کۆمیسیۆنی باڵای هەڵبژاردنی ئۆفیسی کەرکووک و هۆبەی کاروباری پارت و رێکخراوە سیاسییەکان بەڕێوەچوو.  لە کۆنگرەکەدا پەیڕەوی نێوخۆی بەرەکە هەموارکرا و ئەندامانی نوێی مەکتەبی سیاسی هەڵبژێردران، کە پێکهاتوون لە:  لە راگەیێندراوی کۆتایی کۆنگرەکەدا هاتووە، "بەرەی تورکمانی بەڵێن بە گەلی تورکمانی دەدات بەردەوام لە رێچکەی پرۆژەی سیاسی بۆ بەدیهێنانی مافی گەلی تورکمان و کاریگەریی رۆڵیان لە پرۆسەی سیاسیی عێراق، ئەمەش لە سۆنگەی باوەڕبوون بە دەستووری عێراق و پرەنسیپی دیموکراسی و هاوبەش لە بڕیاری نیشتمانیی عێراقیدا. "  لە کۆنگرەی دووەمی بەرەی تورکمانیدا حەسەن تۆران، بە سەرۆکی نوێی بەرەی تورکمانی هەڵبژێردرا؛ لە کاتێکدا پێشتر ئەرشەد ساڵحی، سەرۆکی بەرەکە بوو.  ساڵی رابردوو لە کۆبوونەوەیەکی سەرکردایەتیی بەرەی تورکمانیدا ئەرشەد ساڵحی لە سەرۆکایەتیی بەرە دوورخرابووەوە و حەسەن تۆران وەکو سەرۆک بە شێوەیەکی کاتی تاوەکو ئەوکاته بەستنی کۆنگرە دیاریکرابوو.