رۆژی چوارشەممە ٤ ى ئایارى ٢٠٢٢، ئاژانسى هەواڵگرى و لیکۆڵینەوەکانى فیدراڵى وەزارەتى ناوخۆى عێراق لە راگەیێندراوێکدا وردەکاریى ئەو رووداوەى بڵاوکردەوە و تێیدا ئاماژەى بەوەداوە بەرەبەیانى ئەمڕۆ بە مووشەکى جۆرى کاتیۆشا ھێرشکراوەتە سەر ماڵى ئەحمەد ئەبو رەغیف، بریکارى وەزارەتى ناوخۆى عێراق بۆ کاروبارى هەواڵگری، بەڵام تەنیا زیان بە دیوارى خانووەکەى گەیشتووە.  ئەحمەد ئەبو رغیف لە مانگى ئابی ٢٠٢٠ بە فەرمانى مستەفا کازمى، سەرۆکوەزیرانی عێراق، سەرۆکایەتى لیژنەیەکى لیکۆڵینەوەى حکومەتی عێراقی دەکرد، بۆ پرسەکانى تایبەت بە گەندەڵى بەر لەوەى لەلایەن دادگاى فیدراڵییەوە لە ٢ ى ئادارى ٢٠٢٢، لیژنەکە هەڵبوەشێندرێتەوە بەپاساوى ئەوەى "نایاساییە".  ئاژانسى هەواڵگری و لیکۆڵینەوەکانى فیدراڵیى وەزارەتى ناوخۆى عێراق، دەستپێکردنى لێکۆڵینەوەى لەسەر ئەو رووداوە رایگەیاند و ئاشکرایکرد کە شوێنى ئاڕاستەکردنى مووشەکەکەیان دۆزیوەتەوە و ھێرشەبەرەکانى بە "دەرچوو لە یاسا" ناوبردووە و بەڵێنیداوە، کە قورسترین سزایان بدات.