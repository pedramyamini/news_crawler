ئەمڕۆ سێشەممە ١٦ ى ئادارى ٢٠٢٢ مستەفا کازمى، سەرۆکوەزیرانى عێراق لە توێتیکدا بەبۆنەى یادى ٣٤ ساڵەى کیمیابارانکردنى هەڵەبجە نووسیویێتى: "هەڵەبجەی شەهیدی دەستى ستەمكاری، بەڵگەیەكی زیندووە لەسەر خەباتی گەلەكەمان بۆ بەهاكانی دادگەری و هێمای برایەتیی عێراقییەكان و یەكێتیی ریزەكانیان".  مستەفا کازمى ئاماژەى بەوەشداوە هەڵەبجە شایستەی تەواوكردنی رێكارەكانی گۆڕینیێتی بۆ پارێزگا، وەك رێزلێنانێك لە قوربانییەكانی و دەڵێت: "هەوڵی بەدیهێنانی ئەوەش دەدەین".  ئەمڕۆ ٣٤ ساڵ بەسەر کیمیابارانکردنى شارى هەڵەبجە، لەلایەن سوپاى پێشووى رژێمى حیزبى بەعسەوە تێپەڕی، کە بەهۆیەوە نزیکەى پێنج هەزار هاونیشتیمانى کورد شەهیدبوون و هەزاران هاونیشتیمانی دیکە بریندار و ئاوارە بوون.  لە ١٣ ى ئادارى ٢٠١٤، بڕیارى بەپارێزگابوونى هەڵەبجە لەلایەن ئەنجوومەنى وەزیرانى هەرێمى کوردستانەوە دەرکرا و بووە چوارەم پارێزگاى هەرێمى کوردستان، بەڵام تاوەکو ئێستا لەلایەن حکومەتى فیدراڵییەوە وەک پارێزگایەک نەناسێنراوە و لە چوارچێوەى پارێزگاى سلێمانى مامەڵەى لەگەڵدا دەکرێت.