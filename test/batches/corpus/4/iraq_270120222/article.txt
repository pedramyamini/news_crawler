د. سیروان سیرینی، ئەمینداری گشتیی پەرلەمانی عێراق بە تۆڕی میدیایی رووداوی راگەیاند، نزیکەی ٣٠ کەس خۆیان بۆ پۆستی سەرۆککۆمار بەربژێرکردووە، پرۆسەی وردبینیکردن لە ناوی بەربژێرەکانیش بەردەوامە، هەرکاتێک کارەکان لەلایەن لیژنەی پەیوەنداری پەرلەمان تەواوبوون، ئەوا ئەنجامەکەی بۆ لایەنی پەیوەندیدار و دەستەی سەرۆکایەتیی پەرلەمان رەوانە دەکرێت و وادەی هەڵبژاردنی سەرۆککۆمار دیاریدەکرێت.  ئەمینداری گشتیی پەرلەمانی عێراق روونیکردەوە، دۆسیەی بەربژێرەکانی سەرۆککۆمار رەوانەی دەستەی دەستپاکی، لێپرسینەوە و دادپەروەری، بەڵگەی تاوان و وەزارەتی خوێندنی باڵا دەکرێت، دواتر بە راپۆرتێک بۆ دەستەی سەرۆکایەتیی پەرلەمان بەرزدەکرێتەوە. ئەوانەی مەرجی پێویستیان نەبێت لە پرۆسەکە دووردەخرێنەوە، چونکە ناکرێت هەر کەسێک ئارەزووی کرد، خۆی بەربژێر بکات.   رۆژی چوارشەممە ٢٦ - ٠١ - ٢٠٢٢، شاخەوان عەبدوڵڵا، جێگری سەرۆکی پەرلەمانی عێراق بە تۆڕی میدیایی رووداوی راگەیاند، تاوەکو ئێستا هیچ وادەیەک بۆ کۆبوونەوەی دەستەی سەرۆکایەتیی پەرلەمان بۆ دەستنیشانکردنی کاتی هەڵبژاردنی سەرۆککۆماری عێراق دیارینەکراوە.   شاخەوان عەبدوڵڵا، راشیگەیاند، بەپێی دەستووری عێراق دوایین وادە بۆ هەڵبژاردنی سەرۆککۆمار رۆژی ٨ ـی مانگی داهاتووە.  لە بارەی ژمارەی ئەو کەسانەی خۆیان بەربژێرکردووە، بۆ پۆستی سەرۆککۆمار و داواکارییان پێشکێشکردووە، جێگری سەرۆکی پەرلەمانی عێراق گوتی، هیچ ژمارەیەک نادەن، لیژنەیەک لە سەرۆکایەتیی پەرلەمان وردبینی لە ناو و مەرجی بەربژێرەکان دەکات گوتیشی، "هەر دوێنێ دوو بەربژێر دوورخرانەوە، کە مەرجەکانی خۆبەربژێرکردنیان نەبووە. "  بەپێی ماددەی ٧٢ ـی دەستووری عێراق، دەبێت سەرۆککۆماری نوێ لە ماوەی ٣٠ رۆژ لە رێککەوتی بەڕێوەچوونی یەکەم کۆبوونەوەی پەرلەمان هەڵبژێردرێت و دواتریش لە ماوەی ١٥ رۆژدا دەبێت سەرۆککۆماری نوێ، بەربژێری گەورەترین فراکسیۆنی پەرلەمانی بۆ پێکهێنانی حکومەت راسپێرێت.