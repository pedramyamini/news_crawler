فازڵ مەوات، ئەندامی دەوڵەتی یاسا بە رادیۆی رووداوی راگەیاند، "ئەگەر لێکتێگەیشتنێکی گشتی نەبێت، ئەوا دانیشتنی پەرلەمان ناکرێت. بەبێ ئەو لێکتێگەیشتنە ئێمە دانیشتنەکە بایکۆت دەکەین. "  ئەندامەکەی دەوڵەتی یاسا ئاماژەی بەوە دا کە لەگەڵ رەوتی سەدردا دانوستاندنیان بەردەوامە. بڕیارە لەم چەند رۆژەدا رەوتی سەدر و چوارچێوەی هاوئاهەنگی لەسەر ئاستی سەرکردەکان کۆبوونەوەیەک بکەن بۆ ئەوەی چارەسەرێک بدۆزرێتەوە.  فازڵ مەوات باسی لەوەیش کرد کە هاوپەیمانێتییە سێقۆڵییەکەی رەوتی سەدر ناتوانن حکومەت پێکبهێنن، چونکە چوارچێوەی هاوئاهەنگی ١٢٨ کورسیی لایە و ئەوەیش وادەکات رێژەی یاساییان نەبێت بۆ ئەوەی پەرلەمان دابنیشێت، بۆیە پێویستە لەگەڵ چوارچێوەدا رێکبکەون.  ئەو ئەندامەی دەوڵەتی یاسا گوتی: "سەدر کە باسی زۆرینەی نیشتمانی دەکات، ئەوان زۆرینە نین. ئەوەی باسی زۆرینە دەکات، پێویستە ژمارەی کورسییەکانی لە نیوە زیاتر بێت. لە رێگەی ئەو هاوپەیمانێتییەوە ئەوان نابنە زۆرینە. بۆیە ناتوانن حکومەت پێکبهێنن. پێویستە چوارچێوەیش بەشداریی حکومەت بکات، ئەگینا پێکهێنانی حکومەت دوادەکەوێت. "  باس لەوە دەکرێت کە لەوانەیە یەکێتیی نیشتمانیی کوردستان لەگەڵ هاوپەیمانێتییە سێقۆڵییەکەدا رێکبکەوێت و لە چوارچێوەی هاوئاهەنگی دوور بکەوێتەوە.  فازڵ مەوات گوتی: "یەکێتیی نیشتمانیی کوردستان پەیوەندیی لەگەڵ چوارچێوەدا هەیە و ناکەوێتە ژێر کاریگەریی سیاسەتی ئیمارات و لایەنی دیکە. ئەو هاوپەیمانمانە و بەشێک دەبێت لە هاوپەیمانێتیی "پێداگریی نیشتمانی" کە بەم نزیکانە رادەگەیێندرێت. "