عەباس عەبوود، ئەندامی دەوڵەتی یاسا لە چوارچێوەی هاوئاهەنگی بە رادیۆی رووداوی راگەیاند: "هۆکاری ناوخۆیی و دەرەکی هەن کە وادەکەن ئەو ناکۆکییانە گەورە ببن. وڵاتان و لایەن و ویستی هەرێمی و نێودەوڵەتی هەن کە دەیانەوێت رێگە لەوە بگرن حکومەتێکی نیشتمانی بە بەشداریی هەموو لایەک پێکبهێنرێت وەک ئەوەی چوارچێوەی هاوئاهەنگی داوای دەکات. "  ئەندامەکەی دەوڵەتی یاسا لە چوارچێوەی هاوئاهەنگی باسی لەوە کرد، چوارچێوەی هاوئاهەنگی داوادەکات حکومەتێک بە سازان دروست ببێت کە بنکەفراوان بێت و هەموو لایەنەکان تێیدا بەشدار بن، بەڵام ئەم دەستپێشخەرییانە نەگەیشتنە بەرهەم بەهۆی گوشار و رێگریی لایەنە سیاسییە نێوخۆییەکانەوە و رەنگە رێگرییە دەرەکییەکانیش بەرچاو نەبووبن، بەڵام هەمووان ئەو راستییە دەزانن کە رێگریی نێودەوڵەتییش هەن.  عەباس عەبوود ئاماژەی بەوە دا، مالیکی وەک سەرۆکی چوارچێوەی هاوئاهەنگی هەڵوێستی سیاسیی نەگۆڕی هەیە کە لە چوارچێوەی پاراستنی سەروەریی عێراق و خەڵکەکەیدان و دەیەوێت ئەو بنبەستە سیاسییە چارەسەر بکات.   باس لەوە دەکرێت کە پێشنیازێک هەیە بۆ ئەوەی ئەم حکومەتەی ئێستا ساڵێک درێژ بکرێتەوە و، مستەفا کازمی، سەرۆکوەزیران و د. بەرهەم ساڵح، سەرۆککۆمار لە پۆستەکانیاندا بمێننەوە.  عەباس عەبوود گوتی: "ئەمە تەنیا بیرۆکەیە و هەر ماوەیەک جارێک چەند بیرۆکەیەکمان لا دروست دەبن و ئێمە لەنێوان خۆماندا گفتوگۆیان دەکەین، مەرج نییە فەرمی بن. ئەوانەیش لەلایەن کەسانێکەوە دەخرێنەڕوو بۆ ئەوەی بنبەستە سیاسییەکە چارەسەر بکرێت. ئێمە لە بنبەستێکداین هاوشێوەی نەبووە. "  ئێستا چوارچێوەی هاوئاهەنگی و هاوپەیمانێتیی سێقۆڵییش لە لای خۆیانەوە هەوڵ دەدەن دەستپێشخەری بکەن و هەوڵی دەرەکییش هەن. هەردوو بەرەکە ناکۆکییەکی گەورەیان لەنێواندایە بۆیە بنبەست دروست بووە و کەسانێکیش بۆ دەربازبوون لێی بیرۆکە دەخەنەڕوو.  ئەو ئەندامەی دەوڵەتی یاسا ئەوەی خستەڕوو، ئەوەی ئاگاداری جوگرافیای سیاسیی عێراقە و شارەزای وڵاتانی دراوسێیە، ئەو وڵاتانەی سوودمەندن لە لاوازبوونی عێراق، دەزانێت کە هێزی نێودەوڵەتی هەن دەیانەوێت عێراق لەو دۆخە رزگاری نەبێت. ئەوان رێڕەوێک بۆ عێراق دیاری دەکەن کە لە بەرژەوەندیی خۆیان بێت نەک لە بەرژەوەندیی خەڵکی عێراق بێت. وڵاتان خەمی بەرژەوەندیی عێراقیان نییە.  عەباس عەبوود گوتی: "بە درێژایی چەند مانگی رابردوو چەند هەوڵێک دران کە چوارچێوە و رەوتی سەدر رێکبکەون، بەڵام سەری نەگرت و هیچی لێ شین نەبوو بەهۆی مەرجەکانی رەوتی سەدر کە لەگەڵ مەرجە نەگۆڕەکانی چوارچێوەی هاوئاهەنگی یەک ناگرنەوە. پێویستە هەردوولا سازش بکەن و دەستبەرداری هەندێک لە مەرجەکانیان ببن بۆ ئەوەی لەم بنبەستە سیاسییە دەرباز ببن. "  عەبوود جەختی لەوە کردەوە، ئەگەر تەنیا لایەنێکی شیعە لە حکومەتدا بێت و لایەنەکەی دیکەی تێدا نەبێت وەک ئەوەیە کەسێک هەوڵ بدات بە یەک پێ بڕوات کە کێشەیە و ئەستەمە. ئەو پێیوایە، دەبێت لایەنە سیاسییە کوردی و سوننەکان لەگەڵ هەموو شیعە ببنە هاوپەیمان و رێکبکەون نەک لەگەڵ باڵێک رێکبکەون و باڵاکەی دیکە پەراوێز بخەن.   ئەندامەکەی چوارچێوەی هاوئاهەنگی دەڵێت، ئەگەر کورد لەسەر پۆستی سەرۆککۆمار بە فەرمی بگەنە رێککەوتن ئەوا گوشاری شەقامی شیعە لەسەر ماڵی شیعە دەبێت بۆ ئەوەی یەک بگرن. گوتیشی: "ئەگەر هەموو کورد و سوننە لە حکومەتدا بەشدار بن، بەڵام شیعە بە نیوەچڵ بەشدار بن، ئەمە قۆناخێکی زۆر مەترسیدار دێنێتە ئاراوە و تەنانەت هەڕەشە دەبێت لەسەر سەقامگیریی کۆمەڵایەتی. "