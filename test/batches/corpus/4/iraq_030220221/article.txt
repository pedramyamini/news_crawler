رێناس جانۆ، ئەندامی شاندی دانوستاندنکاری پارتی دیموکراتی کوردستان لە بەغدا بە تۆڕی میدیایی رووداوی راگەیاند، شاندی پارتی لە بەغدا، بەردەوامە لە کۆبوونەوە و دانوستاندنەکانی لەگەڵ حیزب و لایەنەکان و کۆکردنەوەی پاڵپشتیی زیاتر بۆ بەربژێرەکەیان بۆ پۆستی سەرۆککۆمار.  لەبارەی رێککەوتنە سێقۆڵییەکەشیان (سەدرییەکان، سوننەکان و پارتی)، رێناس جانۆ ئاماژەی بەوەکرد، رێککەوتنەکە وەکو خۆی ماوەتەوە و تاوەکو دوای پێکهێنانی حکومەتیش بەردەوامدەبێت، سەدرییەکان رژدن لەسەر رێککەوتنەکە و پێداگری لەسەر دەکەن.  لەبارەی دەستپێشخەرییەکەی سەرۆک بارزانیشەوە، ئەو ئەندامەی شاندی دانوستاندنکاری پارتی گوتی: " پێشوازییەکی زۆر باشی لێکراوە، بە تایبەت لەلایەن چوارچێوەی هاوئاهەنگییەوە".  موقتەدا سەدر سوورە لەسەر ئەوەی حکومەتێکی زۆرینەی نیشتمانی پێکبهێنرێت، کە دەوڵەتی یاسای نووری مالیکیی تێدا نەبێت. ئێستا دۆخەکە گرێکوێرەی تێکەوتووە. رۆژی ٣١ - ٠١ - ٢٠٢٢ نێچیرڤان بارزانی، سەرۆکی هەرێمی کوردستان کە هاوکات جێگری سەرۆکی پارتییە بە دەستپێشخەریی سەرۆک مەسعود بارزانی بۆ کۆبوونەوە لەگەڵ موقتەدا سەدر گەیشتە نەجەف. نێچیرڤان بارزانی لەگەڵ محەممەد حەلبووسی، سەرۆکی پەرلەمانی عێراق، خەمیس خەنجەر، سەرۆکی هاوپەیمانیی سەروەریی سوننە لە حەنانە لەگەڵ موقتەدا سەدر، رێبەری رەوتی سەدر کۆبوونەوە.  دوای کۆبوونەوەکە خەمیس خەنجەر لە تویتێکدا رایگەیاند، "سوپاس و پێزانینم بۆ موقتەدا سەدر هەیە بۆ قبووڵکردنی دەستپێشخەرییەکە و بۆ بڕیارە نیشتمانییە خاوێنەکەی. ئەوەش لەپێناو یەکێتی و ئاسایشی عێراق".  بەپێی راگەیێندراوی سەرۆکایەتیی هەرێمی کوردستان، لە کۆبوونەوەکەدا دۆخى سياسيى عێراق و هه‌وڵ و هه‌نگاوه‌كانى داهاتووى پرۆسه‌ى سياسى و كێشه و گرفته‌كانى به‌رده‌مى تاوتوێكراون و بۆچوونیان لەباره‌ى ئاڵنگارییەکان و قۆناخه‌كانى داهاتوو ئاڵوگۆڕ کردووە.  لە راگەیێندراوەکەدا ئاماژە بەوەش دراوە، جه‌خت له گرنگى و پێويستيى به‌رده‌واميى ديالۆگى نێوان لايه‌نه‌كان و پاراستنى ئارامى و سه‌قامگيريى سياسى له وڵات کراوەتەوە، هەروەها لایەنەکان جەختیان کردووەتەوە کە پێویستە حكومه‌تێك پێکبهێنرێت کە توانای رووبه‌ڕووبوونەوەى كێشه و ئاڵنگارییەکان هەبێت و وه‌ڵامده‌ره‌وه‌ى داواكارييه‌كانى هاووڵاتیيان له خزمه‌تگوزارى و ژيانێكى باشتر بێت.  هاوکات موقتەدا سەدر لە تویتێکدا رایگەیاند، پێشوازی لە گفتوگۆکردن لەگەڵ ئۆپۆزیسیۆنی نیشتمانی دەکەن، هەروەها داواشی کرد "تیرۆر و تووندوتیژیی دژی گەل و هاوبەشەکان رابگرن؛ هێشتا لەگەڵ پێکهێنانی حکومەتی زۆرینەی نیشتمانیداین".  محەممەد حەلبووسیش لە تویتێکدا ئاماژەی بەوەکرد، "سەردەمی دەستوەردانی دەرەکی لە پێکهێنانی حکومەتەکانی عێراقدا بەسەرچوو؛ ئەمڕۆش چیاکان و بیابانەکانی عێراق بەرەو نەجەفی پیرۆز دەڕۆن بۆ دانوستاندن سەبارەت بە پێکهێنانی حکومەتێکی عێراقی نیشتمانی".