رۆژی پێنجشەممە ١٢ی ئایاری ٢٠٢٢ دکتۆر حەیدەر حەنتووش، بەڕێوەبەری هۆبەی کۆنترۆڵی نەخۆشییە گوازراوەکان لە بەڕێوەبەرایەتیی تەندروستیی پارێزگای زیقار بە تۆڕی میدیایی رووداوی راگەیاند، "شەوی رابردوو تووشبوویەکی دیکەی تای خوێنبەربوون گیانی لەدەستداوە، کە تەمەنی ٢٢ ساڵە و خەڵکی ناسریەی ناوەندی پارێزگای زیقارە. "  بەڕێوەبەری هۆبەی کۆنترۆڵی نەخۆشییە گوازراوەکان لە بەڕێوەبەرایەتیی تەندروستیی پارێزگای زیقار ئاماژەی بەوەش کرد، کۆی گشتیی تووشبووان بە نەخۆشیی تای خوێنبەربوون لە پارێزگای زیقار، ٣١ تووشبووە، کە ٧ یان گیانیان لەدەستداوە.  وەزارەتی تەندروستیی عێراق پێشتر رایگەیاندبوو، ئاژەڵداران و ئەوانەی کاری گۆشتفرۆشی دەکەن ئەگەری تووشبوونیان بە تاى خوێنبەربوون زیاترە، بەڵام ئەوە بەو واتایە نایەت کە کەسانی دیکە تووشی تاى خوێنبەربوون نابن، بەڵکو ئەوانەی کە زیاتر لە ئاژەڵ نزیکدەبنەوە و مامەڵەی لەگەڵدا دەکەن یان سەریدەبڕن ئەگەری تووشبوونیان زیاترە.  دوایین ئاماری تووشبوون و مردن بە تای خوێنبەربوون لە عێراق و هەرێمی کوردستان بەمشێوەیە: ٤٣ تووشبوو و ١٤ مردن.  رۆژی ٨ی ئایاری ٢٠٢٢ چوار تووشبووی دیکەی تای خوێنبەربوون لە پارێزگای زیقار تۆمارکران، بە گوتەی دکتۆر حەیدەر حەنتوش، بەڕێوەبەری یەکەی نەخۆشییە گوێزراوەکانی بەڕێوەبەرایەتیی تەندروستیی پارێزگاکەش، زۆرترین ژمارەی تووشبووان لەسەر ئاستی عێراق بەو پەتایە لە سنووری پارێزگای زیقارە.  بە گوتەی بەڕێوەبەری یەکەی نەخۆشییە گوێزراوەکانی بەڕێوەبەرایەتیی تەندروستیی پارێزگای زیقار، تەمەنی تووشبووەکان بەگشتی لەنێوان ١٧ بۆ ٤٧ ساڵاندایە.  تاى خوێنبەربوون لەڕێگەى بەریەککەوتن لەگەڵ ئاژەڵ یان پێوەدانى مێشوولەوە دەگوازرێتەوە بۆ مرۆڤ و بەهۆى بەریەککەوتنى راستەوخۆوە لەنێوان مرۆڤدا دەگوازرێتەوە. دیارترین نیشانەکانى بریتین لە تا و ئازارى ماسوولکە و سکچوون.