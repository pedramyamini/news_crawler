بەهۆی خۆڵبارینەوە لە بەغدا و کەربەلا، مەودای بینین زۆر کەمبووەتەوە کە بەرەبەیانی ئەمڕۆ چوارشەممە خۆڵبارینەکە چڕبووەتەوە. لە ماوەی ئەم مانگە، ئەمە چوارەمین شەپۆلی خۆڵبارینە کە بەغدا و ژمارەیەک پارێزگای عێراق دەگرێتەوە.  پێشتر سادق عەتییە، پێشبینیکاری کەشوهەوا رایگەیاند، شەپۆلێکی خۆڵبارین ژمارەیەک پارێزگای عێراق دەگرێتەوە کە لە ئێوارەی رۆژی سێشەممە و شەوی چوارشەممە دەستپێدەکات و کاریگەری دەبێت بەسەر ناوچەکانی رۆژئاوا، باکووری رۆژئاوا، ناوچەکانی ناوەڕاست، فوراتی ناوەڕاست و باشووری رۆژئاوای عێراق.    ئەمڕۆ چوارشەممە ٢٠.٤.٢٠٢٢ جیهاد دیوان، گوتەبێژی دەسەڵاتی فڕۆکەوانی عێراق بە تۆڕی میدیایی رووداوی راگەیاند، بەهۆی خراپی کەشوهەوا و خۆڵبارینەوە، گەشتە ئاسمانییەکان لە فڕۆکەخانەی نێودەوڵەتیی بەغدا راگیران. مەودای بین کەمترە لە ٥٠٠ مەتر.   هاوکات وەزارەتی گواستنەوە و گەیاندنی هەرێمی کوردستان بڵاویکردەوە، ئەمڕۆ چوارشه‌ممه ئاسمان نيمچه هه‌ور ده‌بێت و تۆزێكى سووك ده‌بێت له گه‌ڵ ئه‌گه‌رى بارينى كه‌مێك دڵۆپه باران له هه‌ندێك ناوچه‌ى جياواز.  پێشتر عیسا فەییاز، بەڕێوەبەری گشتیی فەرمانگەی تەکنیکی لە وەزارەتی ژینگەی عێراق بە میدیای فەرمیی عێراقی راگەیاند،  "گۆڕانی کەشوهەوا فاکتەرێکی سەرەکییە لە زیادبوونی شەپۆلی خۆڵبارین. بەپێی ئەو ئامارانەی لەلایەن دەستەی گشتیی تۆمارکردنی کەشوهەواوە تۆمارکراون، لە ماوەی دوو دەیەی رابردوودا خۆڵبارینی رۆژانە لە ناوچە جیاوازەکان تێکڕا لە ٢٤٣ رۆژەوە بۆ ٢٧٢ رۆژ لە ساڵێکدا زیادیکردووە و پێشبینی دەکرێت تاوەکو ساڵی ٢٠٢٥ بگاتە ٣٠٠ رۆژ لە ساڵێکدا".  عیسا فەییاز دەشڵێت، "بەهۆی گۆڕانکاریی کەشوهەواوە نزیکەی ٧٠ % ی زەوییە کشتوکاڵییەکان تێکچوون یان لەژێر هەڕەشەی تێکچووندان. شەپۆلی خۆڵبارینیش کاریگەریی بۆ سەر تەندروستیی مرۆڤ هەیە، لەوانەش کۆئەندامی هەناسەدان و دروستکردنی تەنگەنەفەسی".  جاسم عەبدولعەزیز فەلاحی، وەزیری ژینگەی حکومەتی عێراق لە هەڤپەیڤینێکدا لەگەڵ تۆڕی میدیایی رووداو گوتی، "رووبەری ئەو زەوییانەی ئێستا بۆ کشتوکاڵ گونجاون بەراورد بە ساڵانی رابردوو ٥٨ % کەمبووەتەوە، ئەوەش بەهۆی نەبوونی بەشە ئاوی پێویست. ئەمە بابەتێکی سەرەکییە و پەیوەندیی راستەوخۆی بە ژیانی خەڵک و ئابووریی عێراق و ئاسایشی خۆراکەوە هەیە".  وەزیری ژینگەی حکومەتی عێراق راشیگەیاند، "ئەگەر ئاسایشی ئاو نەبێت، کەواتە ئاسایشی خۆراک نابێت. زۆرینەی یەک لەسەر سێی گەلی عێراق بۆ ژیانی رۆژانەیان پشت بە کشتوکاڵ و ئاژەڵداری دەبەستن. ئەگەر بەشە ئاوی پێویست نەبێت، ئەوا ئەو ناوچانە دەبنە بیابان، هەربۆیە شوێنەکانی خۆیان چۆڵ دەکەن و بۆ ناوچەی دیکە کۆچ دەکەن؛ زۆربەیان روودەکەنە شارەکان و خانووی زێدەڕۆ دروستدەکەن، بێگومان ئەمەش لێکەوتەی کۆمەڵایەتی، تەندروستی و ئابووریی دەبێت. هەوڵی جیددی دەدەین بۆ دابینکردنی بەشە ئاو بە شێوەیەکی دادپەروەرانە، لەگەڵ بەڕێوەبردنێکی راست و دروستی سامانی ئاو لە نێوخۆی عێراقدا".