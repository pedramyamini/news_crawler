بەپێی ئەو زانیارییانەی لە بەڕێوەبەرایەتیی کشتوکاڵی دیالەوە بە تۆڕی میدیایی رووداو دراوە، ٨٠ % ـی دانیشتووانی ئەو پارێزگایە پشتیان بە ئاوی دەریاچەی حەمرین بەستووە بۆ خواردنەوە و ئاودێری.   دۆخەکە بەجۆرێکە باڵندەکانیش بە دوای شوێنێکی سەلامەتتردا دەگەڕێن، کاری ئاژەڵداری و کشتوکاڵی بەرە و کەمبوونەوە چووە، شوان و جووتیاران ناچارن دەستبەرداری زەوییەکانیان بن و بەرەو شارەکان کۆچبکەن.    عەلی جاسم، شوانکار دەڵێت، "من شوانم لێرە، مەڕەکانم زۆرجار لێرە دەڵەوەڕێنم، پێشتر ئاوەکە زۆر بوو و دەگەیشتە لای ماڵەکان، مەڕوماڵەتەکان ھەر لای ماڵ تێر ئاو دەبوون، ئێستا ئاو نییە، ئاژەڵەکان توێنوون و ھیچ شتێک لە زەوییەکە نەماوە. "   پردی نێوان ناحیەی حەمرین و سەعدییە کە ئێستا سەرقاڵی نۆژەنکردنەوەن تێیدا، خەڵک بەنێو بەشێکی دەریاچەی حەمرین دەپەڕنەوە، بێ ترس بە ئۆتۆمێل دێن و دەچن، چونکە ئەو بەشەی دەریاچەکە بە تەواویی وشک بووە و بووە بە بیابان.   ئەکرەم محەممەد، جووتیار باس لەوە دەکات، "جاران لێرە ئاو ھەبوو و زۆر خۆشبوو، رێگەگەکەش باش بوو، بەڵام ئێستا دۆخەکە زۆر خراپە و ھیچ ئاو نەماوە، حاڵمان فەوتاوە. "  بەپێی بەدواداچوونی بەڕێوەبەرایەتیی سەرچاوەکانی ئاو لە دیالە، ١٥٠ ھەزار دۆنم زەوی کە کاری کشتوکاڵیان لەو سنوورە لێدەکرێت، ھەڕەشەی بە بیابانبوونیان لەسەرە، بۆیە دانیشتووانەکەی ناچاران بارگەیان تێکبنێن.   موھەننەد خالد، جووتیارێکی دیکەی سنوورەکەیە و باس لەوە دەکات، "بەخوا ھەموو ماڵەکان رۆشتن یەک جووتیاریش نابینیتەوە لەو ناوچەیە، لەبەر ئەوەی دەریاچەکە زۆری وشکیکردووە، ئێمەش لەسەر ئەو ئاوە دەژیاین، بۆیە خەڵک ناچاربوون بڕۆن لێرە، ھەمووی بە دوای ئاودا دەگەڕێت بۆ کاری کشتوکاڵی و ئاژەڵداری، بەڵام ئێستا ئاوی لێ نەماوە. "   وشکەساڵی، گۆڕانی کەشوھەوا و گرتنەوەی ئاو لە لایەن ئێرانەوە کە سەرچاوەی سەرەکییە، ئەو دۆخەی لە حەمرین دروستکردووە، ئێران لەڕێگەی ١٤ بەنداوەوە ئەو ئاوە گڵدەداتەوە کە دەڕێژێتە رووباری سیروان و پاشان بەرەو دەربەندیخان و لەوێشەوە بەرەو دەریاچەی حەمرین دەچێت.