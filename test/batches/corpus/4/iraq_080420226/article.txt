هاوپەیمانیی هێزەکانی دەوڵەت لە عێراق لە رەوتی حیکمە بە سەرۆکایەتیی عەممار حەکیم و هاوپەیمانیی نەسر بە سەرۆکایەتیی حەیدەر عەبادی، سەرۆکوەزیرانی پێشووتری عێراق پێکهاتووە، پێکەوە خاوەنی چوار کورسی پەرلەمانی عێراقن.  رۆژی هەینی ٨ ـی نیسانی ٢٠٢٢، عەممار حەکیم لە رێوڕەسمی ١٣ ـەمین ساڵڕۆژی کۆچی دوایی "عەبدولعەزیز حەکیم"ی باوکی لە گوتارێکدا لە نەجەف رایگەیاند، "سازانی نەرێنی زیان بە پڕۆسەی سیاسی دەگەیێنێت، حکومەتێکی خزمەتکار و بەتوانا دروست ناکات؛ بۆیە جەختدەکەینەوە کە دەبێت لایەنێک بەرپرسیارێتی پێکهێنانی حکومەت لە ئەستۆ بگرێت بۆ ئەوەی شکستهێنانی بەسەر هەموواندا گشتگیر نەکرێت. "  عەممار حەکیم گوتیشی، "زۆرینەی پێویست ئەوەیە کە بەپێی هاوکێشەی زۆرینەی نیشتمانی هەموو پێکهاتەکان پێکدێت، واتا لە زۆرینەی شیعە، زۆرینەی سوننە و زۆرینەی کورد پێکدێت. بەرپرسیارێتی دەسەڵاتیی جێبەجێکردن واتە حکومەت لە ئەستۆ دەگرێت، لە بەرامبەردا کەمینەیەک لە هەموو پێکهاتەکان هەبێت بۆ ئەوەی رۆڵی ئۆپۆزیسیۆنی ئەرێنی لە رێگەی پەرلەمانەوە بگێڕێت، بەڵام پێویستە گەورەترین فراکسیۆنی شیعە لە پەرلەمان پێکبهێندرێت بۆ پشتیوانیکردنی حکومەت و بۆ ئەوەی حکومەت لەگەڵ هەڵکردنی یەکەم رەشەبای سیاسیدا با نەیبات. "   ئاماژە بەوەش دەکات، "دەستوور زۆر روون بوو کاتێک هەڵبژاردنی سەرۆککۆماری مەرجدار کرد بە ئامادەبوونی دوو لەسەر سێی ئەندامانی پەرلەمان، ئەوەش بۆ هاندانی لایەنە سیاسییەکانە بۆ بەدیهێنانی لێکتێگەیشتنی فراوان لە نێوان خۆیاندا، بۆیە ئەوەی ناتوانێت دوو لەسەر سێ دابین بکات، دەبێت گفتوگۆ بکات بۆ لێکتێگەیشتن لەگەڵ هاوبەشەکانی لە نیشتمان و لەنێو یەک ماڵدا. ئێمە لەگەڵ هەبوونی ئۆپۆزیسیۆنێکی نیشتمانین، هەروەها لەگەڵ بەشداریکردنی هەموو لایەنە سیاسییەکان نین لە پێکهێنانی حکومەتدا. "  پرۆسەی سیاسیی عێراق بەهۆی ناکۆکی رەوتی سەدر لەگەڵ چوارچێوەی هاوئاهەنگی لە قۆناخی هەوڵی هەڵبژاردنی سەرۆککۆماری نوێدا چەقیبەستووە، بۆیە دەستپێشخەری چوارچێوەی هاوئاهەنگی بۆ پێکهێنانی حکومەتی سازان، لەگەڵ سەردانی چاوەڕوانکراوی شاندی دانوستاندنکاری چوارچێوەی هاوئاهەنگی بۆ لای لایەنە سیاسییەکان بۆ تاوتوێکردنی دەستپێشخەرییەکە نوێترین پێشهاتی گۆڕەپانی سیاسی عێراقە.  عەممار حەکیم، سەرۆکی هاوپەیمانیی هێزەکانی دەوڵەت لە گوتارەکەیدا چەند خاڵێکی خستەڕوو بۆ چارەکردنی بنبەستی سیاسی لە عێراق کە ئەمانەن:   - هەموو لایەنەکان لەسەر یەک مێز بێ مەرجی پێشوەخت گفتوگۆ بکەن بۆ دۆزینەوەی چارەیەک.   - پێکهێنانی گەورەترین فراکسیۆنی شیعە.   - یەکلاکردنەوەی بابەتی سێ سەرۆکایەتییەکە لە نێو هەر پێکهاتەیەک بەجیا.   - داڕشتنی کارنامەی حکومەتی داهاتوو بە دیاریکردنی ماوەیەکی دیاریکراو بۆ جێبەجێکردنی.   - ئەوەی لە حکومەت بەشدار دەبێت دەبێت بچێتە پاڵ زۆرینە و پشتیوانی حکومەت بێت.   - ئەوەی لە حکومەتدا بەشدار نابێت ببێتە ئۆپۆزیسیۆن و پۆست لە لیژنەکانی پەرلەماندا وەربگرێت.