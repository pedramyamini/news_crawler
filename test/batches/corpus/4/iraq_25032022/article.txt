شەوى هەینی ٢٥ ى ئادارى ٢٠٢٢، موقتەدا سەدر لە تویتێکدا رایگەیاند؛ شەممە چاوەڕوانی پەرلەمانتارە سەربەخۆکانن و ئۆپۆزیسیۆنى نیشتیمانين کە هەڵوێستێکى "شەرەفمەندانەیان" هەبێت لەپێناو گەلەکەیان کە بە ئەوپەڕى ئارامگرتنەوە چاوەڕێى پێکهێنانى حکومەتێکى زۆرینەى چاکسازیخواز دەکەن.  بڕیارە رۆژی شەممە ٢٦ ى ئادارى ٢٠٢٢، پەرلەمانى عێراق کۆببێتەوە بۆ هەڵبژاردنى سەرۆککۆمار، کە ٤١ کەس خۆیان بۆ ئەو پۆستە بەربژێر کردووە، دیارترین بەربژێرەکان بەرهەم ساڵح، بەربژێرى یەکێتى و رێبەر ئەحمەد، بەربژێرى پارتییە.  موقتەدا سەدر داوا دەکات لایەندار و ئۆپۆزیسیۆنەکان دەستبخەنە ناو دەستى یەکدى بۆ بونیاتنانى "حکومەتێکى سەربەخۆى ئازادى خاوەن سەروەریى و شکۆ، بەبێ داگیرکاريی و تیرۆر".  سەدر نووسیوێتى: "لەنگییەکی گەورەیە عێراق و گەلەکەى بەبێ حکومەت بەجێبهێڵدرێت، ئەگەر کەسێک سەربەخۆبێت، دەستناخاتە ناو دەستى گەندەڵکاران، لەنگییە سەربەخۆ نیشتیمانەکەى بەبێ حکومەتێکى زۆرینەى چاکسازخواز بەجێبهێڵێت، لەنگییە حکومەتى زۆرینەى نیشتیمانى و حکومەتى پشکپشکێنە لە تاى یەک تەرازوودا دابندرێن. "  رێبەری رەوتی سەدر جەختیکردەوە کە حکومەتى داهاتوو وەکو حکومەتەکانی رابردوو نابێت، هەر پەرلەمانتارێک ئامادەى کۆبوونەوەکەى پەرلەمان بوو تەنانەت ئەگەر دەنگیش نەدات بە رەوایی و راستگۆیانە سەربەخۆیە و ئەوەى هیچیانى نەکرد سەربەخۆ نییە: "ئەگەرنا ئەوە کۆتایی پەرلەمانە".