هەریەک لە چوارچێوەی هاوئاهەنگی و سەدرییەکان بانگەشەی ئەوە دەکەن خاوەن گەورەترین هاوپەیمانێتی و فراکسیۆنی پەرلەمانین، ئێستا ناکۆکییەکان لەسەر ئەوەن کە ئایا گەورەترین فراکسیۆن ئەو فراکسیۆنەیە زۆرترین کورسیی پەرلەمانی لەهەڵبژاردن بەدەستهێناوە، یان گەورەترین ئەو فراکسیۆنەیە کە لەدوای هەڵبژاردن پێکدەهێندرێت. دەستنیشانکردنی گەورەترین فراکسیۆنی پەرلەمانی، بنچینەی هەڵبژاردنی سەرۆککۆمار و سەرۆکوەزیرانی داهاتووی عێراقە.  رۆژی پێنجشەممە دادگەی باڵای فیدراڵیی عێراق بۆچوونی لەبارەی گەورەترین فراکسیۆنی پەرلەمانییەوە دەخاتەڕوو، پرسێک کە لەگەڵ هەڵبژاردنی سەرۆککۆماردا زۆرترین مشتومڕیان دروستکردووە.  هەریەک لە چوارچێوەی هاوئاهەنگیی و سەدرییەکان بانگەشەی ئەوە دەکەن لەگەڵ خاوەن گەورەترین هاوپەیمانێتی و فراکسیۆنی پەرلەمانین، هەردوولاش لە سەرۆکایەتیی پەرلەمان خۆیان بە گەورەترین فراکسیۆن تۆمارکردووە.   بەپێی بڕگەی یەکەمی ماددەی ٧٦ی دەستووری عێراق، سەرۆککۆمار لە ماوەی ١٥ رۆژ لە رۆژی هەڵبژاردنی، بەربژێری گەورەترین فراکسیۆنی پەرلەمانی رادەسپێرێت بۆ پێکهێنانی حکومەت، بەڵام ناکۆکییەکان لەسەر ئەوەن کە ئایا گەورەترین فراکسیۆن ئەو فراکسیۆنەیە زۆرترین کورسیی پەرلەمانی لەهەڵبژاردن بەدەستهێناوە، یان گەورەترین ئەو فراکسیۆنەیە لە دوای هەڵبژاردن پێکدەهێندرێت.  ساڵح ئەلڕدێنی، سەرکردەی هاوپەیمانی سەروەریی سوننەکان دەڵێت: "دەستنیشانکردنی گەورەترین فراکسیۆنی پەرلەمانی، بنچینەی هەڵبژاردنی سەرۆککۆمار و سەرۆکوەزیرانی داهاتووی عێراقە، کە رۆژی ٧ی شوبات یەکەمیان هەڵدەبژێردرێت، بەڵام عائید هیلالی، سەرکردە لەچوارچێوەی هاوئاهەنگیی دەڵێت ئەگەر تاوەکو ئەو رۆژە نەگەنە رێککەوتن، بەشداریی لە دانیشتنی هەڵبژاردنی سەرۆککۆماری عێراقدا ناکەن".  عەرەفات کەرەم، بەرپرسی دۆسییەی عێراق لەبارەگای بارزانی رایگەیاند: "کورسییەکانی ئێستای پەرلەمانی عێراق بەسەر سێ بلۆکدا دابەشبوون، یەکەمیان بلۆکی سەدرییەکان، سوننە، پارتی و بەشێک لە سەربەخۆکان کە خاوەنی ١٧٨ کورسین، بلۆکی دووەمیان چوارچێوەی هاوئاهەنگی و یەکێتین کە خاوەنی ٩٦ کورسین، بلۆکی سێیەمیش ئۆپۆزیسیۆن و سەربەخۆکانن کە خاوەنی ٤٢ کورسین و هێشتا یەکلایی نەبوونەتەوە لە پرسی سەرۆککۆماردا هەڵوێستیان چی دەبێت.