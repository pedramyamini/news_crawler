شەممەی رابردوو ٠٥ - ٠٢ - ٢٠٢٢ دادوەر ئەحمەد ساعدی، پسپۆڕی تایبەت بە ماددە هۆشبەرەکان لە دادگەی تێهەڵچوونەوەی میسان لە هێرشێکی چەکداریدا کوژرا. سێ رۆژ پێش ئەو، حیسام عەلیاوی، ئەفسەری وەزارەتی ناوخۆ بە پلەی رائید کوژرا. حیسام عەلیاوی برای ویسام عەلیاوی، سەرکردەی بزووتنەوەی عەسائیب ئەهل حەق بوو کە لە تشرینی یەکەمی ساڵی ٢٠١٩ دا لە میسان کوژرا. رۆژی چوارشەممە ٠٩ - ٠٢ - ٢٠٢٢ ش ئەندامێکی رەوتی سەدر بەناوی کەڕاڕ ئەبو رەغیف لە گەڕەکی مامۆستایان لەگەڵ هاوژینەکەی تەقەیان لێکرا و کوژران.  خراپیی دۆخی میسان وایکرد رۆژی چوارشەممە ٠٩ - ٠٢ - ٢٠٢٢ مستەفا کازمی، سەرۆکوەزیرانی عێراق و فەرماندەی گشتیی هێزە چەکدارەکان بە یاوەریی وەزیرانی بەرگری و نێوخۆ و فەرماندە باڵا ئەمنی و سەربازییەکان سەردانی میسان بکات و ژمارەیەک بڕیار بۆ باشترکردنی دۆخی ئەمنیی میسان دەربکات. یەکێک لە بڕیارەکان بریتییە لە دامەزراندنی فەرماندەیی ئۆپەراسیۆنەکانی میسان.  شارەزایانی ئەمنی رووداوەکانی میسان بۆ لاوازیی دەسەڵاتی دەوڵەت و هەبوونی چەکی زۆر لای هۆزەکان دەگەڕێننەوە.  عەقیل تائی، شارەزای ئەمنیی عێراقی رۆژی پێنجشەممە ١٠ - ٠٢ - ٢٠٢٢ بە تۆڕی میدیایی رووداوی راگەیاند، "ئەوەی لە پارێزگای میسانی باشووری عێراق روودەدات جێگەی نیگەرانییە؛ شەپۆلێکی تیرۆرکردن و پشێویی ئەمنی پارێزگاکەی گرتووەتەوە، ئەوەش بەهۆی ئەو ململانێ سیاسییەوە کە ئەنجامی هەڵبژاردن دروستیکردووە، هەرچەندە پێش بڵاوکردنەوەی ئەنجامەکەش کێشە هەبوو".  ئەو شارەزایەی بواری ئەمنیی عێراق ئەوەشی خستەڕوو، "دۆخی ئێستای میسان دەرخەری ئەوەیە کە یاسا زۆر لاوازە؛ هێزە ئەمنییەکان لە جێبەجێکردنی یاسادا لاوازن" و داواش دەکات، لێپرسینەوە لەگەڵ باڵاترین دەسەڵاتی پارێزگای میسان بکرێت، لەوانەش پارێزگار کە بەرپرسی یەکەمی لیژنەی ئەمنیی پارێزگای میسانە.  عەقیل تائی پێیوایە شەڕی هۆزەکان و بازرگانیکردن بە ماددە هۆشبەرەکانەوە بەربڵاوە، ئەوەش بەهۆی بوونی پارە و چەک لە دەستی هۆزەکان و جێبەجێنەکردنی یاسا لەلایەن دەوڵەتەوە.  هاوکات سەفا ئەعسەم، شارەزای ئەمنی رۆژی چوارشەممە بە تۆڕی میدیایی رووداوی راگەیاند، کێشەی میسان و پارێزگاکانی دیکەی باشوور روونە کە هۆزەکانن؛ هەروەها بوونی چەکێکی زۆر کە دەتوانرێت بگوترێت پۆلیسی پارێزگاکە ئەو چەکەی نییە.  سەفا ئەعسەم دەڵێت، رفاندن، کوشتن، دەستدرێژی و بازرگانی بە ماددە هۆشبەرەکانەوە دۆخێکی خراپیان لەو پارێزگایە دروستکردووە؛ سەرەڕای ئەوەش، ئەوەی روونە بریتییە لە بوونی کێشە لەنێوان سەرایا سەلام و عەسائیبی ئەهلی حەق.  سەرایا سەلام لە رەوتی سەدرەوە نزیکە و عەسائیبی ئەهلی حەقیش لەلایەن قەیس خەزعەلییەوە سەرکردایەتی دەکرێت و بەشێکە لە هاوپەیمانیی فەتح کە ئەویش لەنێو چوارچێوەی هاوئاهەنگیدایە.