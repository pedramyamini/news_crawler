ئەمڕۆ دووشەممە، ٢٨ی ئاداری ٢٠٢٢، رابیحە حەمەد، لێپرسراوی مەڵبەندی یەکێتیی نیشتمانیی کوردستان لە بەغدا بە رووداوی رایگەیاند: "پەیوەندیمان بە بەرپرسی لقی پارتی کردووە و پێمانڕاگەیاندوون ئامادەی هەر جۆرە هاوکارییەکین، ئەگەر پێویستیان بێت".  رابیحە حەمەد، نیگەرانە لە هێرشکردنە سەر بارەگاکەی پارتی و گوتی: "ئێمە ئەو جۆرە رووداوانەمان پێ ناخۆشە، دووریش نییە سبەینێ هێرش بکرێتە سەر بارەگای یەکێتی نیشتمانی کوردستانیش".  بەرپرسی مەڵبەندی یەکێتی لە بەغدا پێیوایە "ئەو رووداوانە دەرئەنجامی هەموو ئەوانەیە کە لە بەغدا لە نێو ماڵی شیعە و کورد روودەدەن، هەندێک لێدوان لە کوردستانەوە دەدرێت خوێندنەوە بۆ بەغدا ناکرێت، ئەوانەی ئەو قسانە دەکەن لە عێراق تێنەگەیشتوون. "  بەرەبەیانی ئەمڕۆ لایەنگرانی حەشدی شەعبی هێرشیانکردە سەر بارەگای لقی پێنجی پارتی دیموکراتی کوردستان لە بەغدا و بەشێک لە باڵەخانەکەیان سووتاند.  ئەو لایەنگرانەی حەشدی شەعبی بە پاساوی هێرشی زارەکی بۆ سەر مەرجەعیەتی ئایینی شیعە لە نەجەف لەلایەن کەسێکەوە کە گوایە وەکو "کادیری پارتی" ناسێندراوە، هێرشیان کردە سەر بارەگای لقی پێنجی پارتی. لە کاتێکدا ئەمە یەکەمجار نییە بارەگای لقی پێنجی پارتی لە بەغدا لەلایەن لایەنگرانی حەشدی شەعبی و کەسانی نەناسراوەوە دەکرێتە ئامانج و دەسووتێنرێت.  لقی پێنجی پارتی دیموکراتی کوردستان لەبەغدا، پێشتریش لە ١٧ی تشرینی یەکەمی ٢٠٢٠ لەلایەن بەشێک لە لایەنگرانی حەشدی شەعبی پەلامار درا. پەلاماردەرەکان ئاڵای کوردستانیان سووتاند و ئاڵای حەشدی شەعبیان لەسەر بارەگاکە هەڵکرد.  ئەمڕۆ دووشەممە، لقی پێنجی پارتی دیموکراتی کوردستان لە بەغدا راگەیێندراوێکی بڵاوکردەوە و رایگەیاند: "بۆ جاری دووەمە بارەگای لقمان دەسووتێنرێت بەبێ گرتنەبەری  هیچ رێوشوێنێکی پاراستنی پێویست لەلایەن هێزە ئەمنییەکانەوە، بۆیە بڕیارماندا بە داخستنی بارەگاکەمان و هێشتنەوەی هەموو بەڵگەکانی دەستدرێژی و تێکدان کە لەلایەن گرووپەکانەوە کراون، لەگەڵ راگرتنی هەموو چالاکییە سیاسی و مەدەنییەکانی لق وەکو نیشاندانی ستەملێکراویی ئەندامان و کادیرەکانی حیزبمان و وەحشیگەرایی ئەو کەسانەی کە سیستەمی گشتی لاسەنگ دەکەن و دەستدرێژی دەکەنە سەر موڵکە مەدەنییەکان"،   لقی پێنجی پارتی ئاماژەی بەوەشداوە تاوەکو ئەو کاتەی حکومەتی عێراق گەرەنتی تەواو دەدات بە دووبارە گەڕانەوەیان بۆ کاری رێکخستن و سیاسی، بارەگەکەیان ناکەنەوە.  هەروەها شوان محەممەد، بەرپرسی لقی ٥ی پارتی دیموکراتی کوردستان لە بەغدا لە کۆنگرەیەکی رۆژنامەوانیدا رایگەیاند: "بەداخەوە دوێنی شەو کۆمەڵە کەسانێکی بەدەر لە یاسا و نەریتی سیاسی و کۆمەڵایەتی هێرشیانکردە سەر بارەگای لقی ٥ی پارتی دیموکراتی کوردستان لە گەڕەکی کەرادە لە شاری بەغدا. ئەمە جاری دووەمە بارەگای ئێمە دەسووتێندرێت، بێگومان سووتاندنی هەر بارەگایەکی حیزبی لێدانە لە نەریتی سیاسی و رۆشنبیری و شارستانیەت".