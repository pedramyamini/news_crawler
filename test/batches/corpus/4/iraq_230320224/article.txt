د. جەمال کۆچەر، سەرۆکی فراکسیۆنی یەکگرتوو لە ئەنجوومەنی نوێنەرانی عێراق، لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، لەبارەی ئامادەکارییەکان بۆ دانیشتنی هەڵبژاردنی سەرۆککۆمار و هەڵوێستی فراکسیۆنی یەکگرتوو، رایگەیاند: "بە تێڕوانینی من ئەستەمە دانیشتنی رۆژی ٢٦ی مانگ بکرێت، چونکە هیچ لایەنێک ئامادەنین سازش بۆ لایەنی بەرامبەر بکەن".   بە گوتەی جەمال کۆچەر، دوو لایەن بوونەتە بەربەست "کورد لەلایەک و شیعە لەلایەکی دیکە بوونەتە بەربەست، پارتی و یەکێتی کارەکەیان ئەوەندە گەورە کردووە، ئامادەنین سازش بۆ یەک بکەن، هەروەها شیعەش تاوەکو سەر ئێسقان دژی یەکن، بۆیە پێموایە دانیشتنی ٢٦ی مانگ ناکرێت، بەڵکو لە ٢٩ی مانگ دانیشتنێکی دیکە دەکرێت، ئەو دانیشتنە یەکلاکەرەوە دەبێت و ئەو لایەنانە ناچار دەبن پێداچوونەوە بەخۆیاندا بکەن و ئەمەش دەبێتە رێگەخۆشکەرێک بۆ ئەوەی لە یەک نزیک ببنەوە بۆ دانیشتنی دواتر".  سەرۆکی فراکسیۆنی یەکگرتوو لە پەرلەمانی عێراق پێیوایە "بۆ بەغدا گرنگ نییە کورد لەنێو خۆیدا رێکبکەوێت، تاوەکو ئێستا کە دانیشتنی پەرلەمان نەکراوە، هۆکارەکەی ئەوەیە کە لایەنی شیعی لەنێوخۆیاندا رێکنەکەوتوون، هەرکاتێک لایەنە شیعیەکان رێکبکەون، بۆ ئەوان گرنگ نییە کورد رێکبکەوێت یان رێکنەکەوێت".  بە بڕوای جەمال کۆچەر دانیشتنی ٢٦ی مانگی پەرلەمانی عێراق بۆ هەڵبژاردنی سەرۆککۆمار لەبەر دوو هۆکار ناکرێت، "یان رێژەی یاسایی تەواو نابێت، ئەگەر تەواویش بێت پرسیارە گەورەکە ئەوەیە ئێران قبووڵ دەکات دانیشتنی ٢٦ی مانگ بەڕێوەبچێت، هەموو ملیشیاکانی کە لەنێو چوارچێوەی هاوئاهەنگیدا کۆبوونەتەوە لە دەرەوەی یارییەکە بن و سێ لایەن بێن و حکومەت پێکبهێنن و ئەوانیش بێ هەڵوێست بن؟ بە بڕوای من ئەمە ئەستەمە بکرێت".  سەبارەت بە بەشداری فراکسیۆنی یەکگرتوو لە ئەگەری گرێدانی دانیشتنەکە، جەمال کۆچەر دەڵێت: "وەکو یەکگرتوو بەشێک نین لە هاوپەیمانیی سێ قۆڵی پارتی، سەدری و حەلبووسی، بەشێکیش نین لە چوارچێوەی هاوئاهەنگی. بۆیە ئێمە هیچ هەڵوێستێکمان نییە تاوەکو لەبەر یەکێکیان بچین بەشدار بین. هەروەها هیچ بەربژێرێکیشمان نییە تاوەکو لەبەر ئەو بڕیاری بەشداریکردن و نەکردن بدەین. لەلایەکی دیکە ئێمە ئەندامی پەرلەمانین و کاری ئێمە ئەوەی لە دانیشتنەکانی پەرلەمان ئامادەبین، بۆیە وەکو هەڵوێستێکی مەبدەئی یەکگرتوو لە دانیشتنەکە ئامادە دەبێت".  جەمال کۆچەر، بۆچوونی کورد بۆ یەکگرتوو بە "زۆر گرنگ" دەبینێت و دەڵێت: "چۆن لایەنی شیعی چەند مانگێکە دانیشتنی پەرلەمانیان پەکخستووە بۆ ئەوەی هەڵوێستێکی شیعی یەکگرتوو دروست دەبێت، هەڵوێستی یەکگرتووش ئەوەیە داوا لە هەردوو لایەنی سەرەکی دەکات کە بوونەتە بەربەست و رێگری هەرە گەورە بۆ نێو ماڵی کورد، بە یەک بەربژێر یان لێکتێگەیشتن پێکەوە بەشداربن".  وا بڕیارە رۆژی ٢٦ - ٠٣ - ٢٠٢٢ ئەنجوومەنی نوێنەرانی عێراق کۆببێتەوە، بەرنامەی کۆبوونەوەکەی پەرلەمان تایبەتە بە هەڵبژاردنی سەرۆککۆماری عێراق، کە ٤٠ بەربژێر رکابەرایەتیی دەکەن، بەڵام رکابەرییە بەهێزەکە لە نێوان رێبەر ئەحمەد، بەربژێری پارتی و بەرهەم ساڵح، بەربژێری یەکێتییە.