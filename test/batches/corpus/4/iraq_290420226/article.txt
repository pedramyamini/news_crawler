ئاژانسی ئەعماقی سەر بە داعش گرتە ڤیدیۆیەکی رێگریی چەکدارانی داعشی لە چەند ئۆتۆمبێلێکی بارهەڵگر لە رێگەی نێودەوڵەتی لە پارێزگای ئەنبار بڵاوکردەوە و  وەک جموجووڵێکی نوێی چەکدارانی رێکخراوەکە لە چەند رۆژی رابردوودا باسیکرد.   سەبارەت بەو گرتە ڤیدیۆیە؛ شانەی راگەیاندنی ئەمنیی عێراق، رۆژی هەینی ٢٩.٤.٢٠٢٢، لە هەژماری فەرمیی خۆی لە تویتەر رایگەیاند: "دوای گورزە ئازاربەخشەکانی پاڵەوانانی هێزە ئەمنییەکانی عێراق، "چەتە تیرۆریستەکانی داعش" هەوڵی دۆزینەوەی سەرکەوتنێکی ساختە بۆ خۆیان دەدەن، ئەوەش لە رێگەی بڵاوکردنەوەی گرتە ڤیدیۆیەک لە ئاژانسی ئەعماقی شکستخواردووی داعش".  شانەی راگەیاندنی ئەمنی دەشڵێت: "داعش دەڵێ یەکەمجارە ئەم گرتە ڤیدیۆیە بڵاودەکاتەوە و جەختیش لەوە دەکاتەوە کە چەکدارانی تیرۆریستی داعش رۆژی پێنجشەممە ٢٨.٤.٢٠٢٢ لەسەر رێگەی نێودەوڵەتی لە رۆژئاوای پارێزگای ئەنبار خاڵێکی پشکنینیان داناوە و ڤیدیۆکەی بڵاوکردوەتەوە، بەڵام لە راستیدا ئەم ڤیدیۆیە هی ساڵی ٢٠١٧ یە و هێزە ئەمنییەکان ئەوکات رێکاری گونجیان گرتەبەر".