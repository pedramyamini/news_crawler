رۆژی ١٧ ى ئایارى ٢٠٢٢ هادى عامرى، سەرۆکى هاوپەیمانیى فەتح لەرێگەى پارێزەرى بریکارییەوە، سکاڵاى یاسایی لەدژى ئەحمەد وەشاح، چالاکڤان و سەرۆکى رەوتى گەلى عێراقى تۆمارکرد، سکاڵاکە لە دادگای لێکۆڵینەوەى کەڕادەى بەغداى پایتەخت تۆمارکراوە، بەتۆمەتى "بەکارهێنانى وشەى نەشیاو لەرێگەى تۆڕى کۆمەڵایەتى فەیسبووک".  بەپێی ناوەڕۆکی سکاڵاکە "سکاڵالێکراو ناوبەناو زێدەڕۆیی" بەرامبەر بە هادى عامرى دەکات.  پێشکەشکردنى ئەو سکاڵایە لەپاش بڵاوکردنەوەى پۆستێک بووە لە پەیجى تایبەتی ئەو چالاکڤانە لە ١٦ ى ئایارى ٢٠٢٢.  ئەحمەد وەشاح بە تۆڕى میدیایی رووداوى گوت: "ئەو پۆستە لەلایەن یەکێک لە ئەدمینەکانى پەیجەکەوە بڵاوکراوەتەوەو دواتر لادراوە، ئەو رۆژەى پۆستەکە بڵاوکرایەوە خۆڵبارین بوو لە عێراق، لەو پۆستەدا نووسرا بوو خۆڵبارینەکە ئەوەندە چڕە هادى عامرى و... لەیەکدی جیاناکەیتەوە، دواى لادانى پۆستەکە، داوایان لێکردم سەردانى ماڵى هادى عامرى بکەم و لەوێ داواى لێبووردن بکەم و وێنەى لەگەڵ بگرم، بەڵام رازی نەبووم، هەرچەندە پۆستەکەمان لادا، بەڵام سکاڵای یاساییان لەدژم تۆمار کرد".  رەوتى  گەلى عێراقى لە ساڵى ٢٠٢١ دامەزراوە و وەک گرووپێکى چالاکڤان کاردەکەن، بەگوتەى خۆیان ١٠ هەزار لایەنگریان هەیە و ئامانجیان ئەوەیە رەوتێکى عێراقى دروستبکەن، کە بڕواى بە شوناسی عێراقى هەبێت.  ئەحمەد وەشاح ئاماژەی بەوەشکرد، لەکاردانەوەى ئەو سکاڵایەدا، ١٨ ى ئایارى ٢٠٢٢، ئەندامانى رەوتى گەلى عێراقى لە پارێزگاکانى بەغدا کەربەلا، دیوانیە، زیقار، نەجەف، بەسرە و واست،  بە تۆمەتى "کوشتن و ناوزڕاندن" سکاڵاى یاساییان لە دژى سەرۆکى هاوپەیمانیى فەتح تۆمار کردووە.  پێشتر لەساڵى ٢٠٢١ ئەحمەد وەشاح، لەلایەن رەوتى سەدرەوە سکاڵاییەکی یاسایی دژى تۆمارکرا، بەتۆمەتى ھێرشکردنەسەر موقتەدا سەدر، رێبەرى رەوتى سەدر، دوای ئەوەى داواى لێبووردنى کرد لەو گوتانە، سکاڵاکەی سەری کشێندرایەوە.