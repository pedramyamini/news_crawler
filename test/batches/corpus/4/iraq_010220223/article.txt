ئەمڕۆ سێشەممە ١ی شوباتی ٢٠٢٢ دوای حەوت مانگ لەبڵاوکردنەوەی رێنماییەکانی تایبەت بە نوێژی هەینی، موقتەدا سەدر، رێبەری رەوتی سەدر راگەیێندراوێکی لەبارەی نوێژی هەینی بڵاوکردەوە، لە راگەیێندراوەکەدا هاتووە: "بەپێی چاودێریم بۆ نوێژی هەینی لەعێراقی خۆشەویستمان، هیچ پابەندبوونێکی خۆپارێزی و تەندروستییەکی تێدانییە لەدوورکەوتنەوە و خۆ خاوێنڕاگرتن. دەمامک و شتی لەو بابەتانەی تێدانییە، سەرباری ئەوەی چەند جارێک ئێمە جەختمان لەسەر ئەوەکردووەتەوە لەپێناو تەندروستی و ناوبانگتان".  سەدر هۆشداری دەداتە نوێژخوێنان و دەڵێت: "لە بەرژەوەندیی خەڵکی دەبینم، کە ئێمە چاودێریی نوێژی هەینیی داهاتوو بکەین، ئەگەر بەپێی تێڕوانینەکانی ئێمە و بەپێی رێنماییە و پابەندبوونە تەندروستییەکان بوو ئەوا چاوپۆشی دەکەین و بەردەوام دەبین لە نوێژ، ئەگەرنا ئەوا با دوا نوێژی هەینی بێت دەکرێت و نەکرێتەوە تا کاتێکی نادیار".  ئێستا عێراق و هەرێمی کوردستان لە نێو بڵاوبوونەوەی شەپۆلی چوارەمی کۆرۆنا دان، کە بە گوتەی بەرپرسانی تەندروستی زۆربەی تووشبووان لە جۆری گۆڕاوی ئۆمیکرۆنن.   لە ١٨ی ئایاری ٢٠٢١، موقتەدا سەدر، رێبەری رەوتی سەدر ١٥ رێنمایی بۆ بەردەوامبوونی نوێژی هەینی بڵاوکردەوە لەنێویاندا ماوەی نێوان هەردوو گوتارەکە ١٥ خولەک تێنەپەڕێنێت، نوێژ لە شوێنی کراوەدا بکرێت و دەمامک و دەستکێش بکرێت و پێویستە شەوی پێشنوێژ شوێنەکە خاوێن بکرێتەوە و پشکنینی خێرانی شوێنەکە پێش نوێژکردن بکرێت.