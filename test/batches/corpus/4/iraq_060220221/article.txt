ئەمڕۆ یەکشەممە، ٦ی شوباتی ٢٠٢٢، جەمال کۆچەر، سەرۆکی فراکسیۆنی یەکگرتووی ئیسلامی، لەبارەی کۆبوونەوەی رۆژی ٧ی شوباتی ئەنجوومەنی نوێنەران تایبەت بە هەڵبژاردنی سەرۆککۆماری عێراق، بەتۆڕی میدیایی رووداوی گوت: "بۆ کۆبوونەوەی سبەینێ سێ ئەگەر هەیە، یەکەمیان ئەوەیە کۆبوونەوە نەکرێت، چونکە سەدرییەکان بایکۆتی کۆبوونەوەکەی سبەینێیان کردووە، ئەگەری هەیە هاوپەیمانەکانیشیان بایکۆتی دانیشتنەکە بکەن، کە ئەمە وا دەکات رێژەی یاسایی پەرلەمانتاران بۆ کۆبوونەوە دروست نەبێت و کۆبوونەوە نەکرێت، بەتایبەت دەستەی سەرۆکایەتی ئەنجوومەنی نوێنەرانیش لەو هاوپەیمانێتییە سێ قۆڵییەی سەدرییەکان و پارتی دیموکراتی کوردستان و هاوپەیمانی سوننەکانە".  لەبارەی ئەگەرەکانی دیکە، جەمال کۆچەر گوتی: "ئەگەری دووەم ئەوەیە کۆبوونەوە بکرێت و رێژەی یاسایی هەبێت، بەڵام هەندێک گفتوگۆبکرێت و دواتر کۆبوونەوەکە بە کراوەیی بۆ رۆژی دواتر بمێنێتەوە، ئەگەری سێیەمیش ئەوەیە کۆبوونەوەکە بکرێت و سەرۆککۆمار هەڵبژێردرێت، کە ئەم ئەگەرەیان لاوازە".  سەبارەت بەوەی ئایا چوارچێوەی هاوئاهەنگی دەتوانێت رێژەی یاسایی بۆ کۆبوونەوە تەواو بکات، جەمال کۆچەر گوتی: "ئەگەر تەنیا خۆیان و هاوپەیمانەکانیان بن، بەدڵنیاییەوە ناتوانن رێژەی یاسایی کۆبوونەوە تەواوبکەن".  سەرۆکی فراکسیۆنی یەکگرتووی ئیسلامی گوتیشی: "هێشتا دیارنییە کۆبوونەوەکەی سبەینێی ئەنجوومەنی نوێنەران دەکرێت یان نا، کەس ئاگاداری نەکردووینەتەوە لەوەی دەکرێت یان نا، بەڵام پێشتر دیاریکرابوو کە سبەینێ کۆبوونەوەی هەڵبژاردنی سەرۆککۆماری عێراق دەبێت، کە بەپێی دەستوور تەنیا سبەی و رۆژی دواتر ماوە لەو وادە دەستوورییەی هەیە بۆ هەڵبژاردنی سەرۆککۆمار کە یەک مانگە لەدوای هەڵبژاردنی دەستەی سەرۆکایەتی ئەنجوومەنی نوێنەرانی عێراق".  رۆژی پێنجشەممە ٢٧ی کانوونی دووەمی ٢٠٢٢، دەستەی سەرۆکایەتیی ئەنجوومەنی نوێنەران رۆژی  ٧ی شوباتی ٢٠٢٢ی بۆ کۆبوونەوەی ئەنجوومەنی نوێنەرانی عێراق بۆ هەڵبژاردنی سەرۆککۆمار دیاریکرد، دوای ئەوەی لەیەکەم دانیشتنی خولی نوێیدا ئەنجوومەنی نوێنەران لە رۆژی ٩ی کانوونی دووەمی ٢٠٢٢، دەستەی سەرۆکایەتیی ئەنجوومەنی نوێنەرانی هەڵبژارد.  دوێنێ شەممە حەسەن عەزاری، سەرۆکی فراکسیۆنی رەوتی سەدر لە کۆنگرەیەکی رۆژنامەڤانیدا رایگەیاند، لەسەر داوا و فەرمانی موقتەدا سەدر، رێبەری رەوتی سەدر سەرجەم دانوستاندنەکان بۆ پێکهێنانی حکومەت لەگەڵ لایەنەکان رادەگرن و بەشداری لە دانیشتنی رۆژی ٧ ـی مانگی ئەنجوومەنی نوێنەران ناکەن.  هەر دوێنێ، موقتەدا سەدر لە رێگەی تەلەفۆنەوە پەیوەندیی بە سەرۆک بارزانییەوە کرد و بەپێی راگەیێندراوی بارەگای بارزانی، لەو پەیوەندییە تەلەفۆنییەدا جەخت لە هاوپەیمانێتیی ستراتیژی و، بەردەوامیی هەوڵەكان بۆ خێراتركردنی پێكهێنانی حكومەتی زۆرینەی نیشتمانی كرایەوە. بۆ ئەوەی حكومەتی داهاتوو بتوانێت ئەركی خۆی بەرانبەر داخوازییەكانی رۆڵەكانی گەلی عێراق و پارێزگاری لە بەرژەوەندییە باڵاكان و قووڵكردنەوەی سەقامگیری و خۆشگوزەرانی جێبەجێ بکات.