مەحموود ئەلحەیانی، ئەندامی هاوپەیمانێتیی فەتح بە رادیۆی رووداوی راگەیاند: "ئەوە لە بەرژەوەندیی کورددایە کە پارتی و یەکێتی لەسەر بەربژێری پۆستی سەرۆککۆمار بگەنە رێککەوتن کە دواجار لە بەرژەوەندیی عێراقیشدا دەبێت. ئێمە دەنگ بەو بەربژێرە دەدەین کە ماڵی کوردی پێشکەشی دەکەن. "   ئێوارەی رۆژی پێنجشەممە ٢٠٢٢/٠٣/١٠ موقتەدا سەدر، رێبەری رەوتی سەدر بە تەلەفۆن لەگەڵ سەرۆک بارزانی قەسەی کرد و رەوشی عیراقیان تاوتوێ کرد. هەر هەمان رۆژ سەدر بە تەلەفۆن لەگەڵ نووری مالیکی، سەرۆکی هاوپەیمانێتیی دەوڵەتی یاسا قسەیکرد کە وەک دەرچەیەک بۆ دەسپێکردنەوەی پەیوەندییەکانی هەردوو لا دەبینرێت.  ئەندامەکەی هاوپەیمانێتیی فەتح  گوتیشی: "ئێمە لەگەڵ یەکێتیی نیشتمانیی کوردستاندا رێککەوتنمان هەیە، بەڵام ئەو پەیوەندییە تەلەفۆنییەی موقتەدا سەدر لەگەڵ مالیکی، مەسعوود بارزانی و حەلبووسیدا وادەکات هەنگاوێکی دیکە بچینە پێشەوە و رەنگە دۆخەکە بگۆڕدرێت. ئەو پەیوەندییە ناوەڕۆکێکی باشی هەبووە. "  مەحموود ئەلحەیانی ئاماژەی بەوە دا، چوارچێوەی هاوئاهەنگی نایەوێت دژایەتیی هیچ لایەنێک بکات کە لەگەڵیدا ناکۆک بێت، بەڵام خەمی سەرەکیشی ئەوەیە کە پێویستە حکومەتێکی بەهێز پێکبهێنرێت، وەزارەت و دەستەکان سەربەخۆ بن.  ئەلحەیانی باسی لەوە کرد، دەستوەرنەدانی لایەنی دەرەکی لە ماڵی کوردی و ماڵی سوننە وای کردووە ئەو دوو لایەنە تاوەکو رادەیەک رێککەوتوو بن. ئێستا گیانی نیشتمانیی وایکردووە لایەنەکان زیاتر لەیەکدی نزیک ببنەوە. هاوکات سەرنجی لایەنی دەرەکی و نێودەوڵەتیی لەسەر ئۆکراینایە و گرنگییەکی ئەوتۆ بە عێراق نادەن کە رەنگە ئەوەیش وابکات پێکهێنانی حکومەتی عێراق خێراتر ببێت.  لە ناوەندەکانی هەواڵی عێراقیدا باس لەوە دەکرێت کە موقتەدا سەدر، رێبەری رەوتی سەدر جەعفەر سەدری بۆ پۆستی سەرۆکوەزیران دەستنیشان کردووە. لەو بارەوە ئەندامەکەی فەتح باسی لەوە کرد، ئەوە تەنیا قسەیە و لە راگەیاندنەکانەوە دەکرێت و شتێکی وا دیار نییە، بەڵام بە دڵنیاییەوە لەسەر ئەو پۆستە رێککەوتن دەکرێت. رەنگە رێککەوتن لەسەر پۆستی سەرۆککۆماریش بکرێت.  مەحموود ئەلحەیانی پێیوایە، دوای ئەوەی پەرلەمان کۆببێتەوە ئەگەری هەیە ئەو دوو سەرۆکایەتییەی کە ماون رێککەوتنیان لەسەر بکرێت، بەڵام نەدەبوو حەلبووسی وەک سەرۆکی پەرلەمان هەڵبژێردرێت، چونکە داواکاریی خۆپێشاندەران کە هیچ کام لە سێ سەرۆکەکە لە پۆستەکانی خۆیاندا نەمێننەوە.