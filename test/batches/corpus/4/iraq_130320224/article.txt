نوێترینی ئەو پێشهاتانە دوای پەیوەندییە تەلەفۆنییەکەی نێوان موقتەدا سەدر، رێبەری رەوتی سەدر و نووری مالیکی، سەرۆکی هاوپەیمانیی دەوڵەتی یاسا، سەردانی شاندێکی باڵای چوارچێوەی هاوئاهەنگییە بۆ نەجەف. چوارچێوەی هاوئاهەنگی دەڵێت، بۆ ئامادەکاری بوو بۆ کۆبوونەوەی چاوەڕوانکراوی موقتەدا سەدر لەگەڵ سەرکردەکانی چوارچێوەی هاوئاهەنگی لە بەغدا.  وائیل رکابی، ئەندامی هاوپەیمانیی دەوڵەتی یاسا دەڵێت، "ویستی پەیامێک بنێرێت بۆ هەموو لایەنەکان و بڵێت ئەو گرژییەی هەبوو لەنێوان هەردوو سەرکردەکە کۆتاییهات. سەید موقتەدا سەدر باسی خستنەڕووی ناوی بەربژێرێکی کرد بۆ پۆستی سەرۆکوەزیران، ئەویش محەممەد جەعفەر سەدرە، لە بەرامبەردا بەڕێز مالیکی دوو داوای لە سەدر هەبوو، یەکەمیان ئەوەیە ئەو ناوە لەنێو چوارچێوەی هاوئاهەنگی بخاتەڕوو، ئەو کارەش کرا و هەموو لایەنەکانی چوارچێوە بە شێوەیەکی گشتی پەسندیان کرد، داواکاریی دووەمیش تایبەت بوو بە پێکهێنانی گەورەترین فراکسیۆنی شیعە لەنێو ئەنجوومەنی نوێنەران، کە دەبێت سەرۆکوەزیرانی نوێ دەستنیشان بکات".  بەڵام دوای کۆبوونەوەکە، رێبەری رەوتی سەدر لە تویتێکدا رایگەیاند، "نە رۆژهەڵاتی و نە رۆژئاوایی، حکومەتی زۆرینەی نیشتمانی"، ئەمەش بە رەتکردنەوەی داواکاریی پێکهێنانی یەک فراکسیۆن لەگەڵ چوارچێوەی هاوئاهەنگی دەخوێندرێتەوە.  سەبارەت بە وردەکارییەکانی کۆبوونەوە چاوەڕوانکراوەکەی نێوان رێبەری رەوتی سەدر و سەرکردەکانی چوارچێوەی هاوئاهەنگی، حەسەن بەهادلی، گوتەبێژی هاوپەیمانیی نەسر بە تۆڕی میدیایی رووداوی راگەیاند، "چاوەڕوان دەکرێت تێیدا پرسی پێکهێنانی گەورەترین فراکسیۆن و ناوی بەربژێران بۆ پۆستی سەرۆکوەزیرانی عێراق تاوتوێ بکرێن".  سەلام زوبەیدی، ئەندامی هاوپەیمانیی نەسر رایگەیاند، "دوێنێ و ئەمڕۆ سەردانی و لێکتێگەیشتن بەدیهاتن لەنێوان نوێنەرانی چوارچێوەی هاوئاهەنگی و رەوتی سەدر، سەبارەت بە شێوازی پێکهێنانی حکومەت، هەروەها ئەوانەی کە زۆرترین رایان لەسەرە بۆ وەرگرتنی پۆستی سەرۆکوەزیران، بریتین لە: محەممەد جەعفەر سەدر، حەیدەر عەبادی و محەممەد تۆفیق عەللاوی، بۆیە دەکرێت دووشەممەی داهاتوو سەید موقتەدا سەدر لە بەغدا لەگەڵ سەرکردەکانی چوارچێوەی هاوئاهەنگی کۆببێتەوە".  سەرباری ئاماژە نەرێنییەکانی نێوان سەدر و چوارچێوەی هاوئاهەنگی، بەڵام هێشتا ئاستەنگی زۆر لەبەردەم رێککەوتنی دوو جەمسەرەکەی شیعە هەن، کە بریتین لە: پێکهێنانی گەورەترین فراکسیۆن، ئاخۆ تەنیا لەنێوان دوو جەمسەرەکەی شیعە دەبێت و سەدر دەستبەرداری هاوپەیمانییەکەی لەگەڵ پارتی دیموکراتی کوردستان و سوننەکان دەبێت، یان پێکهاتەکانی دیکەشی تێدا دەبێت؟ ئاستەنگی دووەم و سێیەمیش هەڵبژاردنی سەرۆککۆمار و کارنامەی حکومەتی داهاتوون.