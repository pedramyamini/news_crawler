بوودجەی نۆژەنکردنەوەی شەقامەکە لەلایەن بانکی ناوەندی و چەندین بانکی کەرتی تایبەتەوە لە عێراق دابینکرابوو، جێبەجێکارانی پرۆژەکە دەڵێن، ئامانجی سەرەکی لەو هەنگاوەیان نۆژەنکردنەوەی شەقامی موتەنەبی بوو بێ گۆڕینی سیمای کولتووری و مێژوویی ئەو سیمبوولەی بەغدای کۆن، بەڵام چەند کتێبفرۆشێکی شەقامەکە دەڵێن، ئەوەی لە شەقامی موتەنەبی کراوە رێک پێچەوانەی ئەوەیە.  ئەمیر دلێمی، دوکاندارە لە شەقامی موتەنەبی و دەڵێت، "ئەو نۆژەنکردنەوەیەی لە شەقامی موتەنەبی کرا بەو جۆرە نییە کە خەڵکی لێی تێگەیشتوون، چونکە ئەو نۆژەنکردنەوەیە زۆر زیانی بە خاوەن دووکانەکان گەیاندووە، کرێی دووکانەکان زیاد بوو، تەنانەت زۆربەی زۆری دەرچەکانی کۆڵانەکانی سەر شەقامەکەیان داخستووە؛ ئەوەی کە خەڵکی پێیان وایە نۆژەنکردنەوەیە، تەنیا بۆیاخکردن بوو، لەگەڵ گۆڕینی شۆستەکە کە هیچ کێشەیەکی نەبوو".  پرۆژەی نۆژەنکردنەوەی شەقامی موتەنەبی نزیکەی چوار مانگی خایاند، حکومەتی عێراق دەڵێت، ئەو هەنگاوەی بەشێکە لە گەڕاندنەوەی بەغدا بۆ رێڕەوی مێژوویی و رۆشنبیری و هونەری خۆی، لەڕێگەی کردنەوەی پێشانگەی کتێب و تابلۆ، سازکردنی فیستیڤاڵ و ئاهەنگی جۆراوجۆر، دوای چەند دەیەیەک لە کێشەی تائیفی و تووندوتیژی لە پایتەختی عێراق.  عومەر مونزر، بەڕێوەبەری کارگێڕی کۆمپانیای نۆژەنکاری شەقامی موتەنەبی ئاماژە بەوە دەکات، "تێچووی پرۆژەکە بێگومان بە تەواوەتی لەلایەن سندووقی پارەدارکردنەوەوە دابینکرا، تێکڕای تێچووەکەی گەیشتە سێ ملیار دیناری عێراقی، بریتی بوو لە گۆڕینی رووی شەقامەکە و تەواوی شۆستەکان، لەگەڵ نۆژەنکردنەوەی رووی دووکان و باڵەخانەکان بەشێوەیەکی کولتووری بۆ پاراستنی مێژووی، وەکو ئەوەی کە پێشتر هەبوو".  شەقامی موتەنەبی کە بەناوی یەکێک لە بەناوبانگترین شاعیری عێراق و عەرەب ناونراوە، نزیکەی یەک کیلۆمەتر درێژە و یەکەمجار لە ساڵی ١٩٣٢ لەلایەن شا فەیسەڵی یەکەم، شای ئەو کاتەی عێراق کرایەوە، شەقامەکە چەندین باڵەخانەی تێدایە کە هی سەردەمی عوسمانییەکانە.  شەقامەکە زیاتر رۆژانی هەینی قەرەباڵخە و شوێنێکی سەرەکی دابینکردنی کتێبە بۆ خوێندکاران، نووسەران و رۆشنبیران.