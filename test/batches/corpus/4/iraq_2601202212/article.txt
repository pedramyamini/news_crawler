عەبدولكەریم عەبتان، پەرلەمانتار دەڵێت "بەئامانجگرتنی بارەگاكانمان و دواتر كردنە ئامانجی ماڵی سەرۆكی پەرلەمان كە سیمبولێكی دیاری عێراقە، پەیامێكی نەرێنی دەدات بە شكۆی وڵات و دۆخی ئەمنی، چونكە ناوچەكەمان نەهامەتی و ئازاری زۆری چەشت و پێویستمان بە سەقامگیریی ئەمنیی زۆرە بۆئەوەی سەقامگیریی سیاسیی لێبكەوێتەوە".  شێخ مونزیر عەبدولعەزیز حەلبووسی، سەرۆکی هۆز دەڵێت، "شۆك بووین بەم پێشێلكارییە ئەمنییە، ئەگەر چارەسەر نەكرێت، رەنگە قەبارە و ئاستی هێرشەكان دووبارە ببنەوە و بمانگەڕێننەوە چوارگۆشەی یەكەم".  مووشەكە دروستكراوە خۆماڵییەكان جیاوازیی نێوان هاووڵاتیی سڤیل و كارمەندێكی هێزی ئەمنی ناكات؛ بەو شێوەیە بەرپرسانی ئەمنی باس لە هێرشەكە دەكەن و بەڵێن دەدەن سزای بكەران بدەن.  فەریق هادی رزێج، فەرماندەی پۆلیسی ئەنبار رایگەیاند، "ئەم جۆرە هێرشانە بە هیچ شێوەیەك كاریگەری لە ئیرادەی بەهێزی هێزە ئەمنییەكانمان ناكات، بە پێچەوانەوە، ئەمە دەبێتە هۆكاری یەكگرتن و بەهێزكردنی تەبایی زیاتری نێوان هێزە ئەمنییەكان و سەرۆک هۆزەكان و كەسایەتییە دیارەكانی پارێزگاكە. ئەمڕۆ ئێمە و سەرۆک هۆزەكان و خەڵكی ناوچەكە لە میوانخانەی سەرۆكی پەرلەمان كۆبووینەتەوە بۆ دەربڕینی پاڵپشتیمان و ئامادەباشیی هێزە ئەمنییەكان بۆ رووبەڕووبوونەوەیان هەر كەس و لایەنێك مەبەستیەتی ئاسایشی ئەنبار بشڵەژێنێت".  سەرۆک هۆزەکان و كەسایەتییە كۆمەڵایەتییەكان گردبوونەوە و سەركۆنەی رووداوەكەیان کرد، جەخت لە یەكگرتوویی و كاری هاوبەشی شان بەشان دەكەن بۆئەوەی ئەو لایەنانە ئاشكرا بكەن كە هاووڵاتیی بێتاوان دەكەنە ئامانج.  سەرۆكی پەرلەمان بە سەرۆک هۆزەكان و كەسایەتییە كۆمەڵایەتییەكان دەڵێت، نابێت كەس تۆمەتبار بكرێت و دۆخەكە لەوە زیاتر هەڵکشانی بۆ بكرێت و رێگە بە لایەنە ئەمنییەكان بدرێت لێكۆڵینەوە بكەن.