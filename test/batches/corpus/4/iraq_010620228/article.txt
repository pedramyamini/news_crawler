رۆژی ١ ى حوزەیرانى ٢٠٢٢ دەستەى پیشەسازیى جەنگى ئەو فڕۆکەیەى نمایش کرد، کە بەهاوبەشی لەگەڵ کۆمپانیاى ئیگلى جیهانى دروستکراوە و ناونراوە "سەقەر یەک".  لە راگەیێندراوێکدا محەممەد دەڕاجی، سەرۆکى دەستەى پیشەسازیی جەنگیى عێراق ئاماژەى بەوەدا ئامانج لە دروستکردنى ئەو فڕۆکەیە پاراستنى سەروەریی عێراقە و لەئایندەدا زیاتر پەرەى پێدەدرێت.  فڕۆکەکە لە کارگەى کەرامەى سەر بە دەستەکە دروستکراوە و هەر لەوێش نمایشکرا و بۆ ئەزموونکردنى بەسەر ئاسمانى بەغداى پایتەختدا فڕى.  دەڕاجى رایگەیاند؛ ئەو فڕۆکەیە بۆ چاودێریی سنوور، هێڵەکانى گواستنەوەى نەوت و تاوەرى گوێزەرەوەى کارەبا بەکاردەھێندرێت.  دەستەى پیشەسازیى جەنگی ١٤ کارگەى جیاوازى بەرهەمهێنانى کەرەستەرى سەربازیى هەیە.  ساڵى ٢٠١٦ کارگەى کەرامەى سەر بە دەستەکە رۆبۆتێکى تایبەتى دروستکرد بۆ چاودێریى لەرێگەى کامێراوە.  دروستکردنى کەلوپەلى سەربازیى لەعێراق لە حەفتاکانى سەدەى رابردوو دەستیپێکرد، لە هەشتاکاندا بەهۆى جەنگى عێراق لەگەڵ ئێران، ئەو پیشەسازییە لەلایەن دەستەى پیشەسازیى سەربازییەوە، زیاتر پەرەی پێدرا.  لەساڵى ٢٠٠٣ دەستەى پیشەسازیى سەربازى بە بڕیارێکى پۆڵ برێمەر، حاکمى مەدەنى ئەو کاتەى عێراق هەڵوەشێندرایەوە، لەساڵى ٢٠١٩ پەرلەمانى عێراق بۆ جێگرەوەى ئەو دەستەیە، یاساى پێکهێنانى دەستەى پیشەسازى جەنگى پەسند کرد، کە پەیوەندى راستەوخۆى بە فەرماندەیی گشتى هێزە چەکدارەکانى عێراقەوەیە.