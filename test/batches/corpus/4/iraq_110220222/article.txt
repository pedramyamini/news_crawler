ئەمڕۆ هەینی، ١١ی شوباتی ٢٠٢٢، ئاسایشی نیشتیمانی عێراق، لە راگەیێنراوێکدا ئاشکرایکرد: "لەبۆسەیەکی هێزەکانی ئاسایشی نیشتیمانی عێراق لە پارێزگای زیقار توانرا دوو کەس لە گەورە ساختەکارەکان دەستگیربکرێن کە کاریان ساختەکردنی مامەڵە و نووسراوە فەرمییەکانی دەوڵەت بووە".  هەروەها هاتووە: "ئەو دوو ساختەکارە ٧١ مۆری ساختەیان لەلابووە، کە هی هەموو فەرمانگە و دامەزراوەکانی حکومەت بوون، جگە لە چەندین مۆری دیکە، هەروەها بەڵگەنامەی ساختەی زۆریان پێگیراوە لەوانە ناسنامە، رەگەزنامە، بەڵگەنامەی مردن، کارتی زانیاری، نیشتەجێبوون، کارتی وەرگرتنی ڤاکسین، بەڵگەنامەی دەرچوونی زانکۆ و بریکارنامە و چەندین بەڵگەنامەی دیکە".  ئاسایشی نیشتیمانی عێراق روونیکردووەتەوە ئەو دوو کەسە گوتەیان لێوەگیراوە و رەوانەی لایەنە یاساییە پەیوەندیدارەکان کراون بەمەبەستی گرتنەبەری رێوشوێنی گونجاوی پێویست لەگەڵیاندا.