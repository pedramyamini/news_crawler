رافیع عیساوی لەسەر بڕیاری دادگەی پێداچوونەوە لە ناوچەی ' رەسافە ' ی بەغدا، دوێنێ یەکشەممە ١٠ - ٤ - ٢٠٢٢ بە کەفالەت ئازادکرا.  لە روونکردنەوەیەکی ئەنجوومەنی باڵای دادوەریی عێراق، کە ئەمڕۆ دووشەممە ١١.٤.٢٠٢٢ بڵاویکردەوە، دادوەر عیماد خزەیر جابری، سەرۆکی دادگەی پێداچوونەوە لە ناوچەی ' رەسافە ' ی بەغدا رایگەیاند: "چەند دەزگایەکی راگەیاندن زانیاریی نادروست سەبارەت بە کەیسەکانی رافیع عیساوی، تۆمەتباری بەکەفالەت ئازادکراو، بڵاودەکەنەوە. "  سەرۆکی دادگەی پێداچوونەوە لە رەسافە دەشڵێت: "دادگەی فیدراڵیی پێداچوونەوە، دادگەی پەیوەندیداری راسپاردووە بۆ تەواوکردنی لێکۆڵینەوەکان بۆ گەیشتن بەو بڕە پارەیەی کە لە کەیسی رافیع عیساویدا چارەنووسی نادیارە، ئەوە جیا لەوەی کە رافیع عیساوی هێشتا لە چەند کەیسێکی دیکەدا تۆمەتبارە؛ ژمارەیەک لەو کەیسانە لە دادگەی تاوانەکان و دادگەی دیکەدان، ژمارەیەکی دیکەشیان لە دادگەی لێکۆڵینەوەن لە رەسافە".  رافیع عیساوی، کەسایەتییەکی نێو بەرەی تەوافوق و دواتر سەرکردەی هاوپەیمانیی عێراقییە، جگە لەوەی وەزیری دارایی بوو، پێش تۆمەتبارکردنی ئەندامی پەرلەمان و دواتر جێگری سەرۆکوەزیران بوو لە سەردەمی دوو کابینەی حکومەتی عێراق بە سەرۆکایەتیی نووری مالیکی لە نێوان ساڵانی ٢٠٠٦ بۆ ٢٠١٤.  لە ساڵی ٢٠١٣ رافیع عیساوی بە گەندەڵی و تێوەگلان لە تیرۆر تۆمەتبار کرا، بەڵام ئەو خۆی رادەستی هێزە ئەمنییەکان نەکرد؛ دواتر دوای چەندین ساڵ لە مانەوەی لە دەرەوەی عێراق، رافیع عیساوی لە ساڵی ٢٠٢٠ خۆی رادەستی هێزە ئەمنییەکانی عێراق کرد و پرۆسەی دادگەییکردنی دەستیپێکرد.  هەر لە ٣٠ مانگی شەشی ساڵی ٢٠٢٠ دا، بەهۆی پاشگەزبوونی تاکە گەواهیدەری کەیسەکە لە گوتەکانی، دادگەی لێکۆڵینەوەی تایبەت بە کەیسەکانی تیرۆر بێبەریبوونی رافیع عیساوی لە تۆمەتی تێوەگلان لە تیرۆر راگەیاند و بە کەفالەت ئازادکرا، بەڵام پرۆسەی دادگەییکردنی رافیع عیساوی هەر بەردەوام بوو.