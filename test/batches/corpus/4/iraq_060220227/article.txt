ئەمڕۆ یەکشەممە، ٦ی شوباتی ٢٠٢٢، شوان محەممەد رۆستەم، ئەندامی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق بەتۆڕی میدیایی رووداوی راگەیاند: "بڕیارە کاژێر شەشی ئێوارەی ئەمڕۆ فراکسیۆنی پارتی دیموکراتی کوردستان لە ئەنجوومەنی نوێنەرانی عێراق کۆببینەوە بۆ تاوتوێکردن و بڕیاردان لەبارەی بەشداریکردن یان نەکردن لەکۆبوونەوەی سبەینێی ئەنجوومەنی نوێنەرانی عێراق".  سەبارەت بە بڕیاری حیزبەکەیان لە بارەی بەشداریکردن لە کۆبوونەوەکەی رۆژی دووشەممە ٠٧ - ٠١ - ٢٠٢٢، شوان محەممەد گوتی: "هێشتا هیچ روونکردنەوە یان هەڵوێستێکمان لەبارەی بەشداریکردن و نەکردنەوە پێنەگەیشتووە".  هەروەها یادگار مەحموود، ئەندامی فراکسیۆنی پارتی لە ئەنجوومەنی نوێنەرانی عێراق، سەبارت بەهەڵوێستی فراکسیۆنی پارتی دیموکراتی کوردستان لەبارەی کۆبوونەوەکەی ٧ی شوباتەوە، لەدوای بڕیاری فراکسیۆنی سەدرییەکان بەبەشدارینەکردن تێیدا، بەتۆڕی میدیایی رووداوی گوت هێشتا روون نییە کە بەشداریی کۆبوونەوەکەی رۆژی دووشەممەی ئەنجوومەنی نوێنەرانی عێراق دەکەن یان نا.  رۆژی پێنجشەممە ٢٧ی کانوونی دووەمی ٢٠٢٢، دەستەی سەرۆکایەتیی ئەنجوومەنی نوێنەران، رۆژی  ٧ی شوباتی ٢٠٢٢ی بۆ کۆبوونەوەی ئەنجوومەنی نوێنەرانی عێراق بۆ هەڵبژاردنی سەرۆککۆمار دیاریکرد، دوای ئەوەی لەیەکەم دانیشتنی خولی نوێیدا ئەنجوومەنی نوێنەران لەرۆژی ٩ی کانوونی دووەمی ٢٠٢٢، دەستەی سەرۆکایەتی ئەنجوومەنی نوێنەرانی هەڵبژارد.  رۆژی شەممە ٠٥ - ٠٢ - ٢٠٢٢ حەسەن عەزاری، سەرۆکی فراکسیۆنی رەوتی سەدر لە کۆنگرەیەکی رۆژنامەڤانیدا رایگەیاند، لەسەر داوا و فەرمانی موقتەدا سەدر، رێبەری رەوتی سەدر سەرجەم دانوستاندنەکان بۆ پێکهێنانی حکومەت لەگەڵ لایەنەکان رادەگرن و بەشداری لە دانیشتنی رۆژی ٧ ـی مانگی ئەنجوومەنی نوێنەران ناکەن.  هەردوێنێ، موقتەدا سەدر لەرێگەی تەلەفۆنەوە پەیوەندیی بە سەرۆک مەسعود بارزانییەوە کرد و بەپێی راگەیێندراوی بارەگای بارزانی، لەو پەیوەندییە تەلەفۆنییەدا جەخت لە هاوپەیمانێتیی ستراتیژی و، بەردەوامیی هەوڵەكان بۆ خێراتركردنی پێكهێنانی حكومەتی زۆرینەی نیشتمانی كرایەوە. بۆ ئەوەی حكومەتی داهاتوو بتوانێت ئەركی خۆی بەرانبەر داخوازییەكانی رۆڵەكانی گەلی عێراق و پارێزگاری لە بەرژەوەندییە باڵاكان و قووڵكردنەوەی سەقامگیری و خۆشگوزەرانی جێبەجێ بکات. "