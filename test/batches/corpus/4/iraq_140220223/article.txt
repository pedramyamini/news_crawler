ئەمشەو ١٤ی شوباتی ٢٠٢٢، موقتەدا سەدر، رێبەری رەوتی سەدر لە ماڵەکەی خۆی لەناوچەی حەنانە لەنەجەف پێشوازی لە مستەفا کازمی، سەرۆکوەزیرانی عێراق کرد و کۆبوونەوە. بەپێی ساڵح محەممەد عێراقیی کەسی زۆر نزیک لە موقتەدا سەدر کە بە "وەزیری سەدر" دەناسرێت، کۆبوونەوەکە داخراو بووە.  ساڵح محەممەد عێراقی لە تویتێکدا نووسیویەتی: "لە حەنانە، کۆبوونەوەیەکی داخراو لەنێوان سەدر و کازمی.. نە رۆژهەڵاتی و نەرۆژئاوایی.. حکومەتی زۆرینەی نیشتیمانی".  هەفتەی رابردوو رەوتی سەدر رایگەیاند بەشداری دانیشتنی پەرلەمان تایبەت بە هەڵبژاردنی سەرۆککۆماری عێراق ناکات و دانوستاندنیش لەگەڵ لایەنەکان بۆ پێکهێنانی حکومەت رادەگرێت.  کۆبوونەوەکەی مستەفا کازمی، سەرۆکوەزیرانی عێراق و موقتەدا سەدر، رێبەری رەوتی سەدر لەنەجەف لەکاتێکدا دێت دوێنێ یەکشەممە ئەنجوومەنی نوێنەرانی عێراق دەرگای خۆ بەربژێرکردنی بۆ پۆستی سەرۆککۆماری عێراقی داخست، دوای دەرفەتپێدانی سێ رۆژ بۆ ئەو کەسانەی بۆ پۆستەکە پێشکەشی دەکەن.  مستەفا کازمی، سەرۆکوەزیرانی عێراق، ئەمڕۆ دووشەممە ١٤ی شوباتی ٢٠٢٢، لەساڵرۆژی لەدایکبوونی ئیمامی عەلی، بەسەردانێک بۆ بەشداریکردن لەپەردەلادان لە کردنەوەی مەنارەی دووەمی مەزارگەکەی گەیشتە نەجەف.  ئەمڕۆ دووشەممە، پارتی دیموکراتی کوردستان، کە هاوپەیمانیی رەوتی سەدرە، رێبەر ئەحمەدی بۆ وەرگرتنی پۆستی سەرۆککۆمار بەربژێرکرد، کە بڕیارە بەمنزیکانە ئەنجوومەنی نوێنەران وادەی کۆبوونەوەی و هەڵبژاردنی سەرۆککۆمار دەستنیشانبکات و دوای ئەوە گەورەترین فراکسیۆنی بە ناو و واژۆی ئەندامانی خۆی پێشکەشی دەستەی سەرۆکایەتی پەرلەمان بکات بۆ ئەوەی بەربژێری بۆ پۆستی سەرۆکوەزیران دیاریبکات.  هەرچەندە هێشتا هیچ ناوێک بۆ وەرگرتنی پۆستی سەرۆکوەزیرانی عێراق لەلایەن سەدرییەکانەوە کە بڕیارە لەگەڵ هاوپەیمانی سەروەرەیی و پارتی دیموکراتی کوردستان و ژمارەیەک لایەنی دیکە حکومەتی داهاتوو پێکبهێنن، نەخراوەتەڕوو، بەڵام کۆبوونەوەی ئەمڕۆی موقتەدا سەدر و مستەفا کازمی دەبێتە دووەم کۆبوونەوەیان لەماوەیەکی کەمدا، بەشێک لە شرۆڤەکارانیش ئاماژەیان بۆ ئەوەداوە کە رەنگە مستەفا کازمی بەربژێری سەدر بێت بۆ پۆستی سەرۆکوەزیرانی داهاتووی عێراق.