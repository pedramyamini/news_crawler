٢٩ ى ئایارى ٢٠٢٢، دەستەى دەستپاکیی عێراق راگەیێندراوێکى لەبارەى سزاى بەندکردنى هەریەک لە بەڕێوەبەرانى پێشووى بەڕێوەبەرایەتى پۆلیسی هاتووچۆی کەرکووک و بەڕێوەبەرى پلان و بەدواداچوونى دیوانى پارێزگاى کەرکووک بڵاوکردەوە کە بە نائامادەبوون (غیاب) لەلایەن دادگاوە سزادراون، بەتۆمەتى "زیانگەیاندنى بەمەبەست" بە داهاتى گشتى.  دەستەکە ئاماژەى بەوەداوە دادگاى تاوانى کەرکووک سزاى دوو ساڵ بەندکردنى لە دژى بەڕێوەبەرى پێشووى  پۆلیسی هاتووچۆى کەرکووک دەرکردووە، بەهۆى ئەوەى رێگرى کردووە لە گەڕاندنەوەى مۆڵکێک بۆ بەڕێوەبەرایەتى شارەوانى، کە خاوەندارێتى کردووە و بەهۆیەوە ٢١٤ ملیۆن دینارى وەک کرێ داوەتە بەڕێوەبەرایەتى شارەوانى، بەبێ ئەوەى ئەو دەسەڵاتەى هەبێت، بەهۆیەوە بە دوو ساڵ بەندکردن سزادراوە.  لەبەشێکى دیکەى راگەیێندراوەکەدا ئاماژە بەوەدراوە بەڕێوەبەرى پلاندانان و بەدواداچوونى دیوانى پارێزگاى کەرکووک بە حەوت ساڵ بەندکردن سزا دراوە، بەهۆى ئەوەى گۆڕانکارى لە نەخشە و رووبەرى دروستکردنى ٢٥ قوتابخانەدا کردووە، کە لەلایەن کۆمپانیایەکى ئیتاڵیەوە جێبەجێکراوە و ژمارەى  قوتابخانەکانى کەمکردووەتەوە و سرووشتى پڕۆژەکەى گۆڕیوە و پارەى بۆ کۆمپانیاى جێبەجێکار خەرجکردووە، بەبێ ئەوەى پڕۆژەکان تەواو بکات.   دەستەى دەستپاکى ئاشکرایکردووە فەرمانى دەستگیرکردن و رێگرى لە گەشتکردنى ئەو دوو بەرپرسەى کەرکووک دەرکراوە بۆ دەرەوەى عێراق، ئەوە جگە لە بڕیارى دەستگرتن بەسەر سەروەت و سامانى گوازراوە و نەگوازراوەیاندا.