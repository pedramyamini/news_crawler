ئەمڕۆ ١٩ ى نیسانى ٢٠٢٢، عەقید یاس خزەیر، بەڕێوەبەرى راگەیاندن و پەیوەندییەکانى بەڕێوەبەرایەتیى گشتیى هاتووچۆى عێراق بە تۆڕى میدیایی رووداوى راگەیاند؛ "بە فەرمانى بەڕێوەبەرى گشتى، سەرجەم بڕیارەکانى رەشکردنى جامى ئۆتۆمبێل بەدەر لە رێنماییەکان کە بۆ هەندێک ئۆتۆمبێل دەرکرابوون، هەڵوەشێندرانەوە".  ئەو بڕیارە لەدوای رۆژێک هات لە بڕیارێکى بەڕێوەبەرایەتى گشتیی پۆلیسى هاتووچۆى عێراق، کە رێگەی دا بە هەندێک ئۆتۆمبێل کە لە دروسکردنییەوە جامى دواوەیان رەشن بەهەمان رەنگ بیهڵێنەوە.  عەقید یاس خزەیر گوتى: "هەڵوەشاندنەوەى ئەو بڕیارەى پێشوو پەیوەندى بە لەبەرچاوگرتنى دۆخى ئەمنییەوە هەیە".  بەگوێرەى یاساى ژمارە ٨ ى ساڵى ٢٠١٩ ى تایبەت بە سەرپێچییەکانى هاتووچۆ، سزاى پێبژاردنى جامرەشکردن یان داپۆشین بە رەنگ و وێنە، ٥٠ هەزار دینارە.