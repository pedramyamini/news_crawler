سوهەیلە سوڵتانی، ئەندامى پەرلەمانى عێراق  لە چوارچێوەى هاوئاهەنگى بە تۆڕى میدیایی رووداوى راگەیاند؛ ١٣ ى ئایار لە پارێزگاى بەسڕە و زیقار رێکخەرانى "چالاکیى جەماوەریی لەپێناو رێگەى ئاوڕیشم" خۆپێشاندان دەکەن، دیارترین داواکارییەکانیان چالاککردنى رێککەوتننامەى چینە لەگەڵ عێراق و دروستکردنى بەندەرى فاوى گەورەیە و بڕیارە لە رۆژانى داهاتوودا ئەو خۆپێشاندانە شارەکانى دیکە بگرێتەوە.  جاسب حلو، یەکێک لە سەرپەرشتیارانى ئەو چالاکییە لە بانگەوازێکدا داوا دەکات پارێزگاکانى دیکەى عێراق هاوشێوەى بەسڕەو ناسڕیە خۆپێشاندانى هاوشێوە بکەن.  چالاکى جەماوەر لەپێناو رێگەى ئاوڕیشم لە مانگى شوباتى رابردوو لەعێراق لەلایەن ژمارەیەک لە چالاکڤانانى پارێزگاکانى ناوەڕاست باشورى عێراق دامەزرا. ئامانجیان گوشار دروستکردنە بۆ ئەوەى عێراق لە رێگەی دروستکردنی بەندەرى فاوى گەورە لە پارێزگاى بەسڕە، ببێتە بەشێک لە رێگەى بازرگانیى ئاوریشم، کە چین لە ساڵى ٢٠١٩ دا رایگەیاند.  سوهەیلە سوڵتانى گوتى: "ئێمە وەک پەرلەمانتارانى چوارچێوەى هاوئاهەنگى پاڵپشتی و بەشدارى ئەو خۆپێشاندانانە دەکەین، ئەگەر لەسەر پێکهێنانى حکومەتى نوێ عێراق رێکنەکەوین، ئەو خۆپێشاندانانە بەرفراونتر دەبن".  لە ساڵى ٢٠١٩ عێراق و چین رێککەوتننامەیەکى فرەلایەنەیان لە پەکین واژۆ کرد، لە پاش دانوستاندنى نێوان عادل عەبدلمەهدى، سەرۆکوەزیرانى پێشووى عێراق، لەگەڵ  یی چیانگ، سەرۆکى ئەنجوومەنى دەوڵەتى چین. دیارترین خاڵەکانى ئەو رێککەوتنە ئەوەیە کە چین بەشداریبکات لە پڕۆسەى ئاوەدانکردنەوەى عێراق، بەرانبەر بە هەناردەکردنى نەوت بۆ ئەو وڵاتە.  لە هەمان ساڵدا چین پڕۆژەى رێگەى نوێى ئاوریشمی رایگەیاند، کە بە "یەک پشتێنە، یەک رێگە" ناسراوە، ئامانج لێى گواستنەوەى زیاترى شتومەکى چینییە لە رێگەى وشکانى و ئاوی بۆ وڵاتانى جیهان.