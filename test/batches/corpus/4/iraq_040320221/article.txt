دوای ئەوەی رۆژی پێنجشەممە، ٣ی ئاداری ٢٠٢٢، ئاڵا دوو رەنگییەکەی ئۆکراینای لەسەر باڵەخانەکەی لە بەغدای پایتەختی عێراق هەڵواسی، باڵیۆزخانەی ئەڵمانیا لەبەغدا لە پەیجی خۆی لە تۆڕی کۆمەڵایەتیی فەیسبووک لە روونکردنەوەیەکدا نووسیویەتی: "داگیرکاریی پووتین بۆ ئۆکرانیا خاڵی رووخانە و هێرشێکی راستەوخۆیە نەوەک بەتەنیا لەسەر ئۆکراینا، بەڵکو لەسەر سیستەمی نێودەوڵەتیی دامەزراو لەسەر بنەماکان، ناتوانین بێدەنگبین، بەڵکو پێویستە لەسەر هەریەک لە ئێمە رێوشوێن بگرێتەبەر، وەکو هاوسۆزییەک بۆ ئۆکراینا ئاڵاوی ئۆکراینامان لەسەر باڵیۆزخانەکەمان لە بەغدا هەڵکرد".  کۆنسوڵخانەی رووسیا لە بەسرا کە رۆژی پێنجشەممە (٣ ى ئادارى ٢٠٢٢) بڵاوی کردەوە رایگەیاند بەردەوام لەلایەن هاووڵاتیانى عێراقەوە پەیوەندییان پێوە دەکرێت بۆ چوونە نێو ریزى سوپاى وڵاتەکەى لە جەنگى لە دژى ئۆکراینا.  لەو راگەیێنراوەیدا کە دوای چەند کاژێرێک پۆستەکەیان لەسەر تۆڕی کۆمەڵایەتی فەیسبووک سڕییەوە، کونسوڵخانەکە رایگەیاندبوو"دەمانەوێت هەموو لایەک ئاگادار بکەینەوە کە سوپاى رووسیا هێزى تەواوى خۆى هەیە بۆ چارەسەرکردنى ئەو کێشەیە، سوپاستان دەکەین بۆ تێگەشتن و پاڵپشتیتان".  لە ٢٤ ى مانگى شوباتى رابردووەوە جەنگ لە نێوان سوپاى رووسیا و ئۆکراینا دەستیپێکردووە، حکومەتى عێراقى هەڵوێستى لەبارەی شەڕەکەوە بەلای هیچ یەک لەو دوو وڵاتە نەکەوتووە، بەڵام هاووڵاتیانی بەسەر هەردوو بەرەدا دابەشبوون، بەشێکیان بە تایبەتی ئەوانەی سەر بە رەوتی سەدرن، پاڵپشتی لە ئۆکراینا دەکەن، هەرچی لایەنگرانی هێزەکانی نێو چوارچێوەی هاوئاهەنگین پشتگیریی لە رووسیا دەکەن.