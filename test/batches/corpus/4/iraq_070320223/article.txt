موقەدەم عەلی ئیسماعیل، بەڕێوەبەری راگەیاندن و پەیوەندی لە بەڕێوەبەرایەتیی نەھێشتنی تاوانی رێکخراو دەڵێت، "بابەتی شەڕی رووسیا و ئۆکراینا بابەتێکی جیهانییە و ھەموو جیهان تووشی بووە کە کەمێک نرخ بەرزبووەتەوە، بەڵێ ئێمە سزای ئەم بەرزبوونەوەی نرخە نادەین، چونکە بابەتێکی ئاساییە ئەمڕۆ بەرز دەبێتەوە و سبەی دادەبەزێت، زۆر ئاساییە؛ بەڵام بابەتی قۆرخکاری شتێکی دیکەیە، ئەوەی بیەوێت قۆرخکاری بکات و نرخ زۆر بەرزبکاتەوە سزادەدرێن، تاوەکو ئێستا دەیان کەس گیراون لەسەر قۆرخکاری و ئەم ھەڵمەتە ماوەی زیاتر لە ھەفتەیەکە بەردەوامە، بەڵام لەم ماوەیەدا تووندترمان کردووە".  تەنیا لە ماوەی ١٠ رۆژی رابردوودا ھەر کارتۆنێک رۆنی شل زیاتر لە ٢٠ ھەزار دینار و ھەر فەردەیەک ئاردیش زیاتر لە ٢٥ ھەزار دیناری چووەتە سەر.  ھەرچەند حکومەتی عێراق ھەڵمەتێکی چڕی چاودێریکردن و رێکخستنی بازاڕی دەستپێکردووە تاوەکو رێگری لە قۆرخکردن بکات لەلایەن بازرگانانەوە، بەڵام زۆربەی دانیشتووانی بەغدا پێیانوایە حکومەت لە توانایدا نییە بازاڕ کۆنترۆڵ بکات.  بەپێی ئاماری وەزارەتی بازرگانیی عێراق، لە ساڵی ٢٠٢١ عێراق بە بڕی ٨٤ ملیۆن دۆلار رۆنی شلی لە تورکیاوە ھاوردە کردووە، ئەوەش لە کاتێکدایە کە تەنیا کارگەی بابل بۆ بەرھەمهێنانی رۆنی شل ئەگەر بەردەوام کار بکات، دەتوانێت رۆنی شل بۆ  ھەموو عێراق دابین بکات، بەڵام بەهۆی دابیننەکردنی کەرەستەی خاو، کارگەکە کەمتر کار دەکات.  بەھجەت کینانی، دووکاندار دەڵێت، "ئەمە چارەسەر نییە کە لیژنە دەنێرێت بۆ چاودێریکردنی بازاڕ، ئەمە چارەسەر نییە، چارەسەر لە چاودێریکردنی دەروازە سنوورییەکان و کارگەکانە".  حەیدەر تاھیر، کاسب ئاماژە بەوە دەکات، "رۆنی شل بە ٥٧ ھەزار دینارە، کە ٩٠٠ گرامی تێدایە و عێراقییە، بەڵام ئەگەر خاوەن کارگە زیاتر بەرھەم بهێنێت چارەسەر دەبێت، دەوڵەت لە بەشە خۆراک لەجیاتی یەک بووتڵ با دوو یان سێ دابەش بکات، ھەموو قەیرانەکان چارەسەر دەبن".  پێش ساڵی ٢٠٠٣ و بەپێی ئاماری وەزارەتی بازرگانیی عێراق، ٧٠ % ی پێداویستییەکانی عێراق بۆ رۆنی شل و ئارد لە نێوخۆی عێراق بەرھەم دەھێندران، بەڵام ئێستا بەھۆی داخستنی زۆربەی کارگەکان، زیاتر لە ٧٠ % ی لە دەرەوە ھاوردە دەکرێت.