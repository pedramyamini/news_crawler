کەسوکاری ئەنفال لە بیابانی سەلمان داوایان لە حکومەتی عێراق کرد کە ئەو گۆڕە بە کۆمەڵانە هەڵبدرێنەوە و ئێسک و پرووسکی کەسوکارەکانیان بگەیێنرێنەوە گەرمیان.   لە ساڵی ٢٠١٩ دا گۆڕێکی بە کۆمەڵ لە بیابانی سەلمان کە ١٧١ کەسی تێدا بوو دۆزرانەوە و گەڕێنرانەوە دەست کەسوکاری.  کۆمەڵکوژیی ئەنفالی کورد لە رێگەی هەشت قۆناخ جێبەجێکرا، قۆناخی یەکەمی لە دۆڵی جافایەتی، لە ٢٣ ـی شوباتی ١٩٨٨ دەستی پێکرد، دوایین قۆناخیش لە بادینان لە ٢٥ی ئابی ١٩٨٨ جێبەجێکرا، لە میانی پرۆسەکەدا زیاتر لە چوار هەزار گوند وێران کران و نزیکەی ١٨٢ هەزار کەسیش گیانیان لەدەستدا.  قۆناخی شاڵاوەکە لە گەرمیان لە ١٤ ـی نیسانی ساڵی ١٩٨٨ دەستیپێکرد و ئەو رۆژەش وەکو ساڵیادی ئەو شاڵاوە لە باشووری کوردستان دەستنیشانکراوە و یادی دەکرێتەوە.  هەر ئەمڕۆ لە رێوڕەسمی یادی ئەنفال لە چەمچەماڵ گرژیی دروستبوو و کەسوکاری شەهیدان و ئەنفالکراوان کە لە رێوڕەسمەکە ئامادەبوون، رێگەیان نەدا، عەبدوڵڵا حاجی مەحموود، وەزیری شەهیدان و ئەنفالکراوان گوتار پێشکێش بکات.  هاونیشتمانییەک لە چەمچەماڵ قسەی بۆ پێشەوا بەختیار پەیامنێری رووداو کرد و گوتی، داواکارییەکانمان جێبەجێ نەکراون، زبڵ شارەکەی داپۆشیوە و خزمەتی کەسوکاری ئەنفال نەکراوە. گوتیشی، "بەرپرسانی شارەکە بە ئەنقەست خەڵکی ئەم شارە سزا دەدەن. "   دواتر لە کۆنگرەیەکی رۆژنامەڤانیدا، بەشێک لە کەسوکاری شەهیدان و ئەنفالکراوان باسی کێشەکانیان کرد. ژنێکی بەتەمەن وەکو نوێنەری کەسوکاری ئەنفالکراوان قسەی کرد و گوتی، "لە کاتی خۆیشیدا و لەسەردەمی د. فوئاد مەعسووم، [سەرۆککۆماری پێشووی عێراق] بانگکراوم بۆ بەغدا، من لەوێش گوتوومە، یادمان بۆ مەکەنەوە، ئێسک و پروسکی کەسوکارمان لە بیابانەکان بهێننەوە. "  عەبدوڵڵا حاجی مەحموود، وەزیری شەهیدان و ئەنفالکراوان لە بووڵتەنی کاژێر ١٢: ٠٠ ـی رووداو لە رێگەی پەیوەندیی تەلەفۆنییەوە باسی لە رووداوەکە کرد و گوتی، ئەوەی روویداوە بۆچوونی هەموو کەسوکاری شەهیدان و ئەنفالکراوان نەبووە.