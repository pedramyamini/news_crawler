حەسەن نەسروڵڵا لە هەڤپەیڤینێکی لەگەڵ کەناڵی عالەم لەبارەی کێشەی لایەنە عێراقییەکان بۆ پێکهێنانی حکومەتی نوێی وڵاتەکە رایگەیاند، هەندێکجار داوای لێکراوە رۆڵی ئاشتەوایی بگێڕێت لە نزیککردنەوەی بیر و بۆچوونەکانی لایەنەکان، ئەویش ئەو رۆڵەی گێڕاوە و ئێستاش ئامادەیە هەمان رۆڵ بگێڕێت.  تاوەکو ئێستا گفتوگۆی لایەنە عێراقییەکان بۆ پێکهێنانی حکومەتی نوێ بەردەوامە، بەڵام بۆچوونەکان هێشتا جیاوازن. پۆستی سەرۆکوەزیران وەکو نەریتێکی سیاسی دەدرێتە لایەنە شیعەکان، ئەوانیش بوون بە دوو بەرەوە، چوارچێوەی هاوئاهەنگی لە لایەک داوای حکومەتی سازان دەکات و رەوتی سەدریش لە لایەکی دیکەوە داوای حکومەتی زۆرینەی نیشتمانی دەکات.  رۆڵی سەربازیی هێزە ئەمریکییەکان لە عێراق لە سەرەتای ئەمساڵەوە گۆڕا بۆ راوێژکاری، حەسەن نەسروڵڵا لەو بارەوە رایگەیاند، ئەوە بڕیاری عێراقییەکانە کە ئەمریکییەکان لەو وڵاتە بمێننەوە یان نا. بەگوتەی نەسروڵڵا، ئەنجوومەنی نوێنەران و گەلی عێراقیش بڕیاریان داوە ئەو هێزانە دەربکەن، بەدواداچوونی ئەو بڕیارەش ئەرکی حکومەتی نوێ و حکومەتی ئێستا و گرووپەکانی مقاوەمەیە و، نابێت پاشگەز ببنەوە.  حیزبوڵڵای لوبنان و سەرجەم هێز و لایەنەکانی نزیک لە ئێرانەوە داوای دەرکردنی هێزە ئەمریکییەکان لە رۆژهەڵاتی نێوەڕاست دەکەن، دوای کوشتنی قاسم سولەیمانی، فەرماندەی پێشووی فەیلەقی قودسی سوپای پاسداران، ئەوان رژدتر بوون لەسەر ئەو بڕیارە.  لە بەشێکی دیکەی قسەکانیدا نەسروڵڵا باسی بوونی هێزەکانی ئەمریکای کرد لە رۆژئاوای کوردستان و گوتی، ئەمریکییەکان تەنیا بۆ "دزینی" نەوت و غازی ئەو ناوچانە لەوێن. هەروەها دەشڵێت، ئەوانەی دەیانویست حکومەتی دیمەشق بڕووخێنن، شکستیان هێناوە، تاوەکو ئەو کاتەی پێویست بێت، حیزبوڵڵای لوبنان لە سووریا دەمێنێتەوە، چونکە هێشتا مەترسیی گرووپە تەکفیرییەکان ماوە بە تایبەتی لە باکووری ئەو وڵاتە.  یەکێکی دیکە لەو تۆمەتانەی نەسروڵڵا دەیداتە پاڵ هێزە ئەمریکییەکان، هێرشی ئەم دواییەی داعشە بۆ سەر گرتووخانەی غوێران. لە ماوەکانی رابردوودا چەکدارانی داعش هێرشیان کردە سەر گرتووخانەی غوێران لە رۆژئاوای کوردستان کە زیندانێکی گەورەی چەکدارانی داعشە و دوای نزیکەی ١٠ رۆژ شەڕ و پێکدادان زیندانەکە لەلایەن هەسەدەوە کۆنترۆڵکرایەوە.  ئەمینداری حیزبوڵڵا دەڵێت، هەوڵەکانی ئەم دواییەی داعش بۆ هێرشکردنە سەر گرتووخانەی غوێران "پیلانێکی ئەمریکا" بووە بۆ زیندووکردنەوەی داعش لە عێراق و سووریا.  لە بەشێکی دیکەی قسەکانیدا حەسەن نەسروڵڵا باسی هێرشەکانی ئەم دواییەی سەر ئیماراتی کرد و رایگەیاند، هاوکێشەکان روونن، ئیمارات ئەگەر دەیەوێت مووشەکی حوسییەکانی بەر نەکەوێت، دەبێت بە هەموو شێوەیەک لە شەڕی یەمەن دووربکەوێتەوە.