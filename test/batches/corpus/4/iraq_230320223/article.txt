حەمید نایف، گوتەبێژى وەزارەتى کشتوکاڵ دەڵێت، "ئەم بەرهەمانە رەنگدانەوەی راستی کۆمەڵگەى عێراقی و هەڵوەستەکردنە لەسەر ئەو بەرهەمە نێوخۆییانەى لەم پێشەنگەیەن و لە سەرانسەرى عێراق هەن، ئەم بەرهەمانە پێویستیان بە پاراستن و رێگریی لە هاوردەکردنى ئەو جۆرە بەرهەمانەیە، کە تام و بۆنى تایبەتیان هەیە و ئابووریی عێراق لەڕێگەى ئەو رێوشوێنەوە بەهێز دەکات".  کۆمپانیاکانى هەرێمى کوردستان لە پێشانگەکەدا ئامادەیی بەرچاویان هەیە، خاوەنەکانیان جەختیان لەوە کردەوە کە ئاماژە هەیە بۆ ئەوەى وەزارەتى کشتوکاڵى عێراق دەیەوێت لە هەفتەى داهاتوودا چارەسەرى کێشەکانى پەیوەندار بە چوونى خۆراک و شتوومەک بکات لە هەرێمى کوردستانەوە بۆ پارێزگاکانى نێوەڕاست و باشوورى عێراق.  سەعدون فارس، خاوەنى سەربڕخانەى مریشکى ئاکرێ باسی لەوە کرد، "ئێمە وەکو کۆمپانیای ئاکرێ لێرە بەشدارین، کەشێکی زۆر لەبار هەیە بۆ کۆمپانیا کوردییەکان، زیاتر لە ١٠ کۆمپانیای کوردی لێرە بەشدارن، ئێمە گلەییمان هەیە لەوەی کە بەرهەمەکانمان ناگەنە نێوەڕاست و خوارووی عێراق، بەڵام خۆشبەختانە وەزیری کشتوکاڵ هاتە ئێرە و بڕیاریدا کە لەم هەفتەیەدا کۆبوونەوە بکرێت و چارەسەری ئەو گرفتە بکەن. "  موحسین ئەمین، خاوەنی کۆمپانیای کۆساڵ بۆ کشتوکاڵ و پەلەوەریى سنوردار ئاماژەی بەوە کرد، "ئەمە دووەم ساڵە کۆمپانیاکانى هەرێمى کوردستان لەم پێشەنگەیەى بەغدا بەشدار بین، بەر لە نزیکەى سێ ساڵ و پێش ئەوەى بڕیارى رێگریى لە چوونى بەرهەمەکانى هەرێمى کوردستان بۆ بەغدا و شارەکانى نێوەڕاست و باشوورى عێراق دەربچێت، هەفتانە سێ کاروانمان لەو بەرهەمانە دەنارد بۆ بەغدا و لەوێوە بەسەر پارێزگاکانى دیکەدا دابەشدەکران، هاووڵاتییان پێشوازییەکى زۆر لە بەرهەمى نێوخۆیی دەکەن، بەتایبەت بەرهەمەکانى هەرێمى کوردستان، ئەوان دەزانن کەش و ژینگەى هەرێمى کوردستان گونجاوە بۆ بەرهەمى باش و بەکوالێتی، بۆیە بەشێوەیەکى باش پێشوازیى لە بەرهەمەکانمان دەکەن".  هەفتەى کشتوکاڵى بۆ ماوەى حەوت رۆژ سەکۆیەکى تایبەت بۆ بەرهەمهێنەران و هەناردەکارانى خۆراک لەعێراق دەرەخسێنێت تاوەکو بەرهەمەکانیان نمایش بکەن، ئەوە جگە لەوەى پێشانگەکە دەبێتە سەکۆی پیشەوەرانی خۆراک لە چەندین ناوچەى جیهان بۆ دروستکردنى پەیوەندیى لە نێوانیان و گفتوگۆکردن لەبارەى کار و دەرفەتى بازرگانی.