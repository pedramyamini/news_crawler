شەوی ٢٣ ى ئایاری ٢٠٢٢، شاخەوان عەبدوڵڵا، جێگرى سەرۆکى پەرلەمانى عێراق لە راگەیێندراوێکدا سەرکۆنەى ئەو هێرشەى کرد کە لە باشوورى کەرکووک لەلایەن داعشەوە کرایە سەر چەند جووتیارێک. داواى لە هێزە ئەمنییەکان کرد رێوشوێن بگرنەبەر و بەدواى ئەو چەکدارانەدا بگەڕێن، کە دەستیان لەو هێرشەدا هەبووە.  ئێوارەی ٢٣ ى ئایار ژمارەیەک چەکداری داعش لەنێوان هەردوو شارۆچکەی رەشاد و بەشیر لە سنووری پارێزگای کەرکووک هێرشیان کردە سەر چەند جووتیارێک، بەپێی راگەیاندنی شانەی ئەمنیی عێراق لە هێرشەکەدا شەش جووتیار کوژراون.  شەوی رابردوو حوسێن عادل، بەڕێوەبەری ناحیەی تازە بە تۆڕی میدیایی رووداوی راگەیاند، "هێرشەکە لە سنووری هێزەکانی لیوای ١٦ی تورکمانی حەشدی شەعبی بووە. داعش خۆڵبارین و کەمبوونەوەی رادەی بینینی بە هەل زانیوە بۆ هێرشەکە. "  بەڕێوەبەری ناحیەی تازە ئاماژەی بەوەش کرد، "چەکدارانی داعش سەرەتا جووتیارەکانیان کوشتووە و پاشان رووبەڕووی پۆلیسی فیدراڵی بوونەتەوە، لە ئەنجامی رووبەڕووبوونەوەکەش سێ پۆلیسیان کوشتووە و دواتر هەڵاتوون. "  حەشدی شەعبی لە راگەیێندراوێکدا لەبارەی هێرشەکەوە رایگەیاند، گرووپێکی چەکدارانی داعش هێرشیان کردووەتە سەر گوندی سامی عاسی، لە کاتی دروێنەدا تەقەیان لە جووتیاران کردووە و بەهۆیەوە حەوت کەس کوژراون و دوو ئۆتۆمبێلی جۆری پیکاپ و دەڕاسایەک و رووبەری ٣٠ دۆنم زەوی سووتاون.   جێگرى سەرۆکى پەرلەمانى عێراق رایگەیاند؛ پەرلەمانى عێراق لیژنەیەکى لێکۆڵینەوە پێکدەهێنێت بۆ لێکۆڵینەوە لە وردەکاريى ئەو هێرشە و سزادانى ئەو لایەنانەى کەمتەرخەم بوون، ئەوە جگە لە دیاریکردنى کێشە ئەمنییەکانى ئەو ناوچانە.