هایمان تەحسین حەمید، بەڕێوەبەرى فەرمانگەى پارت و رێکخراوە سیاسییەکان لە کۆمیسیۆنى باڵاى سەربەخۆى هەڵبژاردنەکانى عێراق بە تۆڕى میدیایی رووداوى راگەیاند؛ پێشنیازى هەموارێکى یاسای پارتە سیاسییەکانى عێراقیان داتەوە ئەنجوومەنى وەزیران بۆ ئەوەى شێوازى خەرجکردنى بودجەى پارتەکان لەسەر بنەماى کورسیی پەرلەمانەوە، بۆ دەنگى راستەقینەى پارتەکان بگۆڕدرێت.  بەگوێرەى یاسای ژمارە ٣٦، یاسای پارتە سیاسییەکان، کە ساڵى ٢٠١٥ لەلایەن پەرلەمانى عێراقەوە پەسندکرا، بودجەى پارتەکان وەک هاوکاریى ناوی هێندراوە، ئەو بڕەى ساڵانە لە یاساى بودجەى گشتى بۆیان دیاریدەکرێت ٢٠ % ی بە یەکسانى دەدرێتە پارتە تۆمارکراوەکان لە بەڕێوەبەرایەتى فەرمانگەى پارت و رێکخراوە سیاسییەکان و ٨٠ % یشی دەدرێتە ئەو پارتانەى کورسییان لە پەرلەمان هەیە.  بەڕێوەبەرى فەرمانگەى پارت و رێکخراوە سیاسییەکان گوتى: "بەگوێرەى ئەو هەموارە، بودجەى پارتە سیاسییە بچووکەکان زیاتر دەبێت و بودجەى پارتە گەورەکان کەمتر دەبێتەوە، چونکە پشت بە ژمارەى دەنگى راستەقینە دەبەستێت، نەک کورسیی پەرلەمان".  ٢٦٧ پارتى سیاسی لە فەرمانگەى پارت و رێکخراوە سیاسییەکانى سەر بە کۆمیسیۆنى باڵاى سەربەخۆى هەڵبژاردنەکانى عێراق ناوى خۆیان تۆمار کردووە.  دابەشکردنى بودجەى ئەو پارتە لەسەر بنەماى پێشنیازى فەرمانگەى پارت و رێکخراوە سیاسییەکان لە کۆمیسیۆنى باڵاى سەربەخۆى هەڵبژاردنەکانە، کە دەیداتە وەزارەتى دارایی بە مەبەستى خەرجکردنى.