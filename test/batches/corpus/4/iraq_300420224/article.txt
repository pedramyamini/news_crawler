ئێوارەی دوێنێ هەینی ٢٩ ـی نیسانی ٢٠٢٢، ژمارەیەک قوتابیی عێراقی لە "زانکۆی ١٩ ـی مایس" لە پارێزگای سامسوون لە هەرێمی دەریای رەش لە تورکیا، بەربانگییان لە بەشی ناوخۆیی زانکۆکە کرد و کاژێرێک دوای رۆژوو شکاندنیان، ٨٠ قوتابی بەهۆی سکئێشان و ئازاریی زۆری گەدەوە، رەوانەی نەخۆشخانە کران.   هەر ٨٠ قوتابییەکە لە نەخۆشخانەی کۆلێژی پزیشکی هەمان زانکۆ پشکنینی سەرەتاییان بۆ کرا و دەرکەوت سەرجەمیان بەهۆی خواردنەوە ژەهراویبوون. دواتر بە ئەمبووڵانس، قوتابییەکان گواسترانەوە بەشی فریاکەوتنی نەخۆشخانەی فێرکاری "غازی" لەپارێزگاکە.   بەگوێرەی زانیارییەکان، تەنیا ٢٠ قوتابیی دوای وەرگرتنی چارەسەریی لە نەخۆشخانە دەرچوون و ٦٠ قوتابی لە نەخۆشخانەکە خەوێندران.   یەکێک لە قوتابییە عێراقییەکان بەناوی عەبد عەلی، بە میدیاکانی تورکیای راگەیاند، نزیکەی کاژێرێک دوای بەربانگکردنیان، هەستیان بە ئازاری گەدە و سکئێشان کردووە و دەسبەجێ سەردانی نەخۆشخانەیان کردووە بۆ وەرگرتنی چارەسەری.