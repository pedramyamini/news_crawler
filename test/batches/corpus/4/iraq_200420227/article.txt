رەفعەت سمۆ، یاریدەدەری پارێزگاری نەینەوا هەواڵەکەی بۆ تۆڕی میدیایی رووداو پشتڕاستکردەوە و رایگەیاند، بڕیارە کاژێر ٠٢: ٠٠ ـی دوای نیوەڕۆی ئەمڕۆ چوارشەممە، محەممەد حەلبووسی، سەرۆکی پەرلەمان بە سەرۆکایەتی شاندێک بگاتە شاری موسڵ.  بەگوتەی یاریدەدەری پارێزگاری نەینەوا، سەردانەکەی سەرۆکی پەرلەمانی عێراق بەمەبەستی لە نزیکەوە ئاگاداربوونە لە دۆخی موسڵ و پارێزگای نەینەوا بەگشتی.   یاریدەدەری پارێزگاری نەینەوا ئاماژەی بەوە کرد، پەرلەمانتارانی سەروەریی سوننەکان یاوەری شاندەکە دەبن و لە دوێنێوە ئامادەکاریی کراوە، بۆ ئەو سەردانە.  بڕیارە محەممەد حەلبووسی ژمارەیەک دیدار و کۆبوونەوە لە موسڵ بکات. هاوکات ئەگەری هەیە لەمیانی ئەو سەردانەدا ژمارەیەک گۆڕانکاریی ئیداری لە پارێزگاکەدا بکرێن.