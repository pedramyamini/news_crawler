عامر جابری، گوتەبێژی دەستەی گشتیی کەشناسیی عێراق، ئەمڕۆ شەممە ٢٣ی نیسانی ٢٠٢٢ بە تۆڕی میدیایی رووداوی راگەیاند، عێراق دەکەوێتە ژێر کاریگەریی پاڵەپەستۆیەکی نزم کە لە دەریای سوورەوە دێت، بۆیە لە سبەی یەکشەممەوە ئاسمانی ناوچەکانی ناوەڕاست و بەشێکی ناوچەکانی رۆژئاوای باشووری عێراق هەور و نیمچە هەور دەبێت، هەر سبەی لەو ناوچانە باران دەبارێت و رەنگە هەورە برووسکەی لەگەڵدا بێت، بەهۆی ئەمەشەوە پلەی گەرما گۆڕانێکی کەمی بەسەردا دێت و دادەبەزێت.  گوتەبێژی دەستەی گشتیی کەشناسیی عێراق ئاماژەی بەوەش کرد، سبەی یەکشەممە ئاراستەی با لە عێراق لە باشوورەوە بەرەو رۆژهەڵات دەبێت و خێرایی با لە کاژێرێکدا لەنێوان ٣٠ بۆ ٤٠ کیلۆمەتر دەبێت، بەڵام دوو سبەی دووشەممە کاریگەریی پاڵەپەستۆکە کەمتر دەبێت و روو لە ناوچەکانی رۆژهەڵاتی عێراق دەکات، هەر هەمان رۆژ خێرایی با لە ناوچەکانی عێراق کەمتر دەبێت و لە کاژێرێکدا لەنێوان ١٠ بۆ ٢٠ کیلۆمەتر دەبێت.  سەبارەت بە هەرێمی کوردستان و ناوچەکانی باکووری عێراق، گوتەبێژی کەشناسیی عێراق ئاماژەی بەوە کرد، "ناوچەکانی باکوور لە رۆژی دووشەممەی ئەم هەفتەوە دەکەونە ژێر کاریگەریی پاڵەپەستۆیەک کە لە رۆژهەڵاتی تورکیاوە دێت، بۆیە ئاسمانی ئەو ناوچانە هەور و نیمچە هەور دەبێت و بارانیان لێدەبارێت، کە رەنگە هەورە برووسکەی لەگەڵدا بێت، ئەمەش دەبێتە هۆی دابەزینی پلەی گەرما بە رێژەیەکی کەم لە باکووری عێراق. "  ئاسۆ کەمال، بەڕێوەبەری بەڕێوەبەرایەتیی کەشناسی و بوومەلەرزەزانیی سلێمانی بە رووداوی راگەیاند، کاریگەریی نزمەپاڵەپەستۆی دەریای سوور، کەشوهەوایەکی ناسەقامگیر لە هەرێمی کوردستان دروستدەکات و ئەمڕۆ کاریگەرییەکانی لەسەر سنووری عێراق - سعودیە هەبووە و باران و تەرزە باریوە، سبەی کاریگەرییەکانی لەسەر هەرێمی کوردستانیش دەردەکەون.  بە گوتەی بەڕێوەبەری بەڕێوەبەرایەتیی کەشناسی و بوومەلەرزەزانیی سلێمانی، "رۆژی دووشەممە کاریگەرییەکانی ئەو نزمە پاڵەپەستۆیە بەتەواوی لە هەرێمی کوردستان دەردەکەوێت و دەبێتە هۆی تاوە باران بە بڕی جیاواز لە ناوچە جیاوازەکان و دروستبوونی هەورەبرووسکە لە هەندێک ناوچە. "