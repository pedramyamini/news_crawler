ئەمڕۆ سێشەممە ٨ ـى ئاداری ٢٠٢٢، دادگەى باڵاى فیدراڵیی عێراق لە راگەیێندراوێکدا گوتی، دانیشتنى تایبەتى دادگەی لەبارەى سکاڵایەک دواخستووە کە تایبەت بووە بە گەڕاندنەوەى نرخى دۆلارى ئەمریکى بۆ بەهاى پێشوی کە نزیکەی ١٢٠ هەزار دینار بووە بەرانبەر بە ١٠٠ دۆلار.  دادگاکە ئاماژەى بەوەداوە کە ئەو دواخستنە بۆ ئەوەیە هەریەک لە عەلى عەللاوى، وەزیرى دارایی وڵات و مستەفا غالب، پارێزگاری بانکى ناوەندیى وڵات لە دانیشتنى داهاتووى دادگەدا ئامادەبن کە بڕیاردرا لە ١٤ ـى ئادار ئەنجامبدرێت.   لەو بارەوە هادى سەلامى، ئەندامى ئەنجوومەنى نوێنەرانى عێراق ئەمڕۆ سێشەممە ٨ - ٣ - ٢٠٢٢ بە تۆڕى میدیایی رووداوى راگەیاند، ئەو سکاڵایە لەلایەن ژمارەیەک پارێزەرەوە پێشکێشی دادگەى باڵاى فیدراڵیی عێراق کرابوو.  لە کانونى دووەمى ٢٠٢١ بانکى ناوەندیى عێراق بڕیاریدا بەهاى دینارى عێراقى بەرانبەر بە دۆلارى ئەمریکى لە ١١٨ دینارەوە بەرزبکاتەوە بۆ ١٤٦٠ دینار، بە پاساوى پڕکردنەوەى کورتهێنانى بودجە و گەڕاندنەوەى داهاتى زیاتر بۆ وەزارەتى دارایی وڵات.