باڵیۆزخانەی کوێت لە بەغدا، ئەمڕۆ هەینی ٢٥ - ٠٢ - ٢٠٢٢ راگەیێندراوێکی بڵاوکردەوە و تێیدا هاتووە، "تویتەکانی ناسراو بە ئەیاد جەمالەدین، پیاوی ئایینی سەرکۆنە دەکەین و رەتیان دەکەینەوە، هەروەها هەر ئەو تویتانە چەند دەستەواژەیەکیان تێدا بوو کە سەرکۆنەکراون. "  باڵیۆزخانەی کوێت لە بەغدا راشیگەیاندووە، "زۆر بێزارین لەو جۆرە هەڵسوکەوتانە، کە ئامانجیان لێدانی پەیوەندیی برایانەی نێوان کوێت و عێراقە، بۆیە داوا لە دامەزراوە پەیوەندیدارەکانی عێراق دەکەین رێکاری یاسایی بەرامبەر ئەو دەنگە نامۆیانە بگرنەبەر بۆ بێدەنگکردنیان. "  ئەیاد جەمالەدین پیاوێکی ئایینی شیعەیە و بە خۆی دەڵێت شیعەی لیبرال، یەکێک بوو لە سەرکردەکانی هاوپەیمانیی عێراقییە بەسەرۆکایەتی ئەیاد عەللاوی لە ساڵی ٢٠١٠ و چەند ساڵی دواتر، رۆژی هەینی ٢٥ - ٠٢ - ٢٠٢٢ لە هەژماری خۆیدا لە تویتەر بەشێوەیەکی زۆر تووند هێرشی کردەسەر دەوڵەت، سەرکردەکان، گەل و شکۆی چەند کەسایەتییەکی کوێت، ئەیاد جەمالەدین لە تویتەکانیدا ژمارەیەک لە ئافرەتانی کوێتی بە "لەشفرۆشی نێو سوپای پێشووی عێراق ناوبرد. "  ئەیاد جەمالەدین کە ئێستا لە ویلایەتە یەکگرتووەکانی ئەمریکا نیشتەجێیە، لە تویتەکەیدا ئاماژەی بەوەش کردووە، "خەڵکی لە جیهان لە دەوری ئاو کۆدەبنەوە، تەنیا لە کوێت نەبێت کە لە دەوری نەوت کۆبوونەتەوە، ئەوکاتەشی کە نەوتەکە تەواو دەبێت دانیشتووانی کوێت ناچار دەبن بۆ ئاو پەرت و بڵاو ببن، ئەوکات هەریەکەیان ناچار دەبێت ناسنامەی راستەقینەی خۆی دەربهیێنێت و بگەڕێتەوە لای کەسوکاری خۆی. "  ئەیاد جەمالەدین هەر لە تویتەکانیدا کوێت بە پێدانی پارە بە گرووپە چەکدارە شیعەکانی عێراق تۆمەتبار دەکات و دەڵێت: "کوێت لە ترسا پارە بەو گرووپانە دەدات کە سەر بە ئێرانن، بەڵام رۆژێک دێت ئەو گرووپانە کوێت داگیر دەکەن. "