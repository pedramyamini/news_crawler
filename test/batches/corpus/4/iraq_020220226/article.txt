ستار جەبار، بەڕێوەبەری لقی بەسرەی کۆمپانیای دابەشکردنی بەرهەمە نەوتییەکان، رۆژی چوارشەممە ٢ - ٢ - ٢٠٢٢ لە کۆنگرەیەکی رۆژنامەڤانیدا رایگەیاند، "بەنزینخانە حکومییەکان بە شێوەیەکی ئاسایی کارەکانی خۆیان دەکەن، بەنزینخانەکانی دیکەش چاودێریان لەسەر دانراوە و هەر بەنزینخانەیەک سەرپێچی بکات، خاوەنەکەی سزا دەدرێت. "  ستار جەبار گوتیشی، "هەندێک کەس کە پێشتر سوودمەندوون و ئێستا بەهۆی سەرپێچییەکانیانەوە رووبەڕووی لێپێچینەوە بوونەتەوە، بۆیە ئەوان بەمەبەستی دەستکەوتی کەسی خۆیان بانگەشەی نەمانی بەنزین دەکەن. "  وەزارەتی نەوتی عێراق پێشتر رۆژانە نزیکەی ٢ ملیۆن و ٥٠٠ هەزار لیتر بەنزینی بۆ بەسڕە دەنارد، بەهۆی ئەوەی لە رۆژانی رابردوودا وەزارەتی نەوت ئەو بڕەی بۆ کەمتر لە ١ ملیۆن و ٧١٠ لیتر کەمکردەوە، قەیرانی بەنزین لە شارەکە دروستبوو، وەزارەتی نەوت بڕیاریدا جارێکی دیکە بەشە نەوتی بەسڕە بۆ نزیکەی دوو ملیۆن بەرزبکاتەوە.  بەگوتەی بەڕێوەبەرەکەی لقی بەسڕەی دابەشکردنی بەرهەمە نەوتییەکان، بەنزینخانە حکومییەکان ٢٤ کاژێر کاریان کردووە و بەبێ هیچ کێشەیەک بەنزینیان بە خەڵک داوە.  هاووڵاتییەکی بەسرە لەنێو یەکێک لە بەنزینخانەکانی ئەو شارە گرتە ڤیدیۆییەکی بڵاوکردوەتەوە و تێیدا دەڵێت، "ئەم بانگەوازەم بۆ مستەفا کازمی، سەرۆکوەزیرانی عێراق و بەرپرسە پەیوەندیدارەکانە. تکایە بە هانای ئەم خەڵکەوە بێن، ئەوە دۆخی خەڵکی هەژارە کە دەیبینن، کۆمپانیای دابەشکردنی بەرهەمە نەوتییەکانی بەسرە و بەرپرسە گەندەڵەکانی ئەم شارە هۆکاری ئەم قەیرانەن، چارەسەرێک لە خەڵکی ئەم شارە بکەن. "  ئەو بەڕێوەبەرەی لقی بەسڕەی دابەشکردنی بەرهەمە نەوتییەکان، ئەوەشی خستەڕوو، "راستە هەندێک بەنزینخانە داخراون، بەڵام بۆ ئەوە جێگرەوەمان هەیە، بەنزینخانە حکومییەکان و ئەو بەنزینخانانەشی کە بەکرێ گرتوومانن ٢٤ کاژێر و بەبێ وەستان بەنزین دابەشدەکەن، ئەو دەنگۆیەش رەت دەکەینەوە کە دەگوترێت لە بەشە بەنزینی بەسڕە دەدرێت بە هەرێمی کوردستان. "  کۆتاییەکانی مانگی رابردوو بەهۆی کەمکردنەوەی بەشە بەنزینی بەسڕە کە وەزارەتی نەوتی عێراق دابینی دەکات، بەشێک لە بەنزینخانەکانی ئەو شارە داخران، ئەوەش قەرەباڵخی زۆری لە بەردەم بەنزینخانەکان دروستکرد و قەیرانێکی نوێی بۆ دانیشتووانی شارەکە دروستکرد.