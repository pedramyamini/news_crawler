دکتۆر فەلاح حەسەن، بەڕێوەبەری گشتیی فەرمانگەی تەندروستیی نەینەوا، رۆژی هەینی ١٥.٤.٢٠٢٢ بە تۆڕی میدیایی رووداوی راگەیاند: "لە ساڵی ٢٠٢١ دا ٤٠٠ ملیۆن دینار بۆ دابینکردنی پێداویستییە پزیشکییەکان لە پارێزگای نەینەوا تەرخانکرا، ئەو پێداویستییانە بۆ ١٧ نەخۆشخانە و ١٩٠ بنکەی تەندروستی دابینکران، لە کاتێکدا تەنیا نەخۆشخانەی نەشتەرگەریی دڵ و قەستەرە لە نەینەوا مانگانە پێویستی بە ٢٥٠ ملیۆن دینارە. "  بەڕێوەبەری گشتیی فەرمانگەی تەندروستیی نەینەوا گوتیشی، "هەربۆیە داوامان لە وەزارەتی دارایی کرد گۆڕانکاری لە پلانی خۆی بۆ تەرخانکردنی پارەی دیاریکراو بۆ کڕینی پێداویستییە پزیشکییەکانی نەینەوا بکات، بەڵام داواکەمانی رەتکردەوە، باشە دەپرسین چۆن دەکرێ بەو بڕە پارەیە هەموو پێداویستییە پزیشکییەکانی نەینەوا دابینبکەین؟ "  دکتۆر فەلاح حەسەن، بەڕێوەبەری گشتیی فەرمانگەی تەندروستیی نەینەوا هەروەها باسی لەوەش کرد، لە شەڕی دژی داعشدا ئامێرە تایبەتەکان بە چارەسەری تووشبووانی شێرپەنجە لە موسڵ تێکشکان، بۆیە ئێستا تووشبووانی شێرپەنجە لە نەینەوا روو لە هەرێمی کوردستان دەکەن بۆ وەرگرتنی چارەسەر.