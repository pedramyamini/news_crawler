مەنار عوبەیدى، ئەندامى مەکتەبی سیاسیی بزووتنەوەى ئیمتیداد بە تۆڕى میدیایی رووداوى راگەیاند، "هێشتا ئەو ٤٠ پەرلەمانتارە بەردەستنین کە داواکراوە لە کوتلەى سەربەخۆ بۆ پێکهێنانى حکومەتى نوێى عێراق. دانوستاندن و پەیوەندى بۆ ئەو مەبەستە بەردەوامە. رەنگە ژمارەکە یەک بۆ دوو پەرلەمانتارى مابێت. "   رۆژی ٥ ـى ئایار، موقتەدا سەدر دەستپێشخەرییەکى خستە بەردەم سەربەخۆکان کە لە ١٥ رۆژدا کوتلەیەکى سەربەخۆ لە ٤٠ ئەندام پێکبهێنن بۆ ئەوەى پاڵپشتییان بکەن لە پێکهێنانى حکومەتێکى"سەربەخۆ. "   بزووتنەوەى ئیمتیداد کە یەکێکە لە نوێنەرانى خۆپێشاندەرانى عێراق، بە هاوبەشی لەگەڵ فراکسیۆنى نەوەى نوێ لە چوارچێوەی هاوپەیمانیی "لەپێناوی گەل" ١٨ ئەندامى پەرلەمانى عێراقیان هەیە. بەدەر لەو هاوپەیمانێیتە سەربەخۆکانى دیکە کە ژمارەیان لە زیاتر لە ٤٠ ئەندامە و بەجیا کۆبوونەوەیان کردووە بۆ تاوتوێکردنى ئەو دەستپێشخەرییەى سەدر و دەستپێشخەریەکى دیکەى ١٨ خاڵى چوارچێوەى هاوئاهەنگى کە یەکێک لە خاڵەکانى ئاڕاستەى سەربەخۆکان بوو لە پرسی پێشکێشکردنى بەربژێرێک بۆ سەرۆکوەزیرانى داهاتوو.  مەنار عوبەیدى ئاماژەى بەوەدا کە جیاوازى لە بۆچوونى نێوان سەربەخۆکان هەیە لەسەر هەندێک پرس لەوانە کە ئایا حکومەتى داهاتوو سەربەخۆ دەبێت یان تەنیا سەربەخۆکان پێکیدەهێنن، بەڵام رەتیکردەوە جیاوازییەکان گەیشتبنە ئاستى ناکۆکى و ململانێ. گوتى: خاڵى هاوبەش لە نێوانماندا زیاترە و ئەگەرى رێککەوتن زۆرترە، بەڵام گەیشتن بە تێڕوانینێکى هاوبەش لە نێوان سەربەخۆکان پێویستى بە ماوەیەکى زۆرە.   سێیەکى ئەو وادەیە تێپەڕیوە کە موقتەدا سەدر بۆ سەربەخۆکانى دیاریکردبوو، بەشێک لە سەربەخۆکانى پەرلەمانى عێراق تێڕوانینیان وایە کە دەستپێشخەریى تایبەت بە خۆیان هەبێت جیاواز لە دوو دەستپێشخەرییەى دیکە.  رۆژی ٩ ـى ئایارى ٢٠٢٢، نازم شبلی، ئەندامى سەربەخۆى پەرلەمانى عێراق بە تۆڕى میدیایی رووداوى رایگەیاند، پەرلەمانتارانى سەربەخۆ سەرقاڵى تاوتوێکردنى دەستپێشخەرییەکى نوێن کە تایبەتە بە خۆیان بۆ دەرچوون لە قەیرانى سیاسیى ئێستاى عێراق، بۆچوونەکان لەبارەیەوە کۆدەکرێنەوە و دواتر بە فەرمیى رادەگەیێندرێت و یەکێک لە خاڵەکانى ئەو دەستپێشخەرییە ئەوەیە کە سەرۆکوەزیرانى داهاتوو سەربەخۆ بێت.