رۆژی ٢٩ ى ئایارى ٢٠٢٢ شانەى راگەیاندنى ئەمنى عێراق لە راگەیێندراوێکدا ئاشکرایکرد ئەشکەوتێکیان لە ناوچەى زرلۆک لە دیوى دیالەى زنجیرە چیاى حەمرین بۆردوومان کردووە، کە مۆڵگەى رێکخراوى داعش بووە و بەرپرسی سەربازیى رێکخراوەکەشیان لەو سنوورە دەستگیرکردووە.  بەگوێرەى راگەیێندراوەکە، ئەو بۆردوومانە لە رێگەى فڕۆکەى جەنگى ئێف ١٦ ى یەکەى ئاسمانى سوپاى عێراق کراوە، لەدواى بۆردومانەکە بەرپرسە سەریازییەکەى داعش دەستگیرکراوە.  جەلیل محەممەد، فەرماندەى فەوجى دووى لیواى سێى پیادەى هێزى پێشمەرگە لە سنوورى گەرمیان بە تۆڕى میدیایی رووداوى راگەیاند؛ بەگوێرەى ئەو زانیاریانەى کە بە ئەوان دراوە، لەو بۆردوومانەدا شەش چەکدارى داعش لە ئەشکەوتەکەدا کوژراون و جگە لە سەرکردەى ئەو شەش کەسە، ئەندامێکى دیکەى رێکخراوى داعش لەلایەن سوپاى عێراقەوە دەستگیرکراوە.   ناوچەى زڕلۆک دەکەوێتە باکوورى خۆرئاواى ناحیەى سەعدیەى سەر بە قەزاى خانەقین لە سنوورى پارێزگاى دیالە.