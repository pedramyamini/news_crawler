لە درەنگانى شەوى رابردووەوە شەپۆلى خۆڵبارین لە شارەکانى ناوەڕاست و باشوورى عێراق گەیشتە ئەوپەڕى ئاستى خۆى، لەپاش ئەوەى شەپۆلەکە لەدوێنێ پێنجشەممەوە (سێى ئادار) دەستیپێکرد.  فەرماندەیی پۆلیسی فیدراڵى عێڕاق داواى لە هێزەکانى کرد کە لەئەوپەڕى ئاستى بەئاگاییدا بن بەهۆى ئەو خۆڵبارینەوە.  لە پارێزگاى زیقار سەرجەم فەرمانگەکانى سەر بە بەڕێوەبەرایەتىی کارەباى شارەکە خرانە حاڵەتى ئامادەباشیەوە بۆ چاککردنەوەى هەر زیانێک کە بەر کەرتى کارەباى شارەکە بکەوێت بەهۆى ئەو خۆڵبارینەوە.  لە پارێزگاى نەجەف دەیان کەس بەهۆى ئەو خۆڵبارینەوە تووشی تەنگەنەفەسی بوون و گەیێندرانە نەخۆشخانەکانی شارەکە.  بەهۆى ئەو دۆخەوە لە سنوورى پارێزگا ئەنبار هێزە ئەمنییەکانى خرانە حاڵەتى ئامادەباشییەوە بۆ رێگرى لە قۆستنەوەى ئەو خۆڵبارینە لەلایەن رێکخراوى داعش بۆ ئەنجامدانى هێرشى چاوەڕواننەکراو.  لە شارى کەربەلا زیاتر لە ١٥٠ کەس کە تەنگەنەفەس بوون گەیێندراونەتە نەخۆشخانەکانى شارەکە.  ئەو خۆڵبارینە بەرەو شارەکانى باکوورى بەغداى پایتەخت درێژ بووەوە.  بەڕێوەبەرایەتى بەرگریى شارستانى پارێزگاى سەڵاحەدین سەرجەم یەکەکانى خستە ئامادەباشییەوە.  هاوکات بەڕێوەبەرایەتیى تەندرووستیى کەرکوک سەرجەم یەکەکانى خستە ئامادەباشیەوە، بۆ چارسەرى  حاڵەتەکانى تەنگەنەفەسى کە بەهۆى ئەو خۆڵبارینەوە دروست دەبێت.