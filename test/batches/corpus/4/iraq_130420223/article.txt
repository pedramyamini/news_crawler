١٣ ى نیسانى ٢٠٢٢، موقتەدا سەدر، رێبەری رەوتی سەدر لە تویتێکدا ئاماژەى بەوەداوە ئەوەى لە چەند رۆژى رابردوودا روویداوە وەک کاردانەوەى جەماوەریی "کارێکى باش" بوو لە دژى ئەو کەسانەى کە سەر بە مەزهەبێک بوون داواى رووخاندنى مەزارەکانیان کردووە. سەدر دەڵێت: "ئەوە بەرگریکردنە لە ئاین و مەزهەب، ئەوە تووڕەیی رەوایە".   سەدر داواى لەلایەنگرانى کردووە دووربکەونەوە  لە رووخاندن و سووتاندن و تێکدان یان تەقاندنەوەى ئەو مزگەوتانەى کە بەگوتەى ئەو سەر بە  "فیتنەگێڕانن" و داوا دەکات تەنیا دایانبخەن و رێگری بکەن لەوەى لایەنگرانى ئەو مەزهەبە سرووتە "گومانلێکراوەکانیان" تێدا ئەنجام بدەن.  ئەو هۆشدارییەى موقتەدا سەدر لەپاش ئەوە هات کە ٩ ى نیسان یەکێک لە گوتارخوێنانى نزیک لە مەرجەعى سەرخى لەشارى کەرلا داواى رووخاندنی بەشێک لە مەزارە ئاینییەکانى شیعەى کرد و بەدوایدا ناڕەزایی شوێنکەوتووانى عەلی سیستانى، مەرجەعی دیارى شیعەى عێراقى لێکەوتەوە و هێرشکرایە سەر ژمارەیەک لەو حوسێنیانەی شوێنکەوتووانى سەرخى تێدان.   موقتەدا سەدر لە توویتەکەیدا نوسیویێتى: "رووخاندنى مزگەوتەکان مەترسى کەمتر نییە، لە رووخاندنى مەزارەکان، تکایە مزگەوت و شوێنى خواپەرستى و پیرۆزییەکانى خۆتان بپارێزن"