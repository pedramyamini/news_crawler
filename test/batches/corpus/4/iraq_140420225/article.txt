١٤ ـى نیسانى ٢٠٢٢، تەیف سامى، بریکارى وەزارەتى دارایی عێراق لە راگەیەندراوێکدا رەتیکردەوە کە لەنێو وەزارەتەکەى گفتوگۆ هەبێت لەبارەى گەڕاندنەوەى بەهاى دینارى عێراقى بەرانبەر بە دۆلار بۆ ١٢٠ هەزار دینارى پێشوو.  بریکارى وەزارەتى دارایی عێراق دەڵێت: "ئەوەى لەو بارەیەوە لە تۆڕە کۆمەڵایەتییەکان بڵاوکراوەتەوە دروست نییە".  لە ٢٠ ـى کانوونى یەکەمى ٢٠٢٠ بانکى ناوەندى عێراق بڕیاریدا کە بەهاى دینارى عێراقى بەرانبەر دۆلار لە ١١٩٠ دینارەوە بۆ یەک دۆلار بکاتە ١٤٥٠ دینار، بە پاساوى پارەدارکردنى زیاترى گەنجینەی دەوڵەت.  موقتەدا سەدر، رێبەرى رەوتى سەدر ١٧ ـى شوباتى ٢٠٢٢ داواى کرد لەسەر پرسی بەرزبوونەوەى بەهاى دۆلار بەرانبەر دینارى عێراقى بانگهێشتى عەلی عەللاوى، وەزیرى دارایی وڵات و مستەفا غالب، پارێزگارى بانکى ناوەندى بکرێت لە پەرلەمان، بەهۆى ئەو داوایەوە بەهاى دینار بەرانبەر دۆلارى ئەمریکى کەمێک و بۆ ماوەی چەند رۆژێک بەرز بووەوە.  لە ٢٨ ـى شوباتى ٢٠٢٢، عەلى عەللاوى، وەزیرى دارایی عێراق چووە بەردەم پەرلەمانى عێراق و پرسیارى لێکرا لەبارەى ئەو پرسەوە و بەرگرى لە بڕیارەکە کرد.