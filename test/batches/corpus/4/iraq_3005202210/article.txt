سەگڤان یوسف سندی، ئەندامی لیژنەی ئاسایش و بەرگری لە پەرلەمانی عێراق بە (تۆڕی میدیایی رووداو)ی راگەیاند، ئەمڕۆ دووشەممە لیژنەی ئاسایش و بەرگریی پەرلەمانی عێراق کۆبووەوە و پڕۆژەیاسای خزمەتی ئاڵای پەسندکرد، بۆ سەرۆکایەتی پەرلەمان بەرزی دەکاتەوە تاوەکو بخرێتە بەرنامەی کار و خوێندنەوەی یەکەمی بۆ بکرێت.  ئەندامەکەی لیژنەی ئاسایش و بەرگری لە پەرلەمانی عێراق روونیکردەوە، بەپێی پرۆژەکە هەر کەسێک تەمەنی ببێتە ١٨ ساڵ، دەبێت ماوەی ساڵێک سەربازی بکات، کۆمەڵێک رێکار و تایبەتمەندی دیاریکراون لەوانە بۆ ئەوانەی هەڵگری بڕوانامەی باڵان، لەگەڵ دابینکردنی سەرجەم شایستەکانی ئەو سەربازانە، ئەمە وێڕای ئەوەی سەربازی ئارەزوومەندانەش هەر بەردەوام دەبێت.   سەگڤان یوسف سندی راشیگەیاند، جێبەجێکردنی ئەو پرۆژەیە کاتی پێویستە، چونکە پێویستی بە لایەنی دارایی و  شوێن و سەربازگە و مەشق و راهێنانە، بەڵام لیژنەی ئاسایش و بەرگری لە پەرلەمان پشتوانی لەو پرۆژەیە دەکات و هەوڵی پەسندکردنی دەدات.   لە دوای ٢٠٠٣ وە، سەربازی لە عێراق بووەتە ئارەزوومەندانە، تائێستا ئەم سیستەمە پەیڕەو دەکرێت. بۆیە ئەوەی تێبینی دەکرێت زۆرینەی رەهای سوپای عێراق لە پێکهاتەی شیعەیە.   رۆژی ٢٥/٥/٢٠٢٢، لیوا قارەمان کەمال، جێگرى سوپاسالارى پێشمەرگە بە تۆڕى میدیایی رووداوى راگەیاند؛ ئێستا رێژەى کورد لە وەزارەتى بەرگریى عێراق کەمترە لە ٢ %، لەکاتێکدا کورد رۆڵى هەبوو لە پێکهێنانەوەى سوپاى عێراق لە دواى ساڵى ٢٠٠٣.  لیوا قارەمان کەمال گوتی: "بەر لە  رووداوەکانى ١٦ ى ئۆکتۆبەرى ٢٠١٧ رێژەى کورد لە سوپاى عێراق گەیشتبووە ٩ %، بەڵام بەهۆى هەڵوەشاندنەوەى دوو لیواى سنوورى نەینەوا و لیواکانى کەرکووک و تکریت کە زۆرینەیان کورد بوون، رێژەى کورد لە وەزارەتى بەرگرى کەمبووەوە".  بەگوێرەى بڕگەى پێنجەمى مادەى ١٢١ ى دەستوورى عێراق پێشمەرگە وەک پاسەوانى هەرێم ناوى هنێدراوە، دەسەڵات بە حکومەتى هەرێمى کوردستان دراوە کە ئەو هێزە دابمەزرێنێت.  جێگرى سوپاسالارى پێشمەرگە ئاماژەى بەوەدا ئێستا پۆستەکانى فەرماندەى هێزى ئاسمانى، بەڕێوەبەرى هەواڵگرى و ئاسایش، یاردەدەرى سەرۆک ئەرکان بۆ كاروبارى مەشق، جێگرى فەرماندەى ئۆپەراسیۆنەکانى نەینەوا، بەدەست کوردەوەن و دوو پۆستى دیکەى وەزارەتى بەرگرى هەبوون کە پێشتر بەدەست کوردەوە بوون و ئێستا لەدەستیدا نەماون، کە پۆستەکانى سەرۆک ئەرکان و ئەمیندارى گشتى وەزارەتى بەرگرى بوون.  لیوا قارەمان کەمال گوتیشى: "پۆستى سەربازى دیکە هەن لە وەزارەتى بەرگرى کە فەرماندەى لیوا و فەوج و فیرقەن، بەڵام ناگەنە ئاستى پۆستە باڵاکانى وەزارەت".