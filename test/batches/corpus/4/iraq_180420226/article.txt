بەپێی راگەیێندراوێکی نووسینگەی سەرۆکوەزیرانی عێراق، رۆژی دووشەممە ١٨/٤/٢٠٢٢، ئەنجوومەنی وەزاریی ئاسایشی نیشتمانی، بە سەرۆکایەتی مستەفا کازمی، سەرۆکوەزیران و فەرماندەی گشتی هێزە چەکدارەکانی عێراق، کۆبووەوە، تێیدا گوێ لە کار و دەستکەوتی ئەنجوومەنەکە فەرماندە ئەمنییەکانی وڵات گیرا و باسیان لە بەڕێوەچوونی ئەو ئۆپەراسیۆنە سەربازی و ئەمنییانە کرد، کە دەکرێنە سەر شانەکانی تیرۆر و پاشماوەکانی داعش بۆ لەنێوبردنیان.     فەرماندەی گشتی هێزە چەکدارەکانی عێراق، داوای لە  دەزگا و هێزە ئەمنیەکان کرد، لەو پەڕی ئامادەباشیدابن، بۆ وەڵامدانەوەی خێرا و بەردەوامبن لە ئۆپەراسیۆنە ئەمنی و سەربازییەکانیان.  هەروەک کازمی داوایکرد هەوڵی هەواڵگری چڕبکرێتەوە و بەدواداچوون بکرێت بۆ هەڵتەکاندنی تیرۆر و  باندەکانی ماددەی هۆشبەر، کازمی گوتی: "زەبری تووندیان لێبسەرەوێنن و هەموو پیلانەکانیان پووچەڵ بکەنەوە، کە کار لەسەر تێکدانی ئاسایش و سەقامگری وڵات دەکەن".     بەپێی بروسکەیەکی دزەپێکراوی هێزە ئەمنییەکانی عێراق، هەموو هێزە ئەمنیەکان لە سوپا و حەشدی شەعبی و پێشمەرگە ئاگادارکراونەتەوە، کە لە ئەوپەڕی ئامادەباشیدابن، بەهۆی ئەوەی چەکدارانی داعش رایانگەیاندووە، دەست بە هێرشی تۆڵەکردنەوە بۆ سەر هێزە ئەمنییەکان دەکەن.   عەمید دلێر شوکر، فەرماندەی لیوای ٣ی پێشمەرگە کە لە سنووری قەزای خانەقین جێگیرن، کە دەکەوێتە سنووری پارێزگای دیالە پێشتر بە (تۆڕی میدیایی رووداو)ی راگەیاند، بەردەوام لە سەرووی خۆیانەوە لە رێگەی هەواڵگری و وەزارەتی پێشمەرگە ئاگادار و هۆشداریان پێدەدرێت، بەتایبەتی لەم مانگەدا لەبارەی جموجۆڵەکانی چەکدارانی داعش.   عەمید دلێر شوکر، ئاماژەی بەوەکرد، لەم ماوەیەدا جموجۆڵەکانی چەکدارانی داعش زیادیکردووە، ئامادەکاری دەکەن بۆ هێرشکردن و خۆتەقاندنەوە و خەڵک رفاندن.  لە چەند رۆژی رابردوودا داعش هێرشیکردووەتە سەر سوپا و هێزە ئەمنییەکانی عێراق. هەروەها سوود لەو دۆخە سیاسییەی عێراقیش وەردەگرن، بۆیە جموجۆڵەکانیان زیادیکردووە بەتایبەتی لە سنووری حەوزی پارێزگای دیالە.   لە سێ مانگى سەرەتاى ئەمساڵدا داعش ٣٣ هێرش و کردەوەى جۆراوجۆرى لە سنوورى ناوچە ناکۆکی لەسەرەکان کردووە. لە هەشت رۆژى یەکەمى مانگى نیسانیشدا ٢٠ هێرشی لە سەرانسەرى عێراق کردووە.  لیوا قارەمان کەمال، جێگرى سوپاسالارى هێزەکانی پێشمەرگەى هەرێمى کوردستان رۆژی پێنجشەممە ١٤ - ٤ - ٢٠٢٢ بە تۆڕى میدیایی رووداوى راگەیاند، بەگوێرەى ئەو ئامارە فەرمییانەى لەبەردەستیاندایە، لە مانگەکانى کانوونى دووەم و شوبات و ئادارى ٢٠٢٢ دا رێکخراوى داعش ٣٣ هێرش و کردەوەى جیاوازى لە  دیالە تاوەکو دەشتى نەینەوا کردووە، کە ٤٥ % ـی ئەو هێرشانە لە سنوورى خانەقین و کەرکووک بوون.   بەگوتەى ئەو بەرپرسەى وەزارەتى پێشمەرگە، ٢٢ % ـی ئەو ھێرشانەى داعش لەو سێ مانگەدا لە سنوورى پارێزگاى سەڵاحەدین بوون. ١٧ % ـی هێرشەکان لە سنوورى نەینەوا و ١٦ % ـی دیکەیان لە شارۆچکەی پردێ لە رۆژئاوای کەرکووک تاوەکو قەزاى مەخموور لە سنوورى نێوان هەولێر و نەینەوا بوون.  جێگرى سوپاسالارى پێشمەرگە باسی لەوەشکرد، ٢٤ کەس لەو ماوەیەدا و لە ئەنجامی هێرشەکانی داعش گیانیان لەدەستداوە، ٢٤ کەسی دیکەش برینداربوون و چوار کەسیش رفێندراون. گوتیشی، "هەر لەو ماوەیەدا داعش نۆ جار هێرشی مووشەکى ئەنجامداوە. "   ١٠ ـی نیسانى ٢٠٢٢، مستەفا کازمى، سەرۆکوەزیرانى عێراق لەگەڵ وەزیرانى بەرگرى و ناوخۆى عێراق و بەرپرسانى دیکەی سەربازی و ئەمنى کۆبووەوە بۆ تاوتوێکردنى رێوشوێنە ئەمنییەکان بۆ رێگرى لە جووڵەى پاشماوەى چەکدارانى داعش لە مانگى رەمەزاندا.   ساڵى ٢٠٢١ رێکخراوى داعش لە سەرانسەرى عێراق ٢٥٧ هێرشی کردبوو. لەوانە هێرشی خۆکوژى و دانانى خاڵى پشکنین و رفاندنى هاووڵاتیان و هێرشی مووشەکى، بەهۆیەوە ٣٨٧ کەس گیانیان لەدەستداوە و ٥١٨ کەس برینداربوون، ئەوە جگە لە رفاندنى ٣٧ کەسی دیکە.