بەپێی فەرمانێکی کارگێڕی، کە بە ژمارە ٢٢ لە رۆژی ٢٩/٥/٢٠٢٢ دەرچووە و واژۆی عەمار جەبر خەلیل جبووری، پارێزگاری پێشووی سەلاحەددینی لەسەرە ئاماژە بەوەکراوە، کۆتایی هێنرا بە راسپاردنی حیکمەت عەبدولحەسەن، جێگری پارێزگاری سەلاحەددین بۆ کاروباری تەکنیکی لە ئەرکی پارێزگاری سەلاحەددین بە وەکالەت. هەروەها دەستبەکاربوونەوەی عەمار جەبر خەلیل جبووری "پارێزگاری سەلاحەددین" لە ئەرکەکەیدا.  رۆژی ١٩ ى ئایارى ٢٠٢٢، پەرلەمانى عێراق بە زۆرینەى دەنگ متمانەی لە عەممار جبوورى سەندەوە، ٢٢ ى ئایار پەرلەمانی عێراق نووسراوی تایبەت بە سەندنەوەی متمانەی لە پارێزگاری سەڵاحەددین ناردووە بۆ وەزارەتى دادی عێراق بۆ ئەوەى لە رۆژنامەى وەقائیعى عێراقى بڵاوبکرێتەوە، بەمەبەستى جێبەجێکردنى.  عەممار جبوورى، پارێزگارى پێشووی سەلاحەدیدن ١٩ ى ئایارى ٢٠٢٢ کە هەمان رۆژى لەسەرکارلادانى بوو لە پۆستەکەى، فەرمانێکى کارگێڕى دەرکرد بۆ ئیفادکردنى خۆى بۆ بەشداریکردن لە کۆنگرەى بەهارەى ساڵانەى ئەنجوومەنى کارى بەریتانى - عێراقى لە لەندەنى پایتەختى بەریتانیا، کە تاوەکو ٢٩ ى ئایار  بەردەوام بوو. هەر فەرمانەکەدا عەممار حیکمەت، جێگرى پارێزگار بۆ کاروبارى تەکنیکی راسپارد بە وەکالەت پۆستى پارێزگار بەڕێوەببات، تاوەکو ئەوکاتەى لەو گەشتە دەگەڕێتەوە.  بەگوێرەى نووسراوێکى فەرمى ئەمیندارێتى گشتیى ئەنجوومەنى وەزیرانى عێراق، کە لە ٢٤ ى ئایاری ٢٠٢٢ بۆ  پارێزگاى سەلاحەددین نێردراوە، تێیدا هاوپێچى بڕیارى پەرلەمانى عێراقى لەگەڵدایە بۆ لەسەرکارلادانى عەممار جبوورى، پارێزگارى پێشووى ئەو شارە بەمەبەستى جێبەجێکردنى.  رۆژی ٢٥ ى ئایارى ٢٠٢٢، ئیسماعیل هەلوب، جێگرى یەکەمى پارێزگارى سەلاحەددین بە فەرمى جێگەى پارێزگارى پێشووى گرتەوە و بە وەکالەت لە پۆستەکەدا دەستبەکار بوو.