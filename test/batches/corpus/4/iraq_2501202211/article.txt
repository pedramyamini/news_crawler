کێبڕکێی پارتی و یەکێتی بۆ پۆستی سەرۆککۆماری عێراق بەردەوامە، رێکنەکەوتنی ئەو دوو حیزبە لەسەر پۆستەکە، وایکردووە هەردوو حیزبەکە بە جیا شاند بۆ بەغدا بنێرن.  عالیە نوسیف، پەرلەمانتاری دەوڵەتی یاسا دەڵێت، "تێگەیشتنمان لە ھاوپەیمانیی دەوڵەتی یاسا ئەوەیە کە بەرنامەی سەرۆککۆمار ئاشکرابکرێت یان بەرنامەی حکومەت بۆ ئەوەی بەرچاو روونیمان ھەبێت، چونکە تێبینیمان لەسەر سەرۆککۆمار ھەیە، لەبارەی لەسێدارەدانی ئەو کەسانەی کە بە تیرۆر تێوە گلاون. بۆیە لە راستیدا دەمانەوێت حکومەت و سەرۆکی پەرلەمان بەرنامەی خۆیان جێبەجێ بکەن بۆیە کەسەکان لای ئێمە گرنگ نین، پێشتر کە لەسەر کەسێک رێکدەکەوتین دەسەڵاتەکانی بەپێچەوانە بەکاردەھێنا لە پێشووتر سەرۆککۆمار ھێڵی بەزاند لە دیاریکردنی کوتلەی گەورە و کارەکانی خۆی جێبەجێ نەکردووە وەک سەرۆککۆمار".   لە چوار خولی رابردوو پۆستی سەرۆککۆماری عێراق بەدەست یەکێتیی نیشتمانیی کوردستان بوو، بۆ خولی پێنجەم پارتی دیموکراتی کوردستان سوورە لەسەر وەرگرتنی ئەو پۆستە و تاکە بەربژێریشی هۆشیار زێبارییە، ئەوان دەڵێن، زێباری "سەرۆککۆماری داھاتووی عێراقە". بەشێک لە چوارچێوەی ھاوئاھەنگیی شیعەکانیش نایشارنەوە کە پارتی ئەو پۆستە دەباتەوە.  مەجید راشد، ئەندامی سەرکردایەتیی ھاوپەیمانیی نەسر دەڵێت، "ھۆشیار زێباری سەردەکەوێ ئەمە بڕوای منە، بۆ قۆناخی داھاتوو پێویستە کەسێک ھەڵبژێردرێت کە بوون و پەیوەندیی پتەوتر بێت و زیاتر کۆمەڵایەتی بێت، لەگەڵ ئەوەش ئەوە سەردەکەوێ کە  لەلایەن فراکسیۆنی گەورەی پەرلەمان پاڵپشتی بکرێت".   رۆژی ٨ی مانگی داهاتوو سەرۆککۆماری عێراق هەڵدەبژێردرێت. پارتی و یەکێتی لە بەغدا ھەریەکە و بەجیا رێگەیێکی گرتووەتەبەر بۆ گەیشتن بە کۆشکی کۆماری، ئەوەش هاوشێوەی سیناریۆی ساڵی ٢٠١٨ ـیە، بەڵام ئەمجارە زۆربەی لایەنە سیاسییەکانی عێراقی دەڵێن، چانسی بەربژێرەکەی پارتی زیاترە.