بەگوێڕەى نووسراوێکى فەرمیی کە ئەحمەد خەڵەف بونیان، بەڕێوەبەرى گشتیى فەرمانگەى ئیدارە و دارایی بە وەکالەت لە وەزارەتى گواستنەوە لە ٦ ـى ئازارى ٢٠٢٢ دەریکردووە، ئاماژەى بەوەداوە کە ١٣ کارمەندى کۆمپانیاى گشتیى هێڵى ئاسمانی عێراق بۆ ماوەى ١٠ رۆژ لە کارکردن دووردەخرێنەوە تاوەکو کارەکانى لیژنەیەکى لێکۆڵینەوە کۆتایی دێت کە لەسەریان پێکهێندراوە.  ئەو بڕیارەى وەزارتەکە لەسەر بنەماى یاسای رێکخستنى فەرمانبەرانى دەوڵەت و کەرتى گشتیى بووە.  حوسێن خەفاجی، گوتەبێژى وەزارەتى گواستنەوەى عێراق بە تۆڕى میدیایی رووداوى راگەیاند، بە فەرمانى ناسڕ شبلی، وەزیرى گواستنەوەى ئەو بڕیارە هەڵوەشێندراوەتەوە.  بە گوتەى خەفاجى "هەڵە تێگەیشتن" هەبووە لە دەرکردنى ئەو بڕیارەدا، بەبێ ئەوەى وردەکارییەکەى باس بکات.  دوورخستنەوەى ئەو فڕۆکەوانانە لەکارکردن دوای ئەوە هات کە لە ٢٤ ـى مانگى شوباتى رابردوو، فڕۆکەوانانى مەدەنیى و کارمەندانى کۆمپانیاى گشتیى هێڵى ئاسمانى عێراق بۆ ماوەى چەند کاژێرێک لە بەغداى پایتەخت مانیانگرت و سەرجەم گەشتە نێوخۆییەکانى سەر بەو هێڵەیان راگرت.  کارمەندانى ئەو کۆمپانیایە داواکارییەکى ١٠ خاڵییان دایە لایەنە پەیوەندیدارەکان کە تایبەت بوون بە دۆخى خۆیان و کاروبارى کۆمپانیاکەیان، دواتر لایەنە پەیوەندیدارەکان بەڵێنى چارەسەرى کێشەکانیان پێدان و ئەوانیش مانگرتنیان شکاند.