جیهاد دیوان، گوتەبێژی دەسەڵاتی فڕۆکەوانیی عێراق بە تۆڕی میدیایی رووداوی راگەیاند، هۆکاری راگرتنی گەشتە ئاسمانییەکان لە فڕۆکەخانەی نێودەوڵەتیی بەغدا خراپی دۆخی کەشوهەوا و خۆڵبارینە.   گوتەبێژی دەسەڵاتی فڕۆکەوانیی عێراق گوتیشی، "هەرکاتێک کەشوهەوا باشبێتەوە، گەشتەکانی فڕۆکەخانەی نێودەوڵەتیی بەغدا دەستپێدەکەنەوە. "  هاوکات، ئیدارەی فڕۆکەخانەی نەجەف لە راگەیێندراوێکدا بڵاویکردەوە، بەهۆی خراپی کەشوهەواوە، گەشتە ئاسمانییەکانی فڕۆکەخانەی نەجەف راگیران.  رۆژی سێشەممە ١٢ ـی نیسانی ٢٠٢٢، بەهەمان هۆکار بۆ ماوەی چەند کاژێرێک گەشتە ئاسمانییەکان لە فڕۆکەخانەی بەغدا راگیران و دواتر دەستیان پێکردووە.   جارێکی دیکە شەپۆلێکی خۆڵبارین، بەغدای پایتەختی عێراق و ژمارەیەک پارێزگای دیکەی گرتووەتەوە. بەهۆی خۆڵبارینەوە لە بەغدا و کەربەلا، مەودای بینین زۆر کەمبووەتەوە کە بەرەبەیانی ئەمڕۆ چوارشەممە خۆڵبارینەکە چڕبووەتەوە.  لە ماوەی ئەم مانگەدا، ئەمە چوارەمین شەپۆلی خۆڵبارینە، کە بەغدا و ژمارەیەک پارێزگای عێراق دەگرێتەوە.  پێشتر، سادق عەتییە، پێشبینیکاری کەشوهەوا رایگەیاند، شەپۆلێکی خۆڵبارین ژمارەیەک پارێزگای عێراق دەگرێتەوە کە لە ئێوارەی رۆژی سێشەممە و شەوی چوارشەممە دەستپێدەکات و کاریگەری دەبێت بەسەر ناوچەکانی رۆژئاوا و باکووری رۆژئاوا و  ناوچەکانی نێوەڕاست و فوراتی نێوەڕاست و باشووری رۆژئاوای عێراق.    هاوکات، وەزارەتی گواستنەوە و گەیاندنی هەرێمی کوردستان بڵاویکردەوە، ئەمڕۆ چوار شه‌ممه ئاسمان نيمچه‌هه‌ور ده‌بێت و تۆزێكى سوک به‌رده‌وامى ده‌بێت له‌گه‌ڵ ئه‌گه‌رى بارينى كه‌مێك دڵۆپه باران له هه‌ندێک ناوچه‌ى جياواز.   عیسا فەییاز، بەڕێوەبەری گشتیی فەرمانگەی تەکنیکی لە وەزارەتی ژینگەی عێراق پێشتر بە میدیایی فەرمیی عێراقی راگەیاند،  "گۆڕانی کەشوهەوا فاکتەرێکی سەرەکییە لە زیادبوونی شەپۆلی خۆڵبارین. بەپێی ئەو ئامارانەی لەلایەن دەستەی گشتیی تۆمارکردنی کەشوهەواوە تۆمارکراون، لە ماوەی دوو دەیەی رابردوودا خۆڵبارینی رۆژانە لە ناوچە جیاوازەکان تێکڕا لە ٢٤٣ رۆژەوە بۆ ٢٧٢ رۆژ لە ساڵێکدا زیادیکردووە و پێشبینی دەکرێت تاوەکو ساڵی ٢٠٢٥ بگاتە ٣٠٠ رۆژ لە ساڵێکدا. "   عیسا فەییاز دەشڵێت، "بەهۆی گۆڕانکاریی کەشوهەواوە نزیکەی ٧٠ % ـی زەوییە کشتوکاڵییەکان تێکچوون یان لە ژێر هەڕەشەی تێکچووندان. شەپۆلی خۆڵبارینیش کاریگەریی بۆسەر تەندروستی مرۆڤ هەیە، لەوانەش کۆئەندامی هەناسەدان و دروستکردنی تەنگەنەفەسی. "   جاسم عەبدولعەزیز فەلاحی، وەزیری ژینگەی حکومەتی عێراق لە هەڤپەیڤینێکدا لەگەڵ تۆڕی میدیایی رووداو رایگەیاند، "رووبەری ئەو زەوییانەی ئێستا بۆ کشتوکاڵ گونجاون بەراورد بە ساڵانی رابردوو ٥٨ % کەمبووەتەوە، ئەوەش بەهۆی نەبوونی بەشەئاوی پێویست. ئەمە بابەتێکی سەرەکییە و پەیوەندیی راستەوخۆی بە ژیانی خەڵک و ئابووریی عێراق و ئاسایشی خۆراکەوە هەیە. "   وەزیری ژینگەی حکومەتی عێراق گوتبووی، "ئەگەر ئاسایشی ئاو نەبێت، کەواتە ئاسایشی خۆراک نابێت. زۆرینەی یەک لەسەر سێی گەلی عێراق بۆ ژیانی رۆژانەیان پشت بە کشتوکاڵ و ئاژەڵداری دەبەستن. ئەگەر بەشەئاوی پێویست نەبێت، ئەوا ئەو ناوچانە دەبنە بیابان، هەربۆیە شوێنەکانی خۆیان چۆڵ دەکەن و بۆ ناوچەی دیکە کۆچ دەکەن؛ زۆربەیان روودەکەنە شارەکان و خانووی زێدەڕۆ دروستدەکەن، بێگومان ئەمەش لێکەوتەی کۆمەڵایەتی، تەندروستی و ئابووریی دەبێت. هەوڵی جیددی دەدەین بۆ دابینکردنی بەشەئاو بە شێوەیەکی دادپەروەرانە، لەگەڵ بەڕێوەبردنێکی راست و دروستی سامانی ئاو لە نێوخۆی عێراقدا. "