حاجی مخێلف بە تۆڕی میدیایی رووداوی گوت، "ژنی دوەمم منی جێھێشت، شەوێک بەبێ ئاگایی ھیچ کەسێک ئێرەی جێھێشت، ئەو خەڵکی ناسریە بوو، کاتێک زانیم رۆیشتوە منیش وازملێھێنا، ئێستا ئەمەی ھێناومە زۆر باشە و پشتیوان بەخودا منداڵیشمان دەبێت، چونکە تەمەنی بچووکە، ھیچم لە منداڵەکانم ناوێت تەنیا دەمەوێت تەندروست باشبن و خودا رزقیان بدات و ئەوەی من ویستم بۆیان کردومە و بنباڵمیان گەرمکردووە. "   کازم کوڕە گەورەی حاجی مخێلفە. تەمەنی ٧٢ ساڵە، دایکی ٢٣ ساڵە کۆچی دوایی کردووە و زڕدایکە نوێیەکەی ٣٥ ساڵ لەخۆی بچووکترە. خۆیشی ریکۆردی بنەماڵەی شکاندووە. ١٦ کچ و ١٧ کوڕی لە ٩ جار هاوسەرگیری هەیە و ئێستا ٤ هاوژینی لاماوە.   کازم مخێلف بە رووداوی گوت، "دڵنیاین کە مردن لە دوامانە، بۆیە ژیانمان ھەمیشە بە زیندوویی رادەگرین، پێویستە نەترسێین، چونکە بۆ ئەوە لە دایکنەبووین تاوەکو بترسین، لە سەرمانە رەچەڵەکمان بەردەوام بێت، ئێمە زۆر حەز لە منداڵ و وەچەی زۆر دەکەین، من ئێستا شانازی دەکەم کە دەڵێم ١٦ کچم ھەیە و نامەوێت ژمارەی کوڕەکانیشم بڵێم لەبەر حەسادەت. "   ئەوەی جێگەی سەرنجە، جیا لەو تەمەنەی حاجی مخێلف ژیانی هاوژینی تێدا پێکهێناوەتەوە، تەمەنی هاوژینەکەیەتی کە ٦٦ ساڵ لەخۆی بچووکترە.  حاجی مخێلف فەرھود دانیشتووی قەزای سۆمەرە کە دەکەوێتە باکووری رۆژھەڵاتی پارێزگای دیوانیە بە دووری زیاتر لە ١٩٠ کیلۆمەتر لە بەغدا، زۆرینەی دانیشتووانی ناوچەکە شیعەنە و بەپێی ئاماری ساڵی ٢٠١٤ ـی وەزارەتی پلاندانان، دانیشتووانی ناوچەکە زیاتر لە ١٠٠ ھەزار کەسە کە زۆربەیان جووتیارن.