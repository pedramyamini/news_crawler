١٧ ـى ئایارى ٢٠٢٢، دادگەى باڵاى فیدراڵیى عێراق وەڵامى نووسراوێکى ئەنجوومەنى وەزیرانى عێراقى دایەوە کە رۆژێک بەر لەوە ئاراستەى کردبوو و تێیدا داواى روونکردنەوەى لێکردبوو لەبارەى بڕیارەکە بەوەى حکومەتى ئێستا کاربەڕێکەرە. نووسراوەکە ئەمڕۆ ١٩ ـی مانگ بڵاوکرایەوە.   دادگەى باڵاى فیدراڵیى عێراق دەڵێت، حکومەتى ئێستا دەتوانێت بەردەوام بێت لە بەڕێکردنى کارى رۆژانە و گرتنەبەرى رێوشوێن و دەرکردنى ئەو بڕیارانەى کە دەبنە هۆى بەردەوامى کارى گشتى و پێشکێشکردنى خزمەتگوزارى بۆ هاووڵاتییان، بەڵام ئەو بڕیارانە ناگرێتەوە کە پاڵنەرى سیاسییان هەیە و کاریگەرییان لەسەر ئاییندەى سیاسى و ئابوورى و کۆمەڵایەتیى عێراق دەبێت، ئەوە جگە لە  پێشنیازکردنى پرۆژەیاسا و واژۆکردنى گرێبەستى قەرزکردن و دامەزراندن لە پۆستە باڵاکان یان دوورخستنەوەى ئەو بەرپرسە باڵایانە و داڕشتنەوەى پەیکەرى وەزارەت و فەرمانگەکان کە ئەوانیش بەگوێرەى دادگەى باڵاى فیدراڵى رێگە پێنەدراو نین بۆ حکومەتى کاربەڕێکەر.  لە بەشێکى دیکەى ئەو نووسراوەدا دادگەى باڵاى فیدراڵیی عێراق ئاماژەى بەوە داوە کە بەردەوامبوونى کارەکانى کەرتى گشتى بۆ فەراهەمکردنى خزمەتگوزارى بۆ هاووڵاتییان ئەم شتانە دەگرێتەوە: دەستەبەرکردنى خۆراک، دەرمان، کارەبا و ئاسایش؛ حکومەت پابەندە بە فەراهەمکردنى ئەو پێداویستییانە بە گوێرەى سیستمى خەرجکردنی یەک لەسەر دوازدەى تێکڕاى بودجەى خەرجکراوى ساڵى پێشوو تاوەکو ئەو کاتەى پرۆژەیاساى بودجەى ٢٠٢٢ پەسند دەکرێت.  دادگەى باڵاى فیدراڵیى عێراق جەخت لەوە دەکاتەوە کە بۆ بەڕێکردنى کاروبارى رۆژانە پێویستە حکومەت پابەند بێت بە یاسای ئیدارەدانى دارایی کە بڕگەى سێیەمى ماددەى سێزدەى ئاماژە بەوەدەکات، "پێویستە حکومەت ژمێرەى کۆتایی بودجەى خەرجکراوى ساڵى رابردوو رەوانەى پەرلەمانى عێراق بکات بۆ ئەوەى پەرلەمان پەسندی بکات تاوەکو داتا و زانیارییەکانى ببنە بنەما بۆ خەرجکردنى بودجە لەو ساڵەى بودجەى گشتى تێدا پەسند ناکرێت. "  ١٥ ـى ئایارى ٢٠٢٢، دادگەى باڵاى فیدراڵیى عێراق شرۆڤەى بۆ حکومەتى کاربەڕێکەر بڵاوکردەوە و بەوپێیە پرۆژەیاسای پاڵپشتى خێراى ئاسایشى خۆراک و پەرەپێدان لە پەرلەمان راگیرا کە لەلایەن ئەنجوومەنى وەزیرانەوە نێردرابوو.  ئەو بڕیارە وایکرد، لیژنەى دارایی پەرلەمانی عێراق ئەو پرۆژەیاسایەى وەکو پێشنیازە یاسای تایبەت بە پەرلەمان پێشکێشبکاتەوە بەمەبەستى خۆلادان لە شرۆڤەکەى دادگەى فیدراڵیى وڵات و پەسندکردنى.