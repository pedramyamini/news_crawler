رۆژی سێشەممە ٢٥ - ٠١ - ٢٠٢٢ کۆمپانیای ئاسیاسێڵ لە بەغدا دوو خەڵاتی لەلایەن دامەزراوەی ئۆکلاوە پێ بەخشرا، ئۆکلا دامەزراوەیەکی جیهانییە کە کۆمەڵێك ئەپلیکەیشن و تەکنەلۆژیای هەیە کە تایبەتن بە کۆکردنەوەی زانیاری و تێستکردنی تۆڕی مۆبایل و برۆدباند.  کۆمپانیای ئاسیاسێڵ ئەنجامی ٢٤٠ هەزار تێستی راگەیاندووە کە لە نیوەی دووەمی ساڵی ٢٠٢١ ئەنجامدراون و لەسەر بنەمای ئەنجامی تێستەکان ئەو دوو خەڵاتەی پێدراوە. وەکو لە راگەیێندراوی کۆمپانیاکە هاتووە، ئەو ئەنجامانە "ئەو ڕاستییە پشتڕاستدەکاتەوە کە باشترین تۆڕی پەیوەندی مۆبایلە لە سەرتاسەری عێراقدا. "  دامەزراوەی ئۆکلا ئاسیاسێڵی وەکو خێراترین تۆڕی پەیوەندی مۆبایل پۆلێنکردووە بەهۆی ئەو ئاستی خێراییەی بەدەستیهێناوە کە گەیشتووەتە ٤٨.٧٣. لەو بارەوە کۆمپانیای ئاسیاسێڵ رایگەیاند، "بەخشینی ئەم ڕیزبەندییە نایابە دوای بەگەڕخستنی هەوڵێکی ئێجگار زۆر دێت لەلایەن ئاسیاسێڵەوە بۆ ئەنجامدانی چاکسازیی گەورە کە یارمەتی کۆمپانیاکەیدا بۆ دابینکردنی خزمەتگوزارییەکانی ٤ G+ بۆ بەشداربووانی. "  لە بەشێکی دیکەی راگەیێندراوی ئاسیاسێڵ هاتووە، "ئاسیاسێڵ توانی پێگەی پێشەنگیی خۆی بسەلمێنێت بەو سیفەتەی کە دابینکاری تەنها و راستەقینەی خزمەتگوزاریی پەیوەندیی مۆبایلە کە لە یەک کاتدا خێراترین پەیوەندی و باشترین رووماڵ بۆ بەشداربووانی دابیندەکات، ئەمەش لەسەر بنەمای ئەنجامەکانی نیوەی دووەمی ساڵی ٢٠٢١. "  عومەر فالح، بەڕێوەبەری میدیا و پەیوەندییە گشتییەکان خۆشحاڵی خۆی بە بۆنەی بردنەوەی ئەو دوو خەڵاتە دەربڕی و گوتی، "ئەم دانپێدانانە گەواهی دەدەن بۆ ئەدای ناوازەی کۆمپانیای ئاسیاسێڵ لەسەر بنەمای شیکردنەوە وردەکانی ئۆکلا بۆ ئەو تێستانەی بەکارهێنەران خۆیان ئەنجامیانداوە. ئاسیاسێڵ بە بەردەوامی خێراترین ئەزموونی ٤ G دابیندەکات، ئەمەش شانبەشانی هەوڵە بەردەوامەکانمان بۆ پێشکەشکردنی ئەزموونێکی پێشکەوتوو و باڵا. لەگەڵ خستنەکاری ٤ G+ تۆڕەکەمان ئێستا بووەتە خێراترین تۆڕی مۆبایل لە عێراق. "  دوغ سەتڵز، بەڕێوەبەری جێبەجێکاری ئۆكلا لەو بارەیەوە گوتی: "خەڵاتەکانی تێستی خێرایی "Speedtest Awards" کە لەلایەن ئۆکلا "Ookla"ـوە پێشکەشدەکرێن بەتایبەتی تەرخانکراون بۆ دەستەبژێرێك لە کۆمپانیاکانی مۆبایل کە ئەداکردنێك و رووماڵێکی نایابی ئینتەرنێتیان پێشکەشی بازاڕێکی دیاریکراو کردووە".  بەپێی ئامارەکانی کۆمپانیاکە لە ١ ـی کانوونی دووەمی ٢٠٢١ ژمارەی رەزامەندیی بەکارهێنەرانی ئاسیاسێڵ ١٦ ملیۆنی تێپەڕاندووە.