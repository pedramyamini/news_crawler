ئەمیندارێتی گشتیی ئەنجوومەنی وەزیرانی عێراق لە راگەیێندراوێکدا دەڵێت: "جێبەجێکردنی پرۆژەکە بە دەستپێشخەری فەرمانگەی رێکخراوە ناحکومییەکانە لە ئەمیندارێتی گشتیی ئەنجوومەنی وەزیران، هەروەها دەستپێشخەرییەکە لە چوارچێوەی هەوڵەکانی تیمی دەستپێشخەریی نیشتمانی بۆ زیادکردنی رووبەری سەوزایی و بەدیهێنانی گەشەپێدانی بەردەوام، لەگەڵ کەمکردنەوەی بەبیابانبوون لە عێراق".  سەبارەت بە وردەکاری جێبەجێکردنی پرۆژەی چاندنی یەک ملیۆن نەمام لە عێراق، ئەشرەف عەبدولکەریم دەهان، بەڕێوەبەری گشتیی فەرمانگەی رێکخراوە ناحکومییەکان لە ئەمیندارێتی گشتیی ئەنجوومەنی وەزیرانی عێراق رایگەیاند: "ئامانجی پرۆژەکە، کە بە هاوئاهەنگی لەگەڵ دەزگای عەراقە بۆ کولتوور و گەشەپێدان جێبەجێ دەکرێت، زیادکردنی رووبەری سەوزاییە لە بەغدا و پارێزگاکانی دیکە، ئەوەش لەڕێگەی هۆشیارکردنەوە سەبارەت بە ژینگە، لەگەڵ دەستپێکردنی هەڵمەتی چاندنی داری بەرهەمدار و زیادکردنی رووبەری سەوزایی لە دەزگاکانی حکومەت و زانکۆ و قوتابخانەکان، لەگەڵ پارکە گشتییەکان و دەروازەی شارەکان".  لە دووەم کۆنگرەی نێودەوڵەتی تایبەت بە ئاو کە رۆژی شەممە ٥.٣.٢٠٢٢، لە بەغدا بەڕێوەچوو، عەلی رازی، گوتەبێژی وەزارەتی سەرچاوەکانی ئاوی عێراق بە تۆڕی میدیایی رووداوی راگەیاند: "وەزارەتی سەرچاوەکانی ئاو توێژینەوەیەکی ستراتیژی هەیە و ئەوەی یەکلاکردووەتەوە کە عێراق تاوەکو ساڵی ٢٠٣٥ رەنگە زیاتر لە ١١ ملیار مەتر سێجا داهاتی ئاوی خۆی لەدەستبدات".   لە ناوەڕاستی ساڵی ٢٠٢١ دا بەرهەم ساڵح، سەرۆککۆماری عێراق لە کۆنگرەیەکی نێودەوڵەتیدا رایگەیاند: "بەبیابانبوون کاریگەری لەسەر ٣٩ % ـی رووبەری عێراق داناوە، لە کاتێکدا ٥٤ % ـی خاکی عێراق مەترسی لەدەستدانی توانای کشتوکاڵی لەسەرە و دروستکردنی بەنداو کەمئاوی زیاتر کردووە، تەنانەت بەهۆی وشکەساڵی و کۆچی ناچارییەوە ٧ ملیۆن عێراقی زیانمەندبوون. "