رەعد مەشهەدانى، گوتەبێژى وەزارەتى گواستنەوەى عێراق بە تۆڕى میدیایی رووداوى راگەیاند؛ وەزارەتەکەى دەستیکردووە بە وەرگرتنى دەرخستەى تایبەتى کۆمپانیا بیانییەکان بۆ دروستکردنى یەکەم مانگى دەستکردى تایبەت بە عێراق، بەڵام ئامادەنەبوو ناو و جۆرى کۆمپانیاکان ئاشکرا بکات.  مەشهەدانى گوتى: "لەگەڵ پەسندکردنى یەکێک لەو دەرخستانە بودجەى دروستکردنى ئەو مانگە دەستکردە و ماوەى تەواوبوونى ئاشکرا دەکەین".  بیرۆکەى دروستکردنى مانگى دەستکردى عێراقى لە لووتکەى نێوان مستەفا کازمى، سەرۆکوەزیرانى عێراق و شا عەبدوڵڵاى دووەم پادشاى ئوردن و عەبدولفەتاح سیسى، سەرۆکى میسر، گەشەى کرد کە لە ٢٦ ى مانگى حوزەیرانى ٢٠٢١ لە بەغدا بەڕێوەچوو.  گوتەبێژى وەزارەتى گواستنەوە ئاشکرایکرد، کە لە دیدارى سێ قۆڵى عێرق، میسر و ئووردن لێکتێگەیشتن کراوە بۆ گۆڕینەوەى ئەزموون لە بوارەکانى تایبەت بە  پەیوەندییەکان، کە دروستکردنى ئەو مانگە دەستکردە یەکێک بوو لەو پرسانە.  بەگوتەى مەشهەدانى، ئەرکان شەیبانی، وەزیرى گواستنەوەى عێراق چەند گرێبەستێکى لەگەڵ میسر و ئوردن واژۆکردووە کە سێ تەوەر بوون، یەکێکیان تایبەتە بە گۆڕینەوەى ئەزموون بۆ دروستکردنى یەکەم مانگى دەستکردى عێراقى.  ٦٤ مانگى دەستکرد خاوەندارێتى بۆ وڵاتانى عەرەبی دەگەڕێتەوە، ١٤ یان سەر بەکۆمپانیاى عەرەبساتن، کە لەژێر سەرپەرشتى کۆمکاریى عەرەبیدان، ١٧ مانگى دەستکردیان سەر بە سعودیە،  ١٤ ئیمارات و حەوتیشیان سەر بە میسرن.