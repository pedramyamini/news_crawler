موقتەدا سەدر، ئەمڕۆ هەینی ٤.٢.٢٠٢٢ لە هەژماری خۆی لە تۆڕی کۆمەڵایەتیی تویتەر رایگەیاند: "ئەگەر بەربژێری پارتی دیموکراتی کوردستانی هاوپەیمانمان بۆ پۆستی سەرۆککۆماری عێراق، تەنانەت هەموو بەربژێران بۆ ئەو پۆستە مەرجەکانیان تێدا نییە، داوا لە پەرلەمانتارانی چاکساز دەکەم دەنگی پێ نەدەن، چونکە ئێمە لە خەمی چاکسازییداین و خوازیاری دەسەڵات و دەسەڵاتداری نین".  ئەم تویتەی موقتەدا سەدر لە کاتێکدایە، لێکتێگەیشتن لەنێوان پارتی دیموکراتی کوردستان، رەوتی سەدر و هاوپەیمانیی سەروەریی سوننەکان هەیە و ئەو لێکتێگەیشتنەش بنەمای هەڵبژاردنی دەستەی سەرۆکایەتیی پەرلەمان بوو لە رۆژی ٩ی مانگی رابردوودا. لەسەر بنچینەی ئەو لێکتێگەیشتنە محەممەد حەلبووسی بووەوە سەرۆکی پەرلەمان، حاکم زاملی لە رەوتی سەدر بووە جێگری یەکەمی سەرۆکی پەرلەمان و شاخەوان عەبدوڵڵا لە پارتی بووە جێگری دووەمی سەرۆکی پەرلەمان.      هۆشیار زێباری بەربژێری پارتییە بۆ پۆستی سەرۆککۆمار و ئەو حیزبەش چاوی لەوەیە لێکتێگەیشتنەکە ببێتە هۆکاری سەرکەوتنی بەربژێرەکەیان لە کۆبوونەوەی رۆژی دووشەممە ٧ - ٢ - ٢٠٢٢ی پەرلەمانی عێراقدا کە تایبەتە بە هەڵبژاردنی سەرۆککۆمار.      پەرلەمانی عێراق خاوەنی ٣٢٩ کورسییە؛ بۆ بەڕێوەچوونی کۆبوونەوەکە دەبێت بەلایەنی کەمەوە دوو لەسەر سێی ئەندامانی پەرلەمان واتە ٢٢٠ پەرلەمانتار ئامادە بن.      لە کۆبوونەوەی پەرلەماندا دەبێت بەربژێر دوو لەسەر سێی دەنگی پەرلەمانتارە ئامادەبووەکان بەدەستبهێنێت، بەڵام ئەگەر هیچ کامیان ئەو دەنگەیان نەهێنا، ئەو کاتە لە گەڕی دووەمدا رکابەرایەتییەکە لەنێوان دوو بەربژێردا دەبێت کە لە گەڕی یەکەم زۆرترین دەنگیان هێناوە. لە گەڕی دووەمدا هەر بەربژێرێک زۆرترین دەنگی بەدەستهێنا، دەبێتە سەرۆککۆمار.