د. ڤیان سەبری، سەرۆکی فراکسیۆنی پارتی لە پەرلەمانی عێراق باس لەوە دەکات، پێیوانییە لەم چەند رۆژەدا رێککەوتن لەنێوان سەدر و مالیکیدا کرابێت، بەڵام ئەو بابەتە پەیوەندیی بە نێوماڵی شیعەوە هەیە. هاوپەیمانیی رزگارکردنی نیشتمان رێبەر ئەحمەدی بەربژێر کردووە بۆ پۆستی سەرۆککۆمار و جەعفەر سەدریشی بەربژێر کردووە بۆ پۆستی سەرۆکوەزیران.  لە کۆبوونەوەی رۆژی شەممەی رابردوودا، بەرەی هاوپەیمانیی رزگارکردنی نیشتمان توانیی ٢٠٢ پەرلەمانتار کۆبکاتەوە، پێویستیان بە ١٨ پەرلەمانتاری دیکە بوو بۆئەوەی رێژەیی یاسایی تەواوببێت و سەرۆککۆمار هەڵبژێرن.  د. وەلید سەهلانی، سەرکردە لە هاوپەیمانیی فەتح بە سەرۆکایەتیی هادی عامری بە تۆڕی میدیایی رووداوی راگەیاند، چوارچێوەی هاوئاهەنگی لەبارەی کۆبوونەوەکەی رۆژی چوارشەممەی پەرلەمان هەڵوێستی نەگۆڕە، وەک چۆن هاوپەیمانیی سێقۆڵی هەوڵدەدات زۆرترین پەرلەمانتار کۆبکاتەوە، بە هەمان شێوەش چوارچێوەی هاوئاهەنگی هەوڵدەدات زۆرترین پەرلەمانتار بایکۆتی کۆبوونەوەکە بکەن.  پێکهێنانی گەورەترین بلۆکی پەرلەمانی کێشەی نێوان دوو لایەنەکەیە، سەرکردەکەی هاوپەیمانیی فەتح دەڵێت، دەرگایان کراوەیە بەڕووی رەوتی سەدر و هاوپەیمانیی سێقۆڵی بۆ گفتوگۆی بنیاتنەرانە و لێکتێگەیشتن و چارەسەر.  مەحموود حەیانی، ئەندامی چوارچێوەی هاوئاهەنگی دەڵێت، "ئەگەر هەردوو حیزبە کوردییەکە [پارتی دیموکراتی کوردستان و یەکێتیی نیشتمانیی کوردستان] بگەنە سازان لەبارەی بابەتی سەرۆککۆمار، بە دڵنیاییەوە لەگەڵیاندا دەبین و دەنگ بە سەرۆککۆمار دەدەین. ئەوکات چوارچێوەی هاوئاهەنگی و رەوتی سەدریش بەپێی ئەو نەریتە سیاسییەی هەیە، لەسەر بابەتی سەرۆکوەزیران دەگەنە رێککەوتن. بەهۆی هەڵبژاردنەوە گۆڕانکاری روویداوە، بەڵام  نەریتی سیاسی هەیە و دەبێت هەمووان رەچاوی ئەو نەریتە بکەن لە بابەتی پێکهێنانی حکومەتدا".  بۆ تەواوکردنی رێژەی یاسایی کۆبوونەوەکەی پەرلەمان، هاوپەیمانیی رزگارکردنی نیشتمان هەوڵەکانی چڕکردووەتەوە بۆئەوەی ژمارەیەکی زیاتری پەرلەمانتارە سەربەخۆکان رازی بکات، تاوەکو بەشداریی کۆبوونەوەکە بکەن. لە بەرامبەردا چوارچێوەی هاوئاهەنگی لە تازەترین هەڵوێستیدا هۆشداری دەدات و دەڵێت، هەڕەشە لەسەر پەرلەمانتارانی سەربەخۆ هەیە و داوا لە حکومەت و دەزگا ئەمنییەکان دەکات، بیانپارێزن.