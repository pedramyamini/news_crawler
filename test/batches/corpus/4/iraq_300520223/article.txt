ئەمڕۆ دووشەممە ٣٠.٥.٢٠٢٢ عامر جابرى، بەڕێوەبەرى راگەیاندنى دەستەى کەشناسی و بوومەلەرزەزانیی عێراق بە تۆڕى میدیایی رووداوى راگەیاند، لەم هەفتەیەدا شەپۆلێکى نزمەپاڵەپەستۆى وەرزى روو لە عێراق دەکات و زۆرترین کاریگەرییەکانى لەسەر شارەکانى نێوەڕاست و باشوورى عێراق دەبێت و پێشبینی دەکەن پلەى گەرما لەو ناوچانە تا ٤٨ پلەى سیلیزی بەرز بکاتەوە.  هەڵکردنى ئەو شەپۆلە و بەرزبوونەوەى پلەى گەرما لەکاتێکدایە، بەگوێرەى دەستەى کەشناسی و بوومەلەرزەزانیی عێراق، ئەمڕۆ ٣٠ ى ئایارى ٢٠٢٢ پلەى گەرما لە شارەکانى نێوەڕاست و باشوورى عێراق لەنێوان ٤٠ بۆ ٤٤ پلەى سیلیزیدا دەبێت.  عامر جابرى ئاماژەى بەوەدا، لەگەڵ ئەو شەپۆلە گەرمایە، لە بەشێکی شارەکانى نێوەڕاست و باشوور خۆڵدەبارێت، بەڵام لە ئاستێکى کەمدایە و کاریگەریى وەک خۆڵبارینەکانى پێشوو نابێت.   لە ماوەى ئەمساڵدا ١٠ شەپۆلی خۆڵبارین لە عێراق بووە و بەهۆیەوە چەند جارێک گەشتى فڕۆکەخانەکان و دەوامى فەرمانگەکان راگیران.