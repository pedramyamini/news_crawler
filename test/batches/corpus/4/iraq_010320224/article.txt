ئەحمەد سەحاف، گوتەبێژی وەزارەتی دەرەوەی عێراق بە رادیۆی رووداوی راگەیاند: "هێشتا دڵنیا نەبووینەتەوە لەوەی کە عێراقی کوژرابێت، بەڵام هاوژینی پیاوێکی عێراقی کە ئۆکراینییە و سێ منداڵیان هەیە لە ئەنجامی شەڕەکەوە گوللەی بەرکەوتووە و گیانی لەدەستداوە. "  بەپێی ئاماری وەزارەتی دەرەوەی عێراق، پێنج هەزار و ٣٣٧ کەس لە رەوەندی عێراقی لە ئۆکراینا نیشتەجێن و نزیکەی ٤٥٠ یان لە ٣٧ زانکۆی ئەو وڵاتە خوێندکارن.   رۆژی ١٤ی شوباتی ٢٠٢٢ وەزارەتی دەرەوەی عێراق داوای لەو ٣٧ زانکۆیەی ئۆکراینا کردووە کە رێگە بدەن خوێندکارە عێراقییەکان ئەو وڵاتە جێبهێڵن و بگەڕێنەوە وڵاتی خۆیان.  ئەحمەد سەحاف گوتی: "ئێمە زۆر بە گرنگیەوە چاودێریی دۆخی عێراقییەکانی ئۆکراینا دەکەین. پەیوەندیمان لەگەڵ ئەو هاووڵاتییە عێراقییانەدا هەیە کە لە ئۆکراینان. "  گوتەبێژی وەزارەتی دەرەوەی عێراق ئاماژەی بەوە دا ژمارەیەک ژمارەی تەلەفۆنیان بڵاوکردووەتەوە بۆ ئەوەی ئەو عێراقییانەی لە ئۆکراینان بۆ هەر پێویستییەک پەیوەندییان پێوە بکەن و لەلایەن باڵیۆزخانەی عێراقەوە لە کیێڤ ئاسانکارییان بۆ بکرێت بۆ ئەوەی دەربازیان بکەن.   ئەحمەد سەحاف ئاشکرای کرد کە رۆژی دووشەممە ٢٠٢٢/٠٢/٢٨ نزیکەی ١٦٠ عێراقییان گەیاندووەتە پۆڵەندا. هاوکات خێرا پاسپۆرت بۆ ئەو عێراقییانە دروست دەکەن، کە پاسپۆرتیان نەماوە و لە ئۆکراینان.