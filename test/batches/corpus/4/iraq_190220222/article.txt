بانکی ناوەندیی عێراق لە ١٩ - ١٢ - ٢٠٢٠ بڕیاری دا نرخی فرۆشتنی هەر دۆلارێکی ئەمریکی لە ١١٨٠ دینارەوە بۆ ١٤٦٠ دینار زیاد بکات؛ ئەو بڕیارەش نرخی زۆربەی زۆری خۆراک و کەلوپەلی لە بازاڕەکاندا لانیکەم ٢٠ % بەرزکردەوە.  دەستەی سەرۆکایەتیی ئەنجوومەنی نوێنەرانی عێراق، رۆژی پێنجشەممە، وەزیری دارایی و پارێزگاری بانکی ناوەندیی عێراقی بانگهێشت کرد بۆئەوەی رۆژی شەممە ١٩.٢.٢٠٢٢ لە باڵەخانەی ئەنجوومەنی نوێنەران لە بەغدا ئامادەبن بۆ تاوتوێکردنی نرخی فرۆشتنی دۆلار لەلایەن بانکی ناوەندیی عێراقەوە.  وەزیری دارایی عێراق دەشڵێت، "پڕۆسەکە بەتێکڕا قبووڵکراو نییە و نابێ بێدەنگ بین لە ئاستیدا، چ بۆ شکۆی حکومەت بێت یان بۆ شکۆی خۆم وەکو وەزیر یان بۆ شکۆی خۆم و خێزانەکەم؛ بۆیە بە پێویستی دەزانم روونیبکەمەوە کە؛ ئەم حکومەتە پابەندبوونی لە بەرامبەر هیچ حیزبێکی سیاسی نییە، بەڵکو تەنیا لەبەردەم گەلی عێراق بەرپرسیارە لە رێگەی ئەنجوومەنی نوێنەرانی هەڵبژێردراوەوە؛ ئەگەر وەکو حکومەت ئەم دەستوەردانە خراپانەی حیزبە سیاسییەکان لە کاری حکومەت رەتنەکەینەوە، ئەو کات رەنگە دەستبەرداری سەربەخۆیی حکومەت بین کە دەسەڵاتی جێبەجێکاری دەوڵەتە؛ لێرەش دەبێ بپرسین ئاخۆ دەبێ حکومەت نوێنەرایەتی گەل بکات یان دەستی جێبەجێکاری حیزبە سیاسییەکان بێت".  وەزیری دارایی عێراق راشیگەیاند، "بەهۆی ئەو هۆکارانە بە هەموو شێوەیەک بانگهێشتکردنم لەلایەن جێگری سەرۆکی ئەنجوومەنی نوێنەرانەوە رەتدەکەمەوە، چونکە روونە کە ئەوە لە دەسەڵاتی ئەودا نییە، هەروەها بە هەموو شیوەیەک رەتیدەکەمەوە حکومەت بە تویتی سەرکردە سیاسییەکان بەڕێوەببردرێت".  عەلی عەللاوی لە نووسراوەکەیدا دەڵێت: "من وەزیری وەزارەتێکی خاوەن سەروەریم، لە دۆخێکی زۆر قورسدا بۆ ماوەی نزیکەی دوو ساڵ کارم کرد و باوەڕم وایە سەرکەوتوو بووم لە بەڕێوەبردنی کاروباری دارایی عێراق؛ راستە بە تووندی داوای گۆڕینی نرخی فرۆشتنی دۆلارم کرد، بەڵام ئەو بڕیارە بە پاڵپشتی کۆمەڵگەی نێودەوڵەتی و ئەنجوومەنی وەزیران و بانکی ناوەندیی عێراق و حیزبە سیاسییەکان دەرچوو و لە بودجەی ٢٠٢١ یشدا جێگیرکرا و ئەنجوومەنی نوێنەران لە ساڵی ٢٠٢١ پەسندی کرد. روونم کردەوە کە لێکەوتەی ئەو بڕیارە کتوپڕ دەردەکەوێت، بەڵام سوودەکانی لە ماوەی مامناوەند و درێژخایەن دەردەکەون".  وەزیری دارایی عێراق هەروەها رەتیدەکاتەوە گۆڕینی نرخی فرۆشتنی دۆلار لە لایەن بانکی ناوەندیی عێراقەوە هۆکاری بەرزبوونی نرخی کەلوپەل و خۆراک بێت و دەڵێت: "ئەو بابەتە بە سیاسی کراوە و درۆیەکە بە مەبەست دەکرێت، چونکە نرخی هەموو کەلوپەلەکان و گواستنەوەیان لە ئاستی جیهان بەشێوەیەکی زۆر لە ساڵی رابردووەوە بەرزبووەتەوە، ئەوەش پەیوەندی بە داکشانی بەرهەمهێنانەوە هەیە لە ئاستی جیهان؛ بۆیە داوای مافی خۆم دەکەم بەپێی دەستوور و هەوڵ دەدەم دەنگ بدرێتەوە لە ئەنجوومەنی نوێنەران لەسەر پێدانی متمانە پێم، ئەوەش بەپێی بڕگەی ٨ی ماددەی ٦١ی دەستوور؛ داواش لە سەرۆکوەزیران دەکەم زوو ئەو دەنگدانە لەسەر متمانە بکرێت، هەروەها داوای لێدەکەم یەک کاژێر کاتم پێبدات بۆ روونکردنەوەی سیاسەتەکانم لە نێو ئەنجوومەنی نوێنەران پێش دەنگدان لەسەر پێدانەوەی متمانە پێم".  موقتەدا سەدر، رێبەری رەوتی سەدر ئێوارەی رۆژی پێنجشەممە، ١٧ی شوباتی ٢٠٢٢ لەبارەی بەهای دۆلار و دابەزاندنی بەرامبەر بەهای دیناری عێراقی داوایکرد وەزیری دارایی و پارێزگاری بانکی ناوەندیی عێراق بانگهێشتی پەرلەمان بکرێن، هەروەها داوا دەکات بەتووندی مامەڵە لەگەڵ هەندێک لەو بانکانە بکرێت کە سەر بە حیزبە دەسەڵاتدارەکانن.