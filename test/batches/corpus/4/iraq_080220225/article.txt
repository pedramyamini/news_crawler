د. سیروان سیرینی، ئەمینداری ئەنجوومەنی نوێنەرانی عێراق بە رادیۆی رووداوی راگەیاند، "بڕوا ناکەم بتوانرێت لە تێکڕای وەزارەتەکان، سەرۆکایەتییەکان و بەرپرسانی سیاسی و حکومیدا کەسێک بدۆزرێتەوە کە مەلەفی گەندەڵیی لەسەر نەبێت. ئەوەی لە خولی سێیەمدا بەرامبەر هۆشیار زێباری کرا سەرجەمی سیاسی بوو، لایەنە سیاسییەکانیش خۆیان دان بەو راستییەدا دەنێن".  دوای کۆتاییهاتنی وادەی دەستووریی هەڵبژاردنی سەرۆککۆمار، رۆژی سێشەممە ٠٨ - ٠٢ - ٢٠٢٢ سەرۆکایەتیی پەرلەمان سێ رۆژی بۆ بەربژێربوون بۆ ئەو پۆستە درێژ کردەوە.  ئەمینداری ئەنجوومەنی نوێنەرانی عێراق ئاماژەی بەوە دا، هۆشیار زێباری هەرچەندە لەلایەن دادگەی فیدراڵییەوە بەربژێربوونی راگیراوە، بەڵام هێشتا هەر بەربژێرە.  د. سیروان سیرینی ئەوەی خستەڕوو کە سەرەڕای ئەو بەربژێرانەی دیکە، ئەمجارە بەربژێری نوێ دەبن و خەڵکانێکی دیکە خۆیان بۆ پۆستی سەرۆککۆمار بەربژێر دەکەن.  هەریەکە لە پارتی دیموکراتی کوردستان و یەکێتیی نیشتمانیی کوردستان بەربژێری خۆیان بۆ پۆستی سەرۆککۆمار هەیە کە لەسەر ئەوە ئاڵۆزی کەوتووەتە پەیوەندییەکانیان. بەشێکی هاونیشتمانیان گلەیی ئەوە لەو دوو حیزبە دەکەن کە هەوڵ بۆ بەدەستهێنانی پۆست دەدەن نەک بەرژەوەندییەکانی کورد.  د. سیروان سیرینی ئاماژەی بەوە کرد، "بەرژەوەندیی خەڵکی هەرێمی کوردستان و لایەنە سیاسییە کوردییەکان زۆر لەوە گەورەترە پۆستێکی تەشریفاتی کە تاوەکو ئەم ساتە هیچ خێرێکی بۆ هەرێمی کوردستان نەبووە، ببێتە مایەی لێکترازان و لێکدوورکەوتنەوە".  ئەمینداری ئەنجوومەنی نوێنەرانی عێراق پێیوایە، پۆستی سەرۆککۆمار "تاوەکو ئەم ساتە هیچ خزمەتێکی خەڵکی هەرێمی کوردستانی نەکردووە و سەرۆککۆماریش نەیتوانیوە هەنگاوێک ماددەی ١٤٠ بباتە پێشەوە، نەیتوانیوە سەردانی کەرکووک بکات و پشتیوانیی شایستە داراییەکانی خەڵکی هەرێمی کوردستان بکات. بۆ وەزیرەکانیش بە هەمان شێوە، من نامەوێت لە بەغدا وەزیر بم، دەمەوێت هاوبەشی راستەقینەی وڵات بم".  لەبارەی ئەوەی لە دوای ئەوەی وادەی هەڵبژاردنی سەرۆککۆماری عێراق بەسەرچوو و پەرلەمان کۆنەبووەوە و کەس هەڵنەبژێردرا، باسی ئەوە دەکرێت کە ئاخۆ هۆشیار زێباری دەتوانێت خۆی بەربژێر بکاتەوە یاخود نا، د. سیروان سیرینی ئەوەی خستەڕوو، "هۆشیار زێباری بەربژێرێکی بەهێز و پاکە و، لە دەستەی دەستپاکیی عێراقەوە نووسراومان بۆ هاتووە لە پەرلەمانی عێراق کە هیچی لەسەر نییە، بەڵام ئەوەی ئێستا هەیە یارییەکی قێزەونی سیاسییە کە بەرامبەر ئەو پیاوە دەکرێت".