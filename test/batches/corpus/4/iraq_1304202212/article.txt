ئەو کۆمسیۆنە رۆژی ١٣ ى نیسان نووسراوێکی ئاراستەى کۆمپانیاى سیماى کردووە، کە خاوەنى کەناڵەکەیە بە پشتبەستن بە راگەیێندراوێکى دیوانى وەقفى شیعە هۆشداری دەداتێ بەهۆى "زیانگەیاندنى بەمەبەست" بە پیرۆزییە ئاینییەکان، لە رێگەى پیشاندانى کەسێتیيەکى ئاینى شیعە، کە پاساو بۆ تاوان دەهێنێتەوە لە یەکێک لە زنجیرەکانى دراماى وەتەن، کە لەو کەناڵە پەخشکراوە.  ئەو کۆمسیۆنە ئاماژەى بەوەداوە لەو درامایەدا دیمەنى مەى، مادەى هۆشبەر، جگەرە، تووندوتیژى و خوێن نمایش کراون.  کۆمسیۆنى راگەیاندن و گەیاندنى عێراق لە ژێر رۆشنایی راگەیێندراوێکی دیوانی وەقفى شیعە داواى لە کەناڵەکە کردوووە، کە سەردانیان بکەن بۆ ئەوەى دۆخى یاسایی خۆیان راستبکەنەوە و بەڵێننامەیەک پڕبکەنەوە بەوەى ئەو لادانانە دووبارە نەکەنەوە و راگەیێندراوێک بڵاوبکەنەوە، کە تیێیدا داواى لێبوردون بکەن و سەرجەم ئەو بابەتانەى لادانى تێدابووە لە تۆڕە کۆمەڵایەتییەکانیان بیانسڕنەوە.  کۆمسیۆنەکە ئاماژەى بەوەداوە، کە لە ١٣ ى نیسانەوە ماوەى ١٠ رۆژ دەرفەتیان دەدەنێ بۆ ئەوەى ئەو هەنگاوانە بنێن ئەگەرنا رێوشوێنى یاسایی لەدژیان دەگرنەبەر.  ١١ ى نیسانى ٢٠٢٢، دیوانى وەقفى شیعە لە راگەیێندراوێکدا ئاماژەى بەوەداوە کە ئەو زنجیرەیەى دراماى وەتەن بە خراپە کەسێتیەکى ئاینى پیشانداوە و بێڕێزى بەرانبەر بە ئاینى ئیسلام کردووە.  پێشتر لە ٨ ى نیساندا بەهۆى بەرنامەیەکی ئەو کەناڵە، هەریەک لە ئەحمەد مەلا تەلال، پێشکەشکار و ئەیاد تائیی ئەکتەر درانە دادگا بەتۆمەتى ئەوەى "بێڕێزی"یان بە سوپاى عێراق کردووە.