٢١ ـى نیسانى ٢٠٢٢، ئاژانسى هەواڵگرى و لێکۆڵینەوەکانى فیدراڵى سەر بە وەزارەتى ناوخۆى عێراق لە راگەیێندراوێکدا ئاماژەى بەوەدا کە لەڕێگەى فڕۆکەی جەنگى ئێف ١٦ ـەوە ژمارەیەک چەکدارى داعشیان لە ناوچەى عەیس لە رۆژهەڵاتی سەڵاحەدین بۆردوومان کردووە کە سەر بە ویلایەتى سەڵاحەدینى ئەو رێکخراوە بوون و لە ئەنجامدا چوار چەکداریان لێ کوشتوون.   بەگوێرەى راگەیێندراوەکە، ئەو چەکدارانەى داعش لە چەند خانوویەکى کۆنى دوورە دەستدابوون و نازناوى کوژراوەکانیشى بڵاوکردەوە کە بریتیبوون لە؛ ئەبوعوبەیدەی عەباسی، دکتۆر یوسف، ئەبو مونتەسیر بەدرى و سەگر جەزیرە.  ئەو بۆردوومانەى فڕۆکە جەنگییەکانى عێراق دوای ئەوە دێت لەدوو رۆژى رابردوودا داعش لە سنوورى ئەنبار و دیالە هێرشی بۆ سەر هێزەکانى حەشدى شەعبی ئەنجامدا؛ لە هێرشەکەی دیالەدا چوار کەس کوژران و ١٢ کەسی دیکەش برینداربوون؛ لە هێرشەکەی ئەنباریشدا چوار چەکداری حەشد برینداربوون.