عەبدولئەمیر رەشید یارەڵڵا، سەرۆکی ئەرکانی سوپای عێراق ئەمڕۆ چوارشەممە ٢٠ - ٠٤ - ٢٠٢٢ رایگەیاند، "بە خەم و پەژارەیەکی زۆرەوە هەواڵی شەهیدبوونی بەڕێوەبەری بەشی هەواڵگریی فەرماندەیی ئۆپەراسیۆنەکانی سۆمەرمان پێگەیشت، لە کاتێکدا کە خەریکی چارەسەرکردنی کێشەیەکی کۆمەڵایەتیی بووە لەنێوان دوو هۆز لە پارێزگای زیقار. "  سەرۆکی ئەرکانی سوپای عێراق سەرەخۆشی لە خانەوادەی ئەو بەرپرسە هەواڵگرییە دەکات و ئاماژە بەوەش دەکات، "ئەو لە کاتی ئەرکدا کوژراوە. "  ململانێی هۆزەکان لە عێراق بەربڵاوە، بەتایبەت لە ناوەڕاست و باشووری عێراق، حکومەتە یەک لە دوای یەکەکانی عێراقیش لە دوای ساڵی ٢٠٠٣ ـەوە تاوەکو ئێستا نەیانتوانیوە ئەو کێشەیە چارەسەر بکەن، تەنانەت تاوەکو ئێستا نەیانتوانیوە هەندێک لە ئەندامانی ئەو هۆزانە دەستگیر بکەن کە لەلایەن دادگەوە داواکراون.  لە ساڵی ٢٠١٨ دا ئەنجوومەنی باڵای دادوەری عێراق رایگەیاند کە "تەقەکردنی هەڕەمەکی بە کارێکی تیرۆرستی دادەنرێت و تاوانباران رووبەڕووی سزای تووند دەکرێنەوە. "