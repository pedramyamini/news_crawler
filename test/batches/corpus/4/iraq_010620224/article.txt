رۆژی چوارشەممە ٠١ - ٠٦ - ٢٠٢٢ شانەی راگەیاندنی ئەمنیی عێراق راگەیێندراوێكی بڵاوکردەوە و تێیدا باسی لە هاوئاهەنگی نێوان خۆیان و هێزەکانی سووریای دیموکرات (هەسەدە) دەکات و دەڵێت '' لەڕێگەی لێکگەیشتن و رێککەوتنی هاوبەش و لەچوارچێوەی پرۆسەی بەرەنگاربوونەوەی داعش لەسەر ئاستی هەرێمی و نێودەوڵەتی، فەرماندەیی ئۆپەراسیۆنە هاوبەشەکان ٥٠ چەکداری داعشی لە هەسەدە وەرگرت ''.  بەپێی راگەیێندراوەکەی شانەکە ئەو چەکدارانە لە دەروازەی سنووری تەلکۆچەر رادەستکراونەتەوە، دواتر رەوانەی هەواڵگریی عێراق دەکرێن، پاشان وەزارەتی ناوخۆ لێکۆڵینەوەیان لەگەڵدا دەکات و رێوشوێنی یاسایی بەرامبەریان دەگیرێتەبەر.  لەدوای ئەوەی لە ساڵی ٢٠١٩ دا هێزەکانی سووریای دیموکرات دوایین پێگەی داعشیان لە بەری رۆژهەڵاتی فورات، کە باغۆز بوو، کۆنتڕۆڵکرد، هەزاران ژن و منداڵی داعشیان لە چەند کامپێکدا لە ناوچەکانی ژێر دەسەڵاتی بەڕێوەبەرایەتیی خۆسەر کۆکردەوە، کە دیارترینیان کامپی هۆل و کامپی رۆژن.   بەگوێرەی ئاماری نەتەوە یەکگرتووەکان، ٥٦ هەزار و ١٥٤ ئاوارە و پەنابەر لە کەمپی هۆل دەژین کە زیاتر لە نیوەیان تەمەنیان لەژێر ١٨ ساڵیدایە.  هاوکات بەگوێرەی ئامارەکانی بەڕێوەبەرایەتیی خۆسەر، ٢٩ هەزار و ١٤٢ کەس لەوان هاووڵاتیی عێراقین و ١٨ هەزار و ٩٠٣ هاووڵاتی سووریان و هەشت هەزار و ١٠٩ کەسیش خەڵکی وڵاتانی دیکەن.